GEN.1.1	Blŭng-a Kră Yang 'Bok Kei-Dei pơjing plĕnh păng teh. 
GEN.1.2	Teh ưh kơ đei hơbŏ păng ưh kơ đei kiơ lăm noh, tơ jơ̆p-jang oei măng mu ngăl, Yang Bơhngol 'Lơ̆ng Kră Yang 'Bok Kei-Dei asơ̆ng kơpal đak.
GEN.1.3	Kră Yang 'Bok Kei-Dei khan thoi âu: “Athei đei hơdah,” na đei hloi hơdah;a 
GEN.1.4	Kră Yang 'Bok Kei-Dei 'bôh tơdrong hơdah noh 'lơ̆ng, na klah asong hơdah hăm măng mu. 
GEN.1.5	Kră Yang 'Bok Kei-Dei anăn hơdah noh “Kơ'năr”; măng mu noh “Kơmăng”. Thoi noh đei kơsơ̆ păng pơgê; noh jơ̆ năr mă mônh.
GEN.1.6	Kră Yang 'Bok Kei-Dei khan dơ̆ng thoi âu: “Athei đei anê̆ rơwơ̆ng wă kơ klah asong đak hăm đak.” 
GEN.1.7	Kră Yang 'Bok Kei-Dei pơjing anê̆ rơwơ̆ng noh, klah asong đak tơ ala anê̆ rơwơ̆ng păng đak tơ kơpal anê̆ rơwơ̆ng; na đei hloi thoi noh. 
GEN.1.8	Kră Yang 'Bok Kei-Dei anăn anê̆ rơwơ̆ng noh “Plĕnh”. Thoi noh đei kơsơ̆ păng pơgê, noh jơ̆ năr mă 'bar.
GEN.1.9	Kră Yang 'Bok Kei-Dei khan thoi âu: “Lu đak tơ ala plĕnh athei akŭm minh anih păng athei đei anih hrĕng kro;” na đei hloi thoi noh. 
GEN.1.10	Kră Yang 'Bok Kei-Dei anăn anih hrĕng kro noh “Teh”, gah mă đak akŭm băl noh anăn đak “Dơsĭ”. Kră Yang 'Bok Kei-Dei 'bôh dôm tơdrong noh 'lơ̆ng. 
GEN.1.11	Kră Yang 'Bok Kei-Dei khan dơ̆ng thoi âu: “Teh athei chăt 'long pơle, 'nhĕt 'nhot; đei găr adrĕch, 'long plei đei găr, kiơ̆ kơ adrĕch khŭl tơ kơpal teh âu.” Đei hloi thoi noh. 
GEN.1.12	Teh chăt 'nhĕt 'nhot; 'long đei găr kiơ̆ kơ adrĕch. Kră Yang 'Bok Kei-Dei 'bôh tơdrong noh 'lơ̆ng. 
GEN.1.13	Thoi noh đei kơsơ̆ păng pơgê; noh jơ̆ năr mă pêng.
GEN.1.14	Kră Yang 'Bok Kei-Dei khan dơ̆ng thoi âu: “Athei đei lu măt pơchrang hơdah tơ tŏk-bŏk rơwơ̆ng ti. Wă kơ klah asong 'năr păng măng, wă tơdra băt kơ bơyan, đei năr hăm sơnăm. 
GEN.1.15	Kŭm wă pơchrang hơdah kơ teh;” na đei hloi thoi noh. 
GEN.1.16	Kră Yang 'Bok Kei-Dei pơjing kơ 'bar tŏ măt pơchrang hơdah tih; măt pơchrang hơdah mă tih hloh noh wă pơchrang gah kơ'năr, măt mă pơchrang mă iĕ 'biơ̆ noh wă pơchrang gah kơmăng; sư kư̆m pơjing kơ lu sơnglŏng mơ̆n. 
GEN.1.17	Kră Yang 'Bok Kei-Dei dan lu măt hơdah tơ rơwơ̆ng ti wă pơchrang kơ teh, 
GEN.1.18	wă pơchrang kơ'năr hăm kơmăng. Kră Yang 'Bok Kei-Dei 'bôh tơdrong noh 'lơ̆ng. 
GEN.1.19	Thoi noh đei kơsơ̆ păng pơgê, noh jơ̆ năr mă puăn.
GEN.1.20	Kră Yang 'Bok Kei-Dei khan dơ̆ng thoi âu: “Athei đei pơjing lu kon sem brem arih lăm đak mă lơ. Păng lu sem păr tơ kơpal teh păr tơ anê̆ rơwơ̆ng tơ plĕnh ti.” 
GEN.1.21	Kră Yang 'Bok Kei-Dei pơjing lu ka tih păng lu kon sem brem arih lăm đak rai lơ kiơ̆ kơ adrĕch sư. Kră Yang 'Bok Kei-Dei 'bôh tơdrong noh 'lơ̆ng. 
GEN.1.22	Kră Yang 'Bok Kei-Dei ăn tơdrong pŭn hiôk kơ lu khŭl noh khan thoi âu: Athei pơjing, rai lơ, wă kơ 'bĕnh lăm đak dơsĭ păng lu sem păr kư̆m pơjing chek lar rai lơ tơ kơpal teh. 
GEN.1.23	Thoi noh, đei kơsơ̆ păng pơgê; noh jơ̆ năr mă pơđăm.
GEN.1.24	Kră Yang 'Bok Kei-Dei khan dơ̆ng thoi âu: “Kơpal teh athei đei kon sem brem arih kiơ̆ kơ adrĕch, wă khan, sem brem hơdrông kơep lep-ler, sem bri kiơ̆ kơ adrĕch,” na đei hloi thoi noh. 
GEN.1.25	Kră Yang 'Bok Kei-Dei pơjing kơ lu sem bri kiơ̆ kơ adrĕch păng lu hơdrông kơep lep-ler, lu sem dơrong kiơ̆ kơ adrĕch. Kră Yang 'Bok Kei-Dei 'bôh tơdrong noh 'lơ̆ng.
GEN.1.26	Kră Yang 'Bok Kei-Dei khan thoi âu: “Bĕ lu bơ̆n pơjing kon bơngai hơbŏ thoi bơ̆n, nhen thoi bơ̆n, wă kơ pơgơ̆r lu ka lăm đak dơsĭ, lu sem păr, lu sem dơrong, lu hơdrông mơmŏ kơpal teh păng jơ̆p-jang kơ teh đak.”
GEN.1.27	Kră Yang 'Bok Kei-Dei đei pơjing kon bơngai hơbŏ thoi rup Sư kơdih;
GEN.1.27	Sư pơjing kon bơngai hơbŏ nhen thoi Kră Yang 'Bok Kei-Dei;
GEN.1.27	Sư pơjing bơngai drŏ-nglo păng bơngai drŏ-kăn.
GEN.1.28	Kră Yang 'Bok Kei-Dei ăn pŭn hiôk kơ kon bơngai păng khan thoi âu: “Athei pơjing chek lar rai lơ, wă kơ 'bĕnh jơ̆p kơ teh; athei pơm ăn kơ teh đak chu yom, athei pơgơ̆r lu ka lăm đak dơsĭ, khŭl sem păr kơpal plĕnh păng đĭ-đăng kon sem brem adrŏ kơpal teh.”
GEN.1.29	Kră Yang 'Bok Kei-Dei khan dơ̆ng thoi âu: “Âu Inh ăn kơ lu iĕm 'nhĕt 'nhot chăt đei găr, đah tơ jơ̆p-jang kơ teh đak păng lu 'long plei đei găr, adrĕch noh boih jing tơmam lu iĕm sa. 
GEN.1.30	Gah lu kon sem bri, lu sem păr kơpal plĕnh păng lu sem dơrong nai kơpal teh, mă adrĕch ayơ đei arih na Inh ăn kơ rim 'nhĕt 'nhot adrih wă pơm tơmam sa,” đei hloi thoi noh. 
GEN.1.31	Kră Yang 'Bok Kei-Dei 'bôh dôm tơdrong đơ̆ng Sư pơjing 'lơ̆ng tơpă. Đơ̆ng noh đei kơsơ̆ păng pơgê noh năr mă tơdrâu.
GEN.2.1	Thoi noh, plĕnh teh păng đĭ-đăng dôm tơmam pơjing keh đang boih. 
GEN.2.2	Năr mă tơpơh Kră Yang 'Bok Kei-Dei pơm keh boih dôm tơdrong jang Sư. 
GEN.2.3	Đang kơ noh, Sư ăn pŭn hiôk kơ năr tơpơh, pơm năr giĕng 'lơ̆ng rơgoh; yua kơ lăm năr noh, Sư pơdơh kơ tơdrong jang Sư păng pơjing keh đĭ boih.
GEN.2.4	Noh boih tơm rơh kơ plĕnh hăm teh mă Sư pơjing boih.
GEN.2.4	Kơplah Kră Yang 'Bok Kei-Dei pơjing plĕnh hăm teh sơ̆. 
GEN.2.5	Kơplah noh tam mă đei 'long pơle chăt ôh tơ bri brah, kư̆m tam mă đei ôh minh tơnơm 'nhĕt 'nhot chăt lăm mir, chŭn, yua kơ Kră Yang 'Bok Kei-Dei tam mă ăn đak 'mi jur tơ teh păng kư̆m tam mă đei bu choh pơtăm mơ̆n. 
GEN.2.6	Mă-lei đak yuh đơ̆ng lăm teh hngôm hơiuh ruh jơ̆p kơ teh. 
GEN.2.7	Kră Yang 'Bok Kei-Dei iŏk 'mui teh man kon bơngai dơhlu kial arih lăm trôm muh; na kon bơngai jing đei bơhngol arih.
GEN.2.8	Đơ̆ng noh, Kră Yang 'Bok Kei-Dei pơjing minh hlak pơgar Êđen, tơ gah hơlĕch păng 'măn kon bơngai mă Sư 'nao pơjing oei tơ lăm noh, 
GEN.2.9	Kră Yang 'Bok Kei-Dei ăn kơ teh chăt lu 'long 'lơ̆ng lăp măt păng plei sư sa 'ngam; lăm tŏk-bŏk pơgar ei kư̆m đei chăt minh tơnơm 'long tơdrong arih, kư̆m đei minh tơnơm 'long băt kơ tơdrong kơnê̆ păng băt kơ tơdrong 'lơ̆ng.
GEN.2.10	Đei minh pôm đak glung ro wă ruh hơiuh pơgar Êđen; đơ̆ng noh ro tơklah băl jing puăn chơnglah. 
GEN.2.11	Chơnglah mă mônh anăn Bison; chơnglah noh ro tăp dăr kơ dêh Hawila, anih mă đei maih. 
GEN.2.12	Maih anih âu 'lơ̆ng tơpă; tơ noh kư̆m đei 'long pơgang 'bâu phu păng kư̆m đei tơmo gĭt. 
GEN.2.13	Anăn chơnglah mă 'bar noh Gihôn, ro tăp dăr kơ char Kus. 
GEN.2.14	Anăn chơnglah glung mă pêng noh Hidêke, ro tơ gah hơlĕch tơring Asiri. Gah chơnglah glung mă puăn noh jơ̆ glung Ơphrat.
GEN.2.15	Kră Yang 'Bok Kei-Dei ba kon bơngai mơ̆t oei lăm pơgar Êđen wă pơtăm păng wei-lăng pơgar. 
GEN.2.16	Đơ̆ng noh Kră Yang 'Bok Kei-Dei pơkă thoi âu: “Ih gơh sa mơ̆ng kơ wă dôm lu plei 'long lăm pơgar, 
GEN.2.17	Mă-lei gah tơnơm 'long băt tơdrong 'lơ̆ng păng tơdrong kơnê̆, ih 'nĕ kơ sa hŏ; dah ih sa sĭt ih gô lôch.”
GEN.2.18	Kră Yang 'Bok Kei-Dei khan thoi âu: “Kon bơngai oei minh 'nu minh drô̆ ưh kơ 'lơ̆ng ôh; Inh gô pơjing ăn minh 'nu dơ̆ng wă tơgŭm sư păng hơbŏ thoi sư.”
GEN.2.19	Kră Yang 'Bok Kei-Dei iŏk 'mui teh man pơjing lu kon sem brem, lu sem păr, na năm ba 'bơ̆t anăp Ađam wă kơ sư chă anăn lu sư thoi yơ, wă kơ kon sem kiơ mă Ađam đei anăn ăn đei anăn ei hloi kiơ̆ kơ adrĕch sư. 
GEN.2.20	Ađam anăn ăn kơ lu kon sem dơrong, lu sem păr, kư̆m anăn ăn kơ lu sem bri brah.
GEN.2.20	Mă-lei gah Ađam, chă lăng ưh kơ đei bu tơgŭm sư hơbŏ thoi sư. 
GEN.2.21	Kră Yang 'Bok Kei-Dei ăn kơ Ađam tep blêk, na iŏk minh hlak kơting jơmir, na dui sĕch akar pơklep lê̆ dơ̆ng. 
GEN.2.22	Kră Yang 'Bok Kei-Dei yua kơting jơmir mă Sư 'nao iŏk đơ̆ng Ađam na man pơjing minh 'nu drŏ-kăn, na năm ba tơ Ađam.
GEN.2.23	Ađam khan thoi âu:
GEN.2.23	“Bơngai âu kơting đơ̆ng kơting inh,
GEN.2.23	sĕch đơ̆ng sĕch inh.
GEN.2.23	Bơngai âu gô krao anăn sư bơngai drŏ-kăn,
GEN.2.23	yua kơ sư đei đơ̆ng bơngai drŏ-nglo.”
GEN.2.24	Yua kơ thoi noh na bơngai drŏ-nglo gô tơklah đơ̆ng mĕ 'bă sư na oei hơdai hăm akăn sư, na 'bar 'nu bre sư jing minh sĕch minh akar.a
GEN.2.25	Ađam păng akăn sư, bre sư oei akâu hoh, mă-lei huay kơ đei mơlâu ôh.
GEN.3.1	Âu, lăm lu kon sem brem mă đêl Kră Yang 'Bok Kei-Dei pơjing, 'bih boih mă adrĕch hơlĕnh kơnê̆. 'Bih sư pơma hăm bơngai drŏ-kăn khan: “Kră Yang 'Bok Kei-Dei đei khan tơtă ưh kơ ăn kơ măr iĕm sa plei 'long lăm pơgar âu dah kiơ?”
GEN.3.2	Bơngai drŏ-kăn tơl khan: “Nhi gơh sa plei 'long lăm pơgar. 
GEN.3.3	Mă-lei gah plei 'long tơnơm mă chăt tŏk-bŏk pơgar, Kră Yang 'Bok Kei-Dei pơkă khan: Măr iĕm 'nĕ kơ sa păng kư̆m 'nĕ kơ hơtŭt 'bơm, kơnh măr iĕm lôch.”
GEN.3.4	'Bih khan kơ bơngai drŏ-kăn dơ̆ng: “Măr iĕm huay kơ lôch; 
GEN.3.5	Mă-lei Kră Yang 'Bok Kei-Dei băt layơ măr iĕm sa plei 'long noh, măr iĕm gô hlôh thoi Kră Yang 'Bok Kei-Dei, băt tơdrong 'lơ̆ng păng tơdrong kơnê̆.”a
GEN.3.6	Bơngai drŏ-kăn lăng 'bôh plei 'long noh rŏ kơ sa 'lơ̆ng nham, na kư̆m lăp măt păng gĭtb yua kơ wă pơih kơ̆l 'ngok hơgei na phĕ sa; đơ̆ng noh na ăn kơ klo sư sa, mă oei jê̆ sư. Klo sư kư̆m sa mơ̆n. 
GEN.3.7	Đơ̆ng noh na măt măr sư lar, băt kơdih tơlŭnh akâu hoh, na năm gơ̆ hla 'long hơra sĭt pĕng akâu.
GEN.3.8	Hiưp 'năr glơh, kơtơ̆ng Kră Yang 'Bok Kei-Dei yak năm lăm pơgar. Ađam păng akăn sư ôn akâu bre sư tŏk-bŏk hơmŭl 'long, wă weh đơ̆ng muh măt Kră Yang 'Bok Kei-Dei. 
GEN.3.9	Kră Yang 'Bok Kei-Dei krao Ađam păng jet: “Ih tơ yơ?”
GEN.3.10	Ađam tơl: “Inh đei kơtơ̆ng Ih yak lăm pơgar, na inh hli yua kơ inh akâu hoh, na inh ôn akâu.”
GEN.3.11	Kră Yang 'Bok Kei-Dei jet khan: “Bu đei tơ'bôh kơ ih băt ih akâu hoh?” Hăm trŏ kơ ih đei sa plei 'long Inh đei khă ưh kơ ăn ih sa?”
GEN.3.12	Sư tơl: “Bơngai drŏ-kăn mă Ih ăn kơ sư oei jê̆ inh noh sư ăn kơ inh sa plei 'long noh păng inh đei sa boih.”
GEN.3.13	Kră Yang 'Bok Kei-Dei jet bơngai drŏ-kăn thoi âu: “Ih pơm kiơ thoi noh?”
GEN.3.13	Bơngai drŏ-kăn tơl khan: “'Bih sư pơhlŭ inh na inh sa boih.”
GEN.3.14	Kră Yang 'Bok Kei-Dei đei pơma kơ 'bih thoi âu: “Yua kơ e đei pơm tơdrong thoi âu.
GEN.3.14	E gô pŭ hơngiap hloh lăm khŭl sem brem păng sem bri.
GEN.3.14	E gô ah an klak păng sa 'mui teh đĭ chăl arih e.
GEN.3.15	Inh gô ăn kơ e păng bơngai drŏ-kăn,
GEN.3.15	adrĕch adrung bơngai drŏ-kăn
GEN.3.15	hăm adrĕch adrung e gô ayăt dih băl.
GEN.3.15	Kon bơngai gô juăc bơhlơ̆r kơ̆l e,
GEN.3.15	na e gô choh kơnơl jơ̆ng Sư.”
GEN.3.16	Kră Yang 'Bok Kei-Dei khan kơ bơngai drŏ-kăn thoi âu:
GEN.3.16	“Inh gô ăn tơdrong gleh pơmat lăm tơdrong anăp;
GEN.3.16	ih gô jĭ pơmat lăm năr hơiơch.
GEN.3.16	Gah tơdrong hưch wă ih gô mơ̆ng kơ klo ih,
GEN.3.16	păng klo ih gô pơgơ̆r ih.”
GEN.3.17	Kră Yang khan kơ Ađam thoi âu: “Yua kơ ih chu nơ̆r akăn ih na sa plei 'long mă Inh khă ưh kơ ăn sa, ‘thoi noh teh gô pŭ hơngiap yua kơ ih,’
GEN.3.17	lăm chăl arih ih athei chu gleh lap na đei tơmam sa kơ ih lĕch đơ̆ng teh.
GEN.3.18	Teh gô chăt lu jơla păng 'long bơmrôm,
GEN.3.18	păng ih gô sa tơmam chăt đơ̆ng lăm mir pơgar;
GEN.3.19	Ih athei jang lĕch đak bơuh bơang tơ klĕng ih 'mơ̆i na đei sa,d
GEN.3.19	dĭng truh tơ năr ih brŏk tơ teh dơ̆ng,
GEN.3.19	teh mă đêl man ih sơ̆,
GEN.3.19	yua kơ ih đơ̆ng 'mui teh,
GEN.3.19	ih gô brŏk tơ 'mui teh.”
GEN.3.20	Ađam krao anăn akăn sư Ewơ,e
GEN.3.21	Kră Yang 'Bok Kei-Dei iŏk akar sem brem pơm ao tai ăn kơ bre klo kăn Ađam hrŭk. 
GEN.3.22	Kră Yang 'Bok Kei-Dei khan thoi âu: “Âu gah băt kơ tơdrong 'lơ̆ng păng tơdrong kơnê̆, kon bơngai băt kư̆m thoi lĕ kơ bơ̆n, na dang ei bơ̆n athei kơchăng kơnh hli kơ kon bơngai yơ̆r ti sư phĕ sa plei 'long tơdrong arih, na gơh arih ling-lang.” 
GEN.3.23	Na Kră Yang 'Bok Kei-Dei puh tơlĕch kon bơngai đơ̆ng pơgar Êđen wă kơ choh jang sa teh mă đêl pơjing lu sư sơ̆. 
GEN.3.24	Thoi noh Sư pơpuh tơweh kon bơngai đơ̆ng pơgar Êđen; đơ̆ng noh tơ gah hơlĕch Sư ăn Yang chêrubim hăm đao dăr rang mơnhal, wă kơ bơwei trong năm tơ tơnơm 'long tơdrong arih.
GEN.4.1	Ađam oei hơdai hăm akăn sư Ewơ, đơ̆ng noh akăn sư anăp na tơpŭ hĭ Kain păng khan: “Đơ̆ng Kră Yang tơgŭm na inh gơh tơpŭ kơ minh 'nu kon.” 
GEN.4.2	Ewơ tơpŭ kơ minh 'nu dơ̆ng oh Kain anăn Abel; Abel jing bơngai wei triu; gah Kain sư jang mir 'ba.
GEN.4.3	Đunh 'biơ̆ đơ̆ng noh, Kain yua phe 'ba sư pơm tơmam pơyơ̆r kơ Kră Yang. 
GEN.4.4	Abel kư̆m pơyơ̆r kon triu tuh blŭng-a hăm rơmăa sư kơ Kră Yang 'Bok Kei-Dei, Kră Yang lăng gah Abel păng iŏk tơmam soi sư. 
GEN.4.5	Mă-lei ưh kơ đei lăng Kain păng kư̆m ưh kơ iŏk tơmam soi sư, na Kain blĕk dêh mah 'bri 'bra muh măt sư.
GEN.4.6	Kră Yang apinh Kain thoi âu: “Yua kơ kiơ ih blĕk? Yua kơ kiơ ih kŭp muh măt ih? 
GEN.4.7	Dah ih pơm 'lơ̆ng liơ ih ưh kơ pơ̆n ngơk muh măt? Na mưh ưh kơ pơm 'lơ̆ng, to tơdrong yoch răp gô 'bơ̆t 'măng 'ngeng kơ ih dêh mă-lei ih 'nĕ kơ ăn jei sư.”
GEN.4.8	Đơ̆ng noh Kain pơtơm oh sưb Abel năm; kơplah măr sư oei tơ bri, na Kain plŏng bruh tơ Abel oh sư păng pơlôch hloi.
GEN.4.9	Kră Yang jet Kain thoi âu: “Oh ih Abel tơ yơ?” Sư tơl:
GEN.4.9	“Inh ưh kơ băt, inh bơngai wei oh inh ah?”
GEN.4.10	Kră Yang jet dơ̆ng: “Ih pơm kiơ thoi noh? Inh 'bôh pham oh ih ôr đơ̆ng teh păng nơ̆r sư krao kơtơ̆ng truh tơ Inh. 
GEN.4.11	Dang ei Kră Yang 'Bok Kei-Dei ăn teh hiap ih, teh ha 'bơ̆r huch boih pham oh ih đơ̆ng ti ih pơlôch. 
GEN.4.12	Mưh ih choh pơtăm, teh ưh pă pơjing tơmam sa kơ ih boih, ih gô thông mang huang jơ̆p kơ teh.”
GEN.4.13	Kain tơl Kră Yang thoi âu: “Tơdrong phak inh trăp dêh, pŭ ưh kơ kĕ. 
GEN.4.14	Âu, năr 'nâu, Ih pơpuh inh đơ̆ng teh âu, inh weh đơ̆ng muh măt Ih, gô thông mang huang jơ̆p kơ teh đak, đơ̆ng noh dah đei bu tơ'bơ̆p inh, sư gô pơlôch inh.”
GEN.4.15	Kră Yang khan thoi âu: “Ưh kơ trŏ ôh, dah bu pơlôch ih đe gô pơm 'mong plơ̆ kơ sư tơpơh wơ̆t.” Kră Yang đei ăn tơdra tơ akâu Kain, wă kơ mă bu tơ'bơ̆p Kain huay kơ pơlôch. 
GEN.4.16	Na Kain kơdŭn weh đơ̆ng Kră Yang păng oei tơ dêh Not, gah hơlĕch kơ pơgar Êđen.
GEN.4.17	Đang kơ noh Kain oei hơdai hăm akăn sư, akăn sư anăp na tơpŭ kon kơdră sư Ênok; Kain pơjing minh pôm pơlei tih anăn pơlei Ênok, kiơ̆ kơ anăn kon kơdră sư. 
GEN.4.18	Đơ̆ng noh Ênok pơjing Irat, Irat pơjing Mêhujael, Mêhujael pơjing Methujael, Methujael pơjing Lêmek.
GEN.4.19	Lêmek đei akăn 'bar, minh 'nu anăn Adah, minh 'nu anăn Yilah. 
GEN.4.20	Adah pơjing Jabal, Jabal pơjing 'bok kơ lu kon pơlei oei lơ anih đe rong sem dơrong. 
GEN.4.21	Oh sư Jubal, 'bok kơ khŭl kon pơlei reh brŏ păng hlôm 'lal. 
GEN.4.22	Gah Yilah kư̆m pơjing Tubal Kain, jing bơngai hơjơ̆m lu tak đao han păng mam kong, bơsei. Oh drŏ-kăn Tubal Kain anăn Nama.
GEN.4.23	Lêmek đei khan hăm bre akăn sư thoi âu:
GEN.4.23	“Ơ Adah păng Yilah, mơ̆ng nơ̆r inh bĕ.
GEN.4.23	Ơ! Akăn Lêmek, athei mơ̆ng nơ̆r inh.
GEN.4.23	Ơ! Inh gô pơlôch bơngai bu mă sư teh inh rơka,
GEN.4.23	mă khan 'lŏ dah 'lơ̆p.
GEN.4.24	Tơdah Kain tơpơh wơ̆t pơm 'mong,
GEN.4.24	lei Lêmek gô tơpơh-jĭt tơpơh wơ̆t hil 'mong.”
GEN.4.25	Ađam oei hơdai akăn sư dơ̆ng; sư đei tơpŭ dơ̆ng kơ minh 'nu kon drŏ-nglo sư anăn Set; akăn sư khan, “Kră Yang 'Bok Kei-Dei đei ăn dơ̆ng kơ inh tơpŭ kơ minh 'nu kon drŏ-ngloc nai wă tơplih kơ Abel mă Kain pơlôch boih.” 
GEN.4.26	Set kư̆m pơjing kơ minh 'nu kon drŏ-nglo, anăn Ênos. Đơ̆ng năr âu, kon bơngai pơtơm krao khan chă anăn Kră Yang.d
GEN.5.1	Âu boih sơ̆p hla bơar chih răk adrĕch adrung Ađam.
GEN.5.1	Năr mă Kră Yang 'Bok Kei-Dei pơjing kon bơngai, Sư pơjing kon bơngai hơbŏ thoi Kră Yang 'Bok Kei-Dei. 
GEN.5.2	Sư pơjing bơngai drŏ-nglo păng bơngai drŏ-kăn, ăn tơdrong pŭn hiôk kơ bre sư păng năr Sư pơjing ei Sư anăn bre sư bơngai.
GEN.5.3	Kơplah Ađam đei minh-hrĕng pêng-jĭt sơnăm, sư pơjing minh 'nu kon drŏ-nglo hơbŏ thoi sư, sư anăn Set. 
GEN.5.4	Đơ̆ng rŏng kơ Ađam đei pơjing Set boih, sư oei arih tơhngam-hrĕng sơnăm, kư̆m oei đei pơjing kon drŏ-nglo kon drŏ-kăn. 
GEN.5.5	Thoi noh Ađam arih đei tơsĭn-hrĕng pêng-jĭt sơnăm, na lôch.
GEN.5.6	Set đei minh-hrĕng pơđăm sơnăm, pơjing Ênos. 
GEN.5.7	Đơ̆ng rŏng kơ Set pơjing Ênos boih sư arih tơhngam-hrĕng tơpơh sơnăm, pơjing kon drŏ-nglo kon drŏ-kăn. 
GEN.5.8	Thoi noh Set arih đei tơsĭn-hrĕng mơjĭt-'bar sơnăm na sư lôch.
GEN.5.9	Ênos đei tơsĭn-jĭt sơnăm, pơjing Kênan. 
GEN.5.10	Đơ̆ng rŏng kơ Ênos pơjing Kênan boih, sư oei arih tơhngam-hrĕng mơjĭt-pơđăm sơnăm, pơjing kon drŏ-nglo kon drŏ-kăn. 
GEN.5.11	Thoi noh Ênos arih đei tơsĭn-hrĕng pơđăm sơnăm na sư lôch.
GEN.5.12	Kênan đei tơpơh-jĭt sơnăm, pơjing Mahalale, 
GEN.5.13	Đơ̆ng rŏng kơ Kênan pơjing Mahalale boih, sư oei arih tơhngam-hrĕng puăn-jĭt sơnăm pơjing kon drŏ-nglo kon drŏ-kăn. 
GEN.5.14	Thoi noh Kênan arih đei tơsĭn-hrĕng mơjĭt sơnăm, na sư lôch.
GEN.5.15	Mahalale đei tơdrâu-jĭt pơđăm sơnăm, pơjing Jaret. 
GEN.5.16	Đơ̆ng rŏng kơ Mahalale pơjing Jaret, sư oei arih tơhngam-hrĕng pêng-jĭt sơnăm, pơjing kon drŏ-nglo kon drŏ-kăn. 
GEN.5.17	Thoi noh Mahalale arih đei tơhngam-hrĕng tơsĭn-jĭt pơđăm sơnăm, na sư lôch.
GEN.5.18	Jaret đei minh-hrĕng tơdrâu-jĭt 'bar sơnăm, pơjing Ênok. 
GEN.5.19	Đơ̆ng rŏng kơ Jaret pơjing kơ Ênok boih sư oei arih tơhngam-hrĕng sơnăm, pơjing kon drŏ-nglo kon drŏ-kăn. 
GEN.5.20	Thoi noh Jaret arih đei tơsĭn-hrĕng tơdrâu-jĭt 'bar sơnăm, na sư lôch.
GEN.5.21	Ênok đei tơdrâu-jĭt pơđăm sơnăm, pơjing Mêtusêla. 
GEN.5.22	Đơ̆ng rŏng kơ Ênok pơjing kơ Mêtusêla boih, đơ̆ng noh sư mơ̆ng kiơ̆ Kră Yang 'Bok Kei-Dei lăm pêng-hrĕng sơnăm, sư pơjing kon drŏ-nglo kon drŏ-kăn. 
GEN.5.23	Thoi noh Ênok đei arih pêng-hrĕng tơdrâu-jĭt pơđăm sơnăm. 
GEN.5.24	Ênok kiơ̆ Kră Yang 'Bok Kei-Dei, na biŏng pă 'bôh hloi, yua kơ Kră Yang 'Bok Kei-Dei sơng iŏk sư boih.
GEN.5.25	Mêtusêla đei minh-hrĕng tơhngam-jĭt tơpơh sơnăm pơjing Lêmek. 
GEN.5.26	Đơ̆ng rŏng kơ Mêtusêla pơjing Lêmek boih, sư oei arih tơpơh-hrĕng tơhngam-jĭt 'bar sơnăm pơjing kon drŏ-nglo kon drŏ-kăn. 
GEN.5.27	Thoi noh Mêtusêla arih đei tơsĭn-hrĕng tơdrâu-jĭt tơsĭn sơnăm, na sư lôch.
GEN.5.28	Lêmek đei minh-hrĕng tơhngam-jĭt 'bar sơnăm, pơjing minh 'nu kon drŏ-nglo. 
GEN.5.29	Sư anăn Nôê păng khan thoi âu: “Sư âu boih wă pơlung jơhngơ̆m lu bơ̆n đơ̆ng tơdrong jang mă gleh lap yua kơ Kră Yang hiap pơtê̆ boih teh âu.” 
GEN.5.30	Đơ̆ng rŏng kơ Lêmek pơjing Nôê boih, sư oei arih pơđăm-hrĕng tơsĭn-jĭt pơđăm sơnăm, sư pơjing kon drŏ-nglo kon drŏ-kăn. 
GEN.5.31	Thoi noh Lêmek arih đei tơpơh-hrĕng tơpơh-jĭt tơpơh sơnăm, na sư lôch.
GEN.5.32	Gah Nôê, dĭng truh sư pơđăm-hrĕng sơnăm, sư pơjing pêng 'nu kon drŏ-nglo, Sem, Cham păng Japhet.
GEN.6.1	Đơ̆ng kon bơngai đĭ rai lơ năm jơ̆p-jang kơpal teh păng kon bơngai đei pơjing lu kon drŏ-kăn boih, 
GEN.6.2	Lu kon tơdăm yang 'bôh kon adruh kon bơngai 'lơ̆ng hơbŏ na iŏk oei, adruh ayơ mă sư lăp đon. 
GEN.6.3	Kră Yang khan thoi âu: “Yang Bơhngol Inh ưh kơ oei lăm kon bơngai ling-lang ôh; yua kơ kon bơngai jơ̆ sĕch akar đĕch, chăl arih lu sư lăp minh-hrĕng 'bar-jĭt sơnăm đĕch.”
GEN.6.4	Chăl noh păng chăl đơ̆ng rŏng kơ noh đei lu bơngai mă tih kơjung arih kơpal teh, yua kơ tơdăm yang oei hơdai hăm lu adruh kon bơngai na pơjing kon hơ'lơ̆p; noh lu bơngai nuih kơtang sơ̆ đe ư-ang kơ lu sư.
GEN.6.5	Kră Yang 'bôh kon bơngai kơpal teh âu pơm kơnê̆ dêh păng jơhngơ̆m lu sư tơchĕng kơnê̆ ling-lang. 
GEN.6.6	Na Sư hmach kơdih Sư kơ tơdrong pơjing boih kon bơngai kơpal teh păng Sư sơ'ngon lăm jơhngơ̆m. 
GEN.6.7	Kră Yang khan thoi âu: “Inh gô pơrăm lê̆ đĭ kon bơngai kơpal teh mă đêl Inh pơjing, đơ̆ng kon bơngai truh tơ lu kon sem brem, lu hơdrông kơep lep-ler, lu sem păr, yua kơ inh hmach kơdih akâu đei pơjing boih lu sư noh.” 
GEN.6.8	Mă-lei Nôê đei pŭn 'bơ̆t anăp Kră Yang.
GEN.6.9	Âu roi gah Nôê. Nôê lăm chăl arih sư jơ̆ minh 'nu bơngai 'lơ̆ng tơpăt, ưh kơ đei tơdrong glăi kiơ, sư kiơ̆ Kră Yang 'Bok Kei-Dei. 
GEN.6.10	Nôê đei pêng 'nu kon drŏ-nglo, Sem, Cham, Japhet.
GEN.6.11	Hơtai ei sơ̆ Kră Yang 'Bok Kei-Dei 'bôh đĭ kon bơngai lăm teh đak tă kơ yoch răm ngăl păng 'bĕnh kơ tơdrong kơnê̆. 
GEN.6.12	Âu, Kră Yang 'Bok Kei-Dei lăng lăm teh đak, 'bôh tơdrong yoch răm, yua kơ đĭ-đăng kon bơngai pơm ăn kơ trong sư kơdih kơpal teh âu răm đĭ. 
GEN.6.13	Kră Yang 'Bok Kei-Dei khan kơ Nôê thoi âu: “Inh gô pơrăm đĭ kon bơngai, yua kơ đơ̆ng kon bơngai na teh âu 'bĕnh kơ tơdrong kơnê̆. Thoi noh inh gô pơrăm lu sư hơdai hăm teh. 
GEN.6.14	Ih athei pơm minh pôm duk păng 'long gôphea, pơm đei lơ tăl, na pik chai tơ đaih păng tơ lăm. 
GEN.6.15	Thoi noh, athei pơm kiơ̆ thoi âu: Duk tor pêng-hrĕng hlok, wơ̆l pơđăm-jĭt hlok, kơjung pêng-jĭt hlok. 
GEN.6.16	Gah kơpal duk ih athei bŏk 'măng-'mŏk, să minh hlok păng pơm 'măng tơ hơnă hai; ih gô pơm minh tăl ala, minh tăl tŏk-bŏk păng minh tăl kơpơ̆ng. 
GEN.6.17	Gah Inh, Inh gô ăn đak lip jơ̆p kơpal teh âu, wă pơrăm đĭ lu adrĕch sĕch akar mă đei dui jơhngơ̆m păng kial mă oei ala plĕnh, đĭ-đăng lu kon sem brem kơpal teh gô lôch goh đĭ.”
GEN.6.18	“Na inh gô đei nơ̆r pơkă pơgơ̆p pơkăm hăm ih, đơ̆ng noh ih hăm akăn ih, lu kon hăm lu mŏ mai ih, athei mơ̆t tơ lăm duk. 
GEN.6.19	Gah lu kon sem dui jơhngơ̆m, ih athei tơmơ̆t ba lăm duk minh hơgrop, đei tơno akăn, tơmông păng yŏng, wă kơ ih wei rong lu sư arih. 
GEN.6.20	Sem păr kiơ̆ kơ khŭl, sem dơrong kiơ̆ kơ khŭl, hơdrông kơep mơmŏ kơpal teh, rim khŭl minh hơgrop wă kơ ih wei sư arih. 
GEN.6.21	Na ih kư̆m athei chĕp ba tơmam sa, wă pơm tơmam sa, por sŏng kơ iĕm, ih păng lu kon sem brem noh.”
GEN.6.22	Nôê pơm tôm tơdrong âu trŏ 'blep thoi Kră Yang 'Bok Kei-Dei đei pơkă.
GEN.7.1	Kră Yang khan kơ Nôê thoi âu: “Ih păng đĭ-đăng hnam dơnŏ ih mơ̆t bĕ lăm duk, yua kơ lăm lu bơngai chăl dang ei Inh 'bôh ih jơ̆ minh 'nu bơngai tơpăt. 
GEN.7.2	Lăm lu kon sem brem 'lơ̆ng rơgoh, ih athei anhăk ba minh adrĕch tơpơh hơgrop, tơno păng akăn; gah lu sem brem mă ưh kơ 'lơ̆ng rơgoh minh adrĕch minh hơgrop, wă kơ pơm adrĕch jơ̆p kơpal teh đak. 
GEN.7.3	Ih kư̆m athei anhăk ba lu sem păr, rim khŭl tơpơh hơgrop tơmông păng yŏng, wă kơ ih wei sư arih chek lar jơ̆p kơpal teh. 
GEN.7.4	Yua kơ pă tơpơh năr dơ̆ng, inh gô ăn 'mi jruh tơ teh, lăm puăn-jĭt năr puăn-jĭt măng; Inh gô pơrăm lê̆ đĭ kơpal teh mă dôm kon sem brem mă đĭ adrĕch đơ̆ng inh đei pơjing.”
GEN.7.5	Na Nôê pơm kiơ̆ tôm dôm lu nơ̆r đơ̆ng Kră Yang đei pơkă kơ sư.
GEN.7.6	Kơplah đak lơ̆p, lah lai jơ̆p kơpal teh, Nôê đei tơdrâu-hrĕng sơnăm boih. 
GEN.7.7	Nôê hăm akăn sư mơ̆t lăm duk, hơdai lu kon lu mŏ mai sư wă kơ klaih đơ̆ng đak lơ̆p. 
GEN.7.8	Dôm lu kon sem brem mă 'lơ̆ng rơgoh păng lu kon sem brem mă ưh kơ 'lơ̆ng rơgoh, lu sem păr, lu kon hơdrông kơep lep-ler kơpal teh, 
GEN.7.9	minh hơgrop tơno păng akăn, tơmông păng yŏng, năm đĭ tơ Nôê păng mơ̆t lăm duk 'blep trŏ thoi nơ̆r Kră Yang 'Bok Kei-Dei bơtho pơkă kơ sư. 
GEN.7.10	Đơ̆ng rŏng kơ tơpơh năr, đak pơtơm jur jơ̆p kơpal teh.
GEN.7.11	Kơplah noh Nôê tơdrâu-hrĕng sơnăm, khei 'bar năr mơjĭt-tơpơh, trŏ kơ năr noh, dôm lu tu đak đôh pơchah đak bluh đơ̆ng teh, đơ̆ng kơpal plĕnh kư̆m pơih tơjur đak. 
GEN.7.12	'Mi jruh tơ teh lăm puăn-jĭt năr, puăn-jĭt măng.
GEN.7.13	Kŭm lăm năr noh, Nôê akăn sư, pêng 'nu kon sư, Sem, Cham, Japhet, hăm pêng 'nu mŏ mai sư kư̆m mơ̆t lăm duk. 
GEN.7.14	Lu sư mơ̆t hơdai păng đĭ-đăng lu sem brem, lu sem dơrong kiơ̆ kơ adrĕch, lu kon hơdrông kơpal teh kư̆m kiơ̆ kơ adrĕch, sem păr kư̆m kiơ̆ kơ adrĕch păng đĭ-đăng lu sem kiơ mă đei pơnăr. 
GEN.7.15	Hơgrop, hơgrop kiơ̆ Nôê mơ̆t lăm duk; wă khan đĭ-đăng dôm lu đei sĕch akar mă dui jơhngơ̆m. 
GEN.7.16	Tơno minh akăn minh, đei tơmông đei yŏng, đĭ-đăng kư̆m mơ̆t lăm duk, kiơ̆ thoi nơ̆r Kră Yang 'Bok Kei-Dei khan pơkă, na Kră Yang tang lê̆ 'măng duk.
GEN.7.17	Đak lơ̆p kơpal teh puăn-jĭt năr puăn-jĭt măng, đak tŏk kơjung tưk duk kư̆m rai kơjung đơ̆ng teh dơ̆ng kơpal đak. 
GEN.7.18	Kơpal teh, đak tih păng rai tŏk kơjung dêh, duk đông kơpal đak. 
GEN.7.19	Đak tŏk rai dêh kơpal teh, đĭ-đăng lu kông kơjung kư̆m lơ̆p đĭ. 
GEN.7.20	Đak tŏk truh tơ mơjĭt-pơđăm hlok kơjung hloh kơ đĭ-đăng lu kơ̆l kông kơjung. 
GEN.7.21	Đĭ-đăng dôm lu adrĕch sĕch akar arih kơpal teh lôch glơ̆k, mă lu sem păr, mă lu kon sem dơrong, kon sem bri, mă kon hơdrông kơep lep-ler păng đĭ kon bơngai. 
GEN.7.22	Mă dui jơhngơ̆m trong muh lôch đĭ. 
GEN.7.23	Đĭ-đăng adrĕch khŭl arih kơpal teh pơrăm pơlôch đĭ, đơ̆ng kon bơngai truh tơ kon sem brem, lu hơdrông kơep lep-ler, lu sem păr; lăp Nôê hăm lu bơngai, lu sem brem lăm duk đĕch oei arih.
GEN.7.24	Đak oei lơ̆p kơpal teh 'blep minh-hrĕng pơđăm-jĭt năr.
GEN.8.1	Kră Yang 'Bok Kei-Dei 'blŏk kơ Nôê păng dôm lu sem brem mă mơ̆t hơdai sư lăm duk, na Kră Yang 'Bok Kei-Dei ăn kial tih tơthu bah tơ kơpal teh, na đak sư dơ̆ng. 
GEN.8.2	Lu tu đak jrŭ păng lu bơnơ̆ tơ plĕnh tơlir dơ̆ng; 'mi đơ̆ng plĕnh ưh kơ jur tơ teh boih. 
GEN.8.3	Đak hrŏ tơ kơpal teh sư hrơ̆ 'net 'net. Đơ̆ng rŏng minh-hrĕng pơđăm-jĭt năr 'noh đak hrơ̆. 
GEN.8.4	Truh tơ khei tơpơh năr mơjĭt-tơpơh, duk dơ̆ng tơ kơpal kông Ararat.a 
GEN.8.5	Đak hrơ̆b noh 'net truh tơ khei mơjĭt; năr mă mônh lăm khei noh; dôm lu kơ̆l kông gơh 'bôh bang.
GEN.8.6	Đơ̆ng rŏng kơ noh đei puăn-jĭt năr, Nôê pơih 'măng-'mŏk duk mă sư đei pơm. 
GEN.8.7	Sư achăng minh pôm ak, ak păr gơling jur tŏk dĭng truh tơ đak hrơ̆ đĭ kơpal teh. 
GEN.8.8	Sư kư̆m achăng minh pôm sem kơtơp dơ̆ng, wă kơ băt đak tam hrơ̆ tơ teh. 
GEN.8.9	Mă-lei sem kơtơp păr chă lăng ưh tam đei teh hrĕng wă jruh, na sư păr brŏk tơ duk dơ̆ng, yua kơ đak oei jơ̆p-jang kơ teh. Nôê jrơng ti sư sơng iŏk sem kơtơp rôp tơmơ̆t lăm duk hơdai hăm sư. 
GEN.8.10	Đơ̆ng noh sư gô tơpơh năr dơ̆ng, sư achăng sem kơtơp lĕch đơ̆ng duk. 
GEN.8.11	Truh kơsơ̆ sem kơtơp păr brŏk tơ sư dơ̆ng păng âu tơ'bong sư jơngong ba hla 'long ôliwơ adrih; Nôê băt hloi đak hrơ̆ boih kơpal teh. 
GEN.8.12	Sư gô tơpơh năr đơ̆ng rŏng dơ̆ng achăng dơ̆ng sem kơtơp lĕch, mă-lei sem kơtơp ưh pă brŏk tơ sư dơ̆ng.
GEN.8.13	Trŏ sơnăm Nôê tơdrâu-hrĕng minh, năr mă mônh khei mônh, Nôê pơih bơbŭng duk lăng 'bôh teh hrĕng kro boih. 
GEN.8.14	Truh khei 'bar, năr 'bar-jĭt tơpơh, teh hrĕng boih.
GEN.8.15	Kră Yang 'Bok Kei-Dei khan kơ Nôê thoi âu: 
GEN.8.16	“Lĕch bĕ iĕm đơ̆ng duk, akăn ih, kon ih hăm lu mŏ mai ih. 
GEN.8.17	Athei pơih đĭ lu kon sem arih gah sĕch akar mă oei hơdai ih, lu sem păr, lu sem dơrong, sem brem, lu hơdrông kơep lep-ler mơmŏ kơpal teh, wă kơ lu sư chek lar char kon 'bĕnh kơ teh.” 
GEN.8.18	Thoi noh Nôê hăm akăn sư, lu kon sư, lu mŏ mai sư lĕch đơ̆ng duk. 
GEN.8.19	Lu sem brem, lu sem păr păng đĭ-đăng lu sem brem arih kơpal teh kiơ̆ kơ adrĕch lĕch đĭ-đăng đơ̆ng duk.
GEN.8.20	Nôê pơm minh pôm chơnang soi kơ Kră Yang 'Bok Kei-Dei. Sư rôp lu kon sem 'lơ̆ng rơgoh, hăm lu sem păr 'lơ̆ng rơgoh pơm tơmam soi 'buh pơyơ̆r tơ chơnang soi. 
GEN.8.21	Kră Yang 'bâu phu păng tơchĕng khan: “Inh ưh pă hiap teh yua kơ kon bơngai dơ̆ng, yua kơ jơhngơ̆m kon bơngai yoch kơnê̆ tơpă đơ̆ng sơ̆, đơ̆ng oei 'lơ̆p.c Inh kư̆m ưh kơ wă pơrăm lu kon sem arih thoi Inh đei pơm.
GEN.8.22	Kơplah teh oei đei,
GEN.8.22	na bơyan rei jơmŭl păng bơyan kĕch,
GEN.8.22	tơngiĕt păng tŏ,
GEN.8.22	bơyan hngach păng bơyan phang,
GEN.8.22	'năr păng kơmăng
GEN.8.22	ưh kơ đei layơ hiong đĭ.”
GEN.9.1	Kră Yang 'Bok Kei-Dei ăn pŭn hiôk kơ Nôê păng lu kon drŏ-nglo sư, Sư khan thoi âu: “Athei pơjing adrĕch adrung hrôh ngôh rai lơ dĭng 'bĕnh-'bang kơpal teh. 
GEN.9.2	Lu sem dơrong kơpal teh, lu sem păr kơpal plĕnh păng lu sem brem adrŏ kơpal teh, lu ka lăm đak dơsĭ, đĭ-đăng gô hli păng chu yom kơ iĕm yua kơ Inh jao boih lăm ti lu iĕm. 
GEN.9.3	Mă dôm kon sem brem đei tơdrong arih yak mơmŏ kơpal teh gô jing tơmam sa lu iĕm. Inh ăn dôm kon sem brem noh kư̆m thoi Inh ăn boih kơ lu 'bok yă iĕm sơ̆ sa hla 'nhot.
GEN.9.4	Mă-lei lu iĕm 'nĕ kơ sa 'nhĕm lu kon sem mă đei bơhngol arih, wă khan oei đei pham. 
GEN.9.5	Sĭt tơpă, tơdah kon bơngai dah sem brem pơlôch iĕm, inh ưh kơ ăn kơ sư oei arih ôh. 
GEN.9.6	Thoi noh bơngai bu mă pơlôch đe, na kư̆m đei đe nai pơlôch sư, yua kơ Kră Yang 'Bok Kei-Dei pơjing lu iĕm hơbŏ thoi rup sư. 
GEN.9.7	Gah lu iĕm athei pơjing adrĕch adrung rai lơ 'bĕnh-'bang jơ̆p-jang kơpal teh đak.”
GEN.9.8	Kră Yang 'Bok Kei-Dei kư̆m đei khan kơ Nôê hăm lu kon drŏ-nglo sư thoi âu: 
GEN.9.9	“Gah Inh âu: Inh pơjing tơdrong pơgơ̆p pơkă pơkăm hăm lu iĕm păng lu adrĕch adrung lu iĕm, 
GEN.9.10	Păng lu kon sem mă oei arih hơdai iĕm, lu sem păr, mă lu sem dơrong, lu sem bri oei kơpal teh, wă khan đĭ lu kon sem brem mă 'nao lĕch đơ̆ng duk mă truh tơ kon sem brem oei kơpal teh. 
GEN.9.11	Thoi noh Inh pơjing tơdrong pơgơ̆p hăm lu iĕm păng đĭ-đăng lu kon sem, ưh pă đei layơ đak wă lơ̆p pơlôch dơ̆ng păng kư̆m pă đei khan wă lơ̆p pơrăm teh.”
GEN.9.12	Kră Yang 'Bok Kei-Dei khan dơ̆ng: “Âu boih tơdrong, tơdra gah tơdrong pơgơ̆p mă inh pơkă hăm lu iĕm păng đĭ-đăng lu tơmam arih oei hăm lu iĕm rim jơhnơr dĭng truh ning-mônh. 
GEN.9.13	Inh ăn plĕnh chro tơ hơmơ̆l wă pơm tơdra pơgơ̆p inh hăm teh. 
GEN.9.14	Mưh layơ Inh akŭm đĭ lu hơmơ̆l kơpal teh păng đei plĕnh chroa tơ hơmơ̆l noh. 
GEN.9.15	Na Inh gô 'blŏk tơdrong Inh đei pơgơ̆p boih hăm lu iĕm păng lu kon sem mă đei tơdrong arih na đak ưh kơ đei layơ wă lơ̆p pơrăm pơlôch đĭ dơ̆ng. 
GEN.9.16	Thoi noh plĕnh chro gô tơ'bôh tơ hơmơ̆l Inh lăng tơ noh 'blŏk âu boih tơdrong pơgơ̆p ling-lang mă đơ̆ng Inh đei pơkă hăm dôm lu adrĕch mă đei tơdrong arih kơpal teh.”
GEN.9.17	Kră Yang 'Bok Kei-Dei pơma dơ̆ng hăm 'bok Nôê: “Âu boih tơdra gah tơdrong Inh pơgơ̆p hăm dôm lu adrĕch arih kơpal teh.”
GEN.9.18	Lu kon drŏ-nglo Nôê lĕch đơ̆ng lăm duk noh, Sem, Cham, Japhet. Cham âu jơ̆ 'bă Kanaan. 
GEN.9.19	Noh pêng 'nu kon drŏ-nglo Nôê păng đơ̆ng lu sư boih na mă đei kon bơngai jơ̆p kơpal teh.
GEN.9.20	Đơ̆ng noh Nôê pơtơm choh teh păng pơtăm plei hơmu. 
GEN.9.21	Sư huch sik hơmu na suai sư 'bĭch akâu hoh lăm bơsŭn sư. 
GEN.9.22	Cham mă 'bă Kanaan 'bôh 'bă sư brao akâu hoh thoi noh na lĕch tơ 'nguaih roi ăn kơ bre 'nhŏng oh sư. 
GEN.9.23	Mă-lei Sem păng Japhet iŏk ao trăk tơ hơngiĕng măr sư, sư năm kơdŭn wih rŏng na klơ̆p akâu 'bă sư yua kơ măr sư lăng măt tơ nai, na huay kơ 'bôh 'bă sư akâu hoh, 
GEN.9.24	Lăp Nôê praih kơ suai boih băt hloi kơ kon sư mă 'barb đei pơm kiơ kơ sư, 
GEN.9.25	Na khan:
GEN.9.25	“Kanaan trŏ tơpă pŭ hơngiap!
GEN.9.25	Sư gô pơm đĭch đam kơ lu 'nhŏng oh sư.”
GEN.9.26	Nôê khan dơ̆ng:
GEN.9.26	“Trŏ bơnê kơkuh kơ Kră Yang, mă Kră Yang 'Bok Kei-Dei Sem,
GEN.9.26	Kanaan athei pơm đĭch sư!
GEN.9.27	Apinh Kră Yang 'Bok Kei-Dei pơih teh mă să
GEN.9.27	kơ Japhet ăn kơ sư oei hơdai hăm Sem;
GEN.9.27	gah Kanaan athei pơm đĭch lu sư.”
GEN.9.28	Đơ̆ng rŏng kơ đak lơ̆p, Nôê arih pêng-hrĕng pơđăm-jĭt sơnăm. 
GEN.9.29	Thoi noh, Nôê arih đei tơsĭn-hrĕng pơđăm-jĭt sơnăm, na sư lôch.
GEN.10.1	Âu, adrĕch adrung Sem, Cham păng Japhet, pêng 'nu kon drŏ-nglo Nôê đơ̆ng rŏng kơ đak lơ̆p sư pơjing kon sâu.a
GEN.10.2	Kon drŏ-nglo Japhet anăn Gômer, Magok, Madai, Jawan, Tubal, Mêsiek păng Tiras. 
GEN.10.3	Kon drŏ-nglo Gômer anăn Askenas, Riphat păng Tôgah. Noh boih kon sâu Japhet kiơ̆ adrĕch adrung, kiơ̆ kơ nơ̆r pơma, dêh char păng pơlei pơla sư. 
GEN.10.4	Kon drŏ-nglo Jawan anăn Êlisa păng Tarsis, Kitim păng Đôdanim.
GEN.10.5	Noh boih kon sâu Japhet, kiơ̆ adrĕch adrung, kiơ̆ kơ nơ̆r pơma, dêh char păng pơlei pơla sư. Đơ̆ng lu sư na đei kon bơngai oei jơ̆p kơ bŏl lăm đak dơsĭ păng tơter jih dơsĭ.
GEN.10.6	Kon drŏ-nglo Cham anăn Kus, Misraim, Phut păng Kanaan. 
GEN.10.7	Kon drŏ-nglo Kus anăn Sêba, Hawila, Sapta, Rama păng Saptêka kon drŏ-nglo Rama anăn Sêba păng Đêdan.
GEN.10.8	Kus kư̆m pơjing Nimrôt, sư boih bơngai mă nuih blŭng-a kơpal teh âu. 
GEN.10.9	Sư âu bơngai chă lua nuih tơpă. Yua kơ noh đei nơ̆r pơđơ̆k khan: Nhen Nimrôt, minh 'nu bơngai lua nuih. 
GEN.10.10	Teh đak sư 'nao pơjing noh Babel, Êrek, Akat păng Kalneh oei tơ dêh char Sinar. 
GEN.10.11	Đơ̆ng dêh noh sư năm tơ dêh Asiri, na pơjing pơlei tih Niniwe sư kư̆m jing lu pơlei Rôhôbôti, Kalah. 
GEN.10.12	Păng Resen mă oei tŏk-bŏk pơlei tih Niniwe păng Kalah.
GEN.10.13	Misraim pơjing Ludim, Anamim, adrĕch Lêhabim, adrĕch Naptuhim, 
GEN.10.14	Parusim; adrĕch Kasluhim, (noh đei pơjing păng adrĕch Kaptorim. Đơ̆ng Kasluhim adrĕch Philistin). 
GEN.10.15	Kanaan pơjing Siđôn, kon drŏ-nglo kơdră sư păng Hêt. 
GEN.10.16	Hăm adrĕch Jêbus, adrĕch Amôrit, adrĕch Girgasit, 
GEN.10.17	Adrĕch Hêwit, Arêkit, adrĕch Sênit. 
GEN.10.18	Adrĕch Arwadit adrĕch Yêmarit adrĕch Hamat. Đơ̆ng noh adrĕch adrung Kanaan tơklah tơklang. 
GEN.10.19	Gah tơring adrĕch adrung Kanaan lu sư năm tơ gah Gêrar, iŏk đơ̆ng Siđôn truh tơ Gasa păng kư̆m truh tơ Sôđôm, Gômôrơ, Atma păng Yibotim truh hloi tơ Lêsa.
GEN.10.20	Noh kon sâu Cham, kiơ̆ kơ adrĕch adrung kiơ̆ kơ nơ̆r pơma, dêh char păng kon pơlei pơla sư.
GEN.10.21	Sem 'nhŏng kơdră, 'nhŏng Japhet, kư̆m đei pơjing kon drŏ-nglo, drŏ-kăn. Sem pơjing adrĕch Hêbrơ.b 
GEN.10.22	Kon drŏ-nglo Sem anăn Êlam, Asur, Apaksat, Lut păng Aram.
GEN.10.23	Kon drŏ-nglo Aram anăn Usơ, Hul, Gêther păng Mach.
GEN.10.24	Gah Apaksat pơjing Sêlah; Sêlah pơjing Eber, 
GEN.10.25	Eber đei pơjing kơ 'bar 'nu kon drŏ-nglo; anăn minh 'nu noh Pêlekc yua kơ teh lăm chăl sư noh sơ̆ asong băl boih; anăn oh sư Jôktan.
GEN.10.26	Jôktan pơjing Almodat, Sêlep, Hasamawet, Jêra, 
GEN.10.27	Hadôram, Uyal, Dikla, 
GEN.10.28	Ôbal, Abimael, Sêba, 
GEN.10.29	Ôphir, Hawila păng Jôbap. Đĭ-đăng lu sư noh kon drŏ-nglo Jôktan. 
GEN.10.30	Anih tehd lu bơngai noh oei gah Sêpha, năm đơ̆ng Mêsa truh tơe kông groi gah hơlĕch.
GEN.10.31	Noh boih kon sâu Sem, kiơ̆ kơ adrĕch adrung, kiơ̆ kơ nơ̆r pơma, dêh char păng kon pơlei sư.
GEN.10.32	Noh lu adrĕch adrung pêng 'nu kon drŏ-nglo Nôê, kiơ̆ kơ chăl păng kon pơlei sư; păng yua kơ lu sư noh na đĭ-đăng adrĕch adrung klah asong băl jơ̆p kơpal teh đơ̆ng rŏng kơ đak lơ̆p.
GEN.11.1	'Nâu, đĭ-đăng kon bơngai kơpal teh pơma minh nơ̆r pơma đĕch. 
GEN.11.2	Mă-lei iŏk đơ̆ng kon bơngai weh tơ gah hơlĕch, lu sư 'bôh teh dơnă, tơring char Sinar, na oei hloi tơ noh.
GEN.11.3	Bơngai âu pơma dơnuh păng bơngai noh khan: “Âu! Bĕ bơ̆n man găch na 'buh lăm ŭnh.” Kơplah noh, găch tơplih kơ tơmo, chai pơm tơmam klep. 
GEN.11.4	Na khan thoi âu: “'Nâu bơ̆n athei pơjing minh pôm pơlei tih păng pơm hnam Thôt tŏk-bŏk pơlei, kơjung truh tơ plĕnh;a bơ̆n athei pơm ư-ang kơ bơ̆n; hli kơ bơ̆n tơklah tơklang tơ jơ̆p-jang kơpal teh đak âu.”
GEN.11.5	Kră Yang jur lăng pơlei hnam thôt mă kon bơngaib đei pơm. 
GEN.11.6	Kră Yang khan thoi âu: “Âu! Lăp minh adrĕch kon bơngai, lăp minh nơ̆r pơma; păng tơdrong jang lu sư đei pơm; dang ei ưh kơ đei kiơ pơgăn lu sư đơ̆ng tơdrong lu sư pơkă wă pơm. 
GEN.11.7	Bĕ, lu bơ̆n jur pơm bơlŭ lê̆ nơ̆r pơma lu sư ưh pă hlôh băl dơ̆ng kơ nơ̆r pơma bơngai âu pơma kơ bơngai to.” 
GEN.11.8	Đơ̆ng noh, Kră Yang pơm ăn kơ lu sư tơklah tơklang jơ̆p-jang kơ teh păng lu sư ưh pă đei man pơjing pơlei noh dơ̆ng. 
GEN.11.9	Yua kơ noh na đe krao anăn pơlei 'Ba'belc yua kơ tơ anih noh Kră Yang bơlŭ lê̆ nơ̆r pơma kon bơngai lăm teh, đơ̆ng noh boih Sư ăn kơ kon bơngai tơklah tơklang tơ jơ̆p-jang kơ teh đak.
GEN.11.9	Adrĕch adrung Isơrael đơ̆ng Abram truh tơ Jôsep
GEN.11.10	Âu adrĕch adrung Sem:
GEN.11.10	Đơ̆ng rŏng kơ đak lơ̆p 'bar sơnăm Sem đei minh-hrĕng sơnăm, pơjing Apaksat. 
GEN.11.11	Đơ̆ng rŏng kơ đei Apaksat boih, Sem oei arih pơđăm-hrĕng sơnăm kư̆m đei pơjing kơ kon drŏ-nglo, kon drŏ-kăn.
GEN.11.12	Apaksat đei pêng-jĭt pơđăm sơnăm pơjing Sêlah. 
GEN.11.13	Đơ̆ng rŏng Apaksat đei pơjing Sêlah boih, sư arih đei pêng-hrĕng pêng sơnăm pơjing kon drŏ-nglo kon drŏ-kăn.
GEN.11.14	Sêlah đei pêng-jĭt sơnăm, pơjing kơ Eber. 
GEN.11.15	Đơ̆ng rŏng kơ Sêlah pơjing kơ Eber boih sư oei arih đei puăn-hrĕng pêng-jĭt sơnăm, sư đei pơjing kon drŏ-nglo, kon drŏ-kăn.
GEN.11.16	Eber đei pêng-jĭt puăn sơnăm, pơjing kơ Pêlek. 
GEN.11.17	Đơ̆ng rŏng kơ Eber pơjing Pêlek boih, oei arih puăn-hrĕng pêng-jĭt sơnăm, kư̆m đei pơjing kon drŏ-nglo kon drŏ-kăn.
GEN.11.18	Pêlek đei pêng-jĭt sơnăm, pơjing kơ Rêbu. 
GEN.11.19	Đơ̆ng rŏng Pêlek pơjing Rêbu boih, sư oei arih đei 'bar-hrĕng tơsĭn sơnăm, đei pơjing kon drŏ-nglo, kon drŏ-kăn.
GEN.11.20	Rêbu đe pêng-jĭt 'bar sơnăm, pơjing kơ Sêruk. 
GEN.11.21	Đơ̆ng rŏng Rêbu pơjing Sêruk boih, oei arih truh tơ 'bar-hrĕng tơpơh sơnăm, pơjing kon drŏ-nglo kon drŏ-kăn.
GEN.11.22	Sêruk đei pêng-jĭt 'bar sơnăm, pơjing Nahôr. 
GEN.11.23	Đơ̆ng rŏng kơ Sêruk pơjing Nahôr boih, sư oei arih đei 'bar-hrĕng sơnăm.
GEN.11.24	Nahôr đei 'bar-jĭt tơsĭn sơnăm, pơjing Thêra. 
GEN.11.25	Đơ̆ng rŏng kơ Nahôr pơjing kơ Thêra boih, sư oei arih minh-hrĕng mơjĭt-tơsĭn sơnăm, đei pơjing kon drŏ-nglo, kon drŏ-kăn.
GEN.11.26	Gah Thêra đei tơpơh-jĭt sơnăm, pơjing Abram, Nahôr păng Haran.
GEN.11.27	Âu boih adrĕch adrung Thêra: Thêra pơjing kơ Abram, Nahôr păng Haran; Haran pơjing kơ Lot. 
GEN.11.28	Kơplah 'bă sư Thêra oei arih, Haran sư lôch lăm tơring sư kơdih, lăm, pơlei Ur dêh Kalđê. 
GEN.11.29	Abram păng Nahôr chă akăn; akăn Abram anăn sư Sarai, gah akăn Nahôr anăn Milka: Milka hăm Iska kon drŏ-kăn Haran. 
GEN.11.30	Sarai âu sư hơwŏng, ưh kơ đei kon.
GEN.11.31	Thêra chông ba Abram, kon drŏ-nglo sư, Lot kon drŏ-nglo Haran, sâu sư păng Sarai akăn Abram, mŏ mai sư, lĕch đơ̆ng Ur, lăm dêh Kalđê, na năm tơ char Kanaan kơplah lu sư truh tơ pơlei Charan sư pơjing hnam dơnŏ bơ̆jang sa tơ noh.
GEN.11.32	Thêra arih đei 'bar-hrĕng pơđăm sơnăm, na sư lôch tơ pơlei Charan.
GEN.12.1	Âu, Kră Yang đei khan kơ Abram thoi âu: “Ih athei lĕch đơ̆ng dêh char âu, tơklah đơ̆ng hnam dơnŏ păng 'nhŏng oh mĕ 'bă ih, na năm tơ dêh char mă Inh gô tơ'bôh kơ ih.
GEN.12.2	Inh gô ăn kơ ih jing minh adrĕch adrung tih,
GEN.12.2	Inh gô ăn kơ ih pŭn hiôk,
GEN.12.2	đe kư̆m gô ư-ang kơ ih,
GEN.12.2	păng ih gô jing tơm kơ tơdrong pŭn hiôk,
GEN.12.3	Inh gô ăn pŭn hiôk kơ bu mă sơkat kơ ih pŭn hiôk.
GEN.12.3	Inh gô hiap pơtê̆ bơngai bu mă hiap pơtê̆ ih;
GEN.12.3	păng đĭ-đăng adrĕch adrung kon bơngai kơpal teh âu
GEN.12.3	gô đei pŭn hiôk đơ̆ng ih.”
GEN.12.4	Đơ̆ng noh Abram năm, kiơ̆ thoi nơ̆r Kră Yang khan tơ'bôh, Lot kư̆m kiơ̆ hơdai sư. Kơplah Abram lĕch đơ̆ng Charan, sư đei tơpơh-jĭt pơđăm sơnăm boih. 
GEN.12.5	Abram chông ba Sarai, akăn sư, Lot mon sư păng đĭ-đăng lu mŭk tơmam sư đei hơmet ba păng lu đĭch đam sư mă đei đơ̆ng Charan, lĕch đơ̆ng noh, lu sư năm truh tơ dêh Kanaan.
GEN.12.6	Abram yak găn dêh char âu, truh tơ tơnơm 'long kôih tơ Mamrê, jê̆ pơlei Sichem. Kơplah noh lu kon pơlei Kanaan oei oei tơ lăm dêh char noh. 
GEN.12.7	Kră Yang pơdah kơ Abram păng pơkă khan: Inh gô ăn adrĕch adrung ih teh đak âu! Đơ̆ng noh, Abram pơm minh pôm chơnang soi kơ Kră Yang, Tơ'ngla mă đei pơdah akâu sư kơ Abram.
GEN.12.8	Đơ̆ng noh, sư yak găn kông groi gah hơlĕch kơ pơlei Bethel, na pơm bơsŭn; bơmơ̆t kơ noh Bethel, tơ gah hơlĕch đei Ahi. Na sư pơm minh pôm chơnang soi tơ noh kơ Kră Yang wă krao apinh Sư. 
GEN.12.9	Đơ̆ng rŏng, Abram yak rah pơm rah bơsŭn 'net 'net dĭng truh tơ gah gơal, anăn Nêgeo.
GEN.12.10	Kơplah ei sơ̆, tơ dêh sư đei pơngot rơwĕt. Tơdrong pơngot rơwĕt âu tih dêh, na Abram jur tơ char Êyiptơ oei gô tơ noh. 
GEN.12.11	Kơplah sư wă oei lăm dêh Êyiptơ, Abram đei khan hăm Sarai, akăn sư thoi âu: “Âu, inh băt kơ ih jing minh 'nu bơngai drŏ-kăn 'lơ̆ng hơbŏ. 
GEN.12.12	Mưh ba tơ'bơ̆p kon pơlei Êyiptơ, sư 'bôh ih, lu sư gô khan, ‘noh jơ̆ akăn sư’; kơnh hli kơ lu sư pơlôch inh, na gô lê̆ ih arih. 
GEN.12.13	Na inh apinh khan ih jơ̆ oh drŏ-kăn inh, wă kơ đơ̆ng ih na đe gô sơng iŏk inh hiôk-hian păng huay kơ pơlôch.”
GEN.12.14	Abram truh tơ dêh Êyiptơ kon pơlei Êyiptơ 'bôh Sarai bơngai drŏ-kăn 'lơ̆ng hơbŏ tơpă. 
GEN.12.15	Lu bơngai jang kơ pơtao Pharaôn kư̆m năm tơkan roi 'bơ̆t anăp pơtao lu sư 'bôh bơngai drŏ-kăn 'lơ̆ng noh, na chông ba bơngai drŏ-kăn 'lơ̆ng noh mơ̆t tơ hnam Pharaôn. 
GEN.12.16	Yua kơ drŏ-kăn noh, na Pharaôn sơng iŏk Abram hiôk 'lơ̆ng păng ăn kơ Abram đei lơ triu, rơmo aseh tơno, aseh akăn, lăk-đa, đĭch drŏ-nglo, đam drŏ-kăn.
GEN.12.17	Na yua kơ Sarai, akăn Abram, na Kră Yang phak Pharaôn hăm hnam dơnŏ sư đei tơdrong jĭ krưp dêh. 
GEN.12.18	Pharaôn năm krao Abram na apinh Abram thoi âu: “Ih pơm kiơ kơ inh thoi noh? Liơ ih ưh kơ roi kơ inh bơngai drŏ-kăn noh akăn ih? 
GEN.12.19	Mă-lei khan noh oh drŏ-kăn ih? Na jing inh iŏk hĭ sư pơm akăn. Dang ei âu akăn ih; iŏk sư bĕ păng weh tơ nai.” 
GEN.12.20	Na Pharaôn khan pơkă kơ lu linh sư, ba klo kăn Abram hăm đĭ-đăng mŭk tơmam sư năm tơ nai.
GEN.13.1	Abram weh đơ̆ng Êyiptơ năm tơ tơring Nêgeo, chông ba akăn sư, mŭk măk lu sem dơrong păng mon sư Lot hai. 
GEN.13.2	Abram mơdrŏng dêh, đei lơ sem dơrong, đei hu, maih.
GEN.13.3	Sư năm dĭng 'bơ̆t yơ, sư pơm bơsŭn tơ noh, đơ̆ng gah Gơal ei yak năm truh tơ Bethel, dĭng truh tơ anih mă sư đei pơm bơsŭn blŭng-a sơ̆, tơ alam bre Bethel hăm Ahi. 
GEN.13.4	Noh mă anih sư đei pơm chơnang soi adrol ki. Tơ noh Abram krao khan anăn Kră Yang.
GEN.13.5	Na Lot kư̆m năm hơdai Abram, kư̆m đei triu rơmo lơ păng tơmam pơm bơsŭn. 
GEN.13.6	Tơ anih noh ưh kơmah kơ bre sư oei hơdai yua kơ sem dơrong păng mŭk tơmam sư lơ tơpă dĭng mah pă đei gơh oei hơdai. 
GEN.13.7	Na đei tơdrong tơgar băl lăm lu bơngai wei sem dơrong Abram păng lu bơngai wei sem dơrong Lot. Kơplah noh kon pơlei Kanaan păng kon pơlei Phêrêsit kư̆m oei lăm char ei, thoi noh anih wei sem dơrong ưh kơmah.
GEN.13.8	Abram khan kơ Lot thoi âu: “Oei pôm hơtô hơrao hơnao, kăt apinh ba 'nĕ pă pơjah băl; lu bơngai wei triu ba hai kư̆m 'nĕ pă tơgar băl. 
GEN.13.9	Đĭ kơ char âu ưh kơ sĭ e ngăl dăm hă? Thoi noh, na weh bĕ đơ̆ng inh; dah e iŏk tơring gah 'ngiĕo inh iŏk gah 'ma, dah e iŏk gah 'ma, inh iŏk gah 'ngiĕo.”
GEN.13.10	Lot sư tơmang lăng 'bôh tơ thŭng gah Krong Jôrđăn noh, anih mă đei đak ro hngôm truh tơ pơlei Suar; bri chŭn noh kư̆m thoi lĕ pơgar Kră Yang pơm, thoi char Êyiptơ mơ̆n. Năr noh adrol kơ Kră Yang tam mă pơrăm pơlei Sôđôm păng pơlei Gômôrơ. 
GEN.13.11	Lot sư rơih tơ gah thŭng jê̆ đak Krong Jôrđăn păng truh tơ gah hơlĕch. Thoi noh, bre sư jing tơklah băl. 
GEN.13.12	Abram oei lăm char Kanaan, gah Lot sư oei tơ pơlei gah thŭng na hiŏng bơsŭn sư truh tơ jê̆ pơlei Sôđôm. 
GEN.13.13	Kon pơlei Sôđôm kơnê̆ păng lu mơ'nah pơm yoch tih dêh hăm Kră Yang.
GEN.13.14	Đơ̆ng rŏng kơ Lot tơklah đơ̆ng Abram boih, Kră Yang khan kơ Abram thoi âu: “Ih ngơk lăng bĕ, lăng iŏk đơ̆ng anih ih oei âu dĭng truh tơ gah yă-nơ̆m, gah gơal, gah hơlĕch, gah bơmơ̆t: 
GEN.13.15	Yua kơ đĭ dêh ayơ mă ih 'bôh, Inh gô ăn kơ ih păng adrĕch adrung ih ling-lang hloi. 
GEN.13.16	Inh gô pơm ăn kơ adrĕch adrung ih lơ thoi 'mui teh; kơna dah bu kĕ jô̆ 'mui teh, lei sư kư̆m kĕ jô̆ adrĕch adrung ih. 
GEN.13.17	Iung bĕ, chă nơnăm jơ̆p kơ lăm dêh char, wơ̆l, tor; yua kơ Inh wă ăn kơ ih dêh char âu.”
GEN.13.18	Na Abram yuih bơsŭn sư năm oei ala tơm 'long kôih tơ Mamrê, gah Hêbrôn păng sư kư̆m đei pơm tơ noh minh pôm chơnang soi kơ Kră Yang.
GEN.14.1	Lăm chăl Amraphel, pơtao Sinar; Ariok pơtao Êlasar; Kêtrôlaôme, pơtao Êlam; păng Tidal, pơtao Gôim,a 
GEN.14.2	puăn 'nu pơtao âu iung blah Bêra pơtao Sôđôm; Birsa, pơtao Gômôrơ; Sinap pơtao Atma; Sêmebêr, pơtao Jeboim păng pơtao Bêla, wă khan Soa. 
GEN.14.3	Lu pơtao âu lu sư pơđâu akŭm băl lăm thŭng Sidim, dang ei krao đak dơsĭ 'boh. 
GEN.14.4	Lăm mơjĭt-'bar sơnăm lu pơtao 'nâu chu jang kơ pơtao Kêtrôlaôme mă-lei truh sơnăm mă mơjĭt-pêng, lu sư hil plơ̆ iung blah dơ̆ng.
GEN.14.5	Lăm sơnăm mă mơjĭt-puăn, pơtao Kêtrôlaôme hăm lu pơtao khŭl sư năm blah iŏk bơngai Rêphaim lăm teh đak Astarôt Kanaim, bơngai Susin tơ teh đak Ham, bơngai Êmim oei tơ lăm Thŭng Kiriathim. 
GEN.14.6	Păng bơngai Hôrit oei tơ kông Sirơ, dĭng truh tơ anih Êl Paran, tơ jê̆ tơmăn glă. 
GEN.14.7	Đơ̆ng noh lu pơtao krao akŭm lu linh sư brŏk truh tơ Ênmispatb mă krao Kêdêh, wang blah jơ̆p kơ tơring Amalek păng kon pơlei Amôrit oei tơ Hasasôn Tamar.
GEN.14.8	Đơ̆ng noh lu pơtao Sôđôm, Gômôrơ, Atma, Jeboim păng pơtao Bêla, đe krao Soa, sư lĕch năm tơblah sư pơrĕng klah asong linh sư lăm thŭng Sidim, 
GEN.14.9	wă tơblah hăm lu Kêtrôlaôme, pơtao Êlam; Tidal, Pơtao Gôim; Amraphel, pơtao Sinar păng Ariok, pơtao Êlasar, puăn 'nu pơtao tơblah păng pơđăm 'nu pơtao. 
GEN.14.10	Lăm thŭng Sidim đei lơ hơlŭng chai jăr; pơtao Sôđôm păng pơtao Gômôrơ thuơ kơdâu puh lăm sơlŭng; gah lu sư huay kơ huŏng kơdâu tŏk tơ kông. 
GEN.14.11	Lu bơngai jei noh tơgar iŏk pơđĭ mŭk măk păng phe 'ba đơ̆ng lu Sôđôm păng Gômôrơ, đơ̆ng noh weh tơ nai. 
GEN.14.12	Lu ayăt kư̆m rôp Lot, mon Abram, mă sư oei tơ Sôđôm păng iŏk đĭ-đăng mŭk tơmam sư, chĕp ba hloi.
GEN.14.13	Minh 'nu bơngai klaih năm kơdâu roi kơ Abram bơngai Hêbrơ, oei tơ hla hơmŭl 'long kôih Mamrê, bơngai Amôrit, 'nhŏng kơ Êskôl păng Ane, pêng 'nu âu pơgơ̆p hăm Abram boih. 
GEN.14.14	Lăp Abram kơtơ̆ng khan mon sư linh ayăt rôp boih, na sư pơtơm akŭm pêng-hrĕng mơjĭt-tơhngam 'nu bơngai mă pơhrăm lê̆ tơdrong tơblah boih, lu bơngai đĭch đam tơpŭ lăm hnam sư, na druh 'moi lu pơtao noh truh tơ teh đak Đan. 
GEN.14.15	Thoi noh Abram klah asong lu đam sư, wơh năm wang lu linh ayăt kơmăng blah puh truh tơ teh đak Hôba gah yă-nơ̆m kơ pơlei Đamas. 
GEN.14.16	Sư pơdrâu iŏk đĭ-đăng mŭk tơmam sư mă đơ̆ng lu đe blah iŏk păng kư̆m chông brŏk mon sư, Lot hăm dôm lu mŭk măk sư, lu drŏ-kăn păng lu kon pơlei kư̆m brŏk.
GEN.14.17	Đơ̆ng rŏng kơ Abram blah Kêtrôlaôme păng khŭl pơtao gah sư jei boih, na pơtao Sôđôm năm đih sơng sư tơ lăm thŭng Sawê, wă khan thŭng pơtao.
GEN.14.18	Mêlkisêdek pơtao Salem, athei ba 'bĕng păng tơdrô, kơplah noh pơtao âu jơ̆ 'Bok soi kơ Kră Yang 'Bok Kei-Dei mă tih hloh. 
GEN.14.19	Sư sơkat ăn kơ Abram đei pŭn hiôk thoi âu:
GEN.14.19	“Apinh Kră Yang 'Bok Kei-Dei mă tih hloh,
GEN.14.19	Kră Yang Tơ'ngla pơjing plĕnh teh, ăn tơdrong pŭn hiôk kơ Abram!
GEN.14.20	Trŏ kơ bơnê kơkuh tơpă kơ Kră Yang 'Bok Kei-Dei tih hloh
GEN.14.20	đei jao boih lu ayăt tơ lăm ti ih.
GEN.14.20	Đơ̆ng noh Abram iŏk minh lăm mơjĭt đơ̆ng dôm tơmam mă sư iŏk đơ̆ng lu ayăt na pơyơ̆r ăn kơ pơtao noh.c”
GEN.14.21	Pơtao Sôđôm khan kơ Abram thoi âu: “Athei jao đĭ kơ inh dôm lu bơngai noh, gah lu mŭk tơmam noh ih iŏk đĭ.”
GEN.14.22	Abram tơl sư thoi âu: “Inh yơ̆r ti 'bơ̆t anăp Kră Yang 'Bok Kei-Dei tih hloh, Kră Yang pơgơ̆r plĕnh teh, na pơkă thoi âu: 
GEN.14.23	Mă tơmam kiơ gah ih, mă khan lăp minh ioi brai, dah minh dăng tơlei chơkhŏ, inh kư̆m ưh kơ đei iŏk; hli kơ pơtao gơh khan thoi âu: ‘Yua kơ đơ̆ng inh na mă pơm kơ Abram mơdrŏng.’ 
GEN.14.24	Mă-lei dôm lu tơmam sa lu bơngai kiơ̆ inh đĭ sa boih. Gah lu bơngai mă đei năm hơdai inh, Ane, Êskôl păng Mamrê, gah lu sư, lu sư athei iŏk kơdih bĕ.”
GEN.15.1	Đơ̆ng rŏng kơ tơdrong noh, đei nơ̆r Kră Yang khan dơ̆ng kơ Abram lăm tơdrong tơ'bôh thoi âu:
GEN.15.1	“Ơ Abram ih 'nĕ kơ hli;
GEN.15.1	Inh âu jơ̆ khêl pĕng ih;
GEN.15.1	ih gô đei tơmam apah tih tơpă.”
GEN.15.2	Abram tơl thoi âu: “Kơkuh kơ Ih Kră Yang. Ih gô ăn kiơ? Inh gô lôch mă-lei ưh kơ đei kon, bơngai ioi adrĕch adrung hnam inh noh Êliêser, Đơ̆ng pơlei Đamas.” 
GEN.15.3	Na Abram khan dơ̆ng: “Âu Kră Yang pơm kơ inh tôch adrĕch; minh 'nu đĭch đam tơpŭ lăm hnam inh gô jing bơngai pơtrơp ioi tơdrong jang inh.”
GEN.15.4	Kră Yang khan dơ̆ng kơ Abram thoi âu: “Bơngai noh ưh kơ trŏ wă pơtrơp tơdrong jang ih ôh, mă-lei bơngai đơ̆ng blu pôih ih pơjing, bơngai mă gô pơtrơp tơdrong jang adrĕch ioi ih.” 
GEN.15.5	Na Kră Yang chông sư tơ đaih păng khan: “Ih athei ngoi lăng tơ plĕnh. Dah ih kĕ jô̆ lu sơnglŏng jô̆ bĕ.” Kră Yang khan dơ̆ng: “Adrĕch adrung ih kư̆m gô thoi noh.”
GEN.15.6	Abram lui tơpă kơ Kră Yang, na Kră Yang jô̆ sư bơngai tơpăt.
GEN.15.7	Kră Yang 'Bok Kei-Dei khan dơ̆ng kơ Abram thoi âu: “Inh jơ̆ Kră Yang, Kră Yang mă chông anhăk ih đơ̆ng Ur, lăm char Kalđê, gô ăn kơ ih char âu jang sa.”
GEN.15.8	Abram tơl thoi âu: “Kơkuh kơ Ih Kră Yang, liơ inh băt inh gô đei char âu?”
GEN.15.9	Kră Yang tơl: “Ih athei rôp ăn kơ Inh minh pôm kon rơmo akăn pêng sơnăm, minh pôm bơbe akăn pêng sơnăm păng minh pôm kon triu tơno pêng sơnăm, minh pôm sem pơgâm păng minh pôm kơtơp hơnar.”
GEN.15.10	Abram rôp tôm đĭ lu kon sem noh, blah phơ̆t tŏk-bŏk rĭ lê̆ tơklă băl; mă-lei sem păr sư ưh kơ đei blah asong ôh. 
GEN.15.11	Đei lu sem păr jruh kôp tơ kơpal lu kon sem mă lôch noh, đơ̆ng noh Abram puh lu sư păr đĭ.
GEN.15.12	Kơplah noh măt 'năr 'nao wă mơ̆t, na Abram tep hlơ̆k. Âu đei tơdrong truh hli krưp, măng mu gom akâu sư. 
GEN.15.13	Na Kră Yang khan kơ Abram thoi âu: “Inh khan kơ ih tơpă lu adrĕch adrung ih gô oei tơ lăm minh pôm char ưh kơ trŏ char lu sư, oei tơ ei thoi tơmoi đĕch păng pơm đĭch đam kơ char noh, na char noh gô pơjuă pơđep lu sư lăm puăn-hrĕng sơnăm. 
GEN.15.14	Mă-lei inh gô phak char mă adrĕch adrung ih pơm đĭch noh, đơ̆ng noh, kơplah iĕm lĕch hlôi, lu iĕm gô đei tơmam lơ tơpă. 
GEN.15.15	Gah ih gô arih sot dĭng kră truh tơ ih lôch, na ih gô brŏk tơ yă 'bok hiôk-hian;a 
GEN.15.16	dĭng truh tơ jơhnơr tăl puăn lu adrĕch adrung ih gô wih brŏk hơlơ̆k tơ âu, yua kơ 'bơ̆t noh boih tơdrong yoch kon pơlei Amôrit tôm wă phak boih.”
GEN.15.17	Kơplah măt 'năr mơ̆t boih, glĭp kơmăng mu truh na đei minh pôm tơnuh ŭnh tih lĕch 'nhui păng đei pla ŭnh soh dơhlông tơ lu kon sem mă đei blah noh hei. 
GEN.15.18	Lăm năr noh Kră Yang đei nơ̆r pơkă pơgơ̆p pơkăm hăm Abram, na khan thoi âu: “Inh gô ăn kơ adrĕch adrung ih dêh char âu, đơ̆ng glung Êyiptơb dĭng truh tơ glung tih noh, wă khan glung Ơphrat. 
GEN.15.19	Noh char bơngai Kênit, lu Kênêsit, lu Kamơnit. 
GEN.15.20	Hêtit, Phêliyit, Rêphaim, 
GEN.15.21	Amôrit, Kanaan, Girgasit păng Jêbus.”
GEN.16.1	Âu, Sarai, akăn Abram, ưh kơ đei hơ'lơ̆p; sư đei minh 'nu đam drŏ-kăn bơngai Êyiptơ, anăn Hagar. 
GEN.16.2	Sarai khan kơ Abram thoi âu: “'Nâu, Kră Yang pơm kơ inh hơwŏng hơwŏ, na apinh ih oei hơdai hăm đam inh, rŏ lăng sư gô đei kon na kon noh dang kon inh.”
GEN.16.2	Abram chu hloi nơ̆r Sarai athei. 
GEN.16.3	Đơ̆ng rŏng kơ Abram oei tơ dêh Kanaan mơjĭt sơnăm, Sarai, akăn sư, rôp Hagar đam sư bơngai Êyiptơ, ăn kơ klo sư oei. 
GEN.16.4	Sư oei hăm đam akăn sư na đam sư anăp.
GEN.16.4	Kơplah đam sư băt kơ akâu kơdih sư anăp boih sư areh kơ yă yŏng tơ'ngla sư.
GEN.16.5	Sarai khan kơ Abram thoi âu: “Tơdrong mă inh chu iŏk mơlâu mak-ai kơ ih. Inh đei jao boih đam drŏ-kăn inh kơ ih, na dang ei sư 'bôh sư anăp boih, na sư areh kơ inh. Apinh Kră Yang sek tơlang kơ ba.”
GEN.16.6	Abram tơl Sarai thoi âu: “Âu, đam drŏ-kăn noh lăm tơpang ti ih, wă sek thoi yơ, mơ̆ng kơ ih lăp đon.” Na Sarai pơm kơnê̆ kơ Hagar, na Hagar kơdâu jăk đơ̆ng sư.
GEN.16.7	Mă-lei linh Jang 'lơ̆ng Kră Yang 'bôh Hagar tơ lăm char glă tu đak 'bơ̆t cheng trong năm tơ char Sur. 
GEN.16.8	Na jet: “Hagar đam Sarai, ih đơ̆ng yơ?” Hagar tơl: “Inh weh đơ̆ng muh măt Sarai, yŏng tơ'ngla inh.”
GEN.16.9	Linh jang 'lơ̆ng Kră Yang bơtho khan kơ sư thoi âu: “Ih athei brŏk tơ yŏng tơ'ngla ih păng chu yom sư.” 
GEN.16.10	Linh jang 'lơ̆ng Kră Yang khan dơ̆ng: “Kră Yang gô ăn kơ adrĕch adrung ih jing rai lơ, lơlap lơlang dĭng pă kĕ jô̆ dơ̆ng.”
GEN.16.11	Na khan dơ̆ng.
GEN.16.11	“'Nâu, ih oei anăp,
GEN.16.11	ih gô tơpŭ kơ minh 'nu kon drŏ-nglo,
GEN.16.11	ih gô krao anăn sư Ismael, a
GEN.16.11	yua kơ Kră Yang đei kơtơ̆ng tơdrong ih ơh sơ'ngon.
GEN.16.12	Kon hơ'lơ̆p noh gô thoi aseh bri;
GEN.16.12	tơpang ti sư gô iung blah khŭl đe nai,
GEN.16.12	đe nai kư̆m gô blah sư,
GEN.16.12	sư gô oei ayăt kơ lu 'nhŏng oh sư.”
GEN.16.13	Hơgar anăn Kră Yang mă đei pơma hăm sư thoi âu: “Ih boih Kră Yang 'Bok Kei-Dei mă 'bôh inh,” yua kơ sư khan: “Inh 'bôh boih Kră Yang 'Bok Kei-Dei mă 'bôh inh.” 
GEN.16.14	Yua kơ đơ̆ng noh đe anăn tu đak âu tu đak Lahairoib tu đak mă tŏk-bŏk Kalđê hăm Bêrê.
GEN.16.15	Đơ̆ng noh Hagar tơpŭ kơ minh 'nu kon drŏ-nglo, Abram anăn sư Ismael. 
GEN.16.16	Âu dơ̆ng, đang kơ Hagar tơpŭ ăn kơ Abram. Ismael boih, kơplah noh Abram noh đei tơhngam-jĭt tơdrâu sơnăm.
GEN.17.1	Kơplah Abram tơsĭn-jĭt tơsĭn sơnăm, na Kră Yang tơ'bôh kơ Abram păng khan thoi âu: “Inh boih Kră Yang 'Bok Kei-Dei mơsêh mơyang, ih athei oei 'bơ̆t anăp Inh na ih jing minh 'nu bơngai 'lơ̆ng tơpăt. 
GEN.17.2	Inh gô pơgơ̆p pơkă pơkăm hăm ih, pơm ăn kơ adrĕch adrung ih rai lơ hloh.”
GEN.17.3	Abram drap bon tơ teh, Kră Yang 'Bok Kei-Dei khan kơ Abram thoi âu: 
GEN.17.4	“'Nâu, gah Inh âu, Inh đei pơkă boih hăm ih, thoi noh ih gô jing 'bok kơ ơ adrĕch adrung bơngai, 
GEN.17.5	Đe ưh pă krao ih Abram boih, gô krao ih Abrahama yua kơ Inh ăn kơ ih pơm 'bă kơ lơ adrĕch adrung. 
GEN.17.6	Inh gô pơm ăn kơ ih pơjing hơ'lơ̆p rai lơ; wă kơ đơ̆ng ih jing đei lơ dêh char păng lu pơtao gô lĕch đơ̆ng ih mơ̆n. 
GEN.17.7	Inh pơgơ̆p pơkă hăm ih păng lu ioi adrĕch adrung ih truh tơ dôm jơhnơr noh pơgơ̆p pơkă ling-lang, Inh boih Kră Yang 'Bok Kei-Dei ih păng lu adrĕch adrung ih. 
GEN.17.8	Dêh char mă lu iĕm oei dang ei thoi tơmoi đĕch Inh gô ăn kơ ih păng lu adrĕch adrung ih dêh Kanaan, wă jang sa ling-lang hloi. Inh boih Kră Yang 'Bok Kei-Dei lu sư.”
GEN.17.9	Âu dơ̆ng; Kră Yang 'Bok Kei-Dei pơma kơ Abraham thoi âu: “Gah ih hăm lu adrĕch adrung ih, đơ̆ng jơhnơr âu truh tơ jơhnơr nai, athei wei răk nơ̆r Inh pơgơ̆p pơkă. 
GEN.17.10	Rim 'nu kon drŏ-nglo ih athei kăt tơdra akar; Âu boih nơ̆r pơgơ̆p pơkă lu iĕm athei wei răk; wă khan âu tơdrong Inh pơgơ̆p pơkă hăm lu iĕm păng hăm lu adrĕch drung đơ̆ng rŏng dơ̆ng. 
GEN.17.11	Lu iĕm athei kăt tơdra akar; tơdrong juăt noh wă tơdra kơ nơ̆r pơgơ̆p pơkă Inh hăm lu iĕm. 
GEN.17.12	Lăm đĭ jơhnơr, rim 'nu kon drŏ-nglo lăm lu iĕm, mă hơiơch tơ hnam dah iĕm răt kon đe păng jên, ưh kơ trŏ adrĕch adrung iĕm, dah truh tơhngam năr boih, athei kăt tơdra akar. 
GEN.17.13	Bơngai mă hơiơch lăm hnam ih dah ih răt athei kăt tơdra akar ngăl. Nơ̆r pơgơ̆p pơkăm hăm lu iĕm noh jơ̆ tơdra lăm akar lu iĕm wă kơ 'blŏk tơdrong inh pơkă wă tơgŭm iĕm ling-lang. 
GEN.17.14	Rim 'nu drŏ-nglo mă ưh kơ chu kăt tơdra sĕch akar sư kơdih, gô tơlĕch lê̆ sư đơ̆ng khŭl adrĕch sư; bơngai noh sư sơngah kơ nơ̆r Inh pơgơ̆p pơkă.”
GEN.17.15	Kră Yang 'Bok Kei-Dei khan dơ̆ng kơ Abraham thoi âu: “Gah Sarai akăn ih, lê̆ pă krao Sarai dơ̆ng; mă-lei krao sư Sara.b 
GEN.17.16	Inh gô ăn pŭn hiôk kơ sư, đơ̆ng sư Inh gô ăn kơ ih minh 'nu kon drŏ-nglo. Inh ăn kơ sư đei pŭn hiôk, sư gô pơm mĕ kơ lơ adrĕch adrung; wă kơ đơ̆ng sư jing đei lơ dêh char păng dôm lu pơtao gô lĕch đơ̆ng sư.”
GEN.17.17	Abraham drap bon tơ teh, hiĕk păng khan lăm to thoi âu: “Ô 'bônh ah bơngai kah minh-hrĕng sơnăm boih, na gơh pơjing kon dơ̆ng? Gah Sara, sư tơsĭn-jĭt, gô đei hơ'lơ̆p hă?” 
GEN.17.18	Abraham khan kơ Kră Yang 'Bok Kei-Dei thoi âu: “Ô hơpơi Ih ăn kơ Ismael oei arih 'bơ̆t anăp Ih!”
GEN.17.19	Kră Yang 'Bok Kei-Dei khan dơ̆ng thoi âu: “Sĭt tơpă, Sara, akăn ih, gô pơjing kơ minh 'nu hơ'lơ̆p drŏ-nglo, na ih gô krao anăn sư Isăkc Inh gô pơgơ̆p pơkă hăm sư, wă pơgơ̆p pơkă ling-lang hăm adrĕch adrung sư. 
GEN.17.20	Inh gô tơl nơ̆r ih krao apinh kơ Ismael. Âu inh ăn pŭn hiôk kơ sư, gô pơm ăn kơ sư pơjing kon sâu rai lơ; sư gô jing 'bok kơ mơjĭt-'bar yŏng pơgơ̆r păng Inh gô ăn kơ sư jing adrĕch adrung tih. 
GEN.17.21	Mă-lei Inh gô pơgơ̆p pơkă hăm Isăk truh sơnăm anăp dang âu, Sara gô tơpŭ kơ ih Isăk.”
GEN.17.22	Đang kơ Kră Yang 'Bok Kei-Dei đei khan boih, na sư weh đơ̆ng Abraham tŏk tơ plĕnh.
GEN.17.23	Trŏ lăm năr noh Abraham rôp Ismael kon drŏ-nglo sư păng đĭ-đăng lu kon drŏ-nglo lăm hnam sư, dah kon drŏ-nglo tơpŭ lăm hnam sư, dah sư iŏk jên răt kon đe, na kăt ăn tơdra akar, trŏ thoi nơ̆r Kră Yang 'Bok Kei-Dei đei akhan. 
GEN.17.24	Abraham đei tơsĭn-jĭt tơsĭn sơnăm boih na kăt tơdra akar; 
GEN.17.25	gah Ismael kon sư kơplah sư kăt tơdra akar, sư 'nao mơjĭt-pêng sơnăm. 
GEN.17.26	Kŭm lăm năr noh Abraham păng Ismael chu kăt tơdra akar, 
GEN.17.27	păng đĭ-đăng lu drŏ-nglo, mă tơpŭ lăm hnam sư noh, dah iŏk jên răt bơngai đơ̆ng tơmoi, kư̆m chu kăt tơdra akar hăm sư ngăl.
GEN.18.1	Kră Yang pơdah akâu sư kơ Abraham lăm kơdrơ̆ng 'long kôih Mamrê, kơplah sư oei ngôi 'bơ̆t 'măng bơsŭn sư kơ'năr drang tŏ. 
GEN.18.2	Abraham ngơk lăng đei 'bôh pêng 'nu dơ̆ng jê̆ sư. Lăp sư 'bôh, sư kơdâu đơ̆ng 'măng bơsŭn sư tơkan tơ pêng 'nu noh, sư drap bon tơ teh.
GEN.18.3	Păng khan thoi âu: “Kră Yang dah Ih mơnat kơ inh lei apinh Ih drong ngôi tơ hnam inh đĭch đam Ih, 'nĕ kơ yak yoh. 
GEN.18.4	Apinh lu iĕm ăn kơ inh iŏk đak ôp jơ̆ng lu iĕm păng apinh iĕm ngôi pơdơh tơ ala yơ̆p 'long âu wă kơ rơngơp. 
GEN.18.5	Inh gô năm iŏk 'bĕng pôk ăn kơ iĕm sa wă kơ đei jơhngơ̆m na lu iĕm yak; yua kơ iĕm đei jur ngôi tơ hnam đĭch đam iĕm boih.”
GEN.18.5	Lu sư noh khan: “Pơm bĕ thoi ih pơma.”
GEN.18.6	Na, Abraham hăt hot mơ̆t lăm bơsŭn truh tơ Sara na khan: “Mă tĕnh tĕnh bĕ iŏk pêng hnŏng tơpŭng pơjrâu man bĕ, pơm 'bĕng iĕ.”
GEN.18.7	Abraham kơdâu năm tơ khŭl sem dơrong rôp minh pôm rơmo kon 'lơ̆ng, jao ăn kơ đĭch đam sư athei pai hơmet mă tĕnh tĕnh. 
GEN.18.8	Đơ̆ng noh sư iŏk rơmă đak toh, đak toh păng 'nhĕm rơmo kon mă pai đang boih, pôk ăn kơ lu pêng 'nu đe ei sa; gah sư dơ̆ng 'bơ̆t anăp awih awăn, lăm kơdrơ̆ng 'long. Thoi noh lu đe ei sa.
GEN.18.9	Lu sư jet Abraham: “Sara akăn ih tơ yơ? Sư khan:
GEN.18.9	“To, sư oei tơ lăm bơsŭn.”
GEN.18.10	Na Kră Yang khan: “Lăm minh sơnăm dơ̆ng, Inh gô năm tơ âu, wă ngôi tơ ih, ưh kơ pơngiĕl ôh păng kơplah noh Sara, akăn ih, gô đei minh 'nu hơ'lơ̆p drŏ-nglo.”
GEN.18.10	Sara oei ngôi tơ rŏng kơ Kră Yang 'bơ̆t anăp 'măng bơsŭn, kơtơ̆ng dôm lu nơ̆r noh. 
GEN.18.11	Âu, Abraham păng Sara đĭ kră boih, sơnăm bre sư đĭ lơ, Sara ưh pă gơh pơjing hơ'lơ̆p kiơ̆ kơ bơngai drŏ-kăn hmă. 
GEN.18.12	Sara hiĕk lăm to păng khan: “Kră akar thoi inh âu, 'bônh ah đei tơdrong chơt hiôk noh? Gah yŏng inh kư̆m kră pă kĕ boih!”
GEN.18.13	Kră Yang pơma jet Abraham thoi âu: “Yua kơ kiơ Sara hiĕk thoi noh khan: ‘Hăm sĭt đei tơpă inh đĭ kră boih lâu khan đei kon?’ 
GEN.18.14	Hăm đei tơdrong kiơ mă Kră Yang ưh kơ gơh pơm? Truh năr đêl pơkă, lăm minh sơnăm dơ̆ng, inh gô hơlơ̆k tơ ih păng Sara gô đei tơpŭ kơ minh 'nu kon drŏ-nglo.”
GEN.18.15	Yua kơ Sara hli, na sơngah khan: “Inh đei hiĕk tơ yơ.”
GEN.18.15	Mă sư khan thoi âu: “Tơpă, ih đei hiĕk!”
GEN.18.16	Lu sư iung wă yak tơ nai, lăng tơ gah Sôđôm. Abraham kư̆m yak kiơ̆ lu sư. 
GEN.18.17	Kră Yang khan lăm to thoi âu: “Liơ Inh wă ôn kơ Abraham dôm tơdrong kiơ inh wă pơm? 
GEN.18.18	Yua kơ Abraham gô jing minh adrĕch adrung tih păng pran; rim adrĕch kon bơngai kơpal teh gô đei pŭn hiôk yua kơ đơ̆ng sư. 
GEN.18.19	Inh đei rơih iŏk boih Abraham wă kơ bơtho tơ'bôh kơ kon sâu lăm hnam dơnŏ sư wei tơdrong lui yom kơ Kră Yang, wă pơsĭt nơ̆r mă Kră Yang đei pơkă boih hăm Abraham.”
GEN.18.20	Kră Yang khan kơ Abraham thoi âu: “Nơ̆r krao ôr kơ tơdrong Sôđôm păng Gômôrơ pơm kơnê̆ dêh tơpă. 
GEN.18.21	Na Inh gô jur wă lăng pơnhen lăm lu sư arih sa hăm trŏ thoi nơ̆r đei krao ôr mă đei truh tơ Inh; dah ưh kơ tơpă, na Inh gô băt.”
GEN.18.22	Thoi noh, 'bar 'nu lăm lu sư yak đơ̆ng noh năm tơpăt tơ pơlei Sôđôm: Mă-lei Abraham oei dơ̆ng 'bơ̆t anăp Kră Yang. 
GEN.18.23	Abraham năm jê̆ na khan thoi âu: “Kră Yang wă pơlôch đĭ lu bơngai 'lơ̆ng hơdai hăm lu bơngai kơnê̆ aah? 
GEN.18.24	Dah lăm pơlei đei pơđăm-jĭt 'nu bơngai tơpăt, Kră Yang kư̆m wă pơlôch lu sư hai aah? Ih ưh kơ mơnat ăn kơ pơlei noh hă yua kơ đei pơđăm-jĭt 'nu bơngai tơpăt oei lăm noh? 
GEN.18.25	Na Ih ưh kơ wă pơm thoi noh aah? Pơlôch lu bơngai tơpăt hơdai hăm lu bơngai yoch; dĭng mah jô̆ lu bơngai tơpăt kư̆m thoi lu bơngai kơnê̆, ưh ôh, Kră Yang ưh kơ đei layơ pơm thoi noh! Kră Yang sek tơlang kơ jơ̆p teh đak, ưh kơ đei pơm tơdrong tơpăt aah?”
GEN.18.26	Kră Yang khan: “Dah Inh 'bôh đei lăm pơlei Sôđôm đei pơđăm-jĭt 'nu bơngai tơpăt, yua kơ lu sư Inh gô mơnat đĭ kon pơlei.”
GEN.18.27	Abraham khan dơ̆ng thoi âu: “Mă khan inh âu 'mui teh đĕch ră, mă-lei inh kư̆m oei nuih pơ̆n pơma hăm Ih. 
GEN.18.28	Dah pơđăm-jĭt 'nu ưh kơ tôm oei pă pơđăm 'nu, Ih kư̆m wă pơlôch đĭ pơlei hă?” Kră Yang tơl thoi âu:
GEN.18.28	“Dah Inh đei 'bôh lăm noh đei puăn-jĭt pơđăm 'nu, Inh ưh kơ pơlôch pơlei noh ôh.”
GEN.18.29	Abraham kư̆ hrăn apinh: “Dah lăm pơlei đei lăp 'blep puăn-jĭt 'nu tơpăt đĕch, lei lơliơ?” Kră Yang tơl: “Inh ưh kơ pơlôch ôh, yua kơ mơnat kơ puăn-jĭt 'nu 'nâu.”
GEN.18.30	Abraham hơnơ̆ng kơ apinh: “Inh apinh Kră Yang 'nĕ hil, na inh khan: Dah lăm pơlei noh đei lăp pêng-jĭt 'nu đĕch, lei lơliơ?”
GEN.18.30	Kră Yang khan: “Dah Inh chă đei 'bôh pêng-jĭt 'nu bơngai tơpăt lăm noh, Inh ưh kơ pơlôch ôh.”
GEN.18.31	Abraham apinh dơ̆ng: “Inh âu kư̆m nuih pơ̆n apinh Kră Yang: Dah đei lăp 'bar-jĭt 'nu, mưh lei lơliơ?” Kră Yang khan: “Yua kơ 'mêm mơnat kơ 'bar-jĭt 'nu noh, Inh huay pơlôch pơlei noh ôh.”
GEN.18.32	Abraham apinh dơ̆ng: “Apinh Kră Yang 'nĕ hil, inh kơkuh apinh pă minh wơ̆t âu boih: Dah oei đei đăi mơjĭt 'nu, lei Ih tơchĕng thoi yơ?” Kră Yang khan: “Inh kư̆m huay kơ pơlôch pơlei noh ôh, yua kơ mơnat 'mêm kơ mơjĭt 'nu noh.”
GEN.18.33	Lăp Kră Yang pơma đang boih hăm Abraham, na sư tŏk tơ ti, gah Abraham wih brŏk tơ bơsŭn sư.
GEN.19.1	Lăp hiưp kơ'năr kơsơ̆, 'bar 'nu linh jang 'lơ̆ng noh truh tơ pơlei Sôđôm, kơplah noh Lot sư oei ngôi 'bơ̆t 'măng jang pơlei. Lăp Lot 'bôh 'bar 'nu linh jang 'lơ̆ng, sư iung tơkan sơng na drap tơ teh kơkuh. 
GEN.19.2	Sư khan: “Kơkuh kơ măr iĕm, ơ kơdră, apinh năm ngôi tơ hnam inh đĭch đam măr iĕm păng 'bĭch ngôi hloi măng 'nâu. Âu đak măr iĕm ôp jơ̆ng, na pơgê dơning măr iĕm yak năm.” 'Bar 'nu linh jang 'lơ̆ng khan.
GEN.19.2	“Ưh măng âu nhi 'bĭch 'bơ̆t 'măng jang pơlei.”
GEN.19.3	Mă-lei Lot 'nur khŏm khŏm dĭng 'bar 'nu linh jang 'lơ̆ng chu năm 'bĭch tơ hnam sư. Sư pôk ăn tơmam sa, pơm 'bĕng ưh kơ đei 'buh, na bre linh jang 'lơ̆ng sŏng sa.
GEN.19.4	Kơplah linh jang 'lơ̆ng tam mă 'bĭch, na lu bơngai drŏ-nglo lăm pơlei Sôđôm, đơ̆ng 'lơ̆p truh tơ kră, wă khan đĭ pơlei kư̆m năm wang tăp dăr kơ hnam Lot. 
GEN.19.5	Lu sư krao Lot na apinh: “Bre tơmoi mă kơsơ̆ 'nâu hei mơ̆t tơ hnam ih dang ei bre sư tơ yơ? Tơlĕch bre sư tơ âu, wă kơ lu nhôn ngôi hăm bre sư.”
GEN.19.6	Lot lĕch tơ'bơ̆p lu kon pơlei tơ 'măng, đơ̆ng noh sư tang 'măng, 
GEN.19.7	păng khan kơ lu sư thoi âu: “Âu, inh apinh lu iĕm lê̆ kơ pơm tơdrong kơnê̆ noh! 
GEN.19.8	Âu inh đei 'bar 'nu kon adruh tam mă đei klo, inh gô ăn bre sư kơ lu iĕm, na mơ̆ng kơ iĕm wă pơm kiơ, kư̆ pơm mơ̆ng kơ iĕm wă; kư̆ mă huay kơ pơm kiơ kơ bre 'bar 'nu lăm hnam inh âu; yua kơ bre sư năm pơdơh tơ hnam inh.”
GEN.19.9	Na kon pơlei khan: “Ih weh tơ nai!” Khan dơ̆ng: “Ih tơmoi truh tơ âu năm oei đĕch, mă-lei ih 'maih wă sek tơlang kơ nhôn hă? Thoi noh! Gô nhôn pơm kơnê̆ kơ ih păng bre tơmoi noh.” Na, lu sư tŭn drŭt Lot kơtang dêh păng tŭn drŭt wă kơ 'măng noh pơchah.
GEN.19.10	Mă-lei 'bar 'nu linh jang chro ti, dui Lot tơmơ̆t lăm hnam păng tang lê̆ 'măng, 
GEN.19.11	Na phak lu kon pơlei iŏk đơ̆ng 'lơ̆p truh tơ kră, 'bơ̆t 'măng ei, lu sư măt bơbôl đĭ, dĭng lu sư chơchă 'măng ưh pă băt.
GEN.19.12	'Bar 'nu linh jang 'lơ̆ng apinh Lot thoi âu: “Ih hăm pă đei bu dơ̆ng tơ âu? Ŏng, kon drŏ-nglo, kon drŏ-kăn păng pơlei âu đei bu dơ̆ng gah ih, athei chông ba lĕch đĭ bĕ đơ̆ng âu! 
GEN.19.13	Nhi wă pơrăm lê̆ anih âu, yua kơ đei nơ̆r roi tơdrong kơnê̆ kơtơ̆ng truh tơ Kră Yang, thoi noh na Sư wơh nhi jur tơ âu wă pơrăm.”
GEN.19.14	Na Lot lĕch roi hloi kơ ŏng wă jê̆ oei kơ bre kon sư thoi âu: “Iung bĕ, lĕch đơ̆ng anih âu, yua kơ Kră Yang wă pơrăm boih pơlei âu.” Mă-lei bre kon ŏnga sư ngeh kơ Lot pơma hơnul.
GEN.19.15	Truh kiơ̆ pơgê linh jang 'lơ̆ng gơnhĕk kơ Lot păng khan: “Iung wă, chông bre kon ih păng akăn ih lĕch bĕ, kơnh hli kơ 'bơm iĕm hai gah tơdrong wă phak pơlei âu.” 
GEN.19.16	Mă-lei Lot pơngĭ. Yua kơ Kră Yang mơnat kơ Lot, na 'bar 'nu linh jang 'lơ̆ng rôp ti sư păng lu kon drŏ-kăn sư dui tơlĕch đơ̆ng pơlei ei. 
GEN.19.17	Na kơplah bre linh jang 'lơ̆ng chông ba bre sư lĕch hlôi boih, minh 'nu lăm bre sư khan: “Kơdâu ôn bĕ, wă pơklaih tơdrong arih, 'nĕ pă hue tơ rŏng păng kư̆m 'nĕ chă pơdơh tơ anih lăm thŭng, athei kơdâu tŏk tơ kông, kơnh hli kơ ih lôch.”
GEN.19.18	Lot khan: “Ơ kơdră ưh kơ gơh! 
GEN.19.19	Âu, inh boih mă đĭch đam Ih 'mêm mơnat, Ih đei tơ'bôh boih tơdrong 'mêm mơnat kơ inh tih tơpă! Păng pơklaih tơdrong arih inh. Mă-lei inh wă kơdâu tŏk tơ kông ưh kơ kĕ adrol kơ tơdrong truh kơ pơlei âu, na inh wă lôch boih. 
GEN.19.20	To pơlei iĕ noh mă jĭ tăm, lăp kơ inh gơh ôn kơ'nơp tơ noh, ô hơpơi kơ ih rŏ ăn kơ inh ôn tơ pơlei noh wă pơklaih tơdrong arih inh. Pơlei âu hăm trŏ kơ iĕ ưh?”
GEN.19.21	Linh jang 'lơ̆ng khan: “Âu, inh mơnat kơ ih dơ̆ng, gô huay pơrăm pơlei mă ih khan noh. 
GEN.19.22	Jăk mă tĕnh tĕnh kơdâu ôn tơ noh, yua kơ dah ih ưh tam truh kơdâu ôn tơ noh, inh ưh kơ gơh pơm kiơ.” Yua kơ noh, na đe krao pơlei noh Soar.b
GEN.19.23	Kơplah 'năr lĕch hlôi kơ teh boih, na Lot truh mơ̆t tơ pơlei Soar. 
GEN.19.24	Na, Kră Yang ăn 'mi prĕl ŭnh păng ŭnh đơ̆ng plĕnh ti jruh tơ Sôđôm păng Gômôrơ, 
GEN.19.25	pơrăm 'bar tŏ pơlei 'nâu, anih lăm thŭng, đĭ-đăng kon pơlei păng lu 'long pơle păng 'nhĕt 'nhot chăt kơpal teh. 
GEN.19.26	Mă-lei akăn Lot hue lăng tơ rŏng, na akâu sư jing bơtŏl 'boh.
GEN.19.27	Abraham iung đơ̆ng hrôih, năm truh tơ anih mă đêl sư krao apinh Kră Yang. 
GEN.19.28	Sư tơmang lăng tơ gah Sôđôm păng Gômôrơ păng đĭ-đăng tơ lăm thŭng, lăng 'bôh 'nhui đơ̆ng teh, 'nhui nhen lĕch đơ̆ng tơnuh ŭnh tih.
GEN.19.29	Na, kơplah Kră Yang 'Bok Kei-Dei pơrăm lu pơlei lăm thŭng, wă khan pơlei mă Lot oei, na Sư oei 'blŏk hloi kơ Abraham păng sư pơklaih hloi Lot đơ̆ng anih mă pơrăm tih noh.
GEN.19.30	Lot hli dêh oei tơ pơlei Soar, na sư hăm bre kon drŏ-kăn lê̆ pơlei noh tŏk oei tơ kông, oei lăm hơgơp tơmo. 
GEN.19.31	Kon adruh 'lŏ sư pơma hăm oh sư thoi âu: “'Bă ba đĭ kră pă kĕ boih, na ưh pă đei bu kơpal teh âu wă oei kơ ba kiơ̆ thoi tơdrong juăt lăm teh đak wă kơ đei ioi adrĕch. 
GEN.19.32	Ba athei hling tơdrô pôk gai 'bă păng 'bĭch hăm sư wă kơ đei adrĕch adrung đơ̆ng 'bă.”
GEN.19.33	Măng noh bre sư hling tơdrô gai 'bă sư; mă-lei 'bă sư ưh kơ băt hloi layơ kon sư 'bĭch hơdai păng kơplah layơ sư iung weh.
GEN.19.34	Na năr dơning dơ̆ng, mŏ sư khan kơ oh sư: “'Nâu măng hei inh 'bĭch hăm 'bă boih; na ba kư̆m athei hling tơdrô gai 'bă dơ̆ng, na lê̆ e năm 'bĭch hăm 'bă, wă kơ đei adrĕch ioi đơ̆ng 'bă.” 
GEN.19.35	Măng noh bre sư tuh tơdrô gai 'bă bre sư dơ̆ng, đơ̆ng noh oh sư iung năm 'bĭch hăm 'bă sư. Mă-lei 'bă sư ưh kơ băt hloi kơ kon sư năm 'bĭch layơ, iung weh dang yơ.
GEN.19.36	Bre kon adruh Lot bre sư đei anăp đơ̆ng 'bă bre sư. 
GEN.19.37	Mŏ sư tơpŭ kon drŏ-nglo, krao anăn Môap; noh boih jing 'bok kơ kon pơlei adrĕch Môap mă dĭng truh dang ei. 
GEN.19.38	Oh sư kư̆m đei kon drŏ-nglo, anăn sư Bên Ami; noh jing 'bok kơ kon pơlei Ammôn dĭng truh dang ei.
GEN.20.1	Abraham yak đơ̆ng noh truh tơ gah gơal, oei tơ tơring Nêgeo oei sơlam char Kêdê păng Sur. Đơ̆ng noh sư oei tơ tơring Gêrar. 
GEN.20.2	Abraham roi kơ đe gah akăn sư: “Sư âu oh drŏ-kăn inh.” Abimêlek, pơtao Gêrar, wơh bơngai năm krao iŏk Sara.
GEN.20.3	Mă-lei kiơ̆ kơmăng, pơtao Abimêlek apo 'bôh Kră Yang 'Bok Kei-Dei khan kơ sư, “âu, ih gô lôch yua kơ bơngai drŏ-kăn mă ih rôp iŏk noh, yua kơ sư đei klo boih.”
GEN.20.4	Na, pơtao Abimêlek kư̆m tam mă jê̆ bơngai drŏ-kăn noh ôh, na sư tơl: “Ơ Kră Yang, ih hăm trŏ wă pơlôch đĭ lu kon pơlei tơpăt hai? 
GEN.20.5	Hăm trŏ sư đei khan kơ inh thoi âu: ‘Noh oh drŏ-kăn inh.’ Păng akăn sư khan: ‘Noh 'nhŏng inh?’ Inh pơm tơdrong âu hăm jơhngơ̆m tơpăt păng ti rơgoh.”
GEN.20.6	Lăm sư apo 'bôh, Kră Yang 'Bok Kei-Dei khan dơ̆ng thoi âu: “Inh kư̆m băt kơ ih yua kơ jơhngơ̆m tơpăt na pơm tơdrong noh; yua kơ thoi ei, na Inh găn ih hli kơ ih pơm yoch păng Inh; Inh ưh kơ wă kơ ih hơtŭt 'bơm bơngai noh. 
GEN.20.7	Dang ei pơdrâu bĕ drŏ-kăn noh kơ klo sư, yua kơ klo sư bơngai khan lê̆ adrol, sư gô krao khan kơ ih na ih gô arih. Dah ưh kơ pơdrâu, ih athei băt ih hăm lu bơngai oei hơdai ih sĭt gô lôch.”
GEN.20.8	Pơtao Abimêlek iung đơ̆ng hrôih, krao lu đam sư, roi kơ lu sư dôm tơdrong noh, na lu sư mơ̆ng hlĭch dêh. 
GEN.20.9	Đơ̆ng noh pơtao Abimêlek krao Abraham păng khan: “Ih pơm kiơ kơ inh thoi noh? Inh hăm đei pơm kiơ kơ ih ưh kơ hiôk mă ih đei pơm kơ inh păng đĭ lăm char inh đei yoch tih thoi noh? Ih pơm kơ inh mă đe ưh kơ biơh ôh kơ pơm.” 
GEN.20.10	Pơtao Abimêlek khan dơ̆ng kơ Abraham: “Thoi yơ ih pơm thoi âu?”
GEN.20.11	Abraham tơl: “Inh tơchĕng lăm dêh char âu ưh kơ đei bu băt hli yom kơ Kră Yang 'Bok Kei-Dei; na lu sư gô pơlôch inh, yua kơ 'ngeng kơ akăn inh. 
GEN.20.12	Mă-lei tơpă sư noh kư̆m oh drŏ-kăn inh, nhi minh pôm 'bă, mĕ phara păng inh iŏk sư pơm akăn. 
GEN.20.13	Kơplah Kră Yang 'Bok Kei-Dei ăn kơ inh weh tơklah đơ̆ng hnam dơnŏ 'bă inh, na inh kư̆m khan kơ sư thoi âu: ‘Âu đơ̆ng ih na inh gơh hiôk mă tơ rim anih tơ yơ bơ̆n truh, athei khan: “Noh 'nhŏng inh.” ’ ”
GEN.20.14	Đơ̆ng noh, pơtao Abimêlek anhăk triu păng rơmo, đĭch drŏ-nglo, đam drŏ-kăn ăn kơ Abraham păng pơdrâu Sara akăn sư. 
GEN.20.15	Pơtao Abimêlek khan: “Âu, dêh char inh asong ih oei, ih wă oei tơ yơ ih kư̆ oei tơ noh.”
GEN.20.16	Na pơtao kư̆m khan kơ Sara: “Inh ăn kơ ih minh-rơbâu hlak jên hu âu; kơsô̆ jên âu yua thoi minh hlak che pĕng 'bơ̆t anăp ih wă kơ đe huay kơ khan dôm tơdrong mă đei truh boih kơ ih; păng đe gô lăng ih thoi minh 'nu bơngai 'lơ̆ng tơpăt.”
GEN.20.17	Abraham krao apinh Kră Yang 'Bok Kei-Dei, na sư pơklaih ăn tơdrong jĭ pơtao Abimêlek, akăn sư hăm lu đam sư, thoi noh na đĭ-đăng lu sư đei hơ'lơ̆p ngăl dơ̆ng. 
GEN.20.18	Adrol kơ noh ki, yua kơ tơdrong Sara, akăn Abraham, Kră Yang pơm ăn kơ hnam dơnŏ Abimêlek tă kơ hơwŏng ngăl.
GEN.21.1	Kră Yang năm tơgŭm yă Sara, kiơ̆ thoi nơ̆r sư đei pơma pơkă, pơm 'blep thoi Sư đei khan kơ Sara. 
GEN.21.2	Sara anăp, tơpŭ ăn minh 'nu kon drŏ-nglo kơ Abraham lăm năr sư đĭ kră boih, trŏ 'blep kơ năr đêl Kră Yang 'Bok Kei-Dei pơkă. 
GEN.21.3	Abraham anăn kon sư mă Sara tơpŭ ăn kơ sư noh Isăk. 
GEN.21.4	Trŏ tơhngam năr, Abraham kăt tơdra akar kơ Isăk kiơ̆ thoi tơdrong juăt mă Kră Yang 'Bok Kei-Dei đei pơkă. 
GEN.21.5	Âu, kơplah Sara tơpŭ kơ Isăk, Abraham đei minh-hrĕng sơnăm boih.
GEN.21.6	Sara khan thoi âu: “Kră Yang 'Bok Kei-Dei đei pơm kơ inh minh tơdrong hiôk, đĭ-đăng bu bu kơtơ̆ng kư̆m hiôk chhôk hơdai hăm inh.” 
GEN.21.7	Na khan dơ̆ng thoi âu: “Hăm đei bu pơ̆n khan kơ Abraham khan Sara wă tơmŏm kon sư hah? Mă-lei inh tơpŭ boih kơ kon drŏ-nglo kơplah inh đĭ kră pă kĕ.”
GEN.21.8	Kon hơ'lơ̆p wơ̆ 'lŏ, na pă mŏm boih; trŏ lăm năr Isăk lê̆ mŏm noh, Abraham đei hơmet sŏng sa tih wă kơ chơt hiôk. 
GEN.21.9	Sara 'bôh kon drŏ-nglo mă Hagar, bơngai Êyiptơ, đei tơpŭ ăn kơ Abraham kon drŏ-nglo noh hiĕk che bơle kơ Isăk. 
GEN.21.10	Sara khan kơ Abraham thoi âu: “Pơpuh tơweh lê̆ đam noh hăm kon sư bĕ, yua kơ kon drŏ-nglo đam noh ưh kơ gơh iŏk mŭk tơmam đơ̆ng kon drŏ-nglo inh Isăk.” 
GEN.21.11	Nơ̆r âu pơm kơ Abraham sơ'ngon dêh, yua kơ Ismael kon drŏ-nglo sư. 
GEN.21.12	Mă-lei Kră Yang 'Bok Kei-Dei khan kơ Abraham thoi âu: “Ih 'nĕ sơ'ngon kơ kon drŏ-nglo ih hăm đĭch ih noh. Sara sư pơma thoi ih athei mơ̆ng sư pơma yua kơ Isăk âu gô pơjing adrĕch adrung ih. 
GEN.21.13	Inh kư̆m pơm ăn kơ kon drŏ-nglo ih mă đơ̆ng đĭch ih noh jing minh pôm adrĕch, yua kơ sư kư̆m kon ih pơjing.”
GEN.21.14	Abraham iung đơ̆ng hrôih, iŏk 'bĕng păng minh pôm get đak ăn kơ Hagar; tơ'băk lu tơmam noh 'bơ̆t hơngiĕng sư păng jao ăn kơ sư kon drŏ-nglo sư noh, na puh tơweh. Hơgar sư weh, yak trong ataih wih rok thŭng Bêrsêba. 
GEN.21.15	Kơplah đak lăm get đĭ, sư ming lê̆ kon sư 'bơ̆t minh tơnơm 'long iĕ ei, 
GEN.21.16	Năm hơ-oei ataih 'biơ̆ dang tôch 'brơ̆m hră jruh; na sư khan lăm to khan: “Ôi rŏ inh huay kơ 'bôh kon inh lôch!” Sư hơ-oei nhơ̆m ơh.
GEN.21.17	Kră Yang 'Bok Kei-Dei kơtơ̆ng kon hơ'lơ̆p noh nhơ̆m, na linh jang 'lơ̆ng đơ̆ng plĕnh krao Hagar thoi âu: “Ơ Hagar! Ih đei tơdrong kiơ? 'Nĕ kơ hli, yua kơ Kră Yang 'Bok Kei-Dei kơtơ̆ng boih nơ̆r hơ'lơ̆p ih nhơ̆m tơ anih sư noh. 
GEN.21.18	Iung bĕ păng tơiung kon ih đơ̆ng noh, rôp ti chông sư, yua kơ inh gô ăn kơ sư jing minh adrĕch tih kơdrâ̆m.”
GEN.21.19	Đơ̆ng noh Kră Yang 'Bok Kei-Dei tơ'bôh hloi kơ sư tơ noh đei đak sơlŭng. Sư năm sŏ 'bĕnh kơ get akar na ăn kơ kon sư nhă.
GEN.21.20	Kră Yang 'Bok Kei-Dei kư̆m tơgŭm ăn kơ kon sư wơ̆; sư oei tơ lăm thŭng glă, gơh prah hră đam. 
GEN.21.21	Kơplah sư oei tơ thŭng Pharan, mĕ sư rôp ăn kơ sư akăn đơ̆ng char Êyiptơ.
GEN.21.22	Lăm char noh, pơtao Abimêlek hăm Pikôl, kră pơgơ̆r linh sư, khan kơ Abraham thoi âu: “Kră Yang 'Bok Kei-Dei kư̆m tơgŭm ih lăm dôm tơdrong ih jang. 
GEN.21.23	Thoi noh, dang ei, pơkă bĕ 'bơ̆t anăp Kră Yang 'Bok Kei-Dei ih ưh pă hơlĕnh kơ inh, kơ kon inh hăm kơ adrĕch inh dơ̆ng. Mă-lei ih athei arih sa mă 'lơ̆ng hăm inh păng char mă ih oei dang ei kư̆m thoi inh oei arih sa hăm ih sơ̆.” 
GEN.21.24	Abraham tơl thoi âu: “Inh pơkă.”
GEN.21.25	Abraham ưh kơ hiôk hăm pơtao Abimêlek gah đak sơlŭng mă lu đĭch đam pơtao tơgar iŏk. 
GEN.21.26	Pơtao Abimêlek pơma thoi âu: “Inh kư̆m ưh kơ băt bu mă pơm kơ ih ưh kơ hiôk thoi noh; ih kư̆m ưh kơ roi kơ inh adrol; na inh kư̆m 'nao băt năr âu đĕch.”
GEN.21.27	Đơ̆ng noh Abraham rôp triu hăm rơmo pơyơ̆r ăn kơ pơtao Abimêlek, đơ̆ng noh măr sư pơgơ̆p pơkăm băl. 
GEN.21.28	Abraham rơih iŏk tơpơh tŏ kon triu dăm. 
GEN.21.29	Pơtao Abimêlek apinh Abraham: “Pơm kiơ mă rơih lê̆ tơpơh tŏ kon triu dăm noh?” 
GEN.21.30	Sư tơl: “Apinh pơtao iŏk bĕ tơpơh tŏ kon triu dăm âu, đơ̆ng tơpang ti inh kơdih ăn, wă kơ ih pơsĭt kơ inh đei sir boih đak sơlŭng âu.” 
GEN.21.31	Yua đơ̆ng noh, na đe krao anăn anih âu Bêrsêbaa yua kơ tơ anih noh đei bre sư pơkă pơkăm băl. 
GEN.21.32	Thoi noh bre sư đei pơkă pơgơ̆p băl tơ Bêrsêba. Đơ̆ng noh pơtao Abimêlek păng yŏng pơgơ̆r linh Pikôl iung, brŏk tơ tơring Philistin. 
GEN.21.33	Abraham đei pơtăm minh tơnơm 'long plei me tơ Bêrsêba păng tơ anih noh sư krao khan kơ Kră Yang, Kră Yang 'Bok Kei-Dei mă arih ling-lang. 
GEN.21.34	Abraham oei đunh lăm char Philistin.
GEN.22.1	Đang kơ dôm tơdrong noh keh boih, na Kră Yang 'Bok Kei-Dei pơlong lăng Abraham. Sư khan thoi âu: “Ơ Abraham!” Abraham tơl: “Inh tơ âu.”
GEN.22.2	Kră Yang 'Bok Kei-Dei khan thoi âu: “Rôp bĕ Isăk kon pôm ih mă 'mêm kơeng păng năm tơ tơring Môria, tơ anih noh ih pơyơ̆r kon ih pơm tơmam soi 'buh tơ minh anih kơpal kông to mă Inh gô tơ'bôh kơ ih.”
GEN.22.3	Abraham iung đơ̆ng hrôih, hrơ̆t aseh. Sư chông ba 'bar 'nu đĭch đam sư păng kon sư Isăk kư̆m năm hơdai. Sư chăl 'long ŭnh chĕp ba wă 'buh tơmam soi na năm tơ anih mă Kră Yang 'Bok Kei-Dei đei tơ'bôh ăn. 
GEN.22.4	Truh năr mă pêng, Abraham ngơk muh măt, tơmang 'bôh anih noh oei ataih. 
GEN.22.5	Sư khan kơ bre đĭch đam sư: Măr iĕm ngôi tơ âu lăng aseh; nhi hơ'lơ̆p inh âu gô năm tơ to wă soi sơmah đơ̆ng noh nhi brŏk tơ măr iĕm dơ̆ng.
GEN.22.6	Abraham chĕp 'long ŭnh wă 'buh tơmam soi, pơpôi ăn kơ Isăk kon sư, gah sư chĕp ŭnh păng săng, na bre sư yak năm.
GEN.22.7	Isăk pơma hăm Abraham, 'bă sư, thoi âu: “Ơ 'bă!” 'Bă sư tơl: “Kiơ kon! ‘'Bă tơ âu.’ ” Isăk khan: “'Long ŭnh đei boih, ŭnh đei boih, mă-lei tơ yơ kon triu wă 'buh soi?”
GEN.22.8	Abraham tơl: “Ơ dăm, tơ'ngla Kră Yang 'Bok Kei-Dei gô ăn kon triu mă wă 'buh soi noh.” Na bre sư kư̆ kơ yak năm.
GEN.22.9	Bre sư năm truh tơ anih mă Kră Yang 'Bok Kei-Dei tơ'bôh ăn; tơ noh Abraham hơmet chơnang soi, dan 'long ŭnh, chô̆ Isăk mă kon sư, dan sư tơ kơpal 'long ŭnh tơ kơpal chơnang soi. 
GEN.22.10	Abraham chĕp săng yơ̆r ti sư hơ-ô wă 'bet kon sư. 
GEN.22.11	Linh jang Kră Yang đơ̆ng kơpal plĕnh krao. “Ơ Abraham, Abraham!” Sư tơl, “đei inh âu.” 
GEN.22.12	Linh jang 'lơ̆ng khan thoi âu: “Lê̆ kơ hơ-ô ti ih tơ akâu kon hơ'lơ̆p âu păng kư̆m 'nĕ kơ pơrăm sư yua kơ dang ei Inh băt boih ih hli yom kơ Inh, na huay mah kơeng kơ kon ih wă pơyơ̆r kơ Inh.”
GEN.22.13	Abraham ngơk hue 'bôh đei minh pôm kon triu tơno tơ rŏng sư oei đom kơ hơmŭl 'long, na sư rôp iŏk triu 'noh 'buh pơm tơmam pơyơ̆r tơplih kơ kon sư. 
GEN.22.14	Abraham krao anih noh Kră Yang Jirêa đơ̆ng noh, na dang ei đei nơ̆r khan: “Tơ kơpal kông Kră Yang gô đei hơmet ăn.”
GEN.22.15	Linh jang Kră Yang đơ̆ng plĕnh Krao Abraham wơ̆t mă 'bar. 
GEN.22.16	Na Kră Yang khan thoi âu: “Yua kơ ih đei pơm boih tơdrong, noh huay kơeng kơ kon ih, mă khan kon pôm ră, na kơdih akâu Inh pơkă pơkăm: 
GEN.22.17	Gô tuh ăn pŭn hiôk kơ ih, thim ăn kơ ih đei adrĕch adrung lơ thoi sơnglŏng tơ plĕnh ti, kư̆m thoi chuơh đak dơsĭ păng adrĕch adrung noh blah iŏk kơđông lu ayăt. 
GEN.22.18	Yua kơ ih chu yom kơ nơ̆r Inh athei, na kon pơlei pơla lăm teh âu yua kơ đơ̆ng ih gô đei pŭn hiôk.”
GEN.22.19	Đang kơ noh Abraham hăm Isăk wih brŏk tơ bre 'bar 'nu đam sư; lu sư iung brŏk hơdai tơ gah Bêrsêba, Abraham kư̆m oei hloi tơ Bêrsêba.
GEN.22.20	Đơ̆ng rŏng kơ dôm lu tơdrong noh, đe roi ăn kơ Abraham thoi âu: “Duch Milka gô tơpŭ ăn kơ Nahôr oh ih, 
GEN.22.21	kon kơdră sư anăn Us, oh drŏ-nglo sư Bus, Kêmuel ('Bă Aram), 
GEN.22.22	Kheset, Haso, Pildas, Jilap păng Bêthuel.” 
GEN.22.23	Bêthuel pơjing kon drŏ-kăn Rê'bêka. Mika đei hơiơch kơ tơhngam 'nu kon drŏ-nglo kơ Nahôr, oh Abraham. 
GEN.22.24	Gah akăn kơnhŏng, anăn Ruma, kư̆m pơjing kon anăn Têba, Gaham, Tahas păng Maka.
GEN.23.1	Sara sư arih đei minh-hrĕng 'bar-jĭt tơpơh sơnăm. Dôm noh chăl arih Sara. 
GEN.23.2	Sara lôch tơ Kêriat Arba, noh krao Hêbrôn, lăm tơring Kanaan. Abraham grong nhơ̆m hmoi kơ Sara. 
GEN.23.3	Đang kơ noh Abraham iung dơ̆ng 'bơ̆t anăp bơngai lôch na pơma kơ lu bơngai Hêtit thoi âu: 
GEN.23.4	“Inh jơ̆ bơngai tơmoi oei pơdơh tơ âu hơdai iĕm. Apinh asong inh teh wă pơm bơsat lăm tơring iĕm wă 'bŭ bơngai mă inh jô̆ akâu akar inh.”
GEN.23.5	Kon pơlei Hêtit drơ̆ng thoi âu: 
GEN.23.6	“'Bok, apinh ih mơ̆ng lu nhôn, ih jing 'bok yŏng lăm lu nhôn Kră Yang 'Bok Kei-Dei ăn; 'bŭ bĕ ŭnh hnam ih tơ anih ayơ mă 'lơ̆ng hloh mă nhôn đei. Tơ lăm lu nhôn ưh kơ đei kơeng ôh kơ teh bơsat, mă wă 'bŭ akăn ih 'bok yŏng.”
GEN.23.7	Abraham gruih iung năm drap bon kơkuh 'bơ̆t anăp lu kon pơlei lăm tơring noh, wă khan kon pơlei Hêtit, 
GEN.23.8	Păng khan: “Tơdah iĕm lăp đon kơ inh 'bŭ ŭnh hnam inh, na athei mơ̆ng inh bĕ păng apinh Êphrôn, kon drŏ-nglo Sôhak tơgŭm inh. 
GEN.23.9	Wă kơ sư asong ăn kơ inh gơp tơmo tơ Makbêla, 'bơ̆t tơklă kơ̆l mir sư, tĕch mă trŏ, wă kơ inh gơh đei teh kơdih pơm bơsat wă 'bŭ.”
GEN.23.10	Na, Êphrôn bơngai Hêtit oei lăm kon pơlei sư tơl nơ̆r Abraham 'bơ̆t anăp bơngai Hêtit kơtơ̆ng păng đĭ-đăng kon pơlei oei 'bơ̆t 'măng jang thoi âu: 
GEN.23.11	“Ưh, 'Bok yŏng, mơ̆ng bĕ nơ̆r inh; dang ei 'bơ̆t anăp kon pơlei pơla inh, inh apinh pơyơ̆r kơ ih bri noh păng kư̆m pơyơ̆r hloi lăm noh; 'bŭ bĕ ŭnh hnam ih lôch lăm noh.”
GEN.23.12	Abraham drap bon kơkuh 'bơ̆t anăp kon pơlei ei. 
GEN.23.13	Păng pơma hloi thoi âu 'bơ̆t anăp Êphrôn păng kon tơring mơ̆ng: “Mơ̆ng inh bĕ, inh ăn jên kơ bri noh, iŏk bĕ, na mă inh gơh 'bŭ bơngai lôch âu.” 
GEN.23.14	Êphrôn tơl Abraham: 
GEN.23.15	“'Bok yŏng, mơ̆ng inh, minh hlak mir dang puăn-hrĕng hlak jên hu inh hăm ih huay ôh.a Apinh ih 'bŭ bĕ ŭnh hnam ih.” 
GEN.23.16	Abraham mơ̆ng chu nơ̆r Êphrôn, 'bơ̆t anăp kon pơlei Hêtit, kŏng puăn-hrĕng hlak jên hu ăn kơ sư, jên hu mă lu bơngai lăm chăl ei juăt kơ mơdro sa.b
GEN.23.17	Thoi noh mir bri Êphrôn, tơ Makbêla gah hơlĕch kơ Mamrê, noh mir gơp tơmo, đei lu 'long lăm noh păng puăn-hrĕng hlak jên hu ăn kơ sư tăp dăr tôch kơ mir. 
GEN.23.18	'Bơ̆t anăp đĭ lu bơngai Hêtit mă oei 'bơ̆t 'măng jang noh Êphrôn pơjao ăn kơ Abraham teh noh jang sa hloi.
GEN.23.19	Đơ̆ng rŏng kơ dôm tơdrong noh, Abraham 'bŭ Sara, akăn sư, lăm gơp tơmo lăm mir Makbêla hơlĕch kơ pơlei Mamrê wă khan Hêbrôn, lăm char Kanaan. 
GEN.23.20	Mir păng gơp tơmo đơ̆ng lu bơngai Hêtit pơjao, noh wă khan Abraham yua teh noh pơm bơsat.
GEN.24.1	Abraham kră boih, sơnăm đĭ lơ, lăm tôm tơdrong Kră Yang đei ăn pŭn hiôk kơ sư. 
GEN.24.2	Abraham khan hăm đĭch sưa bơngai mă oei lăm hnam sư, đam âu bơngai jang wei-lăng mŭk tơmam sư khan thoi âu; “apinh dan bĕ ti ih 'bơ̆t blu inh. 
GEN.24.3	Păng inh athei ih pơkă hăm Kră Yang, jơ̆ Kră Yang 'Bok Kei-Dei plĕnh teh, ih ưh kơ chă kơ kon inh akăn minh 'nu adruh lăm char Kanaan, wă khan kon pơlei mă bơ̆n oei dang ei, 
GEN.24.4	mă-lei ih gô wih brŏk tơ tơring inh kơdih na chă ăn kơ Isăk akăn lăm lu kôn mon adrĕch inh.” 
GEN.24.5	Na đam sư tơl: “Băt bơngai drŏ-kăn 'nei ưh kơ chu kiơ̆ inh năm tơ char bơ̆n âu; thoi noh, ăn ưh, lê̆ kơ inh chông ba kon tơdăm ih âu hloi na nhi năm tơ char mă ih lĕch đơ̆ng ei noh?”
GEN.24.6	Abraham tơl: “Kơchăng bĕ. Ih 'nĕ kơ chông ba kon tơdăm inh năm tơ dêh char noh! 
GEN.24.7	Kră Yang, Kră Yang 'Bok Kei-Dei plĕnh teh, jơ̆ Kră Yang mă chông ba inh, lê̆ mĕ 'bă, lê̆ 'nhŏng oh, lê̆ dêh char inh, đei pơma pơkăm pơkă hăm inh thoi âu: Inh gô ăn kơ adrĕch adrung ih dêh char âu. Sư gô wơh linh jang sư năm adrol kơ ih păng tơ anih ih gô chă ăn kơ kon inh akăn. 
GEN.24.8	Tơdah ưh kơ đei adruh ayơ wă chu kiơ̆, ih kư̆m huay kơ tơwŏk kơ nơ̆r mă inh athei ih pơkă âu ôh, mă khan thoi yơ hĭ, kư̆m 'nĕ kơ chông kon tơdăm inh năm tơ noh.” 
GEN.24.9	Đơ̆ng noh, đam sư dan ti 'bơ̆t blu Abraham yŏng tơ'ngla sư păng pơkă gô pơm kiơ̆ thoi nơ̆r sư đei pơma pơkă.
GEN.24.10	Đơ̆ng noh, đam sư rôp mơjĭt tŏ aseh lăk-đa yŏng tơ'ngla sư păng chĕp ba dôm tơmam đơ̆ng yŏng tơ'ngla sư, jao ăn, na iung yak tơ char Mesôpôtami truh tơ pơlei Nahôr, 
GEN.24.11	truh boih sư ăn kơ aseh lăk-đa sư drum pơdơh tơ 'nguaih pơlei jê̆ sơlŭng đak, 'năr wă kơsơ̆, trŏ kơ lu adruh wă năm sŏ đak.
GEN.24.12	Sư krao khan: “Ơ Kră Yang, Kră Yang 'Bok Kei-Dei yŏng tơ'ngla inh Abraham! Apinh ih ăn kơ inh tơ'bơ̆p tơdrong mă inh chơchă păng tơ'bôh ăn tơdrong 'lơ̆ng Ih kơ Abraham yŏng inh. 
GEN.24.13	Âu inh oei dơ̆ng cheng đak sơlŭng lu adruh đơ̆ng lăm pơlei gô năm tơ âu sŏ đak. 
GEN.24.14	Adruh ayơ, mưh inh pơma thoi âu: ‘Apinh ih pơgling ge, asong inh nhă tŏ sĕt,’ na sư tơl thoi âu: He nhă bĕ, na kư̆m lê̆ kơ inh pơnhă ăn kơ aseh lăk-đa ih hai adruh mă Kră Yang wă ăn pơm akăn Isăk, đĭch đam ih păng đơ̆ng noh inh đei băt kơ Kră Yang đei mơnat kơ yŏng tơ'ngla inh boih.”
GEN.24.15	Bơngai đam noh pơma tam mă đĭ nơ̆r, na blư hloi kơ Rê'bêka, tôi ge sư tơ hơngiĕng truh. Adruh âu kon Bêthuel, Bêthuel kon drŏ-nglo Milka, akăn Nahôr, oh drŏ-nglo Abraham. 
GEN.24.16	Bơngai adruh âu 'lơ̆ng hơbŏ tơpă, oei adruh hơlai, tam đei pơma hăm bu. Sư jur sŏ đak 'bĕnh kơ ge, sư tŏk tơ kông. 
GEN.24.17	Đam âu kơdâu tơkan găn anăp sư păng apinh: “Apinh ih asong inh nhă hơya tŏ sĕt đak đơ̆ng ge ih.” 
GEN.24.18	Sư tơl: “Ơ 'Bok, âu nhă wăi;” đơ̆ng noh adruh noh hăt hot tơjur ge đơ̆ng sư tôi, jrơng tơpang ăn kơ sư nhă. 
GEN.24.19	Jrơng kơ sư nhă đang boih, na Rê'bêka sư khan dơ̆ng: “Inh kư̆m wă ăn kơ aseh lăk-đa ih nhă hai, dĭng sư nhă hrăp 'mơ̆i lê̆.” 
GEN.24.20	Adruh noh sư hăt hot sŏ đak tuh tơ bơng pơnhă dĭng tôm kơ aseh lăk-đa nhă. 
GEN.24.21	Gah bơngai đam sư ngôi đĕch păng lăng pơnhen adruh noh, wă kơ băt Kră Yang pơm keh tơdrong mă sư năm tơ âu dah ưh.
GEN.24.22	Đang kơ lu aseh lăk-đa sư nhă boih, bơngai đam noh sư iŏk gŏp muh maih trăp dang minh puăt jên hu păng 'bar tŏ kong maihb trăp dang mơjĭt hlak jên hu. 
GEN.24.23	Păng jet: “Ih kon bu? Roi ăn kơ inh băt, lăm hnam 'bă ih hăm đei anih asong inh 'bĭch pơdơh minh măng đĕch?” 
GEN.24.24	Sư tơl: “Inh kon adruh Bêthuel sâu yă Milka păng 'bok Nahôr.” 
GEN.24.25	Păng khan dơ̆ng: “Tơ hnam nhôn đei 'nhĕt hăm hơnong 'ba lơ păng kư̆m đei ăn anih kơ ih pơdơh hai.”
GEN.24.26	Đang kơ noh bơngai đam sư drap kơkuh 'bơ̆t anăp Kră Yang, 
GEN.24.27	Păng khan: “Trŏ kơkuh bơnê tơpă kơ Kră Yang, Kră Yang 'Bok Kei-Dei yŏng tơ'ngla inh Abraham! Sư ưh kơ lê̆ tơdrong mơnat păng pơkă tơpăt hăm yŏng tơ'ngla inh! Kơplah inh oei yak, Kră Yang chông ba inh truh tơ hnam 'nhŏng oh yŏng tơ'ngla inh.”
GEN.24.28	Bơngai adruh ei brŏk, roi tơdrong noh kơ hnam dơnŏ sư. 
GEN.24.29	Rê'bêka đei minh 'nu 'nhŏng anăn La'ban. Lăp La'ban 'bôh gŏp muh hăm 'bar tŏ kong tơ kơkŏng ti oh sư păng kơtơ̆ng đơ̆ng nơ̆r oh sư roi hei. 
GEN.24.30	Na sư kơdâu tơkan tơ đam ei 'bôh sư oei hơdai hăm aseh lăk-đa sư cheng đak sơlŭng ei. 
GEN.24.31	Sư khan thoi âu: “Bơngai mă Kră Yang đei ăn pŭn hiôk! Apinh ih mơ̆t bĕ liơ mă oei ngôi tơ 'nguaih thoi noh? Inh đei hơmet anih kơ lu iĕm tep hăm lăk-đa ih boih.”
GEN.24.32	Bơngai đam noh mơ̆t tơ lăm hnam; đĭch đam La'ban yaih lê̆ an đơ̆ng aseh lăk-đa, iŏk hơnong 'ba păng 'nhĕt hiĕm lu aseh lăk-đa noh sa; đơ̆ng noh iŏk đak wă ôp jơ̆ng đam noh păng lu bơngai năm hơdai sư. 
GEN.24.33	Đang kơ noh, hnam dơnŏ sư hơmet por 'nhot sŏng sa; mă-lei bơngai đam noh khan: “Ưh, inh ưh kơ sŏng sa ôh, dah inh tam mă pơma dôm nơ̆r inh wă pơma.” La'ban tơl, “pơma bĕ!”
GEN.24.34	Đam sư pơma hloi thoi âu: “Inh âu đĭch đam Abraham. 
GEN.24.35	Kră Yang đei ăn kơ yŏng tơ'ngla inh pŭn hiôk dêh, jing keh 'lơ̆ng; Kră Yang ăn kơ sư đei triu, Rơmo, hu hăm jên maih, đĭch đam drŏ-nglo drŏ-kăn, aseh lăk-đa hăm aseh iĕ. 
GEN.24.36	Sara akăn yŏng tơ'ngla inh, rai kră, đei tơpŭ kơ sư minh 'nu kon drŏ-nglo; đei jao boih dôm mŭk tơmam sư đei noh kơ kon drŏ-nglo sư. 
GEN.24.37	Yŏng tơ'ngla inh krao inh păng pơkă khan: ‘Ih 'nĕ kơ chă ăn kơ kon drŏ-nglo inh akăn tơ lăm lu adruh Kanaan âu hŏ, mă dêh bơ̆n dang ei. 
GEN.24.38	Mă-lei ih athei brŏk tơ hnam dơnŏ 'bă inh, lăm lu adrĕch adrung inh păng chă ăn kơ kon inh akăn tơ noh.’ 
GEN.24.39	Inh khan hăm yŏng tơ'ngla inh thoi âu: Băt bơngai adruh ei ưh kơ wă brŏk kiơ̆ inh.’
GEN.24.40	Yŏng tơ'ngla inh tơl inh: ‘Kră Yang mă Tơ'ngla inh oei pơm kiơ̆ gô ăn linh jang Sư jur pơm pơkeh tơdrong jang ih; păng ih gô chă ăn kơ kon drŏ-nglo inh akăn đơ̆ng lăm adrĕch adrung inh, tơ hnam 'bă inh. 
GEN.24.41	Thoi noh, dah ih truh tơ hnam adrĕch adrung inh, na mă lu sư ưh kơ chu ăn oei, lei ih huay pă pŭ nơ̆r mă ih đei pơkă hăm inh trăp tơpă noh.’
GEN.24.42	Năr âu kơplah inh truh tơ đak sơlŭng noh, inh đei apinh thoi âu: ‘Kră Yang 'Bok Kei-Dei yŏng tơ'ngla inh Abraham! Apinh ih lăng păng tơgŭm kơ tơdrong inh năm âu gô jing! 
GEN.24.43	'Nâu inh oei ngôi 'bơ̆t cheng đak sơlŭng âu; na inh apinh khan dah adruh ayơ mă năm tơ âu wă sŏ đak, dah inh pơma hăm sư thoi âu: ‘Apinh ih asong ăn kơ inh đak nhă hơya tŏ sĕt đơ̆ng ge ih.’ 
GEN.24.44	Na mưh sư tơl: ‘Âu nhă wăi, na inh kư̆m gô sŏ ăn kơ lu aseh lăk-đa inh nhă mơ̆n,’ apinh ăn adruh noh jing akăn mă Kră Yang pơgơ̆p ăn kơ kon drŏ-nglo yŏng tơ'ngla inh!
GEN.24.45	Tam mă đĭ nơ̆r krao apinh,c blư 'bôh hloi Rê'bêka tôi ge tơ hơngiĕng năm sŏ đak, inh pơma dơnuh hăm sư thoi âu: ‘Apinh ih asong inh nhă đak?’
GEN.24.46	Na sư hăt hot tơjur ge đơ̆ng hơngiĕng sư păng khan: ‘Nhă wăi; na inh kư̆m gô ăn kơ aseh lăk-đa ih nhă mơ̆n.’ Thoi noh inh đei nhă păng sư kư̆m pơnhă ăn kơ aseh lăk-đa inh hai.
GEN.24.47	Inh apinh sư thoi âu: ‘Ih kon bu?’
GEN.24.47	Sư tơl: ‘Inh kon Bêthuel, sâu 'bok Nahôr păng yă Milka.’
GEN.24.47	Na inh pơđoh ăn gŏp maih tơ muh sư păng tơ'bot ăn kong tơ kơkŏng sư. 
GEN.24.48	Đơ̆ng noh inh drap bon tơ teh 'bơ̆t anăp Kră Yang, kơkuh bơnê kơ Kră Yang 'Bok Kei-Dei yŏng tơ'ngla inh Abraham, đei chông ba inh boih lăm trong trŏ tơpăt tơ hnam dơnŏ oh drŏ-nglo yŏng tơ'ngla inh wă chă ăn akăn kơ kon drŏ-nglo sư. 
GEN.24.49	Thoi noh dang ei, dah lu iĕm wă đei jơhngơ̆m 'lơ̆ng păng tơpăt hăm yŏng tơ'ngla inh, apinh pơdah ăn kơ inh tơdrong noh, mă khan ưh kư̆m apinh roi tơbăt, wă kơ inh wih brŏk roi thoi yơ.”
GEN.24.50	La'ban păng Bêthuel tơl thoi âu: “Tơdrong noh lĕch đơ̆ng Kră Yang lu nhôn tam gơh pơma kơ ih, trŏ dah glăi ôh. 
GEN.24.51	To Rê'bêka oei dơ̆ng 'bơ̆t anăp ih, chông sư wăi, wă kơ sư pơm akăn kon drŏ-nglo yŏng tơ'ngla ih, kiơ̆ thoi nơ̆r Kră Yang đei tơtă.”
GEN.24.52	Đam Abraham 'nao mơ̆ng bre 'bar 'nu pơma, sư drap bon hloi 'bơ̆t anăp Kră Yang. 
GEN.24.53	Sư iŏk dôm tơmam pơhrôp păng hu, maih păng ao tai chro ăn kơ Rê'bêka; păng kư̆m đei lu tơmam gĭt kăp pơyơ̆r ăn kơ 'nhŏng sư hăm Mĕ sư. 
GEN.24.54	Đang kơ noh đam ei păng lu bơngai kiơ̆ sư sŏng sa păng tep hloi tơ noh.
GEN.24.54	Năr đơ̆ng rŏng lu sư iung đơ̆ng tep boih, bơngai đam noh sư khan: “Apinh iĕm asong inh brŏk wih tơ yŏng tơ'ngla inh.”
GEN.24.55	Mă-lei 'nhŏng Rê'bêka păng Mĕ sư khan: “Lê̆ kơ mŏ adruh âu oei ngôi păng nhôn hơya minh 'bar măng 'biơ̆, đunh dang mơjĭt năr, na sư năm.”
GEN.24.56	Đam sư tơl: “Apinh iĕm 'nĕ kơ pơhiơ̆ inh yua kơ Kră Yang ba trong inh keh đang boih, apinh iĕm ăn kơ inh brŏk tơ yŏng tơ'ngla inh.”
GEN.24.57	Lu sư tơl: “Gô nhôn krao apinh lăng adruh 'lơ̆p noh sư wă thoi yơ?” 
GEN.24.58	Na lu sư krao Rê'bêka păng khan: “Kon hăm wă yak kiơ̆ lu đe âu ưh?” Sư tơl: “Inh 'maih năm kiơ̆.”
GEN.24.59	Đơ̆ng noh lu sư ăn Rê'bêka păng đam mă đêl tơmŏm sư năm kiơ̆ đam Abraham păng lu đe kiơ̆ noh. 
GEN.24.60	Lu sư sơkat pŭn hiôk kơ Rê'bêkad thoi âu:
GEN.24.60	“Oh drŏ-kăn inh, hơpơi kơ oh jing Mĕ kơ rơbâu hơngan 'nu bơngai
GEN.24.60	păng ăn kơ lu adrĕch adrung oh
GEN.24.60	gô jing pran blah iŏk
GEN.24.60	lu pơlei tih đơ̆ng lu ayăt.”
GEN.24.61	Rê'bêka păng lu bơngai awih awăn kơ sư iung, tŏk aseh lăk-đa, kiơ̆ hloi đam noh, thoi noh đam noh chông Rê'bêka năm.
GEN.24.62	Kơplah noh Isăk oei tơ Nêgeo char gah gơal sư 'nao brŏk đơ̆ng đak sơlŭng Lahairoi. 
GEN.24.63	Til kơsơ̆ sư lĕch năm tơ jih, wă kơ tơchĕng lăm đon; tơmang đei 'bôh lu aseh lăk-đa truh ưh kơ băt đơ̆ng yơ. 
GEN.24.64	Adruh Rê'bêka kư̆m tơmang, na 'bôh Isăk na sư kơtah jur hloi đơ̆ng aseh lăk-đa, 
GEN.24.65	Păng apinh đam noh thoi âu: “Bơngai bu 'bơ̆t anăp inh to, đơ̆ng bri to wă năm tơ âu?” Đam noh tơl: “Noh boih yŏng tơ'ngla inh,” na sư iŏk che hơdrao klơ̆p lê̆ muh măt sư.
GEN.24.66	Đơ̆ng noh, đam noh roi kơ Isăk mơ̆ng dôm tơdrong mă sư đei pơm. 
GEN.24.67	Isăk chông hloi Rê'bêka mơ̆t tơ lăm bơsŭn Sara, mĕ sư. Iŏk pơm akăn păng 'mêm kơeng kơ sư. Thoi noh Isăk klaih kơ sơ'ngon đơ̆ng rŏng kơ mĕ sư lôch.
GEN.25.1	Abraham iŏk akăn plơ̆ng anăn Kêtura. 
GEN.25.2	Sư đei tơpŭ kơ Abraham kon anăn Siram, Jôksan, Medan, Madian, Isbak, Sua. 
GEN.25.3	Jôksan pơjing Sêba păng Đêdan; Kon sâu Đêdan noh adrĕch adrung Asurim, adrĕch adrung Lêtusim păng adrĕch adrung Lêumim. 
GEN.25.4	Kon drŏ-nglo Mađian noh Êpha, Êpher, Hanok, Abida păng Elda, dôm lu tơ kơpal âu adrĕch adrung Kêtura.
GEN.25.5	Abraham ăn kơ Isăk đĭ-đăng mŭk sư. 
GEN.25.6	Gah kon đơ̆ng bre akăn sư Hơgar păng Kêtura tơpŭ ăn noh sư asong ăn jên tơmam kơplah sư oei arih păng athei oei tơ dêh char gah hơlĕch, ataih đơ̆ng kon tơnơm sư Isăk.
GEN.25.7	Abraham arih đei minh-hrĕng tơpơh-jĭt pơđăm sơnăm. 
GEN.25.8	Sơnăm sư đĭ lơ, akâu đĭ kră, arih kư̆m hrăp boih, đơ̆ng noh sư kơtĕch jơhngơ̆m, brŏk kiơ̆ yă 'bok. 
GEN.25.9	'Bar 'nu bre kon drŏ-nglo sư, Isăk păng Ismael, 'bŭ 'bă bre sư lăm gơp tơmo Makbêla tơ anih bri Êphrôn kon drŏ-nglo Sôhak, bơngai Hêtit, jê̆ Mamrê. 
GEN.25.10	Noh mă bri đêl Abraham răt đơ̆ng bơngai Hêtit. Tơ anih noh bre sư 'bŭ Abraham hơdai hăm Sara akăn sư. 
GEN.25.11	Đơ̆ng rŏng kơ Abraham lôch, Kră Yang 'Bok Kei-Dei tuh ăn tơdrong pŭn hiôk kơ Isăk mă kon drŏ-nglo sư mă oei jê̆ sơlŭng đak Lahairoi.
GEN.25.12	'Nâu adrĕch adrung Ismael, kon drŏ-nglo Abraham hăm yă Hagar, bơngai Êyiptơ, đam Sara tơpŭ ăn. 
GEN.25.13	Âu lu anăn kon drŏ-nglo Ismael Jô̆ hơrĭ.a Kon kơdră Ismael, Nêbaôt, Đơ̆ng noh Kêda, Atbêel, Mibôsam. 
GEN.25.14	Misma, Đuma, Masa, 
GEN.25.15	Hađat, Thêma, Jêtur, Naphis păng Kêtama. 
GEN.25.16	Noh dôm lu kon drŏ-nglo Ismael păng anăn lu sư kiơ̆ kơ anih păng pơlei mă lu sư oei na anăn ăn. Noh mơjĭt-'bar 'nu yŏng lăm adrĕchb lu sư. 
GEN.25.17	Ismael arih đei minh-hrĕng pêng-jĭt tơpơh sơnăm, na kơtĕch jơhngơ̆m lôch; na brŏk kiơ̆ yă 'bok. 
GEN.25.18	Adrĕch adrung sư oei 'bơ̆t anăp lu 'nhŏng oh sư kơdih, đơ̆ng Hawila truh tơ Sur, tơklă trong Êyiptơ hăm tơ Asiri.
GEN.25.19	'Nâu adrĕch adrung Isăk, kon drŏ-nglo Abraham. Abraham pơjing Isăk. 
GEN.25.20	Na, kơplah Isăk đei puăn-jĭt sơnăm, sư oei kơ Rê'bêka, kon adruh Bêthuel păng oh drŏ-kăn La'ban, lu sư bơngai Aram đơ̆ng char Phadan Aram.c 
GEN.25.21	Isăk krao apinh Kră Yang kơ akăn sư, yua kơ akăn sư hơwŏng. Kră Yang lăp đon kơ nơ̆r krao khan apinh noh, na ăn kơ Rê'bêka anăp. 
GEN.25.22	Mă-lei yua kơ anăp kơmar nhen tơjrot băl lăm klak, na sư khan thoi âu: “Tơdah đei tơpă thoi noh, tơdrong thoi âu wă pơm kiơ?” Sư apinh Kră Yang tơdrong noh.
GEN.25.23	Kră Yang khan thoi âu:
GEN.25.23	“'Bar tŏ dêh char oei lăm klak ih,
GEN.25.23	păng đei 'bar adrĕch kon pơlei gô đei đơ̆ng lăm klak;
GEN.25.23	kon pơlei âu gô pran hloh kơ kon pơlei noh,
GEN.25.23	păng bơngai 'lŏ gô yom kơ bơngai 'lơ̆p.”
GEN.25.24	Truh năr sư tơpŭ, đei kơmar đơ̆ng lăm klak sư. 
GEN.25.25	Bơngai mă jruh adrol akâu sư 'brê thoi ao sŏk kon sem, krao anăn sư Êsâu.d 
GEN.25.26	Bơngai đơ̆ng rŏng, na ti rôp kơnơl jơ̆ng Êsâu, na krao anăn sư Jakôp.e Kơplah tơpŭ kơ bre 'bar 'nu âu Isăk đei tơdrâu-jĭt sơnăm boih.
GEN.25.27	Kơplah bre kon drŏ-nglo âu rai wơ̆ 'lŏ na Êsâu jing minh 'nu bơngai chă lua mơgap, ngăl chă ngôi tơ bri mir, chŭn; gah Jakôp bơngai iơ̆m dim oei kơtă lăm hnam. 
GEN.25.28	Isăk lăp đon kơ Êsâu, yua kơ sư ngăl 'maih sa 'nhĕm bri; mă-lei Rê'bêka lăp đon kơ Jakôp.
GEN.25.29	Lăm minh năr noh, Jakôp pai chao, Êsâu 'nao brŏk đơ̆ng bri lap dêh; 
GEN.25.30	Khan kơ Jakôp thoi âu: Apinh oh asong 'nhŏng sa chao kiơ mă 'brê 'brê noh bĕ, yua kơ 'nhŏng lap dêh. Yua kơ thoi noh boih gơ̆p krao anăn sư Eđôm.f
GEN.25.31	Jakôp tơl sư thoi âu: “'Nhŏng tĕch ăn kơ inh tơdrong gơh jing 'nhŏng kơdră bĕ.”
GEN.25.32	Êsâu tơl: “Âu 'nhŏng jao kơ oh tơdrong gơh jing 'nhŏng kơdră lê̆ kơ 'nhŏng wă pơm kiơ?”
GEN.25.33	Jakôp tơl sư: “'Nhŏng athei pơkă adrol bĕ,” 'nhŏng sư pơkă; thoi noh sư tĕch tơdrong jing 'nhŏng kơdră kơ Jakôp.
GEN.25.34	Đơ̆ng noh Jakôp ăn kơ Êsâu sa 'bĕng păng chao hrâu hăm tơh; sa nhă đang boih, na sư iung yak năm.
GEN.25.34	Noh boih Êsâu mă lăng hơi tơdrong jing 'nhŏng kơdră.
GEN.26.1	Sơ̆ đei pơngot lăm chăl arih Abraham, dang ei lăm tơring sư đei dơ̆ng pơngot rơwĕt. Isăk năm tơ Gêrar, char Abimêlek, pơtao đe Philistin. 
GEN.26.2	Kră Yang tơ'bơ̆p sư păng khan thoi âu: “'Nĕ kơ jur tơ dêh Êyiptơ, athei oei bĕ tơ anih mă Inh gô tơ'bôh kơ ih. 
GEN.26.3	Oei bĕ tơ char âu thoi tơmoi; Inh gô oei hơdai ih păng gô ăn kơ ih pŭn hiôk. Inh gô ăn kơ adrĕch adrung ih tơring âu păng dêh char âu păng Inh gô pơkeh nơ̆r Inh mă đei pơkă boih hăm Abraham, 'bă ih. 
GEN.26.4	Inh gô ăn thim kơ adrĕch adrung ih lơ thoi sơnglŏng tơ plĕnh ti: Gô ăn kơ lu sư dêh char âu đĭ-đăng kon bơngai jơ̆p pơlei pơla lăm teh đak gô đei tơdrong pŭn hiôk đơ̆ng lu sư, 
GEN.26.5	yua kơ Abraham chu boih nơ̆r Inh păng wei răk dôm nơ̆r Inh bơtho pơkă păng khôi juăt Inh.” 
GEN.26.6	Thoi noh Isăk oei tơ Gêrar.
GEN.26.7	Yua kơ Rê'bêka bơngai 'lơ̆ng hơbŏ rơhau, na mưh kon pơlei apinh gah akăn sư, na sư khan, “Noh oh drŏ-kăn inh;” Hli kơ mưh khan, “Noh akăn inh,” sư tơchĕng kơnh hơmơt kơ lu sư pơlôch inh.
GEN.26.8	Đang kơ Isăk oei tơ tơring noh kư̆m đunh, minh năr noh Abimêlek pơtao đe Philistin, tơmang đơ̆ng 'măng-'mŏk 'bôh Isăk oei hơnul păng Rê'bêka akăn sư. 
GEN.26.9	Na Abimêlek krao Isăk păng khan: “Sĭt tơpă âu akăn ih. Liơ ih khan: ‘Noh oh drŏ-kăn inh?’ ”
GEN.26.9	Isăk tơl: “Yua kơ inh tơchĕng, hli yua kơ đơ̆ng sư na inh gô lôch.”
GEN.26.10	Abimêlek apinh: “Ih pơm kiơ kơ lu nhôn thoi noh? Dah đei minh 'nu bu năm 'bĭch hơdai hăm akăn ih, noh ih wă pơm ăn kơ nhôn pơm yoch!”
GEN.26.11	Abimêlek hloi tơbăt ăn kơ đĭ-đăng kon tơring thoi âu: “Dah bu đei hơtŭt 'bơm bơngai âu, dah akăn sư, gô rôp pơlôch.”
GEN.26.12	Isăk choh jang lăm tơring noh; sơnăm noh sư đei kĕch yuă iŏk lơ hloh kơ adrol hrĕng wơ̆t, yua kơ Kră Yang ăn đei tơdrong pŭn hiôk. 
GEN.26.13	Sư jing mơdrŏng, mŭk tơmam 'net kơ năr rai lơ hloh, na jing mơdrŏng tih. 
GEN.26.14	Sư đei triu, rơmo lơ păng đĭch drŏ-nglo đam drŏ-kăn: Yua kơ thoi noh kon pơlei Philistin đei 'ngeng klai. 
GEN.26.15	Na hơdôm tŏ sơlŭng đak mă đơ̆ng đĭch đam Abraham, sir sơ̆, dang ei lu kon pơlei Philistin 'bŭ pơđĭ.
GEN.26.16	Abimêlek khan kơ Isăk thoi âu: “Weh bĕ đơ̆ng anih inh âu: Yua kơ ih mơdrŏng jơnap hloh kơ lu nhôn pă băt dang yơ.”
GEN.26.17	Thoi noh, Isăk Lê̆ anih âu na yak năm pơjing pơlei tơ thŭng Gêrar păng oei tơ noh. 
GEN.26.18	Isăk sư sir ming hơdôm tŏ sơlŭng đak đơ̆ng đe đei sir boih lăm chăl Abraham, 'bă sư, mă đêl lu kon tơring Philistin 'bŭ lê̆ đĭ đơ̆ng rŏng kơ Abraham lôch păng anăn lu sơlŭng đak noh kiơ̆ thoi 'bă sư anăn sơ̆.
GEN.26.19	Lu đĭch đam Isăk kư̆m đei sir thim plơ̆ng sơlŭng đak sir 'bơm trong đak lĕch. 
GEN.26.20	Lu bơngai wei triu tơ Gêrar, tơgar hăm lu bơngai wei triu Isăk, lu sư khan sơlŭng đak âu sơlŭng đak lu nhôn. Na Isăk anăn đak sơlŭng âu Êseta yua kơ lu bơngai wei triu nai tơgar đơ̆ng lu sư. 
GEN.26.21	Đang kơ noh, lu đĭch đam Isăk sir minh pôm sơlŭng nai, na kư̆m tơgar băl dơ̆ng; sư anăn sơlŭng noh Sêtna.b 
GEN.26.22	Đơ̆ng noh lu sư lê̆ sơlŭng noh na sir sơlŭng plơ̆ng, gah sơlŭng âu, lu sư ưh pă pơjah băl boih, na sư krao anăn Rêhôbôtc păng khan thoi âu: Dang ei Kră Yang lê̆ ăn kơ lu nhôn să rơhơi păng lu bơ̆n gô đei 'bôh păng mơdrŏng lăm char 'nâu.
GEN.26.23	Isăk weh đơ̆ng noh, yak tŏk tơ Bêrsêba. 
GEN.26.24	Măng noh Kră Yang jur tơ sư păng khan: Inh boih Kră Yang 'Bok Kei-Dei Abraham, 'bă ih, 'nĕ kơ hli, Inh oei hơdai ih. Inh gô ăn thim tơdrong pŭn hiôk kơ ih păng ăn adrĕch adrung ih, jing lơlap, yua kơ Abraham đĭch đam Inh. 
GEN.26.25	Isăk pơm minh pôm chơnang soi kơkuh, krao khan kơ Kră Yang păng pơm pơlei oei tơ noh. Đơ̆ng noh; lu đĭch đam sư sir minh pôm sơlŭng đak tơ anih noh.
GEN.26.26	Pơtao Abimêlek oei tơ Gêrar năm ngôi apong tơ Isăk; đei Ahusat, buăl sư păng Pikôl, yŏng linh sư, kư̆m năm kiơ̆. 
GEN.26.27	Isăk jet: Lu iĕm areh kơ inh pơpuh boih đơ̆ng tơring iĕm, na năm chă kiơ tơ inh dơ̆ng? 
GEN.26.28	Lu sư tơl thoi âu: Lu nhôn 'bôh nhen boih Kră Yang đei tơgŭm dŏng ih, na nhôn pơđâu băl: Athei đei nơ̆r pơkăm đơ̆ng lu nhôn hăm ih, wă kơ lu bơ̆n pơgơ̆p pôm đon hơdai. 
GEN.26.29	Athei pơkăm thoi âu: Ih kư̆m pă đei pơrăm lu nhôn, kư̆m thoi lu nhôn kư̆m ưh kơ pơrăm hơtŭt 'bơm ih, kư̆m thoi lu nhôn hơpơi apinh ih yak mă 'lơ̆ng sơ̆. Dang ei ih đei Kră Yang ăn pŭn hiôk. 
GEN.26.30	Isăk pôk hiŏng tơmam sŏng sa chơt hiôk hơdai; đĭ kơ lu sư sŏng sa hơdai.
GEN.26.31	Truh năr đơ̆ng rŏng lu sư iung đơ̆ng hrôih, pơma pơkă pơkăm băl. Đơ̆ng noh Isăk ba lu đe noh wih brŏk hiôk-hian.
GEN.26.32	Kŭm lăm năr noh, lu đĭch đam Isăk năm roi tơbăt kơ sư kơ sơlŭng đak mă lu sư oei sir; lu sư đei sir 'bôh đak boih. 
GEN.26.33	Na anăn sơlŭng đak noh Sêba,d Yua kơ thoi noh truh dang ei đe krao anăn pơlei jê̆ sơlŭng noh Bêrsêbae
GEN.26.34	Kơplah Êsâu đei puăn-jĭt sơnăm, sư oei kơ Judit, kon drŏ-kăn Bêri, bơngai Hêtit; păng Basemat, kon drŏ-kăn Êlon, kư̆m bơngai Hêtit. 
GEN.26.35	'Bar 'nu mŏ mai noh mă pơm ăn kơ jơhngơ̆m Isăk păng Rê'bêka ơh sơ'ngon.
GEN.27.1	Yua kơ Isăk kră boih, măt đĭ pă bang boih, na sư krao Êsâu, kon kơdră sư păng khan thoi âu: Ơ dăm! Êsâu tơl: Đei inh tơ âu. 
GEN.27.2	Sư khan thoi âu: Âu 'bă đĭ kră boih, ưh kơ băt layơ wă lôch. 
GEN.27.3	Thoi noh dang ei, inh wă kơ e iŏk đao hơlă, iŏk hră jŏ hăm 'brơ̆m năm tơ bri chă lua ăn kơ inh 'nhĕm bri. 
GEN.27.4	Na hơmet ăn kơ inh sŏng sa 'nhĕm mă 'lơ̆ng kiơ̆ kơ hơlŏng inh lăp, na pôk ăn kơ inh sŏng sa đơ̆ng noh inh gô sơkat kơ e đei tơdrong pŭn hiôk adrol kơ inh wă lôch.
GEN.27.5	Kơplah Isăk khan kơ Êsâu kon drŏ-nglo sư noh hei, na Rê'bêka kơtơ̆ng. Lăp Êsâu lĕch năm tơ bri chă lua kơ 'bă sư 'nhĕm bri wă pôk ăn kơ 'bă sư sa. 
GEN.27.6	Rê'bêka roi kơ Jakôp, kon drŏ-nglo sư, thoi âu: 'Nâu mĕ đei kơtơ̆ng 'bă e đei khan kơ Êsâu 'nhŏng e, pơkă khan: 
GEN.27.7	E athei chă 'nhĕm bri hơmet kơ inh sŏng sa, pôk ăn 'nhĕm sa mă 'lơ̆ng ăn kơ inh sa; adrol kơ inh wă lôch, inh gô sơkat ăn đei tơdrong pŭn hiôk kơ e 'bơ̆t anăp Kră Yang. 
GEN.27.8	Thoi noh ơ dăm! Dang ei, mơ̆ng mĕ bĕ păng pơm kiơ̆ kơ nơ̆r mĕ athei: 
GEN.27.9	Năm bĕ tơ khŭl bơbe, rôp 'bar tŏ bơbe 'lơ̆ng, na mĕ gô pơm 'nhĕm hơmet pôk ăn kơ 'bă e sa, hơmet 'nhĕm mă 'lơ̆ng kiơ̆ kơ hơlŏng sư lăp, 
GEN.27.10	na e gô năm ba kơ 'bă e sa, wă kơ sư sơkat ăn kơ e đei tơdrong pŭn hiôk adrol kơ sư wă lôch.
GEN.27.11	Jakôp tơl mĕ sư thoi âu:a Ơ mĕ, Êsâu 'nhŏng inh, sư đei sŏk sop jing mă gah inh ưh kơ đei sŏk sop. 
GEN.27.12	Băt kơnh 'bă inh gô pel inh, khan kơ inh bơngai hơlĕnh, na inh gô pŭ tơdrong hiap pơtê̆, ưh kơ đei tơdrong pŭn hiôk ôh. 
GEN.27.13	Mĕ sư tơl: Tơdrong hơngiap noh lê̆ kơ mĕ pŭ; kư̆ lui kơ nơ̆r mĕ bĕ, năm rôp 'bar tŏ kon bơbe bĕ.b
GEN.27.14	Thoi noh, Jakôp năm rôp 'bar tŏ kon bơbe, năm ba kơ mĕ sư, hơmet pơm 'nhĕm 'lơ̆ng, kiơ̆ thoi hơlŏng 'bă sư lăp 'maih sa. 
GEN.27.15	Na Rê'bêka iŏk hơbĕn ao Êsâu mă 'lơ̆ng hloh, Êsâu kon kơdră sư, mă oei 'măn lê̆ tơ lăm hnam, na pơhrŭk ăn kơ Jakôp, kon hơdruch sư. 
GEN.27.16	Đơ̆ng noh sư iŏk akar bơbe pôn 'bar pah ti hăm hơko, yua kơ ti păng hơko ưh kơ đei sŏk sop. 
GEN.27.17	Rê'bêka iŏk 'nhĕm păng 'bĕng mă sư đei hơmet noh 'măn 'bơ̆t ti Jakôp kon hơdruch sư.
GEN.27.18	Jakôp năm pôk ăn kơ 'bă sư păng khan thoi âu: 'Bă ơi!
GEN.27.18	Isăk tơl: “Đei 'bă tơ âu, e anăn bu?”
GEN.27.19	Jakôp tơl: Inh Êsâu, kon kơdră ih, inh đei pơm kiơ̆ kơ ih đei athei. Apinh ih iung sa 'nhĕm inh chă lua; wă kơ ih sơkat ăn kơ inh đei tơdrong pŭn hiôk. 
GEN.27.20	Isăk jet: Liơ kon chă lua mă 'bônh kơ đei dêh? Sư tơl: Noh đơ̆ng Kră Yang Kră Yang 'Bok Kei-Dei ih mă ăn kơ inh jah đei tơ'bơ̆p thoi noh! 
GEN.27.21	Isăk khan kơ Jakôp thoi âu: Dăm! Năm mă jê̆ tơ âu wă kơ inh pel lăng hăm trŏ kơ Êsâu ưh, mă kon kơdră inh. 
GEN.27.22	Jakôp năm jê̆ Isăk; sư pel păng khan: Nơ̆r pơma ei Jakôp, mă-lei 'bar pah ti Êsâu. 
GEN.27.23	Sư ưh kơnăl yua kơ 'bar pah ti đei sŏk sop jing thoi Êsâu 'nhŏng sư. Thoi noh Isăk gô sơkat ăn tơdrong pŭn hiôk.
GEN.27.24	Klaih kơ noh sư jet dơ̆ng: 'Nâu e hăm trŏ kơ Êsâu kon kơdră inh? Jakôp tơl: Trŏ boih inh âu. 
GEN.27.25	Isăk khan: Pôk ăn bĕ kơ 'bă 'nhĕm bri đơ̆ng kon chă lua noh, adrol kơ inh sơkat wă ăn kơ e đei tơdrong pŭn hiôk. Jakôp hơmet pôk ăn kơ 'bă sư sa, kư̆m ba sik huch dai.
GEN.27.26	Đơ̆ng noh Isăk 'bă sư khan thoi âu: Ŏ dăm! Năm mă jê̆ tơ âu na chŭm inh. 
GEN.27.27	Jakôp năm jê̆ păng chŭm sư. Isăk 'bâu phu ao kon sư Êsâu na sư sơkat hloi thŭ pŭn hiôk păng khan:
GEN.27.27	'Nâu 'bâu phu đơ̆ng kon inh.
GEN.27.27	Nhen thoi 'bâu tơ mir chŭn
GEN.27.27	mă Kră Yang đei ăn pŭn hiôk.
GEN.27.28	Apinh Kră Yang 'Bok Kei-Dei ăn kơ kon 'mui tŭk đơ̆ng plĕnh jur,
GEN.27.28	Wă kơ đei mơ̆r kơ teh.
GEN.27.28	Păng đei phe 'ba hăm sik plei hơmu rơkah rơkai.
GEN.27.29	Đĭ kon bơngai gô chu yom kơ kon.
GEN.27.29	Đĭ lu dêh char gô drap kơkuh 'bơ̆t anăp kon!
GEN.27.29	E athei gơh pơgơ̆r lu 'nhŏng oh,
GEN.27.29	dôm lu 'nhŏng oh kon mĕ e gô kơkuh 'bơ̆t anăp e.
GEN.27.29	Bu pơjăm, hiap e Kră Yang 'Bok Kei-Dei gô hiap tơwih.
GEN.27.29	Bu sơkat pŭn hiôk ăn kơ e,
GEN.27.29	Kră Yang 'Bok Kei-Dei gô sơkat ăn kơ sư pŭn hiôk mơ̆n!
GEN.27.30	Isăk 'nao sơkat ăn pŭn hiôk đang boih păng Jakôp 'nao weh đơ̆ng 'bă sư đĕch, na Êsâu 'nhŏng sư brŏk đơ̆ng lua. 
GEN.27.31	Sư kư̆m pai hơmet 'nhĕm 'lơ̆ng, wă pôk ăn kơ 'bă sư păng khan: 'Bă apinh ih iung sa bĕ 'nhĕm bri đơ̆ng inh chă lua, wă kơ đơ̆ng ih sơkat ăn kơ inh đei pŭn hiôk.
GEN.27.32	Isăk 'bă sư, jet: E bu dơ̆ng?
GEN.27.32	Sư tơl: Inh Êsâu, kon kơdră ih.
GEN.27.33	Isăk kơtơ̆ng thoi noh sư 'brơ̆k lăm jơhngơ̆m dêh na khan: Thoi ei, bĭ bu mă chă lua 'nhĕm bri hei đei hơmet pôk ăn kơ 'bă sa boih? 'Nao adrol 'biơ̆ kơ e brŏk. 'Bă sa đĭ boih păng sơkat ăn boih kơ sư đei tơdrong pŭn hiôk, lei pŭn hiôk noh đei kơ sư boih.
GEN.27.34	'Nao kơtơ̆ng 'bă sư roi tam mă tôch, na Êsâu nhơ̆m re hơdrĭ hơdrôi ơh khan kơ 'bă sư thoi âu: 'Bă! Apinh ih sơkat hloi kơ inh dơ̆ng hai?
GEN.27.35	Mă-lei Isăk tơl dơ̆ng: Oh e chă đon pơdăr tơgar iŏk tơdrong pŭn hiôk đơ̆ng e boih.
GEN.27.36	Êsâu khan hloi: Hăm trŏ đe krao sư Jakôp yua kơ sư đei 'bar wơ̆t boih sư pơjei iŏk tơdrong gơh đơ̆ng inh. Sư đei tơgar boih jing 'nhŏng kơdră păng dang ei tơgar dơ̆ng tơdrong pŭn hiôk đơ̆ng inh. Sư khan dơ̆ng: 'Bă ưh pă đei tơdrong pŭn hiôk kiơ dơ̆ng boih hă?
GEN.27.37	Isăk tơl thoi âu: 'Bă sơkat ăn kơ sư jing yŏng e, hăm đĭ lu 'nhŏng oh jing đĭch đam sư; păng 'bă sơkat apinh Kră Yang 'Bok Kei-Dei hơmet 'măn phe 'ba păng đei sik plei hơmu kơ sư. Thoi ei 'bă wă pơm liơ kơ e dơ̆ng dang ei?
GEN.27.38	Êsâu tơl: Ơ 'bă! Ih đei lăp pŭn hiôk noh đĕch hă? Apinh ih sơkat kơ inh hai đei tơdrong pŭn hiôk mơ̆n. 'Bă! Đơ̆ng noh Êsâu nhơ̆m.
GEN.27.39	Isăk, 'bă sư pơma dơ̆ng:
GEN.27.39	Âu anih e oei teh gô ưh kơ jing.
GEN.27.39	Păng tŭk kư̆m ưh kơ gan jur đơ̆ng plĕnh.
GEN.27.40	E gô arih đơ̆ng đao,
GEN.27.40	Păng gô jing đĭch kơ lu oh e.
GEN.27.40	Đơ̆ng rŏng kơnh e gô arih thông mang,
GEN.27.40	năr 'nâu tơ âu, dơning tơ nai,
GEN.27.40	E gô hrĕch lê̆ 'long ăt sư đơ̆ng hơko e.
GEN.27.41	Êsâu đei jơhngơ̆m blĕk kơ Jakôp yua kơ 'bă sư sơkat ăn pŭn hiôk kơ Jakôp, sư tơchĕng lăm jơhngơ̆m đon sư khan: Năr 'bă inh lôch wă jê̆ boih, thoi noh, na inh gô pơlôch Jakôp, oh inh.
GEN.27.42	Đe roi nơ̆r Êsâu, kon kơdră sư kơ Rê'bêka, na sư athei đe krao hloi Jakôp kon hơdruch sư, na sư khan thoi âu: 'Nâu, Êsâu, 'nhŏng e, wă pơlôch e, wă pơm 'mong. 
GEN.27.43	Thoi noh, dang ei dăm, mơ̆ng bĕ nơ̆r mĕ, iung năm kơdâu ôn tơ hnam La'ban mih e tơ Charan. 
GEN.27.44	Păng oei hloi tơ ei mă đunh, gô dĭng mă 'nhŏng huay pă blĕk kơ e. 
GEN.27.45	Mưh 'nhŏng e huay pă đei blĕk boih păng sư hiơt đĭ boih dôm tơdrong đêl e pơm kơ sư na mĕ krao e brŏk. Liơ mă mĕ gơh hiôk hiong 'bar 'nu măr iĕm lăm minh năr?
GEN.27.46	Rê'bêka khan kơ Isăk thoi âu: Inh ơh klai dêh rŏ ưh pă 'maih arih dơ̆ng, yua kơ lu kon adruh adrĕch Hêtit mă Êsâu pơm akăn. Tơdah Jakôp oei kơ lu adruh adrĕch Hêtit pơm akăn, wă khan iŏk minh 'nu lăm tơring âu thoi lu đe noh; mưh lei inh arih wă pơm kiơ?
GEN.28.1	Isăk krao Jakôp, sơkat ăn pŭn hiôk păng pơkă khan: E lê̆ kơ iŏk akăn lu adrĕch lăm Kanaan. 
GEN.28.2	Iung yak bĕ, năm tơ tơring Phadan Aram, tơ hnam Bêthuel, 'bok gah mĕ e, na oei hloi kơ lu kon đe mih e La'ban. 
GEN.28.3	Apơi apinh Kră Yang 'Bok Kei-Dei mơsêh mơyang ăn tơdrong pŭn hiôk kơ e, ăn kơ e pơjing hơ'lơ̆p rai lơ, wă kơ jing minh adrĕch adrung tih kơdrâ̆m. 
GEN.28.4	Apinh sư ăn kơ e păng adrĕch adrung e đei tơdrong pŭn hiôk đơ̆ng Abraham, wă kơ teh đak e oei dang ei jing anih jang sa, wă khan char mă Sư đei ăn boih kơ Abraham. 
GEN.28.5	Đơ̆ng noh Isăk athei Jakôp năm, sư năm tơ char Phadan Aram, truh tơ hnam La'ban, kon drŏ-nglo Bêthuel, bơngai Aram, sư 'nâu 'nhŏng kơ Rê'bêka, mĕ Jakôp păng Êsâu.
GEN.28.6	Êsâu 'bôh Isăk đei sơkat ăn pŭn hiôk kơ Jakôp boih păng athei Jakôp năm tơ char Phadan Aram wă kơ chă akăn đơ̆ng ei; kơplah sư sơkat wă kơ đei pŭn hiôk na pơkă hloi khan: 'Nĕ kơ chă akăn lăm lu adruh char Kanaan hŏ. 
GEN.28.7	Êsâu kư̆m 'bôh Jakôp chu yom kơ mĕ 'bă sư na năm tơ dêh Phadan Aram noh. 
GEN.28.8	Sư băt kơ 'bă sư Isăk ưh kơ lăp đon lu adruh Kanaan. 
GEN.28.9	Na sư năm tơ hnam Ismael oei dơ̆ng kơ Mahalat pơm akăn, 'nguaih kơ 'bar 'nu akăn sư đei oei boih. Adruh âu kon Ismael sâu Abraham păng oh Nêbaôt.
GEN.28.10	Jakôp đơ̆ng Bêrsêba năm truh tơ Charan. 
GEN.28.11	Truh tơ minh anih noh, măt 'năr mơ̆t boih, na sư pơdơh kơmăng tơ anih noh. Sư iŏk minh pôm tơmo hơgơn kơ̆l, na sư tep hloi tơ noh. 
GEN.28.12	Na sư đei apo 'bôh minh pôm kung đơ̆ng teh âu truh tơ plĕnh, lu linh jang Kră Yang 'Bok Kei-Dei jur tŏk rok kung noh. 
GEN.28.13	Na âu, 'bôh Kră Yang hơ-oei 'bơ̆t kơ̆l kung noh păng khan thoi âu: Inh boih Kră Yang Kră Yang 'Bok Kei-Dei Abraham, 'bok ih kư̆m Kră Yang 'Bok Kei-Dei Isăk 'bă ih. Inh gô ăn kơ ih păng adrĕch adrung ih teh đak mă ih oei 'bĭch âu. 
GEN.28.14	Adrĕch adrung ih gô lơ kơdrâ̆m thoi chuơh tơ lăm teh âu, lanh truh tơ bơmơ̆t hơlĕch, gơal yă-nơ̆m păng lu khŭl kon bơngai a gô đei pŭn hiôk đơ̆ng ih păng đơ̆ng lu adrĕch adrung ih. 
GEN.28.15	'Nâu, inh gô oei hơdai ih, mă ih năm tơ yơ, inh gô kiơ̆ wei-lăng ih tơ noh păng gô anhăk ih wih brŏk tơ dêh âu; yua kơ Inh ưh kơ đei layơ wă achăng lê̆ ih dĭng mă Inh pơm keh dôm nơ̆r Inh đei pơkă boih hăm ih.
GEN.28.16	Jakôp sư hơđơ̆r, iung khan thoi âu; tơpă đei Kră Yang tơ anih 'nâu mă inh ưh kơ băt! 
GEN.28.17	Sư hli păng khan thoi âu: Anih âu trŏ kơ hli krưp tơpă! 'Nâu trŏ kơ hnam Kră Yang 'Bok Kei-Dei tơpă, 'măng plĕnh tơpă.
GEN.28.18	Sư iung đơ̆ng hrôih iŏk tơmo mă đơ̆ng sư hơgơn tơiung păng pơdơ̆ng pơm jrăng wă tơdra păng tuh hloi đak rơmă tơ kơ̆l jrăng noh, 
GEN.28.19	na sư krao anăn anih âu Bethel;b tơplih anăn pơlei Lus.
GEN.28.20	Na Jakôp hơpơi kơdih sư thoi âu: Tơdah Kră Yang 'Bok Kei-Dei oei hơdai inh, wei-lăng inh kơplah inh oei yak, ăn 'bĕng sa, ao hrŭk. 
GEN.28.21	Păng inh wih brŏk tơ hnam 'bă inh, hiôk-hian, na Kră Yang jing Kră Yang 'Bok Kei-Dei inh. 
GEN.28.22	Tơmo mă đêl inh pơdơ̆ng 'nâu jing jrăng hnam Kră Yang 'Bok Kei-Dei păng inh gô pơyơ̆r kơ Ih minh lăm mơjĭt đơ̆ng dôm mŭk tơmam mă inh đei đơ̆ng Ih ăn.
GEN.29.1	Đơ̆ng noh Jakôp sư yak năm dĭng truh tơ tơring lu kon pơlei gah hơlĕch. 
GEN.29.2	Sư lăng, 'bôh đei minh pôm sơlŭng đak lăm thŭng dơnă, tơ noh đei pêng khŭl triu oei bun pơdơh, yua kơ anih noh, anih đe ngăl juăt kơ pơnhă triu. Đei tơnglơ̆p đe klơ̆p đak sơlŭng păng tơmo tih dêh. 
GEN.29.3	Lu khŭl triu akŭm tơ noh, na lu sư tơgrŏl pơih lê̆ tơmo đơ̆ng đơ̆p sơlŭng, wă pơnhă triu; đang kơ pơnhă boih lu sư klơ̆p dơ̆ng thoi đêl.
GEN.29.4	Jakôp jet lu bơngai wei triu. Ơ Lu đe 'nhŏng, lu iĕm đơ̆ng yơ?
GEN.29.4	Lu sư tơl thoi âu: Nhôn đơ̆ng Charan.
GEN.29.5	Sư jet: Lu iĕm hăm băt kơ La'ban sâu Nahôr ưh? Lu sư tơl: Lu nhôn băt.
GEN.29.6	Sư jet dơ̆ng: Sư hăm oei liĕm akâu?
GEN.29.6	Lu sư tơl: Sư oei liĕm akâu mơ̆n păng tơ to Rachel, kon adruh sư, mă oei puh lu triu năm tơ âu to.
GEN.29.7	Jakôp khan: 'Nâu oei hrôih tam trŏ kơ triu akŭm; lu iĕm jah pơnhă triu lu iĕm wăi, na jah achăng lê̆ lu sư chă sa dơ̆ng.
GEN.29.8	Lu sư tơl: Nhôn ưh kơ gơh pơm thoi noh ôh; athei gô hơdai mă tôm kơ triu akŭm tơ âu 'mơ̆i, na lu nhôn tơgrŏl pơih tơmo tơnglơ̆p sơlŭng noh na pơnhă khŭl triu.
GEN.29.9	Na 'nâu; kơplah sư oei pơma dơnuh hăm đe noh, blư kơ Rachel truh chông lu triu 'bă sư, yua kơ sư bơngai wei triu. 
GEN.29.10	Kơplah sư 'bôh Rachel, kon adruh La'ban mih sư, na sư năm hloi tơ sơlŭng tơlơ̆ tơmo mă đêl klơ̆p 'măng sơlŭng, na pơnhă hloi lu triu La'ban, mih sư. 
GEN.29.11	Jakôp chŭm Rachel, sư nhơ̆m. 
GEN.29.12	Đơ̆ng noh sư roi ăn kơ Rachel băt sư kơtum, kôn mon La'ban. Sư kon tơdăm Rê'bêka, na Rachel kơdâu roi kơ 'bă sư băt.
GEN.29.13	'Nao kơtơ̆ng roi khan Jakôp, kon tơdăm oh sư, na La'ban kơdâu truh kuăr păng chŭm na chông pơtơm ba mơ̆t tơ hnam sư. Jakôp roi ăn kơ mih sư La'ban băt dôm tơdrong truh kơ sư. 
GEN.29.14	La'ban drơ̆ng sư: Tơpă boih, mon jơ̆ bơngai mă mih 'mêm. Đơ̆ng noh Jakôp oei hơdai mih sư tơ noh minh khei.
GEN.29.15	Đang kơ noh La'ban khan kơ Jakôp thoi âu: Yua kơ mon jơ̆ kôn mon inh, na mon bơ̆jang tơgŭm inh đĕch hă? Wă apah mon jang noh dôm yơ jah roi kơ mih.
GEN.29.16	La'ban đei 'bar 'nu kon adruh, kon 'lŏ sư anăn Lêa, kon 'lơ̆p sư anăn Rachel. 
GEN.29.17	Lêa măt sư ưh kơ gan hơdah, gah Rachel 'lơ̆ng hơbŏ muh măt hơdah hơdong. 
GEN.29.18	Jakôp hưch kơ Rachel na sư khan thoi âu: Yua kơ oh inh Rachel kon adruch mih, mon gô jang tơgŭm mih lăm tơpơh sơnăm.
GEN.29.19	La'ban drơ̆ng sư: Kơtrơ̆m ăn sư oei kơ mon 'lơ̆ng hloh kơ sư oei kơ bơngai nai; lei oei bĕ hăm mih păng jang tơpơh sơnăm. 
GEN.29.20	Thoi noh, Jakôp yua kơ Rachel, na sư lăng tơpơh sơnăm noh dang lăp 'bar pêng năr.
GEN.29.21	Đơ̆ng noh Jakôp khan kơ La'ban thoi âu: Sơnăm đêl pơkă tôm boih; apinh mih jah ăn akăn inh kơ inh, wă kơ inh oei hơdai sư.
GEN.29.22	Na La'ban hloi wơ̆n lu kon pơlei, pơih minh năr et sa; 
GEN.29.23	truh kơsơ̆ măng, sư rôp ăn Lêa, kon adruh 'lŏ sư, kơ Jakôp, na Jakôp oei hơdai Lêa. 
GEN.29.24	La'ban kư̆m ăn đam sư Silpa kiơ̆ awih awăn kơ Lêa, kon adruh sư.
GEN.29.25	Truh pơgê, na băt kơ Lêa, Jakôp jet La'ban dơ̆ng: Lơliơ mih hơlĕnh kơ inh?
GEN.29.26	La'ban tơl: Tơdrong juăt nhôn thoi âu, ưh kơ gơh ăn oh hơdruch đei klo adrol kơ mŏ ôh. 
GEN.29.27	Oei hơdai bĕ hăm mŏ lăm minh 'măng giĕng, đơ̆ng noh inh gô ăn hloi oh dai; gah oh noh kon athei jang tơgŭm mih pă tơpơh sơnăm dơ̆ng 'mơ̆i.
GEN.29.28	Jakôp chu kiơ̆ nơ̆r mih na oei hơdai Lêa truh minh 'măng giĕng, đơ̆ng noh La'ban rôp ăn Rachel, kon hơdruch sư kơ Jakôp. 
GEN.29.29	Păng kư̆m jao đam sư Bila kiơ̆ awih awăn kơ Rachel kon adruh sư. 
GEN.29.30	Jakôp oei hơdai Rachel, sư hưch kơ Rachel hloh kơ Lêa. Thoi noh sư jang tơgŭm hnam dơnŏ La'ban thim tơpơh sơnăm dơ̆ng.
GEN.29.31	Kră Yang 'bôh Jakôp ưh kơ 'mêm kơ Lêa, ăn kơ sư đei pơjing hơ'lơ̆p, gah Rachel hơwŏng hơwŏ. 
GEN.29.32	Lêa anăp tơpŭ kơ minh 'nu kon drŏ-nglo krao anăn sư Rubên, a yua kơ đei khan Kră Yang 'bôh tơdrong inh pơmat-tat; na dang ei klo inh gô 'mêm hưch kơ inh.
GEN.29.33	Sư đei anăp dơ̆ng tơpŭ kơ minh 'nu kon drŏ-nglo dơ̆ng, anăn sư Simêôn;b păng khan thoi âu; Kră Yang kơtơ̆ng păng băt kơ klo inh ưh kơ 'mêm kơ inh, na ăn thim kơ inh kon 'nâu.
GEN.29.34	Sư đei anăp dơ̆ng kư̆m tơpŭ kơ minh 'nu kon drŏ-nglo, sư khan thoi âu: Đơ̆ng âu kơnh klo inh gô bơwei inh, yua kơ inh đei pơjing ăn kơ sư đei pêng 'nu kon drŏ-nglo boih; yua kơ thoi noh na krao anăn kon sư Lêwi.c
GEN.29.35	Sư anăp dơ̆ng, tơpŭ kơ minh 'nu kon drŏ-nglo păng khan thoi âu: Dang ei inh bơnê kơ Kră Yang, yua kơ thoi noh na krao anăn kon sư noh Juđa.d Đơ̆ng noh lăm hơdôm sơnăm sư ưh pă đei anăp dơ̆ng.
GEN.30.1	Rachel lăng 'bôh kơdih akâu ưh kơ đei pơjing kon hơ'lơ̆p ăn kơ Jakôp, na lăm jơhngơ̆m sư areh kơ mŏ sư Lêa, sư khan kơ Jakôp thoi âu: Ăn bĕ kơ inh đei hơ'lơ̆p, tơdah ưh, inh lôch.
GEN.30.2	Jakôp hil kơ Rachel păng khan: Inh Kră Yang 'Bok Kei-Dei hă na gơh ăn kơ e tơpŭ kon?
GEN.30.3	Rachel tơl: Âu đam inh Bila, oei kơ sư bĕ, wă kơ sư đei pơjing kon hơ'lơ̆p tơplih kơ inha wă kơ inh kư̆m đei kon đơ̆ng sư.
GEN.30.4	Thoi noh Rachel ăn Bila oei kơ Jakôp, na Jakôp oei. 
GEN.30.5	Bila anăp tơpŭ ăn minh 'nu kon drŏ-nglo kơ Jakôp. 
GEN.30.6	Rachel khan: Kră Yang 'Bok Kei-Dei sek tơlang tơpăt kơ inh, mơ̆ng nơ̆r inh krao apinh, na ăn kơ inh đei minh 'nu kon drŏ-nglo: Yua kơ thoi noh na krao anăn Đan.b
GEN.30.7	Bila đam Rachel anăp dơ̆ng păng tơpŭ ăn kơ Jakôp kon drŏ-nglo mă 'bar. 
GEN.30.8	Rachel khan thoi âu: Inh adrin đĭ jơhngơ̆m blah mŏ inh, na dang ei jei inh boih; yua kơ thoi noh, sư anăn kon drŏ-nglo noh Neptali.c
GEN.30.9	Lêa 'bôh kơdih akâu ưh pă đei pơjing kon boih, na rôp Silpa; đam sư pơm akăn Jakôp. 
GEN.30.10	Silpa, đam Lêa đei tơpŭ ăn kơ Jakôp minh 'nu kon drŏ-nglo. 
GEN.30.11	Lêa khan, Pŭn pă băt dang yơ! Đơ̆ng noh sư anăn kon sư noh Gat!d 
GEN.30.12	Silpa, đam Lêa, tơpŭ kơ minh 'nu kon drŏ-nglo mă 'bar dơ̆ng ăn kơ Jakôp. 
GEN.30.13	Na Lêa khan thoi âu: Inh hiôk chơt dêh pă băt dang yơ! Yua kơ lăm lu drŏ-kăn khan inh đei pŭn tơpă. Yua kơ thoi sư anăn kon mă 'bar noh Aser.e
GEN.30.14	Lăm bơyan kĕch 'ba mi, Rubên năm tơ bri 'bôh lu plei hơra brif chĕp ba ăn kơ mĕ sư Lêa. Rachel khan kơ Lêa thoi âu: Apinh mŏ asong inh plei 'long mă kon mŏ đei noh. 
GEN.30.15	Lêa tơl: Tơgar iŏk klo inh 'nâu tơdrong iĕ đĕch hă? Na e 'maih iŏk plei 'long hơra bri đơ̆ng kon inh dơ̆ng? Rachel khan thoi âu: Kư̆m bưh, klo ba gô oei hơdai hăm mŏ kơnh, tơplih ăn kơ inh plei 'long mă kon ih đei noh.
GEN.30.16	Truh kơsơ̆ Jakôp brŏk đơ̆ng mir, na Lêa dơ̆ng 'bơ̆t anăp sư păng khan: Ih athei năm tơ inh, yua kơ inh đei tơplih boih hăm plei 'long đơ̆ng kon inh dônh wă kơ đei ih. Thoi noh lăm măng noh sư 'bĭch hơdai hăm Lêa.
GEN.30.17	Kră Yang 'Bok Kei-Dei tơl nơ̆r Lêa apinh, Lêa tơpŭ dơ̆ng kon drŏ-nglo mă pơđăm kơ Jakôp, 
GEN.30.18	Sư khan: Kră Yang 'Bok Kei-Dei 'mong păng ăn kơ inh, yua kơ inh đei ăn đam inh kơ klo inh, thoi noh sư anăn kon drŏ-nglo noh Isakar.g 
GEN.30.19	Lêa anăp dơ̆ng tơpŭ ăn kon drŏ-nglo mă tơdrâu kơ Jakôp. 
GEN.30.20	Na khan: Kră Yang 'Bok Kei-Dei ăn kơ inh minh anăn tơmam gĭt tơpă; đơ̆ng âu kơnh klo inh gô 'mêm kơ inh hloh oei păng inh, yua kơ inh tơpŭ ăn kơ sư tơdrâu 'nu kon drŏ-nglo boih. Sư krao anăn kon sư âu Sabulôn.h 
GEN.30.21	Đơ̆ng rŏng noh sư tơpŭ kơ minh 'nu kon drŏ-kăn, anăn sư Đina.
GEN.30.22	Kră Yang 'Bok Kei-Dei 'blŏk dơ̆ng kơ Rachel, na Sư mơ̆ng nơ̆r sư apinh păng ăn kơ sư đei hơ'lơ̆p. 
GEN.30.23	Sư anăp, tơpŭ kơ minh 'nu kon drŏ-nglo păng khan: Kră Yang 'Bok Kei-Dei ôp lê̆ boih tơdrong mơlâu đơ̆ng inh; 
GEN.30.24	na sư krao anăn kon drŏ-nglo sư noh Jôsep.i Sư khan dơ̆ng thoi âu: Apinh Kră Yang thim ăn kơ inh pă minh 'nu kon drŏ-nglo dơ̆ng!
GEN.30.25	Đơ̆ng rŏng kơ Rachel tơpŭ boih kơ Jôsep, na Jakôp khan kơ mih sư La'ban thoi âu: Apinh ih ăn kơ inh pơdơh, wă kơ inh brŏk wih tơ tơring nhôn. 
GEN.30.26	Apinh ih jao ăn kon akăn inh kơ inh, yua kơ đei lu sư noh na inh jang tơgŭm ih thoi noh. 
GEN.30.27	La'ban tơl sư: Apơi rŏ kơ inh đei pŭn hiôk đơ̆ng mon! Inh tơchĕng băt nhen yua kơ đơ̆ng mon mă Kră Yang đei ăn kơ inh pŭn hiôk noh. 
GEN.30.28	Sư khan dơ̆ng, mon khan bĕ dôm yơ inh gô ăn? 
GEN.30.29	Jakôp tơl: Ih băt kơ inh jang tơgŭm ih thoi yơ păng đơ̆ng jơ̆ng ti inh na kon sem dơrong ih thoi yơ? 
GEN.30.30	Adrol kơ inh truh, kon sem dơrong ih tŏ sĕt đĕch, mă-lei na đơ̆ng năr inh jang na đei rai lơ tơpă. Kră Yang đei tuh ăn pŭn hiôk kơ inh iŏk đơ̆ng năr inh juă jơ̆ng mơ̆t oei tơ lăm hnam âu; băt dang yơ inh gô pơjing sa hnam kơdih. 
GEN.30.31	La'ban tơl: Mih ăn kơ mon kiơ dang ei? Jakôp drơ̆ng: Ưh kơ đei ăn kiơ ôh. Tơdah lăp thoi nơ̆r âu, inh gô wei păng năm pơsa lu kon sem dơrong ih dơ̆ng!
GEN.30.32	Năr âu inh năm chă lăng khŭl triu păng bơbe ih; lăm khŭl triu dah bơbe, bơbe dah triu ayơ sŏk 'brông, hơglŭk hơglăk, hăm lu bơbe triu sŏk găm inh lê̆ pha; noh boih tơmam wă apah inh. 
GEN.30.33	Na ih năm lăng lăng tơmam ih apah, jơhngơ̆m tơpăt inh gô pơm kơdranh 'bơ̆t anăp mih. Tơdah gah inh bơbe dah triu ayơ mă ưh kơ 'brông dah ưh kơ đei sŏk găm, gô jô̆ inh tơtông. 
GEN.30.34	La'ban tơl: Kŭm bưh kiơ̆ thoi nơ̆r đei khan. 
GEN.30.35	Lăm năr noh hloi, La'ban klah lê̆ pha lu bơbe tơno 'brông, lu bơbe yŏng đei 'brông hơglŭk hơglăk, lu ayơ mă đei trong kok păng lu kon triu mă đei sŏk găm, jao ăn kơ kon drŏ-nglo sư. 
GEN.30.36	Đơ̆ng noh bre sư tơklah ataih dang pêng năr kơ trong yak; Jakôp wei-lăng kon sem dơrong La'ban mă oei oei.
GEN.30.37	Đơ̆ng noh, Jakôp iŏk dơng 'long hơngo, hơmu, 'long krăk lŏng kơđoh lê̆ kok lăm. 
GEN.30.38	Sư dan lê̆ lu dơng 'long mă đĭ lŏng kơđoh boih hơtat lăm bơng 'bơ̆t anăp lu triu, anih mă lu triu juăt kơ năm nhă mưh lu sư năm nhă na lu triu tơno kiơ̆. 
GEN.30.39	Lu triu lăng 'bôh lu dơng 'long noh na kơplah lu sư tơkiơ̆ băl na lu sư su kon tă kơ 'brông ngăl, đei trong, đei 'brông hơglŭk hơglăk.
GEN.30.40	Jakôp 'măn lê̆ pha lu kon triu sư đơ̆ng noh achăng lu yŏng sư kiơ̆ khŭl triu La'ban 'bơ̆t anăp lu triu tơno đei trong 'brông păng găm; lu khŭl triu mă lê̆ pha, ưh kơ tah hơdai jê̆ triu La'ban. 
GEN.30.41	Mưh rim wơ̆t lu triu bek kiơ̆ akăn, na Jakôp dan lu dơng 'long noh 'bơ̆t ala tơklă măt lăm bơng đak nhă, wă kơ lu triu lăng tơ dơng 'long noh na kiơ̆ akăn. 
GEN.30.42	Mă-lei kơplah lu yŏng hơkĕ, sư ưh kơ dan dơng 'long thoi noh, lei na lu triu hơkĕ noh lê̆ kơ La'ban, gah lu triu kok pran noh gah Jakôp. 
GEN.30.43	Yua kơ thoi noh sư mă mơdrŏng dêh, đei lơ sem dơrong, đĭch drŏ-nglo, đam drŏ-kăn, lăk-đa păng aseh iĕ.
GEN.31.1	Jakôp sư kơtơ̆ng lu kon La'ban đei pơma thoi âu: Jakôp iŏk đĭ mŭk tơmam 'bă bơ̆n păng yua kơ đơ̆ng mŭk măk 'bă bơ̆n, na mă đei mơdrŏng dêh thoi noh. 
GEN.31.2	Jakôp kư̆m lăng muh măt mih sư, sư băt hloi mih sư pă gan hiôk thoi sơ̆ boih.
GEN.31.3	Kră Yang khan kơ Jakôp thoi âu: Brŏk bĕ tơ dêh char 'bok yă 'bă ih, tơ 'nhŏng oh ih, inh gô tơgŭm ih. 
GEN.31.4	Jakôp wơh bơngai năm krao Rachel hăm Lêa năm tơ anih sư oei wei sem dơrong sư tơ bri. 
GEN.31.5	Păng khan kơ măr sư thoi âu: Inh 'bôh muh măt 'bă măr iĕm ưh pă gan hiôk hăm inh thoi sơ̆ boih, mă-lei Kră Yang 'Bok Kei-Dei, 'bă inh tơgŭm inh. 
GEN.31.6	Tơpă măr iĕm kư̆m băt boih inh đei bơ̆jang tơgŭm 'bă iĕm đĭ jơhngơ̆m. 
GEN.31.7	Gah 'bă măr iĕm ưh kơ lăp, na pơdê inh păng tơplih đei hloh kơ mơjĭt wơ̆t gah mă apah inh jang; mă-lei Kră Yang 'Bok Kei-Dei ưh kơ ăn sư pơrăm inh tŏ sĕt. 
GEN.31.8	Wă 'bă iĕm khan: Dôm lu triu 'brông noh pơm tơmam apah kon, lu triu tuh kon 'brông, mưh sư khan: Lu triu ưh kơ đei sŏk 'brông hơglŭk hơglăk lu triu tuh kon thoi noh. 
GEN.31.9	Thoi noh, Kră Yang 'Bok Kei-Dei iŏk triu đơ̆ng 'bă lu iĕm na ăn kơ inh. 
GEN.31.10	Tơdrong truh thoi âu: Wă lu triu tơno kiơ̆ akăn, inh tep apo 'bôh lu triu tơno kiơ̆ akăn lăm khŭl noh tă kơ lu triu tơno brông păng đei sŏk brông, hơglŭk hơglăk ngăl. 
GEN.31.11	Linh jang Kră Yang 'Bok Kei-Dei khan kơ inh lăm inh apo thoi âu: Ơ Jakôp! Inh tơl: Đei inh tơ âu: 
GEN.31.12	Linh jang khan: Ngơk lăng tơ to: Đĭ-đăng lu triu tơ noh oei kiơ̆ akăn mă đei tuh kon tă kơ đei sŏk bring brông ngăl păng hơglŭk hơglăk; yua kơ inh 'bôh boih La'ban pơm kơ ih. 
GEN.31.13	Inh âu boih mă Kră Yang 'Bok Kei-Dei tơ'bôh kơ ih tơ Bethel, anih mă ih đei pik đak rơmă 'bơ̆t jrăng păng đei krao apinh Inh. Dang ei, iung bĕ, lĕch đơ̆ng char âu na wih brŏk tơ tơring char 'nhŏng oh ih. 
GEN.31.14	Rachel păng Lêa tơl sư thoi âu: Lu nhôn hăm pă đei tơmam kiơ mŭk drăm kiơ dơ̆ng lăm hnam 'bă nhôn kih? 
GEN.31.15	Yua kơ sư đei tĕch păng rôp nhôn oei kơ ih, đơ̆ng noh sư sa pơđĭ lê̆ jên tơmam đêl tĕch noh, lei hăm trŏ sư lăng nhôn thoi bơngai chă oei sa tơ sư đĕch? 
GEN.31.16	Mŭk tơmam mă Kră Yang 'Bok Kei-Dei iŏk đơ̆ng ti 'bă nhôn, tơmam lu nhôn hăm lu kon nhôn. Na dang ei ih pơm kiơ̆ bĕ nơ̆r Kră Yang 'Bok Kei-Dei đei bơtho khan.
GEN.31.17	Jakôp iung hloi, hiŏng pôk kon akăn sư hơtŏk tơ kơdŭ aseh lăk-đa. 
GEN.31.18	Sư puh ba đĭ lu sem dơrong păng iŏk đĭ mŭk tơmam sư, mă dôm mŭk tơmam đêl sư jang sa tơ Phadan Aram, wă kơ brŏk tơ Isăk, 'bă sư tơ Kanaan. 
GEN.31.19	Kơplah La'ban oei năm yuă sŏk lu triu sư, na Rachel năm iŏk tơtông lu rup yang lăm hnam 'bă sư. 
GEN.31.20	Jakôp hơlĕnh kơ La'ban, yua kơ ưh kơ roi, sư wă kơdâu klĕnh. 
GEN.31.21	Thoi noh na sư iung chĕp ba đĭ dôm mŭk măk tơmam sư, klĕnh yak tơpăt găn đak krong Ơphrat truh tơ kông groi tơring Gileat.
GEN.31.22	Truh năr mă pêng, đe roi tơbăt kơ La'ban khan Jakôp kơdâu klĕnh boih. 
GEN.31.23	La'ban pơtơm lu 'nhŏng oh sư druh Jakôp lăm tơpơh năr kơ trong păng tam hĭ 'bơ̆t kông tơring Gileat. 
GEN.31.24	Mă-lei lăm măng sư tep apo, Kră Yang 'Bok Kei-Dei khan kơ La'ban bơngai Aram thoi âu: Mă 'lơ̆ng dah kơnê̆ ih wei akâu ih 'nĕ pơma kơ Jakôp hŏ? 
GEN.31.25	Thoi noh La'ban druh tam Jakôp oei pơm bơsŭn sư tơ kơpal kông groi Gileat.
GEN.31.26	La'ban khan kơ Jakôp thoi âu: Mon pơm kiơ thoi noh? Ih đei hơlĕnh kơ mih chông pơđĭ lu kon drŏ-kăn mih thoi bơnă. 
GEN.31.27	Kơdâu klĕnh kơ kiơ, hơlĕnh ưh kơ roi kơ inh adrol? Ăn ưh, Inh năm ba hiôk-hian, reh brŏ hơri teh hơgơ̆r 'mơ̆i. 
GEN.31.28	Na 'nâu ih tă tơ pơm kơtul dêh thoi noh, pă ăn inh chă chŭm hơ-on lu sâu drŏ-nglo drŏ-kăn mih. 
GEN.31.29	Ti inh gơh wă pơrăm ih; mă-lei Kră Yang 'Bok Kei-Dei 'bă ih đei khan kơ inh măng hei thoi âu: Mă 'lơ̆ng, mă kơnê̆, ih wei akâu ih 'nĕ pơma kơ Jakôp hŏ? 
GEN.31.30	Dang ei, yua kơ jơhngơ̆m ih 'maih brŏk dêh tơ 'bă ih, na mă năm boih 'nâu, mă-lei yua kơ kiơ tơtông ba lu rup yang?
GEN.31.31	Jakôp tơl thoi âu: Yua kơ inh hli kơ mih rôp pơgơ̆t lê̆ bre kon drŏ-kăn mih. 
GEN.31.32	Mă-lei chă lăng rup man noh tơ bu bơngai noh mih pơlôch hĭ! 'Bơ̆t tơm măt lu 'nhŏng oh bơ̆n, ih chă lăng lăm tơmam inh păng dah tơmam ih kiơ lăm noh ih kư̆ iŏk bĕ? Na Jakôp sư ưh kơ băt kơ Rachel iŏk rup yang mih sư noh. 
GEN.31.33	Thoi noh La'ban mơ̆t tơ lăm bơsŭn Jakôp, bơsŭn Lêa, bơsŭn bre 'bar 'nu đam sư ưh kơ đei 'bôh kiơ. Đơ̆ng bơsŭn Lêa năm mơ̆t tơ lăm bơsŭn Rachel. 
GEN.31.34	Na, Rachel đei iŏk dôm lu rup man noh, ôn lăm an lăk-đa, na sư hơ-oei kơtĭt kơpal. La'ban chă pơih jơ̆p lăm anih ưh kơ 'bôh rup yang. 
GEN.31.35	Rachel khan kơ 'bă sư thoi âu: Yua kơ lăm kon đei tơdrong lu drŏ-kăn, na ưh kơ gơh iung sơng 'bă. Apinh yŏng tơ'ngla 'nĕ kơ hil kơ kon. Sư chă ưh kơ đei 'bôh rup yang tơ yơ.
GEN.31.36	Jakôp sư blĕk na hil kơ La'ban: Inh đei yoch kiơ na mă ih hrăn nŏng druh inh thoi noh! 
GEN.31.37	Ih đei pơih boih dôm tơmam lăm kơdŭng inh, hăm đei 'bôh tơmam kiơ gah ih iŏk tơlĕch 'bơ̆t anăp lu 'nhŏng oh bơ̆n lăng, wă kơ sư sek tơlang păng jao inh kơ ih. 
GEN.31.38	Lăng deh đei 'bar-jĭt sơnăm boih inh oei hơdai lăm hnam ih, triu, bơbe, ih hăm huach păng inh ưh tam layơ sa 'nhĕm bơbe dah triu tơno 'mơ̆i. 
GEN.31.39	Kŭm ưh tam biơh chĕp ba kơ ih triu ayơ đơ̆ng sem bri hek sa; dah đei, lê̆ kơdih inh 'mong kơ ih. Ih kư̆ hrăn khan ling-lang athei inh 'mong kơ đêl đe tơtông kơ'năr dah kơmăng. 
GEN.31.40	Kơ'năr inh tŏ sa, kơmăng inh găng tơngiĕt, tep kư̆m ưh kơsŭk. 
GEN.31.41	Noh lăm 'bar-jĭt sơnăm oei lăm hnam ih, mơjĭt-puăn sơnăm tơgŭm jang wă kơ đei oei kơ bre kon adruh ih păng tơdrâu sơnăm wă kơ đei lu sem dơrong đơ̆ng ih, mă-lei ih kư̆m oei đei đon tơplih mơjĭt wơ̆t wă ăn apah inh. 
GEN.31.42	Tơdah Kră Yang 'Bok Kei-Dei 'bă inh, Isăk Kră Yang 'Bok Kei-Dei 'bok inh Abraham, mă hli yom, ưh kơ tơgŭm yŏng inh, băt dang ei ih pơpuh tơbrŏk inh tơ noh. Kră Yang 'Bok Kei-Dei đei 'bôh boih tơdrong jang inh pơmat-tat đơ̆ng ti chă pơjing, lei na măng hei ih 'bôh boih sư sek tơlang tơpăt thoi noh.
GEN.31.43	La'ban tơl Jakôp thoi âu: Lu drŏ-kăn âu kon inh, lu kon hơ'lơ̆p âu sâu inh, dôm lu sem dơrong noh kư̆m sem dơrong inh păng ih lăng đĭ tơmam âu, đơ̆ng inh ngăl; mă-lei năr âu inh wă pơm kiơ kơ lu kon drŏ-kăn inh lu sâu inh noh? 
GEN.31.44	Âu, dang ei, bĕ! Lu bơ̆n pơma pơkăm pơkă băl, wă pơsĭt kơ ba, mih hăm mon.
GEN.31.45	Jakôp iŏk minh pôm tơmo, pơdơ̆ng wă pơm tơdra; 
GEN.31.46	Păng khan kơ lu 'nhŏng oh sư thoi âu: Dônh lu tơmo pơpôi tơ âu: Lu sư dônh pơpôi, jing minh pôi hơlôk, đơ̆ng noh lu sư hơ-oei sŏng sa cheng pôi ei. 
GEN.31.47	La'ban anăn pôi tơmo noh Jêgar Sahaduta,a Jêgar Sahaduta kiơ̆ kơ nơ̆r Aram khan pôi tơmo sĭt Galet kiơ̆ kơ nơ̆r Hêbrơ wă khan pôi tơmo sĭt gah Jakôp krao anăn Galet b
GEN.31.48	La'ban khan thoi âu: Pôi tơmo âu wă pơsĭt kơ ba. Thoi noh lu sư krao anăn Galet. 
GEN.31.49	Kŭm đei krao Misbac yua kơ La'ban pơma thim thoi âu: Kơplah lu bơ̆n wă tơklah băl, apinh Kră Yang wei-lăng ih hăm inh.
GEN.31.50	Dah ih pơjuă pơđep lu kon drŏ-kăn inh păng dah chă akăn plơ̆ng dơ̆ng, athei kơchăng bĕ! Ưh kơ trŏ kon bơngai hmă đĕch ôh sek tơlang kơ bơ̆n mă-lei Kră Yang 'Bok Kei-Dei 'mơ̆i pơm kơdranh kơ ba. 
GEN.31.51	La'ban khan dơ̆ng kơ Jakôp thoi âu: 'Nâu pôi tơmo, 'nâu jrăng tơm mă ih đei pơdơ̆ng 'bơ̆t tơm măt ba âu. 
GEN.31.52	Pôi tơmo 'nâu păng jrăng 'nâu wă pơm kơdranh thoi âu: Inh ưh kơ gơh yak hloh kơ tơmo âu, wă năm tơ ih, ih kư̆m ưh kơ gơh yak hloh kơ tơmo âu wă truh tơ inh, dah đei tơdrong wă pơrăm băl. 
GEN.31.53	Apinh Kră Yang 'Bok Kei-Dei Abraham, Kră Yang 'Bok Kei-Dei Nahôr, Kră Yang 'Bok Kei-Dei 'bă lu sư noh sek tơlang kơ bơ̆n! Jakôp pơkăm hăm anăn Kră Yang Isăk, 'bă sư, na sư pơkă hăm jơhngơ̆m hli yom. 
GEN.31.54	Đơ̆ng noh, lu sư pơyơ̆r tơmam soi kơpal kông păng pơtơm lu 'nhŏng oh sư sŏng sa. Thoi noh lu sư sŏng sa păng tep hloi kơpal kông noh minh măng.
GEN.31.55	La'ban iung đơ̆ng hrôih, chŭm lu kon drŏ-kăn, lu sâu sư păng sơkat khan thŭ đei pŭn hiôk kơ iĕm, đơ̆ng noh sư wih brŏk tơ hnam sư dơ̆ng.
GEN.32.1	Jakôp oei năm rok trong, đei linh jang 'lơ̆ng Kră Yang 'Bok Kei-Dei tơ'bơ̆p sư. 
GEN.32.2	Kơplah Jakôp 'bôh lu đe ei, sư khan: Noh kơđông linh Kră Yang 'Bok Kei-Dei! Sư krao anăn anih noh Mahanaim.a 
GEN.32.3	Jakôp wơh đam sư năm tơ 'nhŏng sư Êsâu adrol tơ lăm dêh char Sir tơring Eđôm: 
GEN.32.4	Sư pơkă khan: Lu iĕm athei tơbăt kơ Êsâu, yŏng tơ'ngla inh thoi âu: Jakôp, đĭch đam ih, sư đei khan thoi âu: Inh oei tơ hnam La'ban dĭng truh năr âu: 
GEN.32.5	Đei rơmo, aseh, triu, đĭch drŏ-nglo, đam drŏ-kăn, thoi noh apinh lu đe âu năm roi kơ yŏng tơ'ngla inh băt adrol, wă kơ đei pŭn hiôk đơ̆ng yŏng tơ'ngla inh.
GEN.32.6	Lu đam sư brŏk đơ̆ng Êsâu păng roi kơ Jakôp thoi âu: Lu nhôn năm truh tơ Êsâu 'nhŏng ih; na âu; sư oei chông ba puăn-hrĕng 'nu bơngai wă năm sơng ih. 
GEN.32.7	Jakôp hli dêh păng tơtăm dêh, na sư klah asong hloi lu bơngai năm kiơ̆ hơdai lu khŭl triu, rơmo, lu lăk-đa pơm 'bar khŭl na khan: 
GEN.32.8	Tơdah Êsâu blah minh khŭl ayơ, minh khŭl nai gơh klaih.
GEN.32.9	Đơ̆ng noh Jakôp krao khan thoi âu: “Ơ Kră Yang 'Bok Kei-Dei kơ 'bok inh 'bok Abraham. 'Bă inh Isăk, wă khan Kră Yang! Ih đei bơtho pơkă kơ inh thoi âu: ‘Wih brŏk bĕ tơ tơring ih tơ 'nhŏng oh, kơtum kơtŏng ih, na Inh gô ăn pŭn hiôk kơ ih.’ 
GEN.32.10	Inh âu ưh kơ rơ-a na ưh kơ hơnhŏ gơh đei pŭn hiôk păng dôm tơdrong 'lơ̆ng tơpăt Ih mă đei pơm boih kơ đĭch đam Ih adrol sơ̆. Wă tŏk găn đak Krong Jôrđăn inh đei lăp minh pôm 'long jra đĕch, kơna dang ei inh đei 'bar khŭl bơngai âu. 
GEN.32.11	Thoi noh apinh Kră Yang 'Bok Kei-Dei pơklaih inh đơ̆ng ti Êsâu, 'nhŏng inh, kơnh hli kơ sư blah inh păng đe kon drŏ-kăn inh hai dơ̆ng. 
GEN.32.12	Na Ih đei khan thoi âu: Sĭt tơpă inh gô ăn pŭn hiôk kơ ih păng ăn kơ adrĕch adrung ih chek lar thoi chuơh đak dơsĭ, ưh kơ đei bu kĕ jô̆ yua kơ lơ tơpă.’ ” 
GEN.32.13	Kơmăng noh sư oei tơ noh, sư iŏk lu tơmam kon sem dơrong hơmet pơm tơmam ăn kơ 'nhŏng sư, Êsâu. 
GEN.32.14	Noh 'bar-hrĕng bơbe yŏng păng 'bar-jĭt bơbe tơno, 'bar-hrĕng triu yŏng păng mơjĭt triu tơno. 
GEN.32.15	Pêng-jĭt lăk-đa yŏng đei kon oei mŏm puăn-jĭt tŏ rơmo yŏng păng mơjĭt tŏ rơmo tơno; 'bar-jĭt tŏ aseh akăn păng mơjĭt tŏ aseh tơno. 
GEN.32.16	Đơ̆ng noh jao ăn kơ rim 'nu lu đĭch đam sư, rim 'nu wei rong minh khŭl păng pơkă kơ lu sư khan: Lu iĕm kư̆ rai yak adrol, ataih băl khŭl triu 'nâu păng khŭl triu to. 
GEN.32.17	Jakôp kư̆m pơkă khan kơ khŭl bơngai mă yak adrol: Mưh Êsâu tơ'bơ̆p ih păng apinh: Yŏng ih bu? Ih năm tơ yơ? Lu sem dơrong 'nâu, sem dơrong bu? 
GEN.32.18	Ih tơl thoi âu: Tơmam Jakôp đĭch đam ih; noh jing tơmam pơyơ̆r ăn kơ ih. Jakôp kiơ̆ đơ̆ng rŏng. 
GEN.32.19	Jakôp kư̆m pơkă khan kơ lu đĭch đam nai tơl Êsâu kư̆m lei-lăi, na thim nơ̆r: 'Nâu Jakôp đĭch đam ih oei yak đơ̆ng rŏng! 
GEN.32.20	Jakôp tơchĕng: Inh pơyơ̆r tơmam âu kơ Êsâu adrol, wă kơ sư dă 'biơ̆ kơ hil, na đơ̆ng noh inh tơ'bơ̆p đơ̆ng rŏng; rŏ lăng sư sơng iŏk inh hiôk 'biơ̆ kơnh. 
GEN.32.21	Thoi noh, lu tơmam âu ba adrol, gah sư, măng noh sư oei lăm bơsŭn. 
GEN.32.22	Lăm măng noh sư iung, chông ba bre akăn sư, bre đam sư păng mơjĭt-mônh 'nu kon sư tŏk rok đak glung Jabôk. 
GEN.32.23	Sư chông tŏk găn kơ thong păng chĕp đĭ-đăng mŭk tơmam sư dai.
GEN.32.24	Jakôp oei minh drô̆ sư; na đei minh 'nu bơngai tơglơ̆m hăm sư truh pơgê. 
GEN.32.25	Kơplah bơngai noh mơn pă kĕ jei sư boih, na teh 'bơ̆t kơting rơhiĕo Jakôp; kơting rơhiĕo ei tơpling hloi 'bơ̆t măr sư oei tơglơ̆m. 
GEN.32.26	Bơngai noh khan: 'Brưch đĭ wă 'năr boih, achăng inh bĕ; mă-lei Jakôp tơl: Inh ưh kơ ăn ih năm ôh. Tơdah ih ưh kơ đei sơkat ăn kơ inh đei pŭn hiôk. 
GEN.32.27	Bơngai ei jet anăn ih bu tơl: “Anăn inh Jakôp.” 
GEN.32.28	Bơngai ei khan: “Anăn ih ưh pă Jakôp dơ̆ng boih. Mă-lei krao anăn ih Isơrael, b yua kơ ih tơglơ̆m hăm Kră Yang 'Bok Kei-Dei păng bơngai nai; tă kơ jei ih ngăl.”
GEN.32.29	Jakôp apinh: “Ăn kơ inh băt anăn ih.”
GEN.32.29	Sư tơl: “Yua kơ kiơ ih apinh anăn inh?” Đơ̆ng bơngai noh sơkat ăn kơ Jakôp đei pŭn hiôk 'bơ̆t noh.
GEN.32.30	Jakôp krao anăn anih noh Phênielc Yua kơ sư khan thoi âu: Inh 'bôh boih Kră Yang 'Bok Kei-Dei 'bơ̆t tơm măt inh păng inh gơh oei arih.
GEN.32.31	Kơplah sư yak hlôi kơ anih Phêniel, 'bôh 'năr lĕch boih; na Jakôp jơ̆ng sư jo, sư yak khuĕ khuĕ yua kơ sư tơglĕch kơting rơhiĕo. 
GEN.32.32	Yua kơ thoi noh na truh tơ dang ei, kon pơlei Isơrael ưh kơ đei bu sa huan rơhiĕo, yua kơ bơngai noh đei teh 'bơ̆t rơhiĕo Jakôp, tơ anih huan rơhiĕo.
GEN.33.1	Jakôp tơmang lăng 'bôh Êsâu, chông ba puăn-hrĕng 'nu năm wă jê̆ truh. Jakôp klah asong kon sư kiơ̆ Lêa, Rachel păng ăn kơ bre đam; 
GEN.33.2	Săp pơrĕng đam hăm lu kon bre sư adrol; đơ̆ng noh Lêa păng kon sư, Rachel hăm Jôsep hơtuch. 
GEN.33.3	Gah sư, năm adrol drap kơkuh tơpơh wơ̆t tơ teh, dĭng truh tơ jê̆ 'nhŏng sư
GEN.33.4	Mă-lei Êsâu kơdâu truh 'bơ̆t anăp sư, tơkan kuăr chŭm hloi, na pơđĭ kơ măr sư nhơ̆m. 
GEN.33.5	Đơ̆ng noh Êsâu hue lăng 'bôh lu drŏ-kăn păng lu hơ'lơ̆p apinh lu đe bu to mă kiơ̆ oh noh?
GEN.33.5	Sư tơl: Lu kon hơ'lơ̆p inh đĭch đam 'nhŏng mă đơ̆ng Kră Yang 'Bok Kei-Dei ăn.a
GEN.33.6	'Bar 'nu đam sư păng lu kon sư năm jê̆ Jakôp kư̆m drap kơkuh. 
GEN.33.7	Lêa păng lu kon sư kư̆m năm jê̆ na drap kơkuh, đơ̆ng noh Rachel hăm kon sư Jôsep kư̆m năm jê̆ na drap kơkuh.
GEN.33.8	Êsâu apinh: Khŭl bơngai mă 'nhŏng đei tơ'bơ̆p hei noh. Oh wă pơm kiơ? Sư tơl: Noh wă apinh tơdrong mơnat đơ̆ng ih kơdră inh.
GEN.33.9	Êsâu khan: “Oh, 'nhŏng đei tôm mah boih; thoi noh pơdrâu bĕ kơ oh dôm tơmam oh noh hei.”
GEN.33.10	Jakôp tơl thoi âu: Ưh ôh, apinh 'nhŏng iŏk bĕ dôm tơmam oh pơyơ̆r kơ 'nhŏng noh đơ̆ng jơ̆ng ti oh jang; yua kơ 'bôh tơ'bơ̆p muh măt 'nhŏng thoi 'bôh muh măt Kră Yang 'Bok Kei-Dei mơ̆n; păng 'nhŏng đei jơhngơ̆m hiôk sơng iŏk nhôn. 
GEN.33.11	Apinh 'nhŏng iŏk bĕ dôm tơmam mă oh đei pơyơ̆r ăn kơ 'nhŏng, yua kơ Kră Yang 'Bok Kei-Dei đei tơgŭm boih oh đei jang sa pŭn păng đei tôm mah rơkah kơ yua. Jakôp apinh lung 'bơ'bel athei iŏk, na Êsâu chu iŏk.
GEN.33.12	Êsâu khan: Âu bĕ bơ̆n yak! 'Nhŏng gô yak adrol kơ oh. 
GEN.33.13	Jakôp tơl: Ơ 'nhŏng, Ih băt boih kơ lu hơ'lơ̆p oei 'lơ̆p dêh; păng oh oei chă chơng lăng lu triu păng rơmo yŏng mă kon sư oei mŏm; tơdah bơ̆n yak năm dơ̆ng pă minh năr lei kơnh hli kơ lu sư lôch đĭ. 
GEN.33.14	Apinh ih rai yak adrol, gah inh gô yak hơdar hơdeh kiơ̆ bơrơng lu kon triu, rơmo păng lu hơ'lơ̆p 'nâu, dĭng truh tơ hnam ih tơ tơring Sir.
GEN.33.15	Êsâu khan: Thoi ei, 'nhŏng lê̆ hơya minh 'bar 'nu bơngai gô yak hơdai oh,
GEN.33.15	Jakôp khan: Ngĕ kiơ kơ lei huay ôh, 'nhŏng đei jơhngơ̆m 'mêm kơ oh, 'noh gĭt dêh bơih!
GEN.33.16	Kŭm lăm năr noh Êsâu wih brŏk tơ kông Sir.
GEN.33.17	Jakôp yak truh tơ Sukôt, na sư pơm hĭ minh pôm hnam kơ sư kơdih oei păng dôm tŏ hơdrong kơ lu kon sem dơrong sư na sư anăn anih noh Sukôt.b
GEN.33.18	Jakôp đơ̆ng tơring Phadan Aram truh tơ pơlei Sichem, lăm dêh char Kanaan; hiôk-hian. Sư pơm anih anăp pơlei tih Sichem. 
GEN.33.19	Sư kư̆m răt hloi teh 'bơ̆t anih sư oei pơm hnam, minh-hrĕng hlak jên hu đơ̆ng lu 'nhŏng oh Sichem kon drŏ-nglo Hamôr. 
GEN.33.20	Tơ anih noh sư pơm chơnang soi, sư anăn Êl Êlôhe Isơraelc
GEN.34.1	Lăm minh năr Đina, kon adruh Lêa hăm Jakôp, năm chă ngôi hơdai lu buăl tơ lăm tơring noh. 
GEN.34.2	Sichem kon tơdăm pơtao Hamôr, bơngai Hêwit, 'bôh adruh noh, na rôp pơgŏ iŏk 'bĭch hơdai păng pơm kư̆ kă. 
GEN.34.3	Jơhngơ̆m Sichem hưch kơ Đina, sư pơlung pơhlŭ dang đak sut đak kơdrot pơma hăm adruh noh. 
GEN.34.4	Sichem apinh 'bă sư, Hamôr thoi âu: Rôp ăn kơ inh Đina wă pơm akăn.
GEN.34.5	Na Jakôp kơtơ̆ng Sichem pơm kơnê̆ glăi hăm Đina kon adruh sư, mă-lei sư kư̆ ngăn dĭng mă lu kon drŏ-nglo sư brŏk. Lu kon drŏ-nglo sư oei tơ bri yua kơ oei wei rong lu kon sem dơrong,
GEN.34.6	Kơplah noh, Hamôr păng Sichem, năm tơ Jakôp wă pơma dơnuh tơdrong noh. 
GEN.34.7	Lu kon drŏ-nglo Jakôp brŏk đơ̆ng bri, lu sư 'nao băt tơdrong noh, na lu sư hil hơwĕng dêh; yua kơ tơdrong pơ'brơh pơm kơnê̆ kơ adrĕch adrung Isơrael, 'bĭch hơdai hăm kon adruh Jakôp, noh jơ̆ tơdrong lu sư ưh kơ wă kơ đei thoi noh.
GEN.34.8	Hamôr pơma dơnuh hăm lu sư thoi âu: Jơhngơ̆m Sichem, kon tơdăm inh, đei tơ'bưh boih hăm kon adruh lu iĕm; apinh ăn kơ sư oei kơ oh lu iĕm, pơm akăn sư. 
GEN.34.9	Wă kơ bơ̆n jing pô̆ 'băn, rui-ra; lu iĕm rôp ăn kơ kon adruh iĕm klo đơ̆ng nhôn, lu nhôn kư̆m rôp ăn akăn kơ kon nhôn đơ̆ng iĕm; 
GEN.34.10	oei hơdai bĕ hăm nhôn! Tơring âu kư̆m asong ăn kơ lu iĕm; oei bĕ, mơdro mơchan, jang sa pơjing anih-anơ̆m tơ noh.
GEN.34.11	Sichem tơl 'bă hăm lu 'nhŏng oh bơngai adruh noh thoi âu: Apinh tơdrong mơnat đơ̆ng iĕm păng tơdrong kiơ mă lu iĕm pơma khan inh chu kiơ̆. 
GEN.34.12	Apinh bĕ tơmam et sa kơ pơkong mă tih, tơmam pơsĭt mă lơ, inh gô ăn kiơ̆ kơ nơ̆r lu iĕm apinh; kư̆ mă iĕm ăn adruh oh iĕm noh jing akăn inh.
GEN.34.13	Lu kon drŏ-nglo tơl nơ̆r Sichem păng Hamôr, 'bă sư, lu sư chă đon na pơma kơ lu đe noh, yua kơ Sichem pơ'brơh boih kơ Đina, oh lu sư. 
GEN.34.14	Lu sư khan thoi âu: Lu nhôn ưh kơ gơh ôh chă ăn klo kơ oh lu nhôn bơngai mă ưh kơ kăt tơdra akar, yua kơ gô pơm ăn kơ lu nhôn mơlâu pă băt. 
GEN.34.15	Lu nhôn gơh chu drơ̆ng nơ̆r iĕm, tơdah lu iĕm iŏk mă jing thoi nhôn 'mơ̆i, wă khan đĭ-đăng kon drŏ-nglo athei kăt tơdra akar. 
GEN.34.16	Thoi noh na nhôn gơh ăn kon adruh lu nhôn oei chă klo đơ̆ng lu iĕm păng kư̆m gơh iŏk akăn đơ̆ng lu kon adruh iĕm; na lu bơ̆n gô oei hơdai, jing minh pôm kon pơlei đĕch. 
GEN.34.17	Dah lu iĕm ưh kơ mơ̆ng kiơ̆ nơ̆r lu nhôn păng ưh kơ chu kăt tơdra akar, lei lu nhôn pơdrâu iŏk kon adruh lu nhôn, na lu nhôn gô năm oei tơ nai.
GEN.34.18	Dôm nơ̆r lu sư pơma kư̆m pơm ăn kơ Hamôr păng Sichem lăp đon. 
GEN.34.19	Tơdăm mơlôh noh ưh kơ đei kơdŭn mă dôm lu nơ̆r đe noh khan pơkă, yua kơ kon adruh Jakôp noh sư hưch wă lăp dêh boih. Na, sư âu jơ̆ minh 'nu kon drŏ-nglo mă gĭt lăm hnam dơnŏ sư.
GEN.34.20	Thoi noh Hamôr păng Sichem, kon tơdăm sư, năm truh tơ 'măng dur pơlei sư păng khan kơ lu kon pơlei sư thoi âu: 
GEN.34.21	Lu bơngai noh sư oei hiôk hơiă hăm lu bơ̆n; thoi noh na ăn kơ lu sư oei lăm char âu chă mơdro sa. Âu, char kư̆m rơhơi asong kơ lu sư oei; lu bơ̆n kư̆m gô chă ŭnh om, oei kơ kon adruh lu sư păng kư̆m ăn kon adruh lu bơ̆n chă klo đơ̆ng lu sư. 
GEN.34.22	Mă-lei lu sư wă oei minh jơhngơ̆m hăm lu bơ̆n jing minh pôm kon pơlei kư̆ mă lu kon drŏ-nglo bơ̆n chu kăt tơdra akar, kư̆m thoi lu kon drŏ-nglo lu sư mơ̆n. 
GEN.34.23	Lei mă dôm lu sem dơrong, dôm lu mŭk tơmam lu sư noh ưh kơ jing tơmam bơ̆n hơdai dah kiơ? Bĕ lu bơ̆n chu kiơ̆ dôm tơdrong sư khan noh, wă kơ lu sư oei hơdai bơ̆n.
GEN.34.24	Đĭ-đăng kon pơlei lĕch năm tơ 'măng jang pơlei kơtơ̆ng păng kiơ̆ nơ̆r Hamôr păng Sichem kon tơdăm sư, na đĭ-đăng lu bơngai drŏ-nglo lĕch tơ 'măng jang pơlei ei na kăt tơdra akar.
GEN.34.25	Truh năr mă pêng, kơplah lu bơngai oei jĭ, na 'bar 'nu kon tơdăm Jakôp, Simêôn păng Lêwi, 'nhŏng Đina, chĕp minh 'nu minh hlak đao, lăp lu sư oei hreh ngeh kơ oei hiôk đĕch, na mơ̆t hloi lăm pơlei pơlôch đĭ kon drŏ-nglo. 
GEN.34.26	Bre sư 'bet pơlôch Hamôr păng Sichem, kon tơdăm sư, iŏk oh bre sư Đina wih đơ̆ng hnam Sichem, na yak tơ nai. 
GEN.34.27	Yua kơ đơ̆ng lu đe noh pơm kơnê̆ pơ'brơh kơ oh lu sư, kon adruh Jakôp, lu kon drŏ-nglo lu sư mơ̆t tơ lu bơngai lôch ei hơloh năm blah iŏk tơmam pơlei; 
GEN.34.28	Rôp lu triu, rơmo, aseh, iŏk tơmam kiơ mă kon pơlei đei lăm pơlei dah tơ bri. 
GEN.34.29	Blah iŏk pơđĭ mŭk măk tơmam, lu kon hơ'lơ̆p lu drŏ-kăn kră, hăm dôm tơmam kiơ mă oei lăm hnam.
GEN.34.30	Na Jakôp khan kơ Simêôn păng Lêwi thoi âu: Măr iĕm pơm kiơ kơ inh ưh kơ hiôk, pơm ăn kơ kon tơring âu. Bơngai Kanaan păng bơngai Phêrêsit, hil areh kơ bơ̆n. Bơ̆n âu, tŏ sĕt bơngai; dah lu sư akŭm băl blah bơ̆n inh păng hnam dơnŏ bơ̆n gô răm.
GEN.34.31	Bre sư tơl: Lu nhôn kĕ ĕnh hă lu sư pơm pơ'brơh kơ oh drŏ-kăn lu nhôn thoi bơngai đi?
GEN.35.1	Kră Yang 'Bok Kei-Dei khan kơ Jakôp thoi âu: Iung bĕ, weh năm tŏk oei tơ Bethel. Păng pơdơ̆ng tơ noh minh pôm chơnang soi ăn kơ Kră Yang 'Bok Kei-Dei, Kră Yang mă đei tơ'bôh boih kơ ih kơplah ih kơdâu ôn kơ Êsâu 'nhŏng ih.
GEN.35.2	Jakôp sư roi hloi kơ kon akăn sư hăm lu bơngai năm hơdai sư thoi âu: Hŭt lê̆ bĕ dôm lu rup man pơm yang đơ̆ng lu dêh tơmoi, na hum 'nhao wă kơ bơ̆n rơgoh 'lơ̆ng păng tơplih bĕ hơbĕn ao iĕm. 
GEN.35.3	Klaih kơ noh bơ̆n iung, yak năm tơ Bethel, tơ anih noh inh gô pơm minh pôm chơnang soi kơ Kră Yang 'Bok Kei-Dei, Yang mă đei tơl tơwih kơ inh năr inh đei tơdrong hli krưp păng Yang mă đei tơgŭm inh lăm năr inh oei yak rok trong. 
GEN.35.4	Na lu sư jao đĭ kơ Jakôp lu rup yang dêh tơmoi, mă khan lu le đoh kơ đon; na sư 'bŭ dôm tơmam noh ala tơm 'long kôih, jê̆ pơlei Sichem.
GEN.35.5	Đơ̆ng noh lu sư pơtơm yak, Kră Yang 'Bok Kei-Dei pơm ăn kơ rim pơlei tăp dăr kơ noh đei tơdrong hli krưp, na lu đe huay kơ druh lu đe Jakôp.
GEN.35.6	Jakôp hăm lu bơngai mă kiơ̆ sư truh tơ Lus noh pơlei Bethel lăm dêh Kanaan. 
GEN.35.7	Jakôp pơm tơ noh minh pôm chơnang soi, sư anăn anih âu El Bethela Yua kơ tơ âu Kră Yang 'Bok Kei-Dei tơ'bôh akâu Sư kơ Jakôp 'bơ̆t năr sư kơdâu đơ̆ng 'nhŏng sư Êsâu.
GEN.35.8	Kơplah noh Đêbôra, yă rong Rê'bêka, lôch 'bŭ 'bơ̆t tơm 'long kôih tơ pơlei Bethel đe krao anăn Alôm-Bakut.b
GEN.35.9	Kơplah lu sư truh đơ̆ng Phadan Aram. Kră Yang 'Bok Kei-Dei tơ'bôh akâu Sư kơ Jakôp dơ̆ng păng ăn tơdrong pŭn hiôk kơ sư. 
GEN.35.10	Păng khan thoi âu: Anăn ih Jakôp, dơning dơmônh ưh pă krao anăn Jakôp dơ̆ng boih, mă-lei krao anăn Isơrael. Thoi noh na Kră Yang 'Bok Kei-Dei anăn sư Isơrael.
GEN.35.11	Kră Yang 'Bok Kei-Dei khan dơ̆ng thoi âu: Inh boih Kră Yang 'Bok Kei-Dei mơsêh mơyang, ih athei pơjing kon hơ'lơ̆p mă rai lơ; jing minh adrĕch adrung kơdrâ̆m păng lơ adrĕch adrung gô đơ̆ng ih, kư̆m đơ̆ng adrĕch adrung ih gô đei lu pơtao. 
GEN.35.12	Char inh mă đei ăn boih kơ Abraham păng Isăk na Inh gô ăn kơ ih păng lu adrĕch adrung ih.
GEN.35.13	Đơ̆ng noh Kră Yang 'Bok Kei-Dei tŏk wih đơ̆ng anih mă sư đei pơma hăm Jakôp.
GEN.35.14	Jakôp pơdơ̆ng hloi minh pôm jrăng tơmo tơ anih mă Kră Yang 'Bok Kei-Dei đei pơma dơnuh hăm sư tuh pơyơ̆r sik păng đak rơmă kơpal noh. 
GEN.35.15	Na Jakôp krao anih mă Kră Yang 'Bok Kei-Dei pơma dơnuh hăm sư noh Bethel.c
GEN.35.16	Oei đơ̆ng Bethel năm wă jê̆ Êphrat dang minh 'bar măng kơ trong, na Rachel hơiơch kơ Bênjamin, gah tơdrong sư hơiơch noh sư đei jĭ pơmat dêh. 
GEN.35.17	Kơplah sư tơpŭ anat thoi noh, yă kơ'mĭn sư khan thoi âu: 'Nĕ kơ hli, yua kơ âu ih đei tơpŭ kon drŏ-nglo dơ̆ng. 
GEN.35.18	Kơplah Rachel wă kơtĕch jơhngơ̆m, lap săi kơ lai na sư anăn kon sư noh Bên Ônid 'bă sư krao anăn Bênjamin.e
GEN.35.19	Đơ̆ng noh Rachel sư lôch, na 'bŭ 'bơ̆t cheng trong brŏk tơ Êphrat. Êphrat wă khan Betlehem. 
GEN.35.20	Jakôp pơdơ̆ng minh pôm tơmo 'bơ̆t kơ̆l, noh boih bơsat Rachel, tơmo pơdơ̆ng kơ̆l bơsat Rachel oei truh tơ dang ei.
GEN.35.21	Đơ̆ng noh Isơrael yak, năm pơm anih oei tơ 'nguaih thôt Êder. 
GEN.35.22	Kơplah, lu đe Isơrael oei tơ dêh noh, na Rubên đei năm 'bĭch hơdai Bila, akăn kơnhŏng 'bă sư; Isơrael băt tơdrong noh.
GEN.35.23	'Nâu Jakôp sư đei mơjĭt-'bar 'nu kon drŏ-nglo:
GEN.35.23	Kon Lêa:
GEN.35.23	Rubên, sư kon kơdră Jakôp,
GEN.35.23	đơ̆ng noh Simêôn, Lêwi, Juđa, Isakar păng Sabulôn.
GEN.35.24	Kon Rachel:
GEN.35.24	Jôsep păng Bênjamin.
GEN.35.25	Kon Bila đam Rachel noh
GEN.35.25	Đan păng Neptali.
GEN.35.26	Păng kon Silpa đam Lêa,
GEN.35.26	noh Gat păng Aser.
GEN.35.26	Noh boih kon drŏ-nglo Jakôp đei tơpŭ tơ Phadan Aram.
GEN.35.27	Jakôp truh tơ Isăk, 'bă sư, tơ Mamrê jê̆ pơlei Kiriat, wă khan Hêbrôn, anih pơlei mă bre Abraham păng Isăk oei. 
GEN.35.28	Isăk arih đei minh-hrĕng tơhngam-jĭt sơnăm. 
GEN.35.29	Sư arih sot, sư arih hrăp boih lăm chăl arih sư, na kơtĕch jơhngơ̆m kiơ̆ yă 'bok. Êsâu păng Jakôp 'bar 'nu kon drŏ-nglo sư 'bŭ 'bă bre sư.
GEN.36.1	'Nâu adrĕch adrung Êsâu noh wă khan Eđôm. 
GEN.36.2	Êsâu chă akăn oei kơ lu adruh lăm char Kanaan, anăn Adah, kon adruh Êlon, bơngai Hêtit; Ohôlibama kon adruh Ana, sâu Sibêôn, gah mĕ sư bơngai Hêwit. 
GEN.36.3	Păng Basemat, kon adruh Ismael sư oh drŏ-kăn Nêbôyôt. 
GEN.36.4	Adah tơpŭ kơ Êliphas, ăn kơ Êsâu, Basemat tơpŭ kơ Rêuel; 
GEN.36.5	Gah Ohôlibama tơpŭ kơ Jêrus, Jalam păng Kôra. Noh kon drŏ-nglo Êsâu mă tơpŭ lăm char Kanaan.
GEN.36.6	Êsâu chông lu akăn, lu kon drŏ-nglo, lu kon drŏ-kăn păng lu hnam sư, khŭl sư, khŭl triu, nhŭng iĕr păng lu mŭk tơmam, mă đei jang sa lăm char Kanaan, jăk tơ dêh nai, weh ataih đơ̆ng Jakôp, oh sư. 
GEN.36.7	Yua kơ 'nhŏng oh bre sư đei lơ mŭk tơmam, kon sem dơrong kơdrơ̆m, char mă măr sư oei noh ưh pă mah, teh jang sa kư̆m ưh kơmah, na bre sư ưh pă gơh oei hơdai. 
GEN.36.8	Thoi noh, Êsâu đe krao Eđôm, oei tơ Sier.
GEN.36.9	Adrĕch adrung Êsâu, bơngai Eđôm, tơpŭ tơ kông Sier.
GEN.36.10	'Nâu anăn lu kon drŏ-nglo Êsâu: Adah akăn sư pơjing Êliphas; Basemat kư̆m akăn sư, pơjing Rêuel.
GEN.36.11	Kon drŏ-nglo Êliphas Têman, Êmar, Sêphơ, Gatam păng Kênas.
GEN.36.12	Tima akăn kơnhŏng Êliphas kon drŏ-nglo Êsâu, pơjing Amalek kơ Êliphas noh sâu Adah akăn Êsâu.
GEN.36.13	Âu kon drŏ-nglo Rêuel, Nahat, Sêrat, Sama păng Misa. Noh sâu Basemat, kư̆m akăn Êsâu.
GEN.36.14	Păng lu đe âu kon Ohôlibama, akăn Êsâu kon drŏ-kăn Ana, sâu Sibêôn gah mĕ. Sư pơjing ăn kơ Êsâu Jêrus, Jalam păng Kôra. 
GEN.36.15	'Nâu lu yŏng kơdră lăm lu kon sâu Êsâu, lu kon drŏ-nglo Êliphas kon kơdră Êsâu, yŏng kơdră Têman, Ôma, Kêna, Jêphô. 
GEN.36.16	Yŏng kơdră Kôra, Gatam păng Amalek, Noh jơ̆ lu yŏng kơdră đơ̆ng Êliphas pơjing lăm char Eđôm, lu sư noh sâu Adah.
GEN.36.17	'Nâu lu kon drŏ-nglo Rêuel kon Êsâu: Yŏng kơdră Nahat, Sama păng Misa. Noh jơ̆ yŏng kơdră đơ̆ng Rêuel pơjing tơ dêh Eđôm, lu noh kon sâu Basemat.
GEN.36.18	'Nâu lu kon drŏ-nglo Ohôlibama, akăn Êsâu: Yŏng kơdră Jêrus, Jalam păng Kôra. Noh mă dôm lu yŏng kơdră đơ̆ng Ohôlibama pơjing, akăn Êsâu, kon drŏ-kăn Ana.
GEN.36.19	Noh jơ̆ lu kon drŏ-nglo Êsâu anăn Eđôm păng noh boih lu yŏng kơdră kră tơring lu sư.
GEN.36.20	'Nâu lu kon drŏ-nglo Sier, bơngai Hôrit sơ̆ sư oei lăm char noh: Lôthan, Sôbal, Sibêôn, Ana.
GEN.36.21	Dison, Êser păng Disan. Noh dôm lu kon drŏ-nglo Sier, yŏng kơdră Kră tơring adrĕch Hôrit, oei tơ Eđôm.
GEN.36.22	Lu kon drŏ-nglo Lôthan noh Hôri păng Hêman gah Tima oh drŏ-kăn Lôthan.
GEN.36.23	'Nâu lu kon drŏ-nglo Sôbal, Alwan, Manaha, Êbal, Sêphơ păng Ênam.
GEN.36.24	'Nâu kon drŏ-nglo Sibêôn, Aiyah păng Ana. Ana âu boih chă 'bôh glung tơ char 'blach, kơplah sư oei wei aseh Sibêôn, 'bă sư.
GEN.36.25	'Nâu kon drŏ-nglo Ana: Dison păng Ohôlibama, Ohôlibama kon drŏ-kăn Ana.
GEN.36.26	'Nâu kon drŏ-nglo Dison: Hêmdan, Êsban, Ithran păng Kêran.
GEN.36.27	'Nâu kon drŏ-nglo Êser, Bilhan, Sawan păng Akan.
GEN.36.28	'Nâu kon drŏ-nglo Disan; Us păng Aran.
GEN.36.29	'Nâu yŏng kơdră gah adrĕch Hôrit: Noh Lôthan, Ôbal, Sibêôn, Ana.
GEN.36.30	Dison, Êser păng Disan. Noh yŏng kơdră adrĕch Hôrit, oei tơ dêh Sier.
GEN.36.31	Adrol kơ kon pơlei Isơrael tam mă đei pơtao pơgơ̆r, na 'nâu boih lu pơtao mă pơgơ̆r char Eđôm:
GEN.36.32	Bêla, kon drŏ-nglo Bêôr pơgơ̆r char Eđôm; anăn pơlei tih sư Dinhaba.
GEN.36.33	Pơtao Bêla lôch, Jôbap, kon drŏ-nglo Sêra, bơngai Bôsra tŏk pơm pơtao.
GEN.36.34	Jôbap lôch, Husam, bơngai tơring Têman, tŏk pơm pơtao.
GEN.36.35	Pơtao Husam lôch, Hađat, kon drŏ-nglo Bêdat, tŏk pơm pơtao. Noh lu pơtao mă blah adrĕch adrung Madian tơ tơmăn Môap jei lu sư; păng anăn pơlei tih sư Awit.
GEN.36.36	Pơtao Hađat lôch, Samla, tŏk pơm pơtao sư Marêka.
GEN.36.37	Pơtao Samla lôch, Sôl, bơngai Rêhôbôt oei cheng glung, tŏk pơm pơtao.
GEN.36.38	Pơtao Sôl lôch, Baal Hanan kon drŏ-nglo Akbôr, tŏk pơm pơtao.
GEN.36.39	Pơtao Baal Hanan lôch, Hadat tŏk pơm pơtao. Anăn pơlei tih sư Pau akăn sư Mahêtabel, kon drŏ-kăn Matrot, Matrot kon drŏ-kăn Mêsahôp.
GEN.36.40	'Nâu boih lu yŏng kơdră đơ̆ng Êsâu pơjing jô̆ kiơ̆ kơ adrĕch, tơring păng akăn kơdih: Yŏng kơdră Thimna, Alwah, Jêthet. 
GEN.36.41	Kră tơring Ohôlibama, Kră tơring Êlah, Kră tơring Phinôm. 
GEN.36.42	Kră tơring Kêna, Kră tơring Thêman, Kră tơring Nepsa. 
GEN.36.43	Makdiel, Iram, Noh boih lu Kră tơring char Eđôm kiơ̆ oei lăm char sư.
GEN.36.43	'Bok tơm lu sư noh Êsâu.
GEN.37.1	Jakôp oei lăm char mă 'bă sư đei oei boih, noh dêh char Kanaan.
GEN.37.2	'Nâu roi tơdrong adrĕch adrung Jakôp. Jôsep sư mơjĭt-tơpơh sơnăm, sư wei triu hơdai hăm lu đe 'nhŏng oh sư, sư pơm buăl juăt hăm lu kon Bila hăm kon Yilpa, 'bar 'nu akăn kơnhŏng 'bă sư. Jôsep sư roi kơ 'bă sư tơdrong lu đe noh pơm kơnê̆.
GEN.37.3	Isơrael 'mêm kơ Jôsep hloh kơ lu kon drŏ-nglo sư nai, yua kơ hơiơch kơ Jôsep tơpo sư kră boih. Na sĭt ăn kơ sư ao tai đei lơ brông. 
GEN.37.4	Lu 'nhŏng sư 'bôh 'bă sư 'mêm kơ Jôsep hloh kơ lu sư, na lu sư đei jơhngơ̆m klai monh kơ Jôsep, đơ̆ng noh ưh pă gơh pơma pơ'lơ̆ng hăm sư dơ̆ng.
GEN.37.5	Jôsep đei tep apo; na roi ăn kơ lu 'nhŏng oh sư mơ̆ng lu 'nhŏng sư rai blĕk kơ sư dêh. Đơ̆ng noh sư roi thoi âu: Inh đei tep apo 'bôh, 
GEN.37.6	“Apinh lu iĕm mơ̆ng inh roi.” 
GEN.37.7	Lu bơ̆n oei lăm mir chô̆ 'ba hơchô̆ 'ba inh oei dơ̆ng, mă lu hơchô̆ 'ba iĕm năm drap tăp dăr kơ hơchô̆ 'ba inh, drap pơđĭ 'bơ̆t anăp hơchô̆ 'ba inh.
GEN.37.8	Na lu 'nhŏng sư tơl: Lei e gô pơm yŏng lu bơ̆n hă? Lu 'nhŏng sư rai blĕk dêh yua kơ đơ̆ng sư apo noh.
GEN.37.9	Jôsep tep apo dơ̆ng, roi dơ̆ng kơ lu 'nhŏng oh sư thoi âu: Inh oei đei apo pă minh dơ̆ng: 'Nâu đei măt 'năr, măt khei păng mơjĭt-mônh tŏ sơnglŏng đĭ-đăng tă kơ drap kơkuh 'bơ̆t anăp inh!
GEN.37.10	Sư roi tơdrong apo noh kơ 'bă sư păng lu 'nhŏng oh sư mơ̆ng; 'bă sư hil păng khan thoi âu: Tơdrong e apo noh wă khan thoi yơ? Hăm trŏ kơ inh hăm mĕ e păng lu 'nhŏng oh e gô drap kơkuh 'bơ̆t anăp e hă? 
GEN.37.11	Lu 'nhŏng sư blĕk kơ sư rai dêh. Gah 'bă sư răp gô lăng tơdrong noh.
GEN.37.12	Lu 'nhŏng sư oei wei triu tơ bri tơmăn Sichem. 
GEN.37.13	Isơrael khan kơ Jôsep thoi âu: Lu 'nhŏng e oei wei triu tơ Sichem năm tơ âu, inh wă wơh kon năm tơ lu sư.
GEN.37.13	Jôsep tơl: Đei inh tơ âu:
GEN.37.14	Isơrael khan: E năm lăng lu 'nhŏng e thoi yơ păng lu khŭl triu hai liơ? Na brŏk roi kơ inh băt. Thoi noh na đơ̆ng lăm thŭng Hêbrôn, sư athei Jôsep năm tơ Sichem,
GEN.37.14	Jôsep truh tơ Sichem. 
GEN.37.15	Đei minh 'nu tơ'bơ̆p sư wơ̆l lăm mir păng jet sư thoi âu: Ih chă kiơ?
GEN.37.16	Inh chă lu đe 'nhŏng inh, apinh ih tơ'bôh ăn kơ inh lu sư wei triu tơ yơ?
GEN.37.17	Bơngai ei khan: Lu 'nhŏng ih weh tơ nai boih, inh đei kơtơ̆ng lu sư khan: Bĕ bơ̆n năm tơ Dôthan.
GEN.37.17	Thoi noh Jôsep chơchă lu 'nhŏng sư tơ Dôthan. 
GEN.37.18	Lu 'nhŏng sư tơmang 'bôh sư oei ataih, lu sư pơđâu wă pơlôch Jôsep.
GEN.37.19	Lu sư pơma tơduă lu sư thoi âu: To! Bơngai mă tep apo truh boih to! 
GEN.37.20	Dang ei thoi âu: Bĕ lu bơ̆n pơlôch sư, na gô klơ̆m lê̆ lăm sơlŭng đak ayơ ayơ na lu bơ̆n gô khan thoi âu: Đei lu sem bri châu sa sư, đơ̆ng noh bơ̆n gô lăng tơdrong apo sư noh gô jing thoi yơ?
GEN.37.21	Rubên mơ̆ng nơ̆r ei, na hloi khan kơ lu 'nhŏng oh sư, wă pơklaih oh sư; lu bơ̆n 'nĕ kơ pơlôch sư; 
GEN.37.22	Sư khan dơ̆ng lu bơ̆n 'nĕ kơ pơm truh pham lĕch; iŏk rôp klơ̆m lê̆ sư tơ lăm sơlŭng đĕch păng bơ̆n 'nĕ kơ pơrăm lê̆ sư păng ti bơ̆n. Sư pơma thoi noh sư wă pơklaih Jôsep đơ̆ng ti 'nhŏng oh sư, wă kơ tơbrŏk tơ 'bă lu sư.
GEN.37.23	Jôsep 'nao wă jê̆ truh tơ lu sư. Lu 'nhŏng sư plôh lê̆ hloi ao sư, ao sư đei lơ brông đak 'brê dreng jơk kok sư oei hrŭk; 
GEN.37.24	Đơ̆ng noh rôp chông ba klơ̆m lăm sơlŭng đak. Hơlŭng đak ei đĭ hrơ̆ boih.
GEN.37.25	Lu sư oei sŏng sa. Tơmang lăng 'bôh bơngai Ismaela đơ̆ng Gileat wă truh, kơpal rŏng aseh lăk-đa lu sư đei tơmam lơ dêh, pơgang 'bâu phu, jăr 'long 'bâu phu wă chĕp mơdro tơ char Êyiptơ.
GEN.37.26	Juđa khan kơ lu 'nhŏng oh sư thoi âu: Pơlôch oh bơ̆n na ôn pham sư đei yua kiơ kơ bơ̆n? 
GEN.37.27	Thoi âu đĕch! Bĕ bơ̆n tĕch sư tơ lu bơngai Ismael to bơ̆n 'nĕ kơ pơrăm akâu sư, yua kơ sư oh bơ̆n, sĕch akar bơ̆n, na lu 'nhŏng oh sư chu kiơ̆ nơ̆r sư.
GEN.37.28	Thoi noh, kơplah lu bơngai Madian khŭl mơdro yak rok ei; lu 'nhŏng sư hơtŏk Jôsep đơ̆ng lăm sơlŭng đak, đơ̆ng noh tĕch lê̆ sư 'bar hlak jên hu kơ lu bơngai Ismael chông ba tơ char Êyiptơ.
GEN.37.29	Rubên hơlơ̆k dơ̆ng tơ sơlŭng đak lăng jua ưh pă 'bôh boih sư hek lê̆ ao sư kơdih. 
GEN.37.30	Năm tơ lu 'nhŏng oh sư păng khan: Ôu! Bơngai 'lơ̆p tơ yơ boih! Pơm liơ 'nâu kơnh? Bê̆ inh âu wă năm tơ yơ?
GEN.37.31	Lu 'nhŏng sư pơlôch minh pôm bơbe tơno, đơ̆ng noh iŏk ao Jôsep djrŭ tơ lăm pham noh. 
GEN.37.32	Na, chĕp ba ao tai brông noh chĕp tơ'bôh kơ 'bă sư păng khan: 'Nâu tơmam mă lu nhôn đei chă 'bôh. Âu iung bĕ hăm trŏ kơ ao kon hơ'lơ̆p ih ưh?
GEN.37.33	Jakôp lăng păng khan: Trŏ boih noh ao kon drŏ-nglo inh kon sem bri hek sa boih! Sĭt tơpă akâu sư răm boih!
GEN.37.34	Jakôp hek lê̆ hơbĕn ao sư kơdih, sư iŏk 'bi hơbĕn păng grong sơ'ngon đunh năr kơ kon drŏ-nglo sư lôch. 
GEN.37.35	Đĭ-đăng lu kon drŏ-nglo, kon drŏ-kăn ngôi tăp dăr kơ sư, pơlung ngôi apong kơ sư, mă-lei Jakôp 'bă lu sư ưh kơ chu păng khan thoi âu: Inh gô grong sơ'ngon dĭng truh lôch hơdai kon hơ'lơ̆p inh tơ lăm bơsat! Noh boih, 'bă Jôsep nhơ̆m hmoi kơ sư thoi noh.
GEN.37.36	Lu bơngai Madian mơdro noh chông ba Jôsep truh tơ dêh char Êyiptơ, tĕch sư tơ Pôtipha, yŏng linh bơngai wei Pharaôn.
GEN.38.1	Kơplah noh Juđa oei ataih đơ̆ng 'nhŏng oh sư,a oei hơdai hăm minh 'nu bơngai Ađulam, anăn Hira. 
GEN.38.2	Tơ noh Juđa 'bôh minh 'nu adruh Kanaan, kon 'bok Sua, na iŏk pơm akăn, oei hloi hăm sư. 
GEN.38.3	Sư anăp na tơpŭ kơ minh 'nu kon drŏ-nglo, krao anăn sư Er, 
GEN.38.4	akăn sư anăp dơ̆ng tơpŭ kơ minh 'nu kon drŏ-nglo dơ̆ng, anăn Ônan; 
GEN.38.5	akăn sư anăp dơ̆ng tơpŭ kơ minh 'nu kon drŏ-nglo anăn hĭ Sêla. Na kơplah akăn sư đei pơjing kơ hơ'lơ̆p ei, Juđa sư oei tơ Kêsip.
GEN.38.6	Juđa rôp ăn kơ kon kơdră sư Er akăn, anăn sư Tamar. 
GEN.38.7	Mă-lei Er pơm kơnê̆ dêh 'bơ̆t anăp Kră Yang Kră Yang 'Bok Kei-Dei, na Kră Yang 'Bok Kei-Dei pơlôch hĭ sư.
GEN.38.8	Juđa khan kơ Ônan thoi âu. To năm oei hơdai akăn 'nhŏng e, pơm buăl hăm sư kiơ̆ kơ tơdrong juăt e oh klo sư, wă pơtrơp adrĕch adrung 'nhŏng. 
GEN.38.9	Mă-lei Ônan băt tơdah đei kon kư̆m ưh kơ jô̆ kon sư na sư lê̆ đak lĕch tơ 'nguaih wă kơ Tamar ưh kơ đei kon hăm sư. 
GEN.38.10	Mă-lei tơdrong sư pơm thoi noh Kră Yang ưh kơ lăp đon, na Kră Yang kư̆m pơlôch sư dơ̆ng.
GEN.38.11	Đơ̆ng noh Juđa khan kơ Tamar mŏ mai sư thoi âu: Brŏk bĕ tơ hnam 'bă ih oei adro dĭng dang yơ Sêla kon drŏ-nglo inh hlôh 'mơ̆i. Yua kơ sư đei khan: Lu bơngai lăng hli kơ dơning dơmônh sư kư̆m lôch thoi bre 'nhŏng sư. Thoi noh Tamar brŏk oei tơ hnam 'bă sư.
GEN.38.12	Đunh khei năr boih kon adruh Sua, akăn Juđa, lôch. Kơplah jơhngơ̆m sư dă 'biơ̆ kơ sơ'ngon boih, Juđa năm hơdai buăl sư Hira, bơngai Ađulam, yak tŏk truh tơ lu thơ̆ yuă sŏk triu sư, tơ Thimna.
GEN.38.13	Lu đe tơbăt kơ Tamar mŏ mai sư khan: Tơnei ih năm tơ Thimna wă yuă sŏk triu, 
GEN.38.14	Na Tamar plôh hloi ao adro sư iŏk hloi hơdrao klơ̆p hloi muh măt sư păng pơ̆n lê̆ akâu, đơ̆ng noh tơoei 'bơ̆t 'măng jang pơlei Ênaim, trong mă năm tơ Thimna; pơm thoi noh yua kơ 'bôh Sêla 'lŏ boih, mă-lei Juđa ưh tam mă ăn oei kơ sư.
GEN.38.15	Juđa 'bôh sư, ngeh kơ minh 'nu adruh đi, yua kơ sư gom lê̆ muh măt sư. 
GEN.38.16	Juđa năm jê̆ păng khan: Ăn bĕ kơ inh năm tơ ih, yua kơ Juđa ưh kơ băt adruh noh mŏ mai sư.
GEN.38.16	Duch ei khan: Ih wă ăn kơ inh kiơ ih wă năm tơ inh?
GEN.38.17	Sư tơl: Inh gô ăn kơ ih minh pôm bơbe lăm khŭl inh noh. Duch ei khan ih đei tơmam kiơ wă pơkăm, mă dĭng layơ bơbe noh truh?
GEN.38.18	Sư tơl: Inh đei tơmam kiơ wă pơkăm hăm ih dang ei?
GEN.38.18	Duch ei tơl: Tơmam tơdra pơsĭt, tơlei păng 'long jra mă ih chĕp tơ ti noh wă pơm kong kơnol pơsĭt. Juđa ăn hloi, na năm 'bĭch hơdai, duch ei anăp hloi đơ̆ng măr sư. Đơ̆ng noh, duch ei iung brŏk. 
GEN.38.19	Pơih lê̆ hơdrao, na iŏk hơbĕn ao adro hrŭk dơ̆ng.
GEN.38.20	Juđa gơnang kơ buăl sư bơngai Ađulam chĕp ba bơbe kon wă năm iŏk dôm lu tơmam đêl pơkăm đơ̆ng duch ei hei; mă-lei chă duch ưh kơ 'bôh. 
GEN.38.21	Buăl sư ei apinh anih mă duch ei oei thoi âu: Bơngai drŏ-kăn đi ki sư ngôi 'bơ̆t trong 'măng jang pơlei Ênaim tơ yơ kih?
GEN.38.21	Lu sư tơl thoi âu: Tơ âu ưh kơ đei adruh đi.
GEN.38.22	Buăl ei wih brŏk tơ Juđa păng khan: Inh chă sư ưh kơ tơ'bơ̆p; păng lu kon pơlei pơla khan: Tơ âu ưh kơ đei minh 'nu adruh đi ôh.
GEN.38.23	Juđa khan: Lê̆ bưh inh đei gơih boih ră kon bơbe, mă-lei buăl chă duch ưh kơ tơ'bơ̆p thoi ei lê̆ kơ duch noh chĕp tơmam pơsĭt noh bưh, bơ̆n huay pă mơlâu boih.
GEN.38.24	Dang pêng khei đơ̆ng rŏng, đe đei roi dơ̆ng kơ Juđa thoi âu: Tamar, mŏ mai ih pơm adruh đi păng yua kơ thoi noh na sư đei anăp.
GEN.38.24	Juđa khan rôp tơlĕch soh lê̆ sư bĕ. 
GEN.38.25	Kơplah đe chông tơlĕch sư, na sư năm wơh bơngai khan kơ tơnei sư thoi âu: Apinh ih lăng tơmam pơsĭt, tơlei âu păng 'long jra bu âu? Inh mă đei anăp âu đơ̆ng bơngai mă đei pơkăm âu.
GEN.38.26	Juđa lăng kơnăl dôm lu tơmam noh na sư khan: Sư tơpăt hloh kơ inh, yua kơ inh ưh kơ ăn Sêla, kon tơdăm inh kơ sư, wă oei hơdai hăm sư. Đơ̆ng noh Juđa ưh pă oei hơdai hăm Tamar dơ̆ng.
GEN.38.27	Truh tơ năr sư hơiơch, âu đơ̆ng lăm klak sư đei kon kơmar. 
GEN.38.28	Kơplah sư tơpŭ, đei minh 'nu lăm 'bar 'nu noh ăn ti adrol; yă kơ'mĭn ei rôp ti noh chô̆ tơlei 'brê păng khan: Bơngai âu jruh adrol. 
GEN.38.29	Mă-lei sư dui tơmơ̆t lê̆ ti sư dơ̆ng, na 'bôh 'nhŏng sư jruh, yă kơ'mĭn ei khan dơ̆ng e blŭng hiah trong 'nâu! Na đe krao anăn sư Pêres.b
GEN.38.30	Đơ̆ng noh oh sư bơngai mă đei chô̆ brai 'brê tơ ti sư truh păng đe anăn sư Sêrak.c
GEN.39.1	Đe chĕp ba Jôsep tơ dêh char Êyiptơ, Kơna Pôtipha bơngai char ei, bơ̆jang pơm yŏng linh gak 'bok Pharaôna răt iŏk Jôsep đơ̆ng lu bơngai Ismael chông ba ei.
GEN.39.2	Jôsep oei tơ lăm hnam dơnŏ tơ'ngla sư bơngai Êyiptơ đei Kră Yang tơgŭm, na jing tơdrong jang sư 'lơ̆ng đei yua. 
GEN.39.3	Yŏng tơ'ngla sư 'bôh đei Kră Yang tơgŭm tôm tơdrong jang sư, na tơdrong jang sư pơm keh 'lơ̆ng ngăl. 
GEN.39.4	Thoi noh Jôsep đei yŏng tơ'ngla sư lăp đon păng gơnang; yŏng sư jao kơ sư jang, wei-lăng mŭk măk lăm hnam dơnŏ, jao ăn đĭ-đăng mŭk tơmam kơ sư. 
GEN.39.5	Đơ̆ng năr sư jao kơ Jôsep đĭ-đăng mŭk tơmam lăm hnam sư, na Kră Yang ăn hnam sư đei pŭn hiôk; yua kơ đơ̆ng Jôsep wei-lăng ei, Kră Yang kư̆m ăn pŭn kơ rim mŭk tơmam sư đei noh mơ̆n, mă khan tơmam lăm hnam dah tơ lăm mir chŭn. 
GEN.39.6	Yŏng tơ'ngla sư jao đĭ-đăng mŭk tơmam sư kơ Jôsep wei-lăng, sư ưh pă hiơ̆k kơ mŭk tơmam noh boih, pă pôm tơdrong sŏng sa sư kơdih. Jôsep bơngai 'lơ̆ng hơbŏ, muh măt rơhau iơ̆m dim.
GEN.39.7	Đunh 'biơ̆ đơ̆ng rŏng kơ pơjao ei, akăn yŏng tơ'ngla sư lăng tơ Jôsep na khan: Năm tơ âu na 'bĭch hăm inh.
GEN.39.8	Jôsep sơngah păng sư khan thoi âu: Yŏng tơ'ngla inh pơjao ăn kơ inh đĭ-đăng mŭk tơmam sư păng lăng âu, yŏng tơ'ngla inh pă đei tơtăm kơ kiơ boih lăm tơdrong jang. 
GEN.39.9	Lăm hnam 'nâu ưh kơ đei bu tih hloh kơ inh păng kư̆m ưh kơ pơkơ̆m inh tơdrong kiơ, mă-lei gah ih, ưh kơ gơh ôh, yua kơ ih akăn yŏng tơ'ngla inh. Thoi yơ inh gơh pơm tơdrong kơnê̆ 'mê̆-'mach dêh thoi noh, na kư̆m pơm yoch păng Kră Yang 'Bok Kei-Dei mơ̆n. 
GEN.39.10	Mă khan rim năr akăn yŏng tơ'ngla sư hrăn kơ pơhlŭ ră, mă-lei Jôsep ưh kơ đei chu nơ̆r noh, ưh kơ 'bĭch hơdai dah oei hăm sư tŏ sĕt.
GEN.39.11	Lăm minh năr ei Jôsep mơ̆t tơ hnam wă bơ̆jang; kơplah noh lăm hnam kơbĭ bu oei hnam. 
GEN.39.12	Na yă ei rôp ao Jôsep păng khan: Năm 'bĭch hăm inh! Mă-lei Jôsep plôh achăng lê̆ ao sư tơ ti yă ei na Jôsep kơdâu lĕch tơ 'nguaih.
GEN.39.13	Kơplah noh yă ei 'bôh ao Jôsep oei tơ lăm ti sư, Jôsep kơdâu lĕch tơ 'nguaih boih. 
GEN.39.14	Na sư krao lu bơngai awih awăn kơ sư păng khan: Iĕm lăng! Hơiă dêh đe âu iŏk minh 'nu tơdăm bơngai Hêbrơ oei tơ âu na sư pơ'brơh, năm jê̆ tơ inh na 'maih 'bĭch hăm inh, mă-lei inh ôr. 
GEN.39.15	Wă inh ôr sư plôh. Achăng lê̆ ao sư tơ âu, na kơdâu klĕnh tơ 'nguaih.
GEN.39.16	Na yă ei lê̆ hloi ao Jôsep 'bơ̆t cheng sư dĭng 'bôh yŏng tơ'ngla Jôsep brŏk. 
GEN.39.17	Roi ăn kơ yŏng tơ'ngla Jôsep lei-lăi thoi sư roi adrol hei; bơngai Hêbrơ mă đĭch bơ̆n ih răt ba tơ âu, hei sư năm tơ inh; 
GEN.39.18	Mă-lei wă inh ôr krao na sư plôh achăng lê̆ ao sư 'bơ̆t inh âu, na kơdâu klĕnh tơ nai.
GEN.39.19	Lăp yŏng tơ'ngla sư kơtơ̆ng nơ̆r akăn sư roi khan, đĭch ih pơm thoi âu, na sư blĕk 'brê kơ măt. 
GEN.39.20	Na rôp hloi Jôsep tah hloi lăm hnam phak, tơ anih mă phak lu bơngai pơm yoch hăm 'bok pơtao.
GEN.39.20	Thoi noh Jôsep oei lăm hnam phak.
GEN.39.21	Kră Yang tơgŭm Jôsep păng 'mêm kơ sư ưh kơ tơplih, ăn yŏng wei-lăng hnam bơnă oei 'mêm kơ sư. 
GEN.39.22	Yŏng hnam phak jao đĭ-đăng lu bơnă kơ Jôsep, ưh kơ đei tơdrong jang kiơ mă ưh kơ đơ̆ng Jôsep ăn 'mơ̆i. 
GEN.39.23	Yŏng wei hnam phak ưh pă đei jang kiơ boih, lê̆ kơ Jôsep ngăl, yua kơ Kră Yang tơgŭm sư, mă tôm tơdrong jang kiơ đơ̆ng sư pơm tă kơ jing ngăl.
GEN.40.1	Đang kơ dôm tơdrong noh boih, đei tơdrong truh kơ bre bơ̆jang kơ pơtao, minh 'nu lăng hơmet đak nhă, minh 'nu lăng gah tơmam sa păng pơm 'bĕng sa kơ pơtao Êyiptơ, đei pơm yoch hăm yŏng tơ'ngla sư. 
GEN.40.2	Pơtao Pharaôn blĕk dêh kơ bre sư, pơm 'bĕng păng lăng hơmet đak nhă. 
GEN.40.3	Na kư̆m wang tah bre sư hơdai lăm hnam phak mă đei tah Jôsep lăm noh. 
GEN.40.4	Yŏng wei-lăng hnam phak jao kơ Jôsep awih awăn kơ bre noh, bre sư oei tơ lăm hnam phak kư̆m đunh 'biơ̆.
GEN.40.5	Lăm minh măng ei bơngai pôk đak nhă păng bơngai hơmet tơmam sa kơ pơtao Êyiptơ mă đe oei phak, kư̆m đei apo 'bôh, đĭ-đăng tơdrong apo bre sư noh wă tơbăt đei tơdrong kiơ truh kơdih kơdih.
GEN.40.6	Dơning loh; Jôsep năm tơ bre sư, 'bôh muh măt bre sư hơ'nhŭk sơ'ngon. 
GEN.40.7	Na sư apinh: Năr âu liơ măr iĕm sơ'ngon thoi noh?
GEN.40.8	Bre sư tơl: Nhi đei tep apo, mă ưh kơ băt wă khan kiơ. Roi bĕ tơdrong măr iĕm apo noh kơ inh mơ̆ng.
GEN.40.9	Bơngai hơmet đak nhă noh roi ăn kơ Jôsep tơdrong sư apo noh thoi âu: Inh đei tep apo, inh 'bôh minh tơnơm 'long hơmu 'bơ̆t anăp inh; 
GEN.40.10	Tơm hơmu noh đei pêng tŏ dơng. 'Bôh dơng noh đei bluh tơmơ̆ng, pơkao, hơie đei plei đum hĭ. 
GEN.40.11	Tơ ti inh đei chĕp kơchŏk pơtao Pharaôn, đơ̆ng noh inh phĕ chơpĕt plei hơmu noh inh pôk tơpơng ăn tơ ti Pharaôn.
GEN.40.12	Jôsep khan: Tơdrong apo noh wă khan thoi âu: Pêng tŏ dơng noh wă khan pêng năr. 
GEN.40.13	Pă pêng năr dơ̆ng Pharaôn gô tơlĕch ih đơ̆ng hnam phak, hơlơ̆k ăn kơ ih jang thoi đêl, ih gô pôk kơchŏk Pharaôn tơpơng tơ ti sư thoi so, thoi ih đei jang pơm bơngai lăng hơmet đak nhă sơ̆. 
GEN.40.14	Kơna mưh ih đei jang dơ̆ng, ih 'blŏk kơ inh, roi ăn kơ Pharaôn gah tơdrong arih inh păng kư̆m ăn kơ inh lĕch đơ̆ng anih 'nâu. 
GEN.40.15	Yua kơ đe rôp ba inh đơ̆ng bơngai Hêbrơ păng tơ âu inh ưh kơ đei pơm yoch kiơ, mă-lei đe kư̆m tah inh lăm hnam pơmat 'nâu.
GEN.40.16	Bơngai pơm 'bĕng 'bôh tơdrong Jôsep tơblang tơdrong apo trŏ na khan! Gah tơdrong inh đei tep apo noh thoi âu: Inh yơ̆l pêng tŏ bai 'bĕng kơpal kơ̆l inh. 
GEN.40.17	Bai mă kơpal hloh, đei tôm 'bĕng pơm ăn kơ Pharaôn; sem jruh tơ bai kơpal kơ̆l inh na sa đĭ hloi tơmam sa noh.
GEN.40.18	Jôsep khan: Tơdrong apo noh wă khan thoi âu: Pêng tŏ bai noh wă khan pêng năr. 
GEN.40.19	Oei pă pêng năr dơ̆ng, Pharaôn sek tơlang kơ ih, athei đe atol ih tơ 'long na sem jur sa sĕch ih.
GEN.40.20	Truh tơ năr mă pêng, trŏ năr tơpŭ kơ Pharaôn, sư hơmet et sa chơt hiôk krao đĭ lu 'bok tih păng tơlĕch hloi 'bok lăng hơmet đak nhă hăm 'bok pơm 'bĕng đơ̆ng hnam phak. 
GEN.40.21	Pharaôn pôk ăn kơ bơngai mă lăng hơmet đak nhă jang thoi đêl ki sơ̆, wă kơ bơngai 'nâu pôk glơng đak nhă tơ sư thoi so; 
GEN.40.22	mă-lei kư̆m athei đe chô̆ atol 'bok pơm 'bĕng, trŏ thoi nơ̆r Jôsep đei tơblang.
GEN.40.23	Đơ̆ng noh bơngai mă lăng pôk đak nhă kư̆m đĭ hiơt kơ Jôsep boih, pă 'blŏk kơ Jôsep dơ̆ng.
GEN.41.1	'Bar sơnăm đơ̆ng rŏng Pharaôn apo 'bôh sư oei ngôi 'bơ̆t cheng đak krong Nil.a 
GEN.41.2	'Nâu đơ̆ng đak krong Nil sư 'bôh tơpơh tŏ rơmo bek 'lơ̆ng, oei sa 'nhĕt sip cheng đak krong Nil. 
GEN.41.3	Đơ̆ng noh đei tơpơh tŏ rơmo đơ̆ng nai dơ̆ng, kơnê̆ hơkĕ hơkong, lĕch đơ̆ng đak krong ei đơ̆ng rŏng, na kư̆m dơ̆ng hơdai jê̆ lu rơmo adrol noh cheng krong ei. 
GEN.41.4	Tơpơh tŏ rơmo hơkĕ hơkong kơnê̆ noh, luăn đĭ tơpơh tŏ rơmo bek 'lơ̆ng, đơ̆ng noh Pharaôn hơđơ̆r hĭ.
GEN.41.5	Pharaôn sư tep dơ̆ng, sư apo 'bôh mă 'bar dơ̆ng, 'bôh tơpơh tŏ hơie 'ba akâu 'lơ̆ng, chăt hơdai lăm minh hơdong. 
GEN.41.6	Đơ̆ng rŏng kơ noh, tơpơh hơie 'ba bo păng kial đơ̆ng hơlĕch tơthu, chăt kiơ̆ tơpơh hơie 'ba adrol noh. 
GEN.41.7	Tơpơh hơie 'ba bo luăn đĭ tơpơh hơie 'ba akâu. Pharaôn sư hơđơ̆r hloi; păng băt âu tơdrong apo 'bôh.
GEN.41.8	Pơgê dơning, jơhngơ̆m sư hiơ̆k bơngơ̆t, na athei krao lu bơngai hơgei, lu bơngai juăt kơ tơblang lăm dêh Êyiptơ năm tơ sư, na pơtao roi dôm tơdrong sư apo 'bôh noh lu sư mơ̆ng, mă-lei ưh kơ đei bu gơh tơblang ăn tơdrong apo noh kơ pơtao.
GEN.41.9	Bơngai mă jang lăng hơmet đak nhă khan kơ Pharaôn thoi âu: Dang ei inh 'blŏk kơ tơdrong yoch inh. 
GEN.41.10	Adrol ki sơ̆, ih blĕk hil kơ nhi bơngai pơm 'bĕng păng tah nhi lăm hnam phak lăm anih noh bơngai kuan wei-lăng anih noh. 
GEN.41.11	Lăm minh măng ei, nhi kư̆m đei tep apo, nhi apo 'bôh, tơdrong nhi apo ei wă khan đei tơdrong truh phara băl. 
GEN.41.12	Tơ noh kư̆m đei minh 'nu tơdăm bơngai Hêbrơ kư̆m phak hơdai nhi, sư đam 'bok wei-lăng hnam bơnă, nhi roi ăn kơ sư dôm tơdrong nhi apo, na sư tơblang ăn kơ nhi tơdrong apo noh wă khan kiơ truh kơdih kơdih. 
GEN.41.13	Na, dôm tơdrong ei trŏ 'blep thoi sư đei tơblang: Pơtao ăn kơ inh jang thoi đêl, bơngai mă pơm 'bĕng noh pơtao atol pơlôch sư.
GEN.41.14	Pharaôn athei krao hloi Jôsep; lu sư plôh tơlĕch hloi Jôsep đơ̆ng hnam phak, sư hơkôih sŏk kang tơplih hơbĕn ao tai sư, na năm 'bơ̆t anăp Pharaôn.
GEN.41.15	Pharaôn khan kơ Jôsep thoi âu: Inh đei tep apo 'bôh mă-lei ưh kơ đei bu gơh tơblang; thoi noh, inh đei kơtơ̆ng đơ̆ng đe khan, đe đei apo 'bôh na roi kơ ih, ih đei tơblang ăn trŏ 'blep.
GEN.41.16	Jôsep drơ̆ng: Noh ưh kơ đơ̆ng inh, mă-lei đơ̆ng Kră Yang 'Bok Kei-Dei ăn tơdrong tơblang hiôk-hian kơ pơtao.
GEN.41.17	Pharaôn khan: Tơdrong apo 'bôh ei thoi âu: Inh oei ngôi 'bơ̆t cheng đak krong Nil. 
GEN.41.18	'Nâu inh 'bôh tơpơh tŏ rơmo tih bek 'lơ̆ng lĕch đơ̆ng đak krong, năm sa 'nhĕt sip 'bơ̆t cheng đak. 
GEN.41.19	Đơ̆ng noh inh 'bôh tơpơh tŏ rơmo hơkĕ hơkong kơnê̆ kư̆m lĕch kiơ̆ đơ̆ng rŏng inh kư̆m tam mă biơh 'bôh rơmo hơkĕ dêh thoi ei lăm char Êyiptơ âu. 
GEN.41.20	Tơpơh tŏ rơmo hơkĕ hơkong luăn pơđĭ lê̆ lu tơpơh tŏ lu rơmo bek lĕch adrol noh. 
GEN.41.21	Luăn đĭ tơ lăm klak, mă-lei lăng thoi ưh kơ đei luăn yua kơ rơmo hơkĕ oei hơkĕ thoi đêl.
GEN.41.22	Na inh hơđơ̆r hĭ, đơ̆ng rŏng kơ noh inh tep apo 'bôh dơ̆ng, noh tơpơh hơie 'ba akâu 'lơ̆ng chăt hơdai lăm minh hơdong. 
GEN.41.23	Đơ̆ng rŏng kơ noh, 'bôh đei tơpơh hơie 'ba kro bo, yua kơ đơ̆ng kial gah hơlĕch tơthu, kư̆m chăt lĕch hơdai tơnơm 'ba adrol noh. 
GEN.41.24	Na tơpơh hơie 'ba bo noh luăn pơđĭ lê̆ tơpơh hơie 'ba akâu noh. Inh đei roi boih kơ lu bơngai hơgei juăt kơ tơblang ră, mă-lei ưh kơ đei bu gơh tơblang.
GEN.41.25	Jôsep tơl Pharaôn thoi âu: 'Bar tơdrong apo mă 'bok pơtao 'bôh wă tơbăt lăm minh tơdrong đĕch, Kră Yang 'Bok Kei-Dei tơbăt ăn kơ pơtao adrol kơ tơdrong wă jê̆ truh. 
GEN.41.26	Tơpơh tŏ rơmo bek 'lơ̆ng noh, wă khan tơpơh sơnăm; tơpơh 'ba bo noh wă khan tơpơh sơnăm; tơdrong apo 'bôh noh sư wă tơbăt kơ minh đĕch. 
GEN.41.27	Tơpơh tŏ rơmo hơkĕ hơkong kơnê̆ mă lĕch đơ̆ng rŏng rơmo bek noh, wă khan tơpơh sơnăm; păng tơpơh hơie 'ba bo đơ̆ng kial tơthu noh wă khan tơpơh sơnăm pơngot rơwĕt. 
GEN.41.28	Noh mă inh đei roi kơ 'bok pơtao boih; Kră Yang 'Bok Kei-Dei roi tơbăt kơ 'bok pơtao, Sư gô pơm. 
GEN.41.29	Âu, lăm jơ̆p-jang kơ dêh char Êyiptơ gô đei tơpơh sơnăm phĭ rơkah rơkai. 
GEN.41.30	Mă-lei đơ̆ng rŏng kơ tơpơh sơnăm sŏng sa noh gô đei tơpơh sơnăm pơngot rơwĕt, kon tơring tơrang gô hiơt kơ đei 'ba rơkah rơkai păng pơngot rơwĕt gô pơm ăn kơ jơ̆p teh đak răm rai. 
GEN.41.31	Păng tơdrong pơngot rơwĕt âu tih dêh, na kon tơring tơrang pă 'blŏk boih lăm sơnăm đei 'ba rơkah rơkai. 
GEN.41.32	'Bar wơ̆t pơtao apo, 'noh Kră Yang 'Bok Kei-Dei wă pơsĭt Sư gô pơm tơpă păng Sư kư̆m wă ăn jah truh ngei.
GEN.41.33	Dang ei pơtao athei jah chă minh 'nu bơngai hơgei đei đon hlôh wao, jao ăn kơ sư pơm yŏng pơm kơ̆l lăm dêh char Êyiptơ âu. 
GEN.41.34	Kŭm chă lu wei-lăng tơring, tơgŭm chă ra mong minh lăm pơđăm, lăm tơpơh sơnăm đei 'ba rơkah rơkai ei. 
GEN.41.35	Lu sư chă ra tơgop đĭ phe 'ba lăm tơpơh sơnăm phĭ rơkah rơkai tơ anăp ei, mong ăn kơ pơtao Pharaôn 'ba, 'măn tơ pơk sư lăm rim pơlei păng jao ăn kơ lu sư wei-lăng. 
GEN.41.36	Lu tơmam sa phe 'ba wă 'măn lê̆ kơ tơpơh sơnăm pơngot rơwĕt wă truh tơ dêh char Êyiptơ, wă kơ char âu huay kơ đei bơngai lôch kơ pơngot rơwĕt noh.
GEN.41.37	Dôm nơ̆r âu Pharaôn hăm kuan tih lăp đon. 
GEN.41.38	Pharaôn khan kơ lu kuan tih thoi âu: Lu bơ̆n chă bơngai bu dơ̆ng gơh băt thoi bơngai 'nâu, đei jơhngơ̆m đon gơh hơgei đơ̆ng Kră Yang 'Bok Kei-Dei? 
GEN.41.39	Pharaôn pơma păng Jôsep khan: Yua kơ Kră Yang 'Bok Kei-Dei ăn boih kơ ih băt tơdrong âu, na pă đei bu hơgei hlôh wao thoi ih boih. 
GEN.41.40	Thoi noh, ih tŏk pơgơ̆r hnam pơtao; đĭ-đăng kon pơlei pơla pơtao gô chu yom kơ ih pơma. Inh tih hloh kơ ih tŏ sĕt yua kơ inh oei lăm tang-dŏ pơtao đĕch.
GEN.41.41	Pharaôn khan dơ̆ng kơ Jôsep thoi âu: Lăng bĕ! Âu inh pơjao ăn kơ ih pơgơ̆r đĭ lăm dêh char Êyiptơ. 
GEN.41.42	Pơtao plôh hloi tơkhiĕn đơ̆ng ti sư tơ'bot ăn kơ Jôsep, athei đe pơhrŭk ăn kơ sư ao che rơmuăn păng tơ'băk ăn kon kiơng maih 'bơ̆t hơko sư; 
GEN.41.43	Na athei hao gre đơ̆ng rŏng kơ gre pơtao, đei bơngai yak adrol ôr khan thoi âu: Drap kơkuh bĕ! Âu đei jao kơ Jôsep wă pơgơ̆r đĭ dêh char Êyiptơ boih. 
GEN.41.44	Pharaôn khan kơ Jôsep thoi âu: Inh Pharaôn mă-lei dah ưh kơ đei nơ̆r ih lăm đĭ dêh char Êyiptơ ưh kơ đei bu gơh yơ̆r ti hiŏng jơ̆ng tơ kơpal.
GEN.41.45	Pharaôn krao anăn Jôsep plơ̆ng noh Saphônat Panêahb rôp ăn adruh anăn Asơnat, kon adruh Pôtiphêra, 'bok soi tơm pơlei Ônc ăn kơ sư pơm akăn. Sư ngăl năm tơ jơ̆p lăm dêh char Êyiptơ.
GEN.41.46	Jôsep pơtơm jang hăm Pharaôn, pơtao Êyiptơ, kơplah noh sư đei pêng-jĭt sơnăm boih. Thoi noh, sư đơ̆ng hnam pơtao Pharaôn sư chă năm dăr tơ jơ̆p kơ dêh char Êyiptơ.
GEN.41.47	Lăm tơpơh sơnăm phĭ đei 'ba rơkah rơkai, teh pơjing chăt 'lơ̆ng 'bĕnh-'bang. 
GEN.41.48	Jôsep ra mong lê̆ lu phe 'ba tơ jơ̆p lăm dêh char Êyiptơ kơplah tơpơh sơnăm phĭ; lăm rim pơlei, kư̆m mong dôm phe 'ba đơ̆ng mir chŭn tăp dăr kơ pơlei noh. 
GEN.41.49	Thoi noh, Jôsep akŭm lê̆ 'ba mi lơlang lơlap, thoi pơlao chuơh cheng dơsĭ, dĭng mah đe pă kĕ jô̆, yua kơ lơ dêh.
GEN.41.50	Adrol kơ sơnăm pơngot rơwĕt truh, na Asơnat kon adruh Pôtiphêra, 'bok soi tơm pơlei Ôn, tơpŭ ăn kơ Jôsep 'bar 'nu kon drŏ-nglo. 
GEN.41.51	Jôsep anăn kon mă kơdră sư Manased yua kơ khan: Kră Yang 'Bok Kei-Dei pơm ăn kơ inh đei hiơt đĭ dôm tơdrong gleh pơmat păng đĭ-đăng hnam dơnŏ 'bă inh.
GEN.41.52	Sư anăn kon mă 'bar noh Êphraime yua kơ khan: Kră Yang 'Bok Kei-Dei ăn kơ inh pŭn hiôk tih lăm dêh char mă inh pơmat-tat.
GEN.41.53	Tơpơh sơnăm phĭ jơnap tơ Êyiptơ đĭ boih. 
GEN.41.54	Na truh boih kơ tơpơh sơnăm pơngot, trŏ 'blep thoi Jôsep đei tơblang noh. Tơ jơ̆p-jang kơ dêh char đei pơngot rơwĕt, mă-lei tơ lăm dêh char Êyiptơ oei đei tơmam sa. 
GEN.41.55	Đơ̆ng noh, jơ̆p lăm dêh char Êyiptơ kư̆m pơngot rơwĕt, kon pơlei năm tơ Pharaôn apinh tơmam sa. Pharaôn khan tơtă kơ kon pơlei thoi âu: Năm bĕ tơ Jôsep pơm kiơ̆ thoi sư athei.
GEN.41.56	Kơplah jơ̆p-jang kơ dêh char Êyiptơ pơngot, na Jôsep pơih pơk na tĕch ăn 'ba kơ kon pơlei lăm dêh char Êyiptơ. 
GEN.41.57	Lăm char ei pơngot rai dêh, yua kơ jơ̆p-jang teh đak kư̆m dai pơngot rơwĕt tih, na mă đơ̆ng yơ yơ kư̆m năm răt 'ba đơ̆ng Jôsep tĕch.
GEN.42.1	Jakôp kơtơ̆ng tơ dêh char Êyiptơ đei 'ba, na sư khan kơ lu kon drŏ-nglo sư thoi âu: Liơ iĕm hrăn tơlăng băl? 
GEN.42.2	Păng khan dơ̆ng thoi âu: Inh kơtơ̆ng tơ dêh char Êyiptơ đei tĕch 'ba; lu iĕm athei jur tơ noh năm răt kơ lu bơ̆n 'ba wă kơ bơ̆n arih huay kơ lôch.
GEN.42.3	Mơjĭt 'nu 'nhŏng Jôsep jur tơ Êyiptơ wă chă răt sa 'ba. 
GEN.42.4	Mă-lei Jakôp ưh kơ ăn Bênjamin oh Jôsep năm hơdai lu 'nhŏng sư; yua kơ sư tơchĕng: Inh athei bơwei, kơnh hli kơ đei tơdrong truh kơ sư. 
GEN.42.5	Tơ dêh Kanaan kư̆m pơngot, na lu kon Isơrael kư̆m jur tơ Êyiptơ chă 'ba kư̆m thoi lu đe nai.
GEN.42.6	Na kơplah 'nâu, trŏ kơ Jôsep pơgơ̆r lăm dêh char Êyiptơ noh păng kư̆m tĕch ăn 'ba kơ đĭ-đăng kon pơlei. Lu đe 'nhŏng Jôsep truh, drap bon kơkuh 'bơ̆t anăp sư; 
GEN.42.7	Jôsep 'bôh kơnăl kơ lu 'nhŏng sư; mă-lei sư pơm ưh kơ băt ôh kơ lu 'nhŏng sư, pơm pơma 'mơng kơ lu 'nhŏng: Lu iĕm đơ̆ng yơ? Lu sư tơl: Đơ̆ng dêh Kanaan truh tơ âu wă chă sa 'ba.
GEN.42.8	Thoi noh, Jôsep băt kơnăl kơ lu sư; mă-lei lu 'nhŏng sư ưh kơnăl kơ sư ôh. 
GEN.42.9	Jôsep 'blŏk kơ đêl sư apo 'bôh gah lu 'nhŏng oh sư, sư ôr khan iĕm dăr lăng teh đak âu, lăng lu anih mă char lu nhôn tơrăn.
GEN.42.10	Lu sư tơl thoi âu: Ơ yŏng kơdră ưh kơ sĭ thoi ei ôh; lu đĭch đam ih âu wă răt sa 'ba đĕch. 
GEN.42.11	Đĭ-đăng lu nhôn 'nhŏng oh minh pôm 'bă, hnam dơnŏ tơpăt 'lơ̆ng đĕch, ưh kơ trŏ khan chă dăr teh đak iĕm ôh. 
GEN.42.12	Jôsep tơl lu sư dơ̆ng: Ưh kơ trŏ ôh, lu iĕm âu chă dăr lăng char nhôn âu, anih ayơ ayơ tơrăn. 
GEN.42.13	Lu sư tơl dơ̆ng: Lu đĭch đam ih âu đei mơjĭt-'bar 'nu 'nhŏng oh minh pôm 'bă, oei tơ char Kanaan; na đei minh 'nu oh hiong, oei pă oh hơdruch oei tơ hnam hăm 'bă nhôn.
GEN.42.14	Jôsep khan noh trŏ tơpă lu iĕm âu chă dăr teh đak. 
GEN.42.15	'Nâu inh wă pơlong lăng lu iĕm: Inh pơkăm hăm anăn Pharaôn na pơkă, tơdah oh hơdruch iĕm ưh kơ năm tơ âu lei lu iĕm ưh kơ gơh klaih hlôi đơ̆ng anih âu. 
GEN.42.16	Athei wơh minh 'nu lăm lu iĕm brŏk na chông ba oh hơdruch iĕm jur tơ âu; gah đĭ-đăng lu iĕm oei chĭt lê̆ tơ âu. Nơ̆r lu iĕm pơma inh wă pơlong lăng 'mơ̆i wă kơ băt iĕm pơma noh tơpă dah ưh. Tơdah ưh kơ tơpă, lei inh pơkăm hăm anăn Pharaôn pơkă kơ lu iĕm âu chă dăr lăng char nhôn. 
GEN.42.17	Na, Jôsep athei chĭt lê̆ lu sư hơdai lăm pêng năr.
GEN.42.18	Truh năr mă pêng; Jôsep khan kơ lu sư thoi âu: Inh hli kơ Kră Yang 'Bok Kei-Dei; athei pơm thoi âu, na gơh arih. 
GEN.42.19	Tơdah lu iĕm jing minh pôm hnam dơnŏ 'lơ̆ng đĕch, athei lê̆ minh 'nu phak tơ âu, oei hơdôm 'nu noh brŏk chĕp ba phe 'ba na 'me rong hnam dơnŏ iĕm oei pơngot. 
GEN.42.20	Na khan dơ̆ng, iĕm athei chông ba oh hơdruch jur tơ âu, lei nơ̆r iĕm pơma noh trŏ păng lu iĕm huay kơ lôch, thoi noh lu sư pơm kiơ̆.
GEN.42.21	Lu sư khan tơduă lu sư thoi âu: Sĭt tơpă bơ̆n đei pơm yoch hăm oh bơ̆n boih; yua kơ adrol sơ̆ bơ̆n 'bôh jơhngơ̆m sư sơ'ngon, sư apinh bơ̆n mơnat, mă-lei lu bơ̆n ưh kơ mơ̆ng, thoi noh na 'nâu đei tơdrong truh kơ lu bơ̆n thoi âu.
GEN.42.22	Rubên tơl; Hăm trŏ kơ inh khan kơ lu đe oh khan: 'Nĕ kơ pơm yoch kơ bơngai 'lơ̆p noh? Mă-lei lu iĕm ưh kơ mơ̆ng, 'nâu dang tơiung pham sư tuh kơ lu bơ̆n. 
GEN.42.23	Yua kơ Jôsep đei yua minh 'nu bơngai pơma tơblang hăm lu 'nhŏng sư, na đe 'nhŏng sư ngeh kơ Jôsep ưh kơ kơtơ̆ng ưh kơ băt,
GEN.42.24	Jôsep tơwih muh măt sư weh tơ nai na nhơ̆m, đơ̆ng noh wih pơma dơnuh păng đe 'nhŏng sư dơ̆ng; na sư rôp lê̆ Simêôn minh 'nu lăm lu 'nhŏng sư athei chô̆ 'bơ̆t tơm muh măt lu 'nhŏng sư.
GEN.42.25	Jôsep athei lu đe jang kơ sư tŏng ăn 'ba 'bĕnh kơ 'bi păng tah pơdrâu jên tơ rim 'bi lu 'nhŏng sư, kư̆m đei ăn thim tơmam sa rok trong. Đam sư pơm thoi nơ̆r sư đei pơkă. 
GEN.42.26	Đơ̆ng noh lu sư hơtŏk 'ba lu sư tơ kơdŭ aseh na wih brŏk.
GEN.42.27	Truh tơ anih pai sa, minh 'nu lăm lu sư pơih lăng lăm 'bi wă ăn kơ aseh lu sư sa 'ba, oei 'bôh jên lu sư oei 'bơ̆t 'bi sư. 
GEN.42.28	Na hloi khan kơ lu 'nhŏng oh sư! Jên inh oei ba pơdrâu, âu oei tơ lăm 'ba âu! Lu 'nhŏng oh sư hli pơma rah, tơtơ̆ rah na khan: Kră Yang 'Bok Kei-Dei đei pơm kiơ kơ lu bơ̆n lâu kih.
GEN.42.29	Lu sư wih brŏk tơ Jakôp 'bă lu sư tơ dêh Kanaan, roi ăn kơ 'bă sư mơ̆ng dôm tơdrong truh, thoi âu: 
GEN.42.30	Bơngai mă oei pơm yŏng lăm char Êyiptơ pơma kơ lu nhôn khan lu nhôn năm chă dăr lăng char sư. 
GEN.42.31	Mă-lei lu nhôn đei tơl sư thoi âu: Lu nhôn bơngai 'lơ̆ng đĕch, ưh kơ sĭ chă lăng dêh char iĕm ôh. 
GEN.42.32	Lu nhôn âu mơjĭt-'bar 'nu 'nhŏng oh, minh pôm 'bă minh 'nu hiong ưh pă băt tơ yơ oei pă oh hơdruch sư oei hăm 'bă nhôn tơ char Kanaan.
GEN.42.33	Bơngai mă pơm yŏng char noh khan: Pơm thoi âu, na inh băt kơ lu iĕm bơngai tơpăt; lê̆ bĕ tơ âu minh 'nu, đĭ lu iĕm wih brŏk ba 'ba 'me rong hnam dơnŏ lu iĕm. 
GEN.42.34	Iĕm athei iŏk chông ba oh hơdruch iĕm tơ inh. Thoi noh, na inh băt nhen iĕm ưh kơ trŏ bơngai chă dăr char nhôn, na trŏ kơ bơngai tơpăt 'lơ̆ng đĕch; inh gô pơdrâu 'nhŏng iĕm noh, na iĕm gơh mơdro sa lăm char âu rơngei.
GEN.42.35	Na, Kơplah lu 'nhŏng sư tuh 'ba đơ̆ng 'bi sư kơdih kơdih, na 'bơ̆t 'bơ̆r 'bi, rim 'nu jên oei oei ngăl tơ rim 'bi lu sư; 'bă sư hăm lu 'nhŏng oh sư 'bôh jên oei đei, na hli dêh.
GEN.42.36	Jakôp, 'bă lu sư khan thoi âu: Lu iĕm tă kơ pơm tơhiong lê̆ kon inh; Jôsep hiong hloi boih Simêôn kư̆m hiong mơ̆n; na dang ei wă chông anhăk Bênjamin năm dơ̆ng hă? Dôm tơdrong ơh sơ'ngon âu tă tuh kơ inh ngăl.
GEN.42.37	Rubên drơ̆ng 'bă sư thoi âu: 'Bă, ih athei pơjao oh nhôn kơ inh, inh gô chông tơwih sư brŏk tơ ih, tơdah oh nhôn ưh kơ brŏk tơ âu, lei ih pơlôch 'bar 'nu kon drŏ-nglo inh to kư̆m bưh.
GEN.42.38	Mă-lei Jakôp tơl sư: Kon hơdruch inh ưh kơ ăn sư kiơ̆ iĕm ôh. Yua kơ 'nhŏng sư đĭ lôch hiong boih, oei lăp pă minh 'nu sư, tơdah đei tơdrong ưh kơ pŭn truh kơ sư rok trong dơ̆ng lei lu iĕm âu wă pơm ăn kơ 'bok sŏk ko âu ơh sơ'ngon blĕk wă jur tơ dêh atâu.
GEN.43.1	Na, tơdrong pơngot rơwĕt rai dêh lăm char sư. 
GEN.43.2	Phe 'ba hnam dơnŏ sư sŏng sa đĭ boih phe 'ba mă đơ̆ng lu sư chă răt đơ̆ng dêh Êyiptơ noh: Na 'bă lu sư bơtho khan kơ lu sư dơ̆ng: Lu iĕm năm jur chă sa kơ lu bơ̆n 'ba dơ̆ng.
GEN.43.3	Juđa tơl: Bơngai noh ki sư đei pơkă kơ lu nhôn tơpă thoi âu: Yua kơ tơdah oh hơdruch ưh kơ jur kiơ̆ hơdai lu iĕm, lei lu iĕm ưh pă 'bôh muh măt inh. 
GEN.43.4	Tơdah ih ăn kơ oh nhôn năm, lei lu nhôn gơh jur tơ dêh Êyiptơ chă phe 'ba kơ ih. 
GEN.43.5	Tơdah ưh, lei lu nhôn ưh kơ đei jur ôh, yua kơ bơngai noh đei khan boih thoi âu: Yua kơ tơdah oh hơdruch ưh kơ jur kiơ̆ lu iĕm, lei lu iĕm ưh pă đei 'bôh muh măt inh dơ̆ng boih.
GEN.43.6	Isơrael jet: Liơ mă lu iĕm hơgei dêh pơm kơ inh, na tơbăt ăn kơ bơngai 'nei khan lu iĕm oei đei minh 'nu oh hơdruch dơ̆ng?
GEN.43.7	Lu sư tơl: Bơngai noh sư apinh hơlen dêh lu nhôn păng gah tơdrong 'nhŏng oh lu nhôn thoi âu: 'Bă lu iĕm hăm oei arih? Hăm pă đei oh dơ̆ng ưh? Lu nhôn tơl dôm lu nơ̆r noh. Na bu băt kơ sư wă pơkă athei lu nhôn thoi âu: Athei chông ba oh hơdruch iĕm jur tơ âu.
GEN.43.8	Juđa drơ̆ng Isơrael 'bă sư thoi âu: Apinh ih ăn oh hơdruch kiơ̆, na lu nhôn pơ̆n iung yak năm, wă kơ lu nhôn, lu kon, lu sâu, ih âu đei arih huay kơ lôch. 
GEN.43.9	Inh gô bơwei sư; ih gô pơm kơ inh tơdah inh ưh kơ đei chông ba sư brŏk 'bơ̆t anăp ih. Inh gô pŭ tơdrong glăi 'bơ̆t anăp ih ling-lang đĭ chăl arih. 
GEN.43.10	Tơdah huay kơ đei tơdrong kiơ lei lu nhôn brŏk năm 'bar wơ̆t boih.
GEN.43.11	Đơ̆ng noh Isơrael, 'bă lu sư khan: Tơdah đei tơdrong thoi noh, lei lu iĕm athei pơm thoi âu: Athei pơih iŏk tơmam gĭt kăp đơ̆ng lăm kơdŭng iĕm mă chĕp ba đơ̆ng dêh bơ̆n âu: Pơgang 'bâu phu, đak sut, chai 'long, 'long 'bâu phu, plei 'long gĭt na pơyơ̆r ăn kơ sư pơm tơmam bơnê. 
GEN.43.12	Athei chĕp ba jên hloh 'bar wơ̆t kơ lu adrol ki, wă pơdrâu kơ sư đơ̆ng sư tah pơdrâu lăm 'bơ̆r 'bi lu iĕm ki. Băt sư hiơt kơlĕ. 
GEN.43.13	Lu iĕm jah iung yak năm, chông ba oh hơdruch iĕm năm jur truh tơ bơngai noh. 
GEN.43.14	Apơi kơ Kră Yang 'Bok Kei-Dei, mơsêh mơyang tơgŭm ăn kơ sư đei mơnat kơ iĕm păng achăng 'nhŏng ki, hăm Bênjamin ăn kơ iĕm, bĕ gah 'bă, tơdah hiong kon, 'bă kư̆m chu đĕch boih.
GEN.43.15	Thoi noh, lu 'nhŏng oh sư chĕp ba jên hloh kơ adrol ki 'bar wơ̆t, hăm lu tơmam pơyơ̆r, kư̆m chông ba Bênjamin yak hơdai jur tơ Êyiptơ wă tơ'bơ̆p Jôsep. 
GEN.43.16	Kơplah Jôsep 'bôh Bênjamin kư̆m jur kiơ̆, sư đei pơkă kơ bơngai wei-lăng, hnam sư thoi âu: Athei chông ba lu đe âu mơ̆t tơ lăm hnam, rôp kon sem dơrong hơmet pơm 'nhot sa păng pôk ăn por 'nhot; yua kơ 'năr dơ̆ng âu kơnh lu sư gô sŏng sa hơdai inh.
GEN.43.17	Bơngai wei-lăng hnam sư pơm kiơ̆ thoi sư đei pơkă, tơmơ̆t đĭ lu sư lăm hnam Jôsep. 
GEN.43.18	'Nhŏng oh sư 'bôh đe tơmơ̆t lu sư lăm hnam Jôsep, kơna lu sư hli păng pơma tơduă lu sư khan: Âu yua kơ jên ki sư đei tah pơdrâu tơ rim 'nu 'bơ̆t 'bơ̆r 'bi bơ̆n, na sư mă tơmơ̆t bơ̆n tă tơ âu, wă chă tơdrong wă teh tôn lu bơ̆n, rôp lu bơ̆n pơm đĭch păng pơgô̆ thu iŏk dôm tơmam, dôm lu aseh bơ̆n.
GEN.43.19	Lu 'nhŏng oh sư noh năm jê̆ tơ bơngai wei-lăng hnam Jôsep, Khan kơ sư 'bơ̆t 'nguaih kơ 'măng. 
GEN.43.20	Thoi âu: Apinh yŏng kơ kơdră mơnat ăn! 'Nhŏng oh lu nhôn năm tơ âu minh wơ̆t boih, wă chă tơmam sa; 
GEN.43.21	Păng wă nhôn brŏk truh tơ anih nhôn pơdơh nhôn pơih 'bi 'bôh jên lu nhôn oei tơ lăm 'bi lu nhôn ngăl; lơ tŏ sĕt trăp phiơl dang yơ oei tôm dôm noh. Âu, lu nhôn kư̆m chĕp ba kơsô̆ jên noh. 
GEN.43.22	Păng kư̆m đei chĕp ba jên plơ̆ng hai dơ̆ng wă răt phe 'ba. Ưh kơ băt bu mă tah pơdrâu lê̆ tơ lăm 'bi lu nhôn dơ̆ng.
GEN.43.23	Bơngai wei hnam khan; hiôk-hian bĕ iĕm 'nĕ kơ hli minh tơdrong kiơ! Noh đơ̆ng Kră Yang 'Bok Kei-Dei lu iĕm, mă Kră Yang 'Bok Kei-Dei 'bă lu iĕm, đei ăn tơmam gĭt tơ lăm 'bi lu iĕm. Lu jên iĕm inh iŏk boih. Đơ̆ng noh sư ba Simêôn năm tơ 'nhŏng oh lu sư;
GEN.43.24	Đơ̆ng noh năm ba lu 'nhŏng oh sư mơ̆t tơ lăm hnam Jôsep, iŏk ăn đak ôp jơ̆ng păng kư̆m hiĕm aseh lu sư sa. 
GEN.43.25	Lu 'nhŏng oh sư hơmet lê̆ tơmam gô Jôsep brŏk 'năr dơ̆ng yua kơ lu sư đei kơtơ̆ng khan wă sŏng sa hơdai tơ noh.
GEN.43.26	Wă Jôsep brŏk truh tơ hnam lu sư pơyơ̆r ăn kơ Jôsep tơmam mă đơ̆ng lu sư chĕp ba đơ̆ng hnam, na lu sư drap bon tơ teh kơkuh 'bơ̆t anăp Jôsep. 
GEN.43.27	Sư apinh hloi lu 'nhŏng oh sư thoi yơ hăm oei liĕm akâu păng khan; “'bă kră mă lu iĕm đei roi kơ inh ki noh sư hăm oei liĕm akâu, hăm oei arih?”
GEN.43.28	Lu sư tơl: Đĭch đam ih, 'bă lu nhôn, sư oei liĕm akâu mơ̆n păng oei arih đơ̆ng noh sư kŭp kơ̆l kơkuh.
GEN.43.29	Jôsep lăng 'bôh Bênjamin, oh sư, kon drŏ-nglo mĕ sư, na sư apinh: To noh hăm trŏ kơ oh hơdruch mă iĕm đei roi kơ inh ki? Sư khan dơ̆ng: Ơ dăm! Apinh Kră Yang 'Bok Kei-Dei ăn tơdrong pŭn hiôk kơ ih!
GEN.43.30	Jôsep lăng oh sư, na sư 'brơ̆k mơnat lĕch đak măt sư kơdâu lĕch tơ 'nguaih wă kơ chă anih nhơ̆m. Sư mơ̆t lăm hnam tơ anih sư na nhơ̆m. 
GEN.43.31	Đơ̆ng noh 'nhao măt sư na mơ̆t dơ̆ng, ĕnh păng khan: Hơmet bĕ tơmam sŏng sa.
GEN.43.32	Lu đe ei hơmet ăn kơ Jôsep gơ'bang sŏng sa phara: Yua kơ bơngai Êyiptơ ngăl lăng kơ bơngai Hêbrơ lŭch kơ sư yua kơ thoi noh na ưh kơ sŏng sa hơdai. 
GEN.43.33	Thoi noh lu 'nhŏng oh sư hơdai sŏng sa tơklă anăp Jôsep 'lơ̆p 'lŏ kiơ̆ trŏ kơ sơnăm hơrĭ hơrĭ, lu sư pơglăn băl liơ kih? 
GEN.43.34	Jôsep athei pôk ăn kơ lu 'nhŏng oh sư tơmam sa dan 'bơ̆t anăp sư. Mă-lei Bênjamin đe ăn tơmam sa lơ hloh kơ lu nai pơđăm wơ̆t. Lu sư sŏng sa 'băt 'lơ̆ng ngôi chơt hơdai hăm Jôsep.
GEN.44.1	Jôsep pơkă dơ̆ng kơ bơngai wei-lăng pơk 'ba noh thoi âu: Dah lu sư kĕ chơ dôm yơ ih kư̆ tah ăn kơ lu sư 'bĕnh dôm noh, kư̆m tah pơdrâu jên 'bơ̆t 'bơ̆r 'bi. 
GEN.44.2	Kŭm athei tah kơchŏk hu inh păng jên oh hơdruch wă răt 'ba noh tơ lăm 'bi sư. Bơngai wei-lăng pơk 'ba noh pơm kiơ̆ thoi Jôsep đei pơkă kơ sư.
GEN.44.3	Năr đơ̆ng rŏng, 'năr 'nao lĕch, sư ăn kơ lu đe noh păng đĭ-đăng lu aseh sư brŏk. 
GEN.44.4	Kơplah lu sư lĕch hlôi kơ pơlei tam mă ataih, Jôsep khan kơ bơngai wei hnam ei thoi âu: Năm druh kiơ̆ lu sư bĕ, mưh tam boih, ih khan thoi âu: Liơ iĕm pơm kơnê̆ kơ bơngai pơm 'lơ̆ng kơ iĕm, liơ iĕm tơtông iŏk kơchŏk hu yŏng inh? 
GEN.44.5	Kơchŏk 'nâu boih mă yŏng inh juăt kơ huch sik? Păng chă pơih tơdrong hlơp, lu iĕm pơm tơdrong noh kơnê̆ dêh.
GEN.44.6	Bơngai wei hnam noh druh tam boih păng khan dơ̆ng thoi nơ̆r tơtă noh; 
GEN.44.7	Lu 'nhŏng oh sư tơl: Yua kơ kiơ yŏng nhôn pơma thoi noh? Lu nhôn ưh kơ lah pơm thoi noh ôh. 
GEN.44.8	Âu, đơ̆ng dêh Kanaan lu nhôn đei chĕp ba jên mă đêl tah lê̆ 'bơ̆t 'bi nhôn dơ̆ng wă pơdrâu ăn kơ ih ră; mă-lei liơ mă khan wă tơtông dơ̆ng hu maih đơ̆ng anih yŏng tơ'ngla ih? 
GEN.44.9	Apinh ih chă tơmam noh tơ lăm 'bi bu bơngai noh athei pơlôch bĕ păng kơdih akâu lu nhôn kư̆m jing đĭch đam ih.
GEN.44.10	Bơngai wei hnam ei khan: Bưh! Pơm thoi iĕm đei khan noh; inh chă 'bôh kơchŏk noh tơ lăm 'bi bu, bơngai noh pơm đĭch đam inh; gah lu nai huay kơ đei kiơ ôh.
GEN.44.11	Đơ̆ng noh hloi, đĭ-đăng kơ lu sư bu bu kư̆m tơjur 'bi kơdih kơdih tơ teh păng pơih chă lăng. 
GEN.44.12	Bơngai wei-lăng ei chă pơih lăng iŏk đơ̆ng 'nhŏng kơdră truh tơ oh hơdruch. Kơchŏk noh 'bôh tơ lăm Bênjamin. 
GEN.44.13	Đĭ-đăng kơ lu sư hek ao kơdih kơdih. Hơtŏk 'bi 'ba tơ rŏng aseh, năm hơlơ̆k brŏk tơ pơlei Jôsep.
GEN.44.14	Juđa hăm đĭ-đăng 'nhŏng oh sư mơ̆t dơ̆ng tơ lăm hnam Jôsep; sư oei lăm hnam noh; lu sư drap bon tơ teh kơkuh 'bơ̆t anăp sư. 
GEN.44.15	Jôsep apinh: Lu iĕm pơm kiơ tơdrong ưh kơ 'lơ̆ng thoi noh? Iĕm ưh kơ băt ôh hă, inh ngăl chă pơih tơdrong hlơp.
GEN.44.16	Juđa tơl: Lu nhôn pă băt thoi yơ hăm yŏng tơ'ngla nhôn wă pơma dŏng nhôn kơdih thoi yơ? Wă pơ̆n pơma kơ ih thoi yơ dơ̆ng. Kră Yang 'Bok Kei-Dei 'bôh nhen boih tơdrong kơnê̆ đĭch đam ih. 'Nâu, na đĭ-đăng kơ lu nhôn păng bơngai mă chă 'bôh kơchŏk tơ 'bi sư wă jing đĭch đam ih yŏng tơ'ngla.
GEN.44.17	Mă-lei Jôsep tơl lu sư: Inh ưh kơ wă pơm tơdrong thoi noh! Bơngai bu mă đei chă 'bôh kơchŏk tơ lăm 'bi sư, bơngai noh đĕch jing đĭch đam inh; na lu bơngai nai brŏk bĕ tơ hnam 'bă hiôk-hian.
GEN.44.18	Juđa năm jê̆ tơ Jôsep păng lung apinh thoi âu: Yua kơ ih pơm tih hơtŏ kơ hơngiĕng Pharaôn, apinh ih mơnat, 'nĕ kơ hil blĕk kơ đĭch đam ih, asong inh pơma minh nơ̆r kơ ih mơ̆ng yŏng tơ'ngla. 
GEN.44.19	Ih đei apinh lu nhôn đĭch đam ih thoi âu: Lu iĕm hăm pă đei oh hơdruch păng 'bă lu iĕm hăm pă oei? 
GEN.44.20	Nhôn đei tơl ih thoi âu: Lu nhôn oei đei 'bă kră boih păng kư̆m oei đei minh 'nu oh 'lơ̆p mă hơiơch tuch-luch ăn kơ sư. 'Nhŏng kơdră sư lôch boih, na lăm lu kon mĕ sư, oei pă minh 'nu sư boih păng 'bă nhôn kơeng kơ sư dêh.
GEN.44.21	Ih đei khan thoi âu: Athei chông ba sư jur tơ inh, wă kơ inh 'bôh sư păng măt inh kơdih. 
GEN.44.22	Păng lu nhôn kư̆m đei roi boih kơ ih thoi âu: Oh 'lơ̆p noh ưh kơ gơh tơklah đơ̆ng 'bă sư ôh; tơdah sư tơklah đơ̆ng 'bă sư lei 'bă sư gô lôch. 
GEN.44.23	Mă-lei ih đei khan: Tơdah oh hơdruch ưh kơ đei kiơ̆, lei lu iĕm ưh pă đei layơ wă 'bôh muh măt inh dơ̆ng. 
GEN.44.24	Thoi noh boih lu nhôn brŏk ki lu nhôn brŏk roi ăn kơ 'bă lu nhôn đĭch đam ih dôm lu nơ̆r ih đei pơma noh.
GEN.44.25	Đơ̆ng noh, 'bă lu nhôn khan thoi âu: Năm jur dơ̆ng bĕ chă 'ba. 
GEN.44.26	Lu nhôn tơl sư: Ưh kơ gơh ôh; athei ăn oh hơdruch nhôn jur kiơ̆ lei gơh, tơdah ưh lei lu nhôn ưh pă gơh tơ'bơ̆p muh măt sư dơ̆ng.
GEN.44.27	Đĭch đam ih 'bă lu nhôn, drơ̆ng khan: Lu iĕm athei băt akăn pơjing ăn kơ inh 'bar 'nu kon drŏ-nglo; 
GEN.44.28	Minh 'nu năm đơ̆ng inh hiong boih, inh kư̆m đei khan: Băt sem bri châu sa boih, yua kơ truh dang ei tam mă 'bôh. 
GEN.44.29	Tơdah lu iĕm wă chông ba oh âu dơ̆ng tơklah đơ̆ng inh, dah đei tơdrong kiơ truh kơ sư, thoi iĕm wă pơm kơ 'bă iĕm sŏk ko âu jĭ nuih hang klơm jur tơ dêh atâu.
GEN.44.30	'Bă nhôn 'mêm kơeng kơ sư dêh, măr sư dang pôm akâu pôm bơhngol; dang ei, inh brŏk truh tơ anih đĭch đam ih, 'bă nhôn, na ưh kơ đei oh hơdruch âu. 
GEN.44.31	Na mưh lăng biŏng kơ sư ưh kơ 'bôh oh hơdruch, sĭt sư lôch tơpă. Na thoi ei dang ih pơm ăn kơ 'bă sŏk ko lu nhôn, kư̆m đĭch đam ih jĭ klơm hang nuih lôch. 
GEN.44.32	Yua kơ inh pơkă kơjăp hăm 'bă gah oh hơdruch âu na inh khan: Tơdah nhôn ưh kơ đei ba oh nhôn brŏk tơ ih dơ̆ng yoch hăm ih ling-lang hloi.
GEN.44.33	Yua kơ thoi ei, na apinh lê̆ inh pơm đĭch ih tơplih kơ bơngai 'lơ̆p âu, wă kơ sư brŏk kiơ̆ lu 'nhŏng sư. 
GEN.44.34	Yua kơ tơdah 'lơ̆p âu ưh kơ brŏk, lei liơ nhôn pơ̆n brŏk tơ 'bă nhôn? Liơ inh pơ̆n lăng tơdrong kơnê̆ gô truh kơ 'bă inh.
GEN.45.1	Dang ei Jôsep pă kĕ ĕnh boih na sư pơma ôr thoi âu: Puh lê̆ lu bơngai Êyiptơ lĕch tơ 'nguaih, kơplah Jôsep roi tơbăt sư kơdih kơ lu 'nhŏng oh sư, na ưh kơ đei bu nai oei tơ noh. 
GEN.45.2	Jôsep nhơ̆m, ô kon pơlei Êyiptơ kơtơ̆ng păng hnam dơnŏ Pharaôn kư̆m kơtơ̆ng ang.
GEN.45.3	Jôsep khan kơ lu 'nhŏng oh sư thoi âu: Inh boih Jôsep. 'Bă inh oei arih ưh? Mă-lei 'bơ̆t anăp sư lu 'nhŏng oh sư kơdih rŭng răng ưh kơ đei bu gơh pơma.
GEN.45.4	Jôsep khan dơ̆ng; ơ lu 'nhŏng oh năm mă jê̆ tơ inh. Na lu sư năm jê̆ tơ sư. Sư khan inh Jôsep, oh mă lu iĕm tĕch inh kơ đe chông ba inh tơ dêh Êyiptơ sơ̆. 
GEN.45.5	Dang ei iĕm lê̆ pă tơchĕng, kư̆m lê̆ pă hmach khan tĕch inh tơ dêh char âu; noh wă kơ wei-lăng tơdrong arih lu iĕm, Kră Yang 'Bok Kei-Dei đei wơh inh năm tơ âu adrol kơ lu iĕm. 
GEN.45.6	Dang ei 'bar sơnăm boih lăm dêh char đei pơngot rơwĕt păng kư̆m oei pă pơđăm sơnăm dơ̆ng ưh kơ đei gơh choh pơtăm yă kiơ, ưh kơ đei kĕch, yuă kiơ.
GEN.45.7	Kră Yang 'Bok Kei-Dei wơh inh năm tơ âu adrol, wă kơ lu iĕm oei đei ioi adrĕch kơpal teh âu, wă gơnang kơ minh tơdrong pơklaih tih wă oei bơwei tơdrong arih ăn kơ 'nhŏng oh. 
GEN.45.8	Ưh, kơ trŏ lu 'nhŏng oh wơh inh năm tơ âu, noh đơ̆ng Kră Yang 'Bok Kei-Dei; Sư ăn kơ inh pơm yŏng tơgŭm Pharaôn, wei-lăng đĭ hnam dơnŏ sư păng pơgơ̆r jơ̆p đĭ kơ dêh char Êyiptơ.
GEN.45.9	Lu đe 'nhŏng oh jah brŏk tơ 'bă mă tĕnh bĕ; păng khan kơ sư thoi âu: Jôsep kon 'bă, đei khan thoi âu: Kră Yang 'Bok Kei-Dei jao inh pơm yŏng pơgơ̆r dêh Êyiptơ. 'Bă athei jur oei tơ inh; 'nĕ kơ hiơ̆. 
GEN.45.10	'Bă, lu kon, sâu, lu bơbe triu, rơmo, mŭk măk 'bă gô oei tơ tơring Gôsen kư̆m jê̆ tơ âu. 
GEN.45.11	Tơ noh inh gô wei-lăng 'bă, yua kơ oei pơđăm sơnăm pơngot rơwĕt hli kơnh 'bă, hnam dơnŏ 'bă păng đĭ-đăng mŭk tơmam gô hiong hiach.
GEN.45.12	'Nâu lu đe 'nhŏng păng Bênjamin oh inh, đei 'bôh păng măt păng kơtơ̆ng đơ̆ng nơ̆r inh pơma dơnuh păng 'nhŏng oh. 
GEN.45.13	Thoi ei, ră roi bĕ dôm tơdrong ư-ang 'lơ̆ng inh lăm dêh Êyiptơ păng dôm tơdrong 'nhŏng oh 'bôh păng kơtơ̆ng păng jah mă tĕnh tĕnh chông ba 'bă năm tơ âu. 
GEN.45.14	Jôsep kuăr chŭm Bênjamin oh sư pôm mĕ 'bă na nhơ̆m, oh sư Bênjamin kư̆m kuăr sư na nhơ̆m. 
GEN.45.15	Jôsep kư̆m chŭm lu 'nhŏng sư na nhơ̆m. Đơ̆ng noh lu sư pơma dơnuh hăm Jôsep.
GEN.45.16	Kơtơ̆ng truh, tơ hnam Pharaôn khan; 'nhŏng oh Jôsep truh boih, Pharaôn păng đĭ-đăng bơngai pơgơ̆r kơtơ̆ng kư̆m hiôk. 
GEN.45.17	Pharaôn đei khan kơ Jôsep thoi âu: Athei pơkă kơ lu 'nhŏng oh ih, chơ hơtŏk tơmam tơ rŏng aseh, na wih brŏk tơ dêh Kanaan. 
GEN.45.18	Chông 'bă păng đĭ hnam dơnŏ sư jur oei păng inh. Inh gô asong kơ lu sư tơmam kiơ mă gĭt hloh tơ char Êyiptơ âu păng lu sư gô choh jang đei teh 'lơ̆ng mơ̆r.
GEN.45.19	Na inh kư̆m đei wă pơkă kơ ih dơ̆ng khan kơ lu sư thoi âu: Athei chĕp ba gre đơ̆ng dêh Êyiptơ wă chơ lu hơ'lơ̆p păng akăn lu sư păng kư̆m chơ ba 'bă jur oei tơ âu. 
GEN.45.20	'Nĕ kơeng 'mêm achăng lê̆ tơmam, yua kơ dôm tơmam kiơ mă gĭt păng 'lơ̆ng lăm dêh Êyiptơ âu gô ăn kơ lu sư.
GEN.45.21	Lu kon drŏ-nglo 'bok Isơrael pơm kiơ̆ thoi noh Jôsep chu nơ̆r Pharaôn ăn gre păng tơmam sa rok trong kơ đe 'nhŏng oh sư. 
GEN.45.22	Sư kư̆m ăn ao tai kơ rim 'nu wă hrŭk tơplih, gah Bênjamin, sư ăn pêng-hrĕng hlak jên hu păng pơđăm blah ao tai. 
GEN.45.23	Sư kư̆m gơih thim kơ 'bă sư mơjĭt tŏ aseh chơ lu tơmam gĭt dêh đơ̆ng char Êyiptơ, mơjĭt tŏ aseh yŏng chơ 'ba, 'bĕng păng tơmam sa wă 'măn lê̆ kơ 'bă sư lăm năr jur ei kơnh. 
GEN.45.24	Thoi noh, Jôsep ăn kơ đe 'nhŏng oh sư yak brŏk. Pơkă dơ̆ng kơ lu sư: Apinh lu iĕm 'nĕ kơ tơhil băl rok trong.
GEN.45.25	Lu 'nhŏng oh sư brŏk đơ̆ng dêh Êyiptơ păng truh tơ dêh Kanaan, anih Jakôp, 'bă sư. 
GEN.45.26	Roi tơdrong noh thoi âu: Jôsep sư oei arih dang ei sư oei pơm yŏng pơgơ̆r đĭ dêh Êyiptơ. Mă-lei jơhngơ̆m Jakôp oei ưh kơ ngeh, yua kơ sư ưh kơ lui kơ nơ̆r đe noh roi. 
GEN.45.27	'Nhŏng oh sư ră roi đei tôm nơ̆r mă đơ̆ng Jôsep pơma; Jakôp 'bôh gre đơ̆ng Jôsep wă sơng iŏk sư, lei na jơhngơ̆m sư 'blŏk, 
GEN.45.28	Na khan thoi âu: Huay băt boih; Jôsep kon tơdăm inh oei arih; inh gô jur năm ngôi tơ sư adrol kơ inh lôch.
GEN.46.1	Isơrael yak năm, chĕp ba dôm tơmam sư đei truh tơ Bêrsêba, sư pơyơ̆r tơmam soi kơ Kră Yang 'Bok Kei-Dei 'bă sư Isăk. 
GEN.46.2	Lăm măng ei đei kơtơ̆ng Kră Yang 'Bok Kei-Dei khan kơ sư thoi âu: Jakôp, Jakôp!
GEN.46.2	Isơrael tơl: Đei inh tơ âu.
GEN.46.3	Kră Yang 'Bok Kei-Dei khan; Inh jơ̆ Kră Yang 'Bok Kei-Dei, Kră Yang 'Bok Kei-Dei 'bă ih. Jur bĕ tơ dêh Êyiptơ, hli kơ kiơ. Yua kơ tơ noh Inh gô ăn kơ ih jing minh adrĕch adrung tih. 
GEN.46.4	Kơdih kâu Inh gô jur oei hơdai ih tơ noh păng Inh kơdih gô chông ih brŏk dơ̆ng. Jôsep gô prot măt ih.
GEN.46.5	Jakôp pơtơm yak; đơ̆ng Bêrsêba, lu kon drŏ-nglo Jakôp 'bă lu sư hăm kon akăn lu sư hao gre đơ̆ng Pharaôn mă gơih năm iŏk lu sư ei. 
GEN.46.6	Lu sư kư̆m anhăk ba lu sem dơrong păng mŭk tơmam lu sư đei jang sa tơ dêh Kanaan, wă jur tơ dêh Êyiptơ. 
GEN.46.7	Thoi noh, Jakôp păng đĭ-đăng hnam dơnŏ sư, lu kon drŏ-nglo, lu sâu drŏ-nglo, lu kon drŏ-kăn, lu sư jur đĭ tơ dêh Êyiptơ.
GEN.46.8	'Nâu lu kon drŏ-nglo Isơrael, wă khan Jakôp truh tơ dêh Êyiptơ:
GEN.46.8	Kon kơdră Jakôp noh Rubên.
GEN.46.9	Kon drŏ-nglo Rubên noh:
GEN.46.9	Hanok, Phalu, Hêsrôn păng Karmi.
GEN.46.10	Lu kon drŏ-nglo Simêôn noh:
GEN.46.10	Jêmuel; Jamin, Ôhat, Jakin, Sôha păng Sôl noh kon akăn đơ̆ng dêh Kanaan.
GEN.46.11	Lu kon drŏ-nglo Lêwi noh:
GEN.46.11	Gersôn, Kêhat păng Mêrari.
GEN.46.12	Lu kon drŏ-nglo Juđa noh:
GEN.46.12	Er, Ônan Sêla, Pêres păng Sêra. Mă-lei Êro păng Ônan lôch, tơ lăm dêh Kanaan boih.
GEN.46.12	Kon Pêres noh:
GEN.46.12	Hêsrôn păng Hamul.
GEN.46.13	Lu kon drŏ-nglo Isakar noh:
GEN.46.13	Thôla, Phuwa, Jop păng Sirôn.
GEN.46.14	Lu kon drŏ-nglo Sabulôn noh:
GEN.46.14	Sêrot, Êlon păng Jahlel.
GEN.46.15	Păng lu kon drŏ-nglo păng minh 'nu drŏ-kăn anăn Đina, mă Lêa tơpŭ ăn kơ Jakôp kơplah lu sư oei tơ Phadan Aram, hăm lu sâu noh, đĭ-đăng đei pêng-jĭt 'nu.
GEN.46.16	Lu kon drŏ-nglo Gat noh:
GEN.46.16	Siphôn, Hagi, Suni, Êsbon, Eri, Arôdi păng Arêli.
GEN.46.17	Lu kon drŏ-nglo Aser noh:
GEN.46.17	Imna, Iswa, Iswi păng Bêria,
GEN.46.17	hăm oh Sêra, oh drŏ-kăn sư noh,
GEN.46.17	kon Bêria noh Hêber păng Makien.
GEN.46.18	'Nâu lu kon drŏ-nglo duch Silpa tơpŭ ăn kơ Jakôp, hăm lu sâu sư, đĭ-đăng mơjĭt-tơdrâu 'nu. Sư noh đam La'ban ăn năm awih awăn kơ Lêa, kon drŏ-kăn sư.
GEN.46.19	Lu kon drŏ-nglo Rachel, akăn Jakôp,
GEN.46.19	noh Jôsep păng Bênjamin. 
GEN.46.20	Jôsep đei akăn tơ dêh Êyiptơ anăn kon sâu noh Manase, Êphraim, mă Asơnat, kon drŏ-kăn Phôtiphêra, pơm 'bok soi tơm lăm pơlei Ôn, đei pơjing ăn kơ sư.
GEN.46.21	Lu kon drŏ-nglo Bênjamin noh:
GEN.46.21	Bêla, Bêker, Asbel, Gêra, Naman, Êhi, Ros, Mupim, Hupim păng Ardơ.
GEN.46.22	Na, lu kon drŏ-nglo Rachel pơjing ăn kơ Jakôp păng đĭ lu sâu sư, mơjĭt-puăn 'nu.
GEN.46.23	Kon drŏ-nglo Đan noh:
GEN.46.23	Husim.
GEN.46.24	Lu kon drŏ-nglo Neptali noh:
GEN.46.24	Jaseel, Guni, Jeser păng Silem.
GEN.46.25	Na, lu kon drŏ-nglo duch Bila tơpŭ ăn kơ Jakôp, hăm lu sâu sư, đĭ-đăng tơpơh 'nu. Duch âu đam La'ban năm awih wăn kơ Rachel kon drŏ-kăn sư.
GEN.46.26	Lu sư jur năm truh tơ dêh Êyiptơ păng Jakôp, wă khan bơngai đơ̆ng Jakôp pơjing, tơdah ưh kơ đei jô̆ lu mŏ mai, lei tơdrâu-jĭt tơdrâu 'nu. 
GEN.46.27	Kon Jôsep mă đei pơjing tơ lăm dêh Êyiptơ đei 'bar 'nu, thoi lu bơngai lăm hnam dơnŏ Jakôp jur oei tơ Êyiptơ jô̆ đĭ-đăng đei tơpơh-jĭt 'nu.
GEN.46.28	Jakôp wơh Juđa năm adrol wă apinh Jôsep ăn kơ lu sư tŏk rok jih Gôsen. Thoi noh lu sư mơ̆t đĭ tơ Gôsen. 
GEN.46.29	Jôsep sư năm tơ Gôsen wă sơng, Isơrael, 'bă sư, sư tơ'bơ̆p 'bă sư na kuăr 'bă sư nhơ̆m mah đunh đang.
GEN.46.30	Jakôp khan kơ Jôsep thoi âu: Kuă kơ kiơ lê̆ 'bă jah lôch năr 'nâu. Yua kơ 'bă đei 'bôh muh măt kon boih păng băt boih kon oei arih.
GEN.46.31	Đơ̆ng noh Jôsep khan kơ lu 'nhŏng oh sư thoi âu: Inh gô năm tŏk roi kơ Pharaôn thoi âu: Đĭ hnam dơnŏ 'bă inh păng lu 'nhŏng oh inh, đơ̆ng dêh Kanaan truh tơ âu wă oei păng inh boih. 
GEN.46.32	Lu bơngai juăt tơdrong jang wei triu, rong sem dơrong. Lu sư đei chông ba đĭ lu triu sư păng chĕp đĭ mŭk tơmam lu sư kơdih. 
GEN.46.33	Păng Pharaôn krao lu 'nhŏng oh sư păng apinh thoi âu: Lu iĕm juăt kơ jang tơdrong jang kiơ? 
GEN.46.34	Athei khan tơbăt: Lu đĭch đam ih păng yă 'bok nhôn juăt kơ bơ̆jang wei sem dơrong iŏk đơ̆ng 'lơ̆p sơ̆ khơ̆ dang ei. Noh wă kơ iĕm oei tơ tơring Gôsen, yua kơ kon pơlei Êyiptơ, tơdrong arih lu sư ngăl lăng lu bơngai wei triu 'brơ̆ krưp dêh.
GEN.47.1	Jôsep năm roi ăn kơ Pharaôn dôm tơdrong wă kơ băt păng sư khan thoi âu: 'Bă inh păng lu 'nhŏng oh inh đơ̆ng dêh Kanaan truh boih, đei chông ba khŭl triu, rơmo păng kư̆m chĕp ba lu mŭk tơmam hai, dang ei oei tơ tơring Gôsen. 
GEN.47.2	Sư ba pơđăm 'nu 'nhŏng oh sư năm tơ Pharaôn wă apinh păng roi.
GEN.47.3	Pharaôn jet: Lu iĕm juăt kơ bơ̆jang tơdrong kiơ?
GEN.47.3	Lu sư tơl: Lu đĭch đam ih âu juăt kơ wei triu kư̆m thoi lu 'bok yă nhôn sơ̆. 
GEN.47.4	Đơ̆ng noh lu sư khan dơ̆ng: Noh boih lu nhôn oei tơ tơring mă lu nhôn đei truh boih; yua kơ dêh char Kanaan đei pơngot rơwĕt tih dêh, 'nhĕt kư̆m ưh pă đei wă ăn kơ sem dơrong sa, thoi noh, wă apinh ih ăn kơ lu đĭch đam ih âu oei jang sa tơ tơring Gôsen.
GEN.47.5	Pharaôn khan kơ Jôsep thoi âu: 'Bă ih lu 'nhŏng oh ih truh boih; 
GEN.47.6	Thoi noh dêh Êyiptơ đei 'măn ăn kơ ih; chă păng ăn bĕ kơ 'bă ih hăm lu 'nhŏng oh ih oei tơ anih mă 'lơ̆ng hloh lăm char Êyiptơ âu: Ăn bĕ kơ lu sư oei tơ tơring Gôsen noh; ih băt lăm lu sư bơngai bu gơh juăt hơgei kơ wei rong kon sem dơrong, jao bĕ kơ lu sư wei rong kon sem dơrong inh.
GEN.47.7	Đơ̆ng noh Jôsep chông 'bă sư năm tơ'bơ̆p Pharaôn. Jakôp sơkat ăn wă kơ đei pŭn hiôk kơ Pharaôn. 
GEN.47.8	Pharaôn jet Jakôp thoi âu: Ih arih đei dôm sơnăm boih?
GEN.47.9	Jakôp tơl thoi âu: Lăm lu sơnăm inh arih oei tơ to tơ âu đei đĭ-đăng minh-hrĕng pêng-jĭt sơnăm, lăng lăm sơnăm inh oei arih kơđeh tơpă păng pơmat-tat, ưh kơ đei hơtŏ dang 'bok 'bă inh arih mă năm tơ jơ̆p-jang. 
GEN.47.10	Jakôp hơpơi sơkat ăn pŭn hiôk kơ Pharaôn minh wơ̆t dơ̆ng, na sư lĕch đơ̆ng noh.
GEN.47.11	Thoi noh, Jôsep chu nơ̆r Pharaôn athei, jao ăn teh kơ 'bă sư păng lu 'nhŏng oh sư oei jang sa, ăn teh mă 'lơ̆ng hloh lăm char Êyiptơ, wă choh jang sa, tơ gah tơring Ramse. 
GEN.47.12	Jôsep asong kiơ̆ kơ kơ̆l bơngai, asong tơmam sa kơ 'bă sư, lu 'nhŏng oh sư păng đĭ-đăng hnam dơnŏ 'bă sư.
GEN.47.13	Yua kơ đei tơdrong pơngot rơwĕt tih dêh thoi noh na jơ̆p-jang kơ dêh char rơdu rơmơ̆n ưh pă đei tơmam sa; dêh Êyiptơ păng dêh Kanaan kư̆m ưh kơmah yua kơ tơdrong rơwĕt noh. 
GEN.47.14	Jôsep ra iŏk đĭ jên kăk lăm dêh Êyiptơ păng dêh Kanaan, wă khan jên đơ̆ng lu bơngai răt 'ba; na tah mong lê̆ jên noh lăm hnam kho Pharaôn. 
GEN.47.15	Kơplah jên kăk lăm dêh char Êyiptơ păng dêh Kanaan đĭ boih, na đĭ-đăng kon pơlei năm tơ Jôsep ôr krao thoi âu: Apinh asong nhôn phe 'ba; yua kơ jên lu nhôn đĭ boih na wă lê̆ kơ nhôn lôch 'bơ̆t anăp ih đĕch hă?
GEN.47.16	Jôsep tơl lu sư: Tơdah jên kăk đĭ boih, jao lu kon sem dơrong iĕm kơ inh, inh gô tơplih hăm phe 'ba. 
GEN.47.17	Thoi noh lu kon pơlei pơla ba sem dơrong tơ Jôsep tơplih 'ba sư, hăm aseh, lu triu, khŭl rơmo păng aseh iĕ. Sơnăm noh, sư tơplih iŏk lu kon sem dơrong păng 'ba.
GEN.47.18	Đĭ pơđăm sơnăm ei boih, sơnăm đơ̆ng rŏng kon pơlei ôr krao thoi âu: Lu nhôn ưh pă đei ôn kơ 'bok yŏng; jên kăk đĭ 'biao, sem dơrong kư̆m jao ăn kơ ih, dang ei pă akâu jăn păng bri, mir chŭn nhôn đĕch boih. 
GEN.47.19	Thoi noh mă akâu nhôn mă mir chŭn wă tơhiong 'bơ̆t anăp ih 'bok hă? Tơplih phe 'ba ih hăm bri, mir chŭn hai bĕ. Thoi noh, mă lu nhôn, mă bri mir chŭn nhôn jing đĭch đam Pharaôn. Asong nhôn găr kiơ kiơ bĕ wă rei, wă kơ lu nhôn huay kơ lôch păng lu mir teh huay kơ lê̆ bri.
GEN.47.20	Jôsep răt pơđĭ hloi bri seh teh choh đơ̆ng kon pơlei dêh Êyiptơ ăn kơ Pharaôn yua kơ tơdrong pơngot tih na kon pơlei pơla Êyiptơ jing tĕch lê̆ mir 'ba lu sư; thoi noh mir chŭn jing mir chŭn Pharaôn ngăl. 
GEN.47.21	Gah kon pơlei đơ̆ng tôch gah âu truh tôch gah to tă kơ năm oei tơ pơlei tih ngăl. 
GEN.47.22	Mă-lei chŭn mir, gah teh lu 'bok soi, Jôsep ưh kơ đei răt ôh, yua kơ lu sư đei phe 'ba đơ̆ng Pharaôn klah asong hai. Thoi ei na lu 'bok soi ưh kơ đei tĕch ôh mir chŭn lu sư.
GEN.47.23	Jôsep khan kơ kon pơlei pơla thoi âu: Dang ei inh răt iŏk boih lu bri păng mir chŭn lu iĕm ăn kơ Pharaôn, âu, adrĕch, găr wă kơ lu iĕm rei pơm dơđah lăm chŭn noh. 
GEN.47.24	Na truh tơ bơyan, kĕch yuă, kư̆ ăn kơ Pharaôn minh lăm pơđăm, gah oei pă puăn noh 'măn kơ lu iĕm pơm adrĕch, wă pơm tơmam sa kơdih akâu păng hnam dơnŏ kon akăn.
GEN.47.25	Kon pơlei drơ̆ng: 'Bok ih đei pơrih lu nhôn! Apinh ih asong mơnat kơ lu nhôn 'bơ̆t anăp ih, nhôn jing đĭch đam Pharaôn.
GEN.47.26	Gah tơdrong noh, Jôsep pơkă minh tơdrong juăt, truh tơ dang ei oei đei, athei thuê̆ teh ăn kơ Pharaôn minh lăm pơđăm chăl mă bơ̆n đei. Lăp dôm lu chŭn mir lu 'bok soi đĕch huay kơ jô̆ tơmam Pharaôn.
GEN.47.27	Thoi noh, Isơrael oei tơ tơring Gôsen lăm char Êyiptơ, bơ̆jang sa tơ noh, pơjing hơ'lơ̆p rai lơ hloh.
GEN.47.28	Jakôp oei lăm dêh char Êyiptơ đei mơjĭt-tơpơh sơnăm, sư arih đei minh-hrĕng puăn-jĭt tơpơh sơnăm. 
GEN.47.29	Kơplah lăm năr sư wă jê̆ lôch, Isơrael krao Jôsep, kon drŏ-nglo sư păng khan thoi âu: Tơdah 'bă đei tơdrong pŭn hiôk 'bơ̆t anăp kon, dan bĕ ti 'bơ̆t blu 'bă lui gơnang đĭ gơh găt păng pơm tơpăt hăm 'bă, apinh kon 'nĕ kơ 'bŭ 'bă tơ teh đak Êyiptơ âu hŏ. 
GEN.47.30	Mưh 'bă pơdơh kiơ̆ 'bok yă boih, athei tơlĕch 'bă đơ̆ng dêh char Êyiptơ âu, 'bŭ hơdai bơsat 'bok. Jôsep drơ̆ng 'bă sư thoi âu:
GEN.47.30	Kon gô pơm kiơ̆ nơ̆r 'bă đei bơtho khan.
GEN.47.31	Jakôp khan dơ̆ng: Kon pơkă bĕ. Jôsep pơkă, đơ̆ng noh Isơrael sơtơ̆p kŭl-tăng 'bơ̆t kơ̆l giơng sư.
GEN.48.1	Đơ̆ng rŏng kơ tơdrong noh đei bơngai năm khan kơ Jôsep thoi âu: Dang ei 'bă ih jĭ; Jôsep chông ba 'bar 'nu kon drŏ-nglo sư, bre Manase păng Êphraim. 
GEN.48.2	Lu sư tơbăt ăn kơ Jakôp thoi âu: Âu Jôsep kon ih, năm ngôi apong tơ ih, Isơrael adrin iung kơpal giơng.
GEN.48.3	Jakôp khan kơ Jôsep thoi âu: Kră Yang 'Bok Kei-Dei mơsêh mơyang đei tơ'bôh kơ inh păng ăn kơ inh tơdrong pŭn hiôk tơ Lus, lăm dêh Kanaan. 
GEN.48.4	Thoi âu: 'Nâu inh gô ăn kơ ih pơjing hơ'lơ̆p hrôh lơ, jing minh adrĕch adrung tih. Inh gô ăn kơ kon sâu ih đei dêh char âu wă arih jang sa ling-lang.
GEN.48.5	Dang ei, 'bar 'nu kon drŏ-nglo kon đei pơjing lăm dêh char Êyiptơ adrol kơ inh truh noh, Êphraim păng Manase, kư̆m dang hơ'lơ̆p inh thoi Rubên păng Simêôn mơ̆n. 
GEN.48.6	Gah hơ'lơ̆p mă kon đei pơjing đơ̆ng rŏng noh, sư gah e, gah tơdrong mŭk măk, teh choh lu sư gô đei đêl e asong kơ bre 'nhŏng sư ră. 
GEN.48.7	Kơplah inh brŏk đơ̆ng Phadan tơ Kanaan na mĕ e lôch rok trong tơm măt inh, jê̆ Êphrat; inh 'bŭ sư jê̆ trong brŏk tơ Êphrat. Wă khan Betlehem.
GEN.48.8	Isơrael 'bôh lu kon drŏ-nglo na jet: Bĕ bre bu 'nâu?
GEN.48.9	Jôsep tơl: 'Nâu bre kon drŏ-nglo mă Kră Yang 'Bok Kei-Dei đei ăn kơ inh tơ dêh char âu.
GEN.48.9	Isơrael pơma hơlơ̆k dơ̆ng: Apinh ba tơ âu, wă kơ inh sơkat ăn đei pŭn hiôk kơ bre sư.
GEN.48.10	Măt Isơrael ưh kơ bang yua kơ kră, jing pă đei 'bôh kiơ Jôsep năm ba bre kon sư năm jê̆, Jakôp kuăr chŭm.
GEN.48.11	Isơrael khan kơ Jôsep thoi âu: Adrol kơ inh tơchĕng pă 'bôh muh măt e boih, mă-lei dang ei Kră Yang 'Bok Kei-Dei pơm ăn kơ inh gơh 'bôh lu adrĕch ioi e dơ̆ng.
GEN.48.12	Jôsep iŏk bre kon sư đơ̆ng blu păng kŭl-tăng 'bă sư na drap bon tơ teh. 
GEN.48.13	Đơ̆ng noh, sư ba 'bar 'nu kon sư noh năm jê̆ tơ 'bă sư; ti gah 'ngiĕo sư pel Manase năm tơ gah 'ma kơ 'bă sư; ti gah 'ma chông Êphraim năm tơ gah 'ngiĕo kơ 'bă sư. 
GEN.48.14	Isơrael chro ti 'ma sư, pel kơpal kơ̆l Êphraim, bơngai 'lơ̆p, ti gah 'ngiĕo sư pel kơ̆l Manase, sư dan ti thoi sư đei đon tơchĕng pha. Yua kơ Manase bơngai 'lŏ.
GEN.48.15	Đơ̆ng noh sư sơkat ăn kơ Jôsep đei pŭn hiôk.
GEN.48.15	Apơi apinh Kră Yang 'Bok Kei-Dei
GEN.48.15	'bok inh Abraham păng 'bă inh Isăk
GEN.48.15	chu yom Kră Yang 'Bok Kei-Dei
GEN.48.15	mă wei rong inh đơ̆ng oei nge sơ̆ khơ̆ dang ei.
GEN.48.16	Linh jang đei dŏng pơklaih inh đơ̆ng tơdrong pơmat-tat,
GEN.48.16	apinh Ih tuh ăn tơdrong pŭn hiôk kơ bre hơ'lơ̆p âu;
GEN.48.16	wă pơtrơp ioi adrĕch inh păng 'bok yă inh Abraham hăm Isăk
GEN.48.16	păng ăn kơ lu sư hrôh rai lơ jơ̆p-jang kơ teh đak!
GEN.48.17	Mă-lei Jôsep 'bôh 'bă sư dan ti 'ma kơpal kơ̆l Êphraim, na đei đon ưh kơ lăp, na sư iŏk ti 'ma 'bă sư mă đei dan kơpal kơ̆l Êphraim na tơplih tơ kơ̆l Manase. 
GEN.48.18	Na sư khan: Ưh kơ trŏ thoi noh ôh, 'bă kon 'nâu kơdră dan ti gah 'ma 'bă lei trŏ.
GEN.48.19	Mă-lei 'bă sư ưh kơ chu, pơjah khan: 'Bă băt dăm, 'bă băt. Sư kư̆m jing minh adrĕch adrung sư kư̆m jing tih mơ̆n, kon, mă-lei oh sư jing minh adrĕch tih hloh oei tơ jơ̆p-jang dêh char lăm teh đak. 
GEN.48.20	Lăm năr noh sư sơkat ăn pŭn hiôk kơ 'bar 'nu sâu sư 'nei păng khan thoi âu:
GEN.48.20	Yua anăn Ih na kon pơlei Isơrael hơpơi băl đei pŭn hiôk thoi âu:
GEN.48.20	Apinh Kră Yang 'Bok Kei-Dei pơm ăn kơ ih thoi Êphraim păng Manase.
GEN.48.20	Thoi noh, Jakôp pôk Êphraim, adrol kơ Manase.
GEN.48.21	Jakôp khan kơ Jôsep thoi âu: 'Nâu, 'bă wă jê̆ lôch, mă-lei Kră Yang 'Bok Kei-Dei gô tơgŭm dŏng lu đe kon wih brŏk tơ dêh char 'bok yă. 
GEN.48.22	Gah 'bă gô ăn kơ kon teh lơ hloh kơ lu 'nhŏng oh, teh bri mă đei yua hră đao blah iŏk đơ̆ng ti lu kon pơlei Amôrit noh.
GEN.49.1	Jakôp krao lu kon drŏ-nglo sư akŭm păng sư khan thoi âu: Akŭm tơ âu bĕ, inh gô roi ăn kơ iĕm tơdrong gô truh kơ lu iĕm ning-mônh.
GEN.49.2	Ơ lu kon drŏ-nglo Jakôp akŭm bĕ wă mơ̆ng,
GEN.49.2	Mơ̆ng nơ̆r Isơrael 'bă lu iĕm.
GEN.49.3	Rubên! Kon kơdră inh,
GEN.49.3	Jơhngơ̆m pran inh blŭng-a tơdrong pran kơtang inh
GEN.49.3	Đei tơdrong pơyom păng mơsêh.
GEN.49.4	Kon nhen thoi đak poh-yă, na e pă đei tih hloh boih.
GEN.49.4	Yua kơ kon tŏk tơ giơng 'bă,
GEN.49.4	E tŏk kơpal giơng 'bă pơm mơgrĭ kơnê̆ noh!
GEN.49.5	Simêôn păng Lêwi noh 'nhŏng oh minh pôm mĕ 'bă.
GEN.49.5	Khêl đao lu sư yua wă pơm kơnê̆.
GEN.49.6	Apơi jơhngơ̆m inh huay kiơ̆ kơ đon kơnê̆.
GEN.49.6	Tơdrong ư-ang inh huay kơ hơdai lu sư;
GEN.49.6	Yua kơ lu sư đei pơlôch boih bơngai lăm năr sư ơh blĕk.
GEN.49.6	Koh huan jơ̆ng rơmo tơno kiơ̆ thoi lu sư kơdih wă.
GEN.49.7	Trŏ kơ hiap tơpă mưh lu sư hil
GEN.49.7	yua kơ tơdrong noh 'mê̆ brư̆ tơpă.
GEN.49.7	Inh gô pơm kơ lu sư tơklah tơklang đơ̆ng lăm adrĕch Jakôp.
GEN.49.7	Tơklah lê̆ lu sư đơ̆ng lăm kon pơlei Isơrael.
GEN.49.8	Ơ Juđa! Lu 'nhŏng oh e gô bơnê kơ e.
GEN.49.8	Ti e gô 'bơm lu hơko lu ayăt kơ e,
GEN.49.8	Lu kon drŏ-nglo inh gô sơtơ̆p kŭl-tăng 'bơ̆t anăp e.
GEN.49.9	Juđa jơ̆ dăm-brang mơlôh;
GEN.49.9	Ơ dăm! E đei rôp bơnă na anhăk ba brŏk,
GEN.49.9	Sư sơtơ̆p kŭl-tăng, thoi dăm-brang tơno drum.
GEN.49.9	Thoi dăm-brang akăn; hăm đei bu pơ̆n tơiung?
GEN.49.10	'Long jra pơgơ̆r ưh kơ đei layơ tơpleh đơ̆ng ti Juđa.
GEN.49.10	Dôm lu tơdrong pơjing khôi juăt ưh kơ tơklah đơ̆ng 'bar pah jơ̆ng sư.
GEN.49.10	Dĭng yŏng Silôa truh
GEN.49.10	păng lu kon pơlei chu yom kơkuh kơ yŏng noh.
GEN.49.11	Sư chô̆ aseh dăm sư tơ tơm 'long hơmu.
GEN.49.11	Kon aseh sư tơ dơng hơmu 'lơ̆ng hloh,
GEN.49.11	Kŭm iŏk pham hơmu sut ao tơtŏ sư.
GEN.49.12	Măt sư 'brê yua kơ đak hơmu.
GEN.49.12	Hơnĕnh sư kok yua kơ đak toh.
GEN.49.13	Sabulôn oei tơ cheng dơsĭ.
GEN.49.13	Noh jơ̆ anih duk dơ̆ng pơdơh;
GEN.49.13	Bơnơ̆ hơdral sư tơklă tơ Siđôn.
GEN.49.14	Isakar jơ̆ minh pôm aseh iĕ pran kơtang,
GEN.49.14	Oei 'bĭch pơdơh cheng kơdŭng an.
GEN.49.15	Sư 'bôh boih anih pơdơh 'lơ̆ng rŏ,
GEN.49.15	Păng teh jang sa 'lơ̆ng jing dêh.
GEN.49.15	Sư pơgrê hơngiĕng sư wă tung trăp.
GEN.49.15	Chu iŏk tơdrong jang gleh pơmat.
GEN.49.16	Đan gô sek tơlang kơ kon pơlei pơla sư,
GEN.49.16	Minh 'nu lăm khŭl adrĕch Isơrael.
GEN.49.17	Đan gô thoi 'bih răp cheng trong.
GEN.49.17	Minh pôm 'bih bôm lăm trong tôch, kăp kơnơl aseh.
GEN.49.17	Pơm ăn kơ bơngai hao aseh gô huŏng hơtat.
GEN.49.18	Ơ Kră Yang! Inh chang tơdrong dŏng pơklaih đơ̆ng Ih!
GEN.49.19	Gah Gat đe gô năm blah sư,
GEN.49.19	Mă-lei sư blah drŭt păng druh pơdor.
GEN.49.20	Đơ̆ng anih Aser đei tơmam sa 'lơ̆ng.
GEN.49.20	Sư gô chă tơmam 'bâu phu ăn kơ pơtao.
GEN.49.21	Neptali thoi juei akăn tơlĕch đơ̆ng hơdrong,
GEN.49.21	Pơma dôm yơ tă kơ nơ̆r rơngơp păng pơđơ̆k ngăl.
GEN.49.22	Jôsep thoi tơmơ̆ng hla 'long adrih 'lơ̆ng,
GEN.49.22	Chăt cheng tu đak.
GEN.49.22	Dơng tơ'bla hro jơ̆p kơ dur.
GEN.49.23	Lu bơngai chĕp hră pơgreh sư.
GEN.49.23	Prah 'brơ̆m tơ sư păng drŭt blah.
GEN.49.24	Đơ̆ng ti Kră Yang mơsêh Jakôp,
GEN.49.24	Thoi noh hră sư huay kơ pơpơ̆;
GEN.49.24	Đơ̆ng Kră Yang wei-lăng triu brĕ, noh tơmo kŭk Isơrael.
GEN.49.24	Na 'bar pah ti sư jing pran.
GEN.49.25	Kră Yang 'Bok Kei-Dei đơ̆ng 'bă gô tơgŭm e;
GEN.49.25	Kră Yang mơsêh mơyang gô ăn pŭn hiôk kơ e,
GEN.49.25	Wă khan tơdrong pŭn hiôk jruh đơ̆ng plĕnh.
GEN.49.25	Hăm tơdrong pŭn hiôk jruh đơ̆ng anih jrŭ.
GEN.49.25	Tơdrong pŭn hiôk đơ̆ng toh păng đơ̆ng lăm klak mĕ.
GEN.49.26	Pŭn hiôk đơ̆ng 'bă sơkat rai tŏk.
GEN.49.26	Kơjung hloh kơ pŭn hiôk mă đơ̆ng 'bok yă 'bă,
GEN.49.26	Dĭng truh tơ wĕch kông ling-lang khŏm khŏm hloi:
GEN.49.26	Dôm lu pŭn hiôk 'nâu gô oei tơ kơpal kơ̆l Jôsep,
GEN.49.26	'Bơ̆t klĕng bơngai mă pơm yŏng kơ lu 'nhŏng oh sư kơdih.
GEN.49.27	Bênjamin thoi kŏ-so ngăl kăp hek,
GEN.49.27	Pơgê hrôih drôih chă kăp sa sem bri.
GEN.49.27	Gơsơ̆ klah asong sem bri mă đei boih.
GEN.49.28	Lu bơngai noh jing kơ̆l kơ mơjĭt-'bar adrĕch Isơrael; păng noh boih nơ̆r 'bă lu sư pơma 'bơ̆t kơplah 'bă sư sơkat wă kơ đei pŭn hiôk, hơpơi sơkat ăn pŭn hiôk kơdih kơdih rim 'nu kơ lu kon sư.
GEN.49.29	Đơ̆ng noh, sư đei pơma pơkă kơ lu kon drŏ-nglo sư thoi âu: 'Bă gô brŏk kiơ̆ 'bok yă, lu đe kon gô 'bŭ 'bă hơdai 'bok yă, tơ anih trôm tơmo lăm mir Êphrôn, bơngai Hêtit. 
GEN.49.30	Wă khan hơgơp tơmo tơ tơmăn Makbêla hơlĕch kơ Mamrê, tơ tơring Kanaan, mă Abraham đei răt wă pơm bơsat păng răt hloi mir đơ̆ng Êphrôn. 
GEN.49.31	Tơ anih noh, đe 'bŭ Abraham păng yă Sara, akăn sư, Isăk păng Rê'bêka, akăn sư; păng kư̆m tơ anih noh 'bă kư̆m đei 'bŭ Lêa mơ̆n. 
GEN.49.32	Mir chŭn păng hơgơp tơmo tơ noh mă đei răt đơ̆ng kon pơlei Hêtit.
GEN.49.33	Kơplah sư hơpơi pơma dôm nơ̆r noh kơ lu kon drŏ-nglo sư đang boih, na Jakôp yon jơ̆ng sư tơ giơng dơ̆ng, na kơtĕch jơhngơ̆m, wih brŏk kiơ̆ yă 'bok sư.
GEN.50.1	Jôsep kŭp kơ̆l 'bơ̆t muh măt 'bă sư, chŭm 'bă sư păng hmoi. 
GEN.50.2	Đơ̆ng noh, Jôsep athei lu thây pơm pơgang tơgŭm jang kơ sư; yua pơgang 'bâu phu pik kơ atâu 'bă sư; lu 'bok pơgang tơhum akâu Isơrael. 
GEN.50.3	Puăn-jĭt năr đe tơhum pơgang, yua kơ dôm năr noh mă tơhum pơgang tôm boih; kon pơlei pơla Êyiptơ nhơ̆m hmoi kơ Jakôp lăm tơpơh-jĭt năr.
GEN.50.4	Đang kơ pơdong boih, Jôsep khan kơ lu 'bok tih wei Pharaôn thoi âu: Apinh iĕm mơnat kơ inh roi bĕ kơ Pharaôn kơtơ̆ng thoi âu: 
GEN.50.5	'Bă inh pơkă kơ inh thoi âu: 'Nâu 'bă wă jê̆ lôch, kon athei 'bŭ 'bă tơ bơsat mă đei răt lê̆ boih lăm char Kanaan. Thoi noh dang ei inh athei tŏk tơ noh 'bŭ 'bă inh na inh gô jur dơ̆ng tơ âu.
GEN.50.6	Pharaôn drơ̆ng thoi âu: Năm tŏk tơ noh 'bŭ 'bă ih bĕ, thoi nơ̆r 'bă ih pơkă noh.
GEN.50.7	Jôsep chơ ba atâu 'bă sư tŏk 'bŭ; tơ Kanaan; lu kuan tih Pharaôn, lu kră lăm hnam pơtao, lu kră pơlei dêh Êyiptơ, 
GEN.50.8	Đĭ-đăng lu hnam dơnŏ Jôsep đĭ lu 'nhŏng oh păng dôm lu bơngai lăm hnam dơnŏ 'bă sư kư̆m tŏk năm hơdai sư; lăm Gôsen oei lu hơ'lơ̆p păng lu triu, rơmo lu sư đĕch. 
GEN.50.9	Kŭm đei linh aseh păng gre aseh kư̆m năm hơdai; 'nâu boih mă minh tơpôl lơ tơpă năm 'bŭ.
GEN.50.10	Kơplah truh tơ anih juă 'ba Atat, pah to đak Krong Jôrđăn, na lu sư akŭm hmoi sơ'ngon tih dêh tơ noh. Tơ noh Jôsep pơdong 'bă sư lăm tơpơh năr. 
GEN.50.11	Kon pơlei Kanaan, wă khan kon pơlei tơring ei, 'bôh đe nhơ̆m hmoi tơ anih juă 'ba Atat, na lu sư khan: Noh jơ̆ minh tơpôl pơdong tih lu bơngai Êyiptơ. Yua kơ noh na anih âu krao anăn Abel Misraima gah to đak Krong Jôrđăn.
GEN.50.12	Thoi noh lu kon drŏ-nglo Jakôp pơm kiơ̆ thoi nơ̆r 'bă lu sư hơpơi. 
GEN.50.13	Chơ ba atâu 'bă lu sư wih brŏk tơ Kanaan 'bŭ lăm hơgơp tơmo tơ bri Makbêla jê̆ Mamrê mă đêl Abraham răt hloi hăm mir chŭn Êphrôn, đơ̆ng bơngai Hêtit, wă pơm bơsat. 
GEN.50.14	'Bŭ 'bă sư đang boih, Jôsep hăm đĭ-đăng lu 'nhŏng oh păng lu kon pơlei mă đêl kiơ̆ 'bŭ wih jur brŏk tơ dêh Êyiptơ.
GEN.50.15	Lu 'nhŏng oh Jôsep 'bôh 'bă sư lôch boih, na pơma tơduă lu sư khan: Băt Jôsep gô hil plơ̆ kơ lu bơ̆n păng wă pơm 'mong đơ̆ng lu bơ̆n pơm kơnê̆ kơ sư sơ̆. 
GEN.50.16	Lu 'nhŏng oh sư wơh bơngai năm pơma dơnuh hăm Jôsep thoi âu: Adrol kơ wă lôch, 'bă ih đei hơpơi thoi âu: 
GEN.50.17	Năm pơma bĕ hăm Jôsep thoi âu: Ơ Jôsep apinh ih mơnat ăn kơ tơdrong yoch glăi đêl lu 'nhŏng pơm yoch glăi păng ih, lu sư đei pơm yoch păng ih boih ră; mă-lei 'bă apinh ih 'nĕ pă jô̆ yo kơ đĭch đam Kră Yang 'Bok Kei-Dei 'bă. Kơtơ̆ng dôm nơ̆r noh Jôsep nhơ̆m.
GEN.50.18	Kơdih kâu lu 'nhŏng oh sư năm drap bon tơ teh 'bơ̆t anăp Jôsep păng khan: Lu 'nhŏng oh 'nâu jing đĭch đam oh boih.
GEN.50.19	Jôsep tơl lu sư thoi âu: Ơ lu 'nhŏng oh 'nĕ kơ hli kơ minh tơdrong kiơ, yua kơ inh ưh kơ gơh tơplih măt Kră Yang 'Bok Kei-Dei ôh! 
GEN.50.20	Đĭ lu 'nhŏng wă pơrăm inh ră, mă-lei Kră Yang 'Bok Kei-Dei pơm kơ inh đei yua, wă kơ dŏng pơklaih lơ bơngai, thoi noh dôm tơdrong mă đei truh dang ei păng oei wă wei rong tơdrong arih lơlang lơlap kon pơlei. 
GEN.50.21	Thoi ei, 'nĕ kơ hli, inh gô 'me rong lu iĕm păng lu kon akăn iĕm. Đơ̆ng noh Jôsep pơlung lu 'nhŏng oh sư pơma iŏk nơ̆r rơngơp hăm lu 'nhŏng oh sư.
GEN.50.22	Jôsep hăm đĭ hnam dơnŏ 'bă sư oei tơ dêh Êyiptơ; sư oei arih đei minh-hrĕng mơjĭt sơnăm. 
GEN.50.23	Sư arih đei 'bôh kon sâu Êphraim truh tơ pêng jơhnơr păng kư̆m pôk kơ'mĭn tơ blu pôih kon Maki, wă khan kon drŏ-nglo Manase hai.
GEN.50.24	Đơ̆ng noh Jôsep khan kơ lu 'nhŏng sư thoi âu: Inh gô lôch mă-lei đei Kră Yang 'Bok Kei-Dei sư wei rong iĕm tơpă. Gô chông ba lu iĕm wih brŏk tơ dêh char mă Kră Yang 'Bok Kei-Dei đei pơkă hăm Abraham, Isăk păng 'bă bơ̆n Jakôp. 
GEN.50.25	Jôsep athei lu kon drŏ-nglo Isơrael pơkă na sư khan thoi âu: Inh khan kơ iĕm sĭt tơpă. Kră Yang 'Bok Kei-Dei gô đei năm ngôi apong tơ lu iĕm ơ 'nhŏng oh, apinh lu 'nhŏng oh 'blŏk kôch anhăk ba kơting inh tơ dêh âu hŏ.
GEN.50.26	Đơ̆ng noh, Jôsep lôch, sư arih đei minh-hrĕng mơjĭt sơnăm. Lu đe kư̆m tơhum pik đak pơgang 'bâu phu tơ atâu Jôsep păng pôn tah lăm bong tơ dêh Êyiptơ.
EXO.1.1	'Nâu anăn lu kon drŏ-nglo Isơrael rim 'nu kơ lu sư đei chông ba hnam dơnŏ kơdih kiơ̆ Jakôp tơ dêh Êyiptơ: 
EXO.1.2	Rubên, Simêôn, Lêwi păng Juđa; 
EXO.1.3	Isakar, Sabulôn păng Bênjamin; 
EXO.1.4	Đan, Neptali, Gat păng Aser. 
EXO.1.5	Đĭ-đăng adrĕch Jakôp, đei tơpơh-jĭt 'nu; Jôsep sư đei oei tơ dêh Êyiptơ. 
EXO.1.6	Jôsep lôch păng 'nhŏng oh sư hăm lu bơngai arih lăm jơhnơr 'noh lu sư kư̆m lôch đĭ-đăng. 
EXO.1.7	Mă-lei kon sâu Isơrael pơjing rai lơ, rai kơdrâ̆m hlĭch chrơp tơpă, rai đunh jing mơdrŏng pran kơtang, oei 'bĕnh-'bang jơ̆p-jang kơ dêh 'noh.
EXO.1.8	Tơ char Êyiptơ, đei minh 'nu pơtao 'nao pơgơ̆r, sư ưh kơ băt kơ Jôsep. 
EXO.1.9	Pơtao khan kơ kon pơlei sư: Kon pơlei adrĕch Isơrael rai lơ kơdrâ̆m păng pran hloh kơ lu bơ̆n. 
EXO.1.10	Na bơ̆n athei iŏk đon hlôh wao gơh hơgei wă pơm kơ lu sư, hli kơ lu sư rai lơ, tơ anăp kơnh tơdah đei tơdrong tơblah lu sư pơgơ̆p hăm lu ayăt kơ bơ̆n blah bơ̆n păng kơdâu jăk hloi đơ̆ng dêh 'nâu. 
EXO.1.11	Lei na pơtao ăn bơngai Êyiptơ wei-lăng tơdrong jang chă athei lu sư, wă rôp pơgŏ ăn tơdrong jang gleh trăp kơ kon pơlei Isơrael; lu sư man pơm pơlei Phithom păng Ramse wă pơm hnam tah mong tơmam kơ Pharaôn. 
EXO.1.12	Mă tơpă lu bơngai Êyiptơ rai wă rôp pơgŏ pơmat lu sư, kon pơlei Isơrael rai lơ rai jơ̆p-jang kơ dêh char, lăm jơhngơ̆m lu bơngai Êyiptơ hli kơ kon pơlei Isơrael. 
EXO.1.13	Lei na bơngai Êyiptơ rôp pơgŏ bơngai Isơrael jang gleh hrat pơmat-tat tơpă. 
EXO.1.14	Lu sư pơmat kon pơlei Isơrael hăm tơdrong jang hrat pơjuă teh pơm găch păng lơ tơdrong jang nai lăm mir chŭn. Dôm tơdrong jang lu bơngai Êyiptơ rôp pơgŏ kon pơlei Isơrael jang gleh pơmat-tat dêh.
EXO.1.15	Pơtao dêh Êyiptơ khan kơ lu yă kơ'mĭn bơngai Hêbrơ tơpŭ, minh 'nu anăn Sipra păng minh 'nu anăn Phuah. 
EXO.1.16	Sư khan: Tơdah lu iĕm kơ'mĭna lu bơngai drŏ-kăn Hêbrơ tơpŭ, mưh tơpŭ kon drŏ-nglo, iĕm ket pơlôch lê̆ hŏ, mưh bơngai drŏ-kăn iĕm rong arih. 
EXO.1.17	Mă-lei lu yă kơ'mĭn đe tơpŭ mă băt hli yom kơ Kră Yang 'Bok Kei-Dei ưh kơ đei pơm kiơ̆ nơ̆r pơtao Êyiptơ pơkă pơkăm, sư rong đĭ lu nge drŏ-nglo arih ngăl. 
EXO.1.18	Pơtao dêh Êyiptơ krao lu yă kơ'mĭn ei khan: Liơ mă lu iĕm pơm thoi noh, rong lu kon drŏ-nglo arih ngăl? 
EXO.1.19	Lu yă kơ'mĭn đe tơpŭ ei tơl: “'Noh yua kơ lu bơngai drŏ-kăn Hêbrơ ưh kơ thoi lu bơngai drŏ-kăn Êyiptơ ôh; lu sư đei jơhngơ̆m pran ngăl lu sư tơpŭ hlôi adrol kơ lu nhôn truh.” 
EXO.1.20	Kră Yang 'Bok Kei-Dei ăn tơdrong 'lơ̆ng kơ lu yă kơ'mĭn; kon pơlei rai tŏk păng jing rai lơ kơdrâ̆m. 
EXO.1.21	Yua kơ lu yă kơ'mĭn đei jơhngơ̆m hli yom tơpă kơ Kră Yang 'Bok Kei-Dei, na Kră Yang 'Bok Kei-Dei ăn kơ hnam dơnŏ lu sư hiôk jơnap,
EXO.1.22	Pharaôn khan tơtă kơ đĭ-đăng kon pơlei sư kơdih thoi âu: Mưh iĕm 'bôh lu bơngai Hêbrơ 'nao tơpŭ kon drŏ-nglo iĕm klơ̆m lê̆ tơ đak krong Nil; kon drŏ-kăn iĕm rong sư arih.
EXO.2.1	Đei minh 'nu lăm adrĕch adrung Lêwi rôp bơngai adruh Lêwi pơm akăn. 
EXO.2.2	Drŏ-kăn ei anăp, na tơpŭ kơ minh 'nu kon drŏ-nglo; 'bôh kon drŏ-nglo 'lơ̆ng dêh tơpă, na ôn lê̆ lăm pêng khei. 
EXO.2.3	Mă sư 'maih ôn đunh hloh kơ noh ră mă-lei ưh kơ gơh boih, na duch ei iŏk minh pôm bai hre, pik chai hơngo, na tơ'bĭch kon nge lăm noh, năm ming ôn sư 'bơ̆t 'nhĕt trang tơter jih lăm đak krong. 
EXO.2.4	Mŏ bơngai nge ei sư dơ̆ng tơmang đơ̆ng ataih wă kơ băt đei thoi yơ.
EXO.2.5	Na truh kon adruh pơtao Pharaôn năm jur hum tơ đak krong, dôm lu đam sư dăr ngôi kiơ̆ jih đak krong ei; kon adruh pơtao 'bôh bai hre noh tơ lăm 'nhĕt trang na sư krao lu đam sư ei pôk iŏk hơtŏk kơ sư. 
EXO.2.6	Kon adruh pơtao pơih bai 'bôh kon nge drŏ-nglo oei nhơ̆m, sư 'brơ̆k mơnat khan: Âu boih minh 'nu kon lu bơngai Hêbrơ.
EXO.2.7	Mŏ bơngai nge ei năm roi khan hloi hăm kon adruh pơtao: Ih hăm wă kơ inh năm krao minh 'nu bơngai đơ̆ng lăm bơngai Hêbrơ tơmŏm nge âu dah ưh?
EXO.2.8	Kon adruh pơtao sư drơ̆ng: “Lei jah năm wăi.” Na mŏ bơngai nge ei năm krao mĕ bơngai nge noh. 
EXO.2.9	Kon adruh pơtao khan kơ sư: “Iŏk bĕ nge âu tơ hnam wei rong tơmŏm sư ăn kơ inh; inh gô apah ih jên wei rong.” Sư pôk kơ'mĭn iŏk nge ei na tơmŏm hloi. 
EXO.2.10	Truh wơ̆ 'lŏ wao boih, mĕ sư chông ba sư năm ăn kơ kon adruh pơtao, kon adruh pơtao iŏk pơm kon, sư krao anăn noh Môisa yua kơ sư khan: Đêl inh iŏk pơklaih sư đơ̆ng đak.
EXO.2.11	Lăm minh năr, Môis 'lŏ hlôh băt tôm tơdrong boih. Sư năm ngôi tơ lu 'nhŏng oh sư, sư 'bôh tơdrong jang lu 'nhŏng oh sư pơmat-tat; na 'bôh minh 'nu bơngai Êyiptơ tôn teh bơngai Hêbrơ lăm lu 'nhŏng oh sư kơdih, 
EXO.2.12	sư chă lăng jum dăr ưh kơ đei 'bôh bơngai bu, na sư pơlôch bơngai Êyiptơ klaih kơ noh sư 'bŭ ôn lê̆ lăm chuơh. 
EXO.2.13	Truh năr đơ̆ng rŏng, Môis năm tơ noh dơ̆ng, sư 'bôh 'bar 'nu bơngai Hêbrơ tơteh băl, sư khan hăm bơngai mă pơm yoch ei thoi âu: Liơ mă măr iĕm tơteh băl tơduă buăl kơdih?
EXO.2.14	Mă-lei bơngai noh tơl khan: Bơngai bu pôk ih pơm pơtao, pơm tih sek tơlang kơ lu nhôn? Hăm trŏ ih wă pơlôch nhôn thoi lĕ ih pơlôch bơngai Êyiptơ 'noh hă? Môis hli, na khan: Trŏ tơpă, Tơdrong 'nâu rŏ lăng đe băt boih.
EXO.2.15	Pharaôn kơtơ̆ng tơdrong 'noh, sư chă wă pơlôch Môis; Mă-lei Môis klĕnh kơ Pharaôn năm oei tơ dêh Mađian păng tơ noh sư hơ-oei jê̆ đak sơlŭng. 
EXO.2.16	Kơplah noh, đei tơpơh 'nu kon adruh 'bok soi dêh Mađian; năm tơ đak sơlŭng noh sŏ đak tuh tơ bơng wă ăn khŭl kon triu 'bă sư nhă. 
EXO.2.17	Mă-lei đei lu bơngai wei triu nai truh sư pơpuh lê̆ lu adruh ei tơ nai; Môis gruih iung, sư năm dŏng lu adruh 'noh păng pơnhă ăn hloi khŭl triu ei.
EXO.2.18	Lăp lu kon adruh sư wih tơ hnam Jêthrô 'bă lu sư, jet lu sư: Liơ mă năr 'nâu lu iĕm wih tơ hnam hrôih dêh?
EXO.2.19	Lu sư tơl: Đei minh 'nu bơngai Êyiptơ sư dŏng lu nhôn đơ̆ng lu khŭl bơngai wei triu păng sư kư̆m sŏ đak tơgŭm nhôn pơnhă ăn kơ khŭl triu hloi.
EXO.2.20	'Bă lu sư dơ̆ng: Bơngai noh dang ei sư tơ yơ? Liơ mă lu iĕm achăng lê̆ sư? Krao pơtơm sư sŏng sa hăm bơ̆n.
EXO.2.21	Môis chu oei hơdai hăm lu sư, 'bă lu sư ăn hloi kon adruh sư oei kơ Môis. Anăn sư Sêpôra, 
EXO.2.22	Sêpôra tơpŭ kơ minh 'nu kon drŏ-nglo Môis krao anăn sư Gersôm,b yua kơ đei pơma khan: Inh oei tơ lăm char tơmoi.
EXO.2.23	Đunh 'biơ̆ đơ̆ng noh, Pơtao dêh Êyiptơ lôch; Kon pơlei Isơrael ôr krao yua kơ tơdrong pơm đĭch bơ̆jang gleh pơmat-tat: Nơ̆r krao ôr pơmat-tat truh tơ Kră Yang 'Bok Kei-Dei. 
EXO.2.24	Kră Yang 'Bok Kei-Dei kơtơ̆ng tơdrong ơh sơ'ngon pơmat-tat lu sư, 'blŏk hơdơ̆r tơdrong pơgơ̆p hăm Abraham, Isăk păng Jakôp. 
EXO.2.25	Kră Yang 'Bok Kei-Dei 'bôh mơnat kơ kon pơlei Isơrael, băt kơ tơdrong truh kơ lu sư pơmat-tat.
EXO.3.1	Môis wei triu Jêthrô tơnei sư, 'bok soi tơm dêh Mađian; sư wei chông ba khŭl triu tơ tơmăn 'nhĕt char glă, truh tơ kông Kră Yang 'Bok Kei-Dei, kông 'noh đe krao Hôrêp. 
EXO.3.2	Linh jang 'lơ̆ng Kră Yang tơ'bôh akâu kơ sư lăm pla ŭnh tŏk-bŏk jơ'bôt Jơla 'noh. Sư lăng 'bôh đĭ jơ'bôt jơla ŭnh oei sa, mă-lei ŭnh ưh kơ đei sa jơ'bôt jơla. 
EXO.3.3	Môis khan: Inh năm rai jê̆ wă lăng pơnhen tơdrong hlĭch tih 'nâu, yua kơ kiơ tơnơm jơla 'nâu mă ŭnh sa ưh kơ đei păt hloi.
EXO.3.4	Kră Yang 'bôh sư năm lăng rai jê̆, Kră Yang pơma đơ̆ng lăm jơla noh krao: Ơ Môis, Ơ Môis! Sư tơl khan: Đei inh tơ âu!
EXO.3.5	Kră Yang 'Bok Kei-Dei khan: 'Nĕ năm jê̆ tơ âu, plôh chơkhŏ ih bĕ, yua kơ anih ih oei dơ̆ng 'noh anih teh 'lơ̆ng rơgoh. 
EXO.3.6	Kră Yang 'Bok Kei-Dei pơma dơ̆ng: Inh boih Kră Yang 'Bok Kei-Dei 'bok ih, Kră Yang 'Bok Kei-Dei Abraham, Kră Yang 'Bok Kei-Dei Isăk păng Kră Yang 'Bok Kei-Dei Jakôp. Môis đơ̆p măt sư hloi yua kơ sư hli ưh kơ pơ̆n lăng tơ Kră Yang 'Bok Kei-Dei.
EXO.3.7	Kră Yang khan: Inh 'bôh boih tơdrong gleh pơmat-tat kon pơlei Inh tơ dêh Êyiptơ păng Inh kơtơ̆ng boih nơ̆r lu sư krao ôr yua kơ tơdrong jang pơmat, Inh băt hơđăl đĭ dôm tơdrong jang pơmat-tat lu sư, 
EXO.3.8	lei Inh jur wă pơklaih lu sư đơ̆ng ti bơngai Êyiptơ, chông tơlĕch lu sư đơ̆ng dêh 'noh năm tơ dêh 'lơ̆ng rŏ, glă rơhơi, đei tơmam sa mah rơkah rơkai dêh char đak toh, đak sut, 'noh char Kanaan, đei kon pơlei Hêtit, kon pơlei Amôrit, kon pơlei Phêrêsit, kon pơlei Hêwit păng kon pơlei Jêbus oei tơ noh. 
EXO.3.9	Nơ̆r krao ôr đơ̆ng kon pơlei Isơrael kơtơ̆ng truh tơ Inh păng Inh 'bôh boih kon pơlei Êyiptơ pơgŏ pơđep lu sư thoi yơ; 
EXO.3.10	na dang ei, năm bĕ tơ âu, Inh wă wơh ih năm tơ Pharaôn, wă chông tơlĕch kon pơlei Inh, wă khan kon pơlei Isơrael lĕch đơ̆ng dêh Êyiptơ.
EXO.3.11	Môis sư tơl khan: Inh âu bu, mă pơ̆n năm truh tơ Pharaôn wă chông kon pơlei Isơrael lĕch đơ̆ng dêh Êyiptơ?
EXO.3.12	Kră Yang 'Bok Kei-Dei khan: Inh gô oei hơdai hăm ih; 'nâu tơdrong wă kơ ih băt tơdra Inh wơh ih năm: Lăp ih chông kon pơlei lĕch đơ̆ng dêh Êyiptơ boih, na lu iĕm gô kơkuh awih awăn kơ Kră Yang 'Bok Kei-Dei tơ kơpal kông 'nâu.
EXO.3.13	Môis tơl Kră Yang 'Bok Kei-Dei khan: Mưh inh năm truh tơ kon pơlei Isơrael, roi kơ lu sư: Kră Yang 'Bok Kei-Dei 'bok lu iĕm wơh inh năm truh tơ lu iĕm; mă-lei mưh lu sư jet: Anăn Sư bu? Lei inh tơl lu sư thoi yơ?
EXO.3.14	Kră Yang 'Bok Kei-Dei khan: Inh boih Kră Yang Đei Kơdih Tơ'ngla Pơjing păng Tơ'ngla Arih Ling-Lang; Sư khan dơ̆ng: Khan kơ kon pơlei Isơrael thoi âu: Kră Yang Tơ'ngla Đei Kơdih Arih Ling-lang wơh inh năm tơ lu iĕm.
EXO.3.15	Kră Yang 'Bok Kei-Dei khan kơ Môis dơ̆ng. Ih khan kơ kon pơlei Isơrael thoi âu: Kră Yang 'Bok Kei-Dei 'bok lu iĕm, Kră Yang 'Bok Kei-Dei Abraham, Kră Yang 'Bok Kei-Dei Isăk, Kră Yang 'Bok Kei-Dei Jakôp wơh inh năm tơ lu iĕm, Kră Yang khan: 'Noh jơ̆ anăn Inh oei oei ling-lang, 'noh boih wă kơ đe 'blŏk kơ Inh rim jơhnơr.
EXO.3.16	Ih năm akŭm pơpôi bĕ lu kră bơngai Isơrael, khan kơ lu sư: Kră Yang 'Bok Kei-Dei 'bok lu iĕm, Kră Yang 'Bok Kei-Dei Abraham, Kră Yang 'Bok Kei-Dei Isăk, Kră Yang 'Bok Kei-Dei Jakôp, tơ'bôh boih kơ inh păng khan: Tơpă Inh năm tơmang lu iĕm, 'bôh dôm tơdrong lu sư pơm kơ lu iĕm lăm dêh Êyiptơ; 
EXO.3.17	na Inh khan: Inh gô iŏk tơlĕch iĕm đơ̆ng pơmat-tat lăm dêh Êyiptơ, wă anhăk ba iĕm tơ dêh Kanaan, đei kon pơlei Hêtit, kon pơlei Amôrit, kon pơlei Phêrêsit, kon pơlei Hêwit păng kon pơlei Jêbus, wă khan minh dêh char đak toh, đak sut.
EXO.3.18	Kon pơlei gô chu kiơ̆ nơ̆r ih, lei na ih hăm lu kră bơngai Isơrael năm tơ'bơ̆p pơtao dêh Êyiptơ, na roi kơ sư khan: Kră Yang 'Bok Kei-Dei kon pơlei Hêbrơ, đei tơ'bôh kơ lu nhôn. Na dang ei, apinh ih ăn kơ lu nhôn lĕch năm tơ char glă, ataih dang pêng năr kơ trong, wă năm pơyơ̆r tơmam soi kơ Kră Yang 'Bok Kei-Dei lu nhôn.
EXO.3.19	Tơpă, Inh băt mă đơ̆ng iĕm iŏk jơhngơ̆m apinh pơgŏ pơtao Êyiptơ, sư kư̆m ưh kơ ăn iĕm năm! 
EXO.3.20	Mă-lei inh gô chro ti pơm kơ dêh Êyiptơ hăm tơdrong mơsêh hlĭch tơ lăm dêh 'noh, đơ̆ng rŏng kơ 'noh sư gô ăn kơ iĕm năm. 
EXO.3.21	Inh gô pơm kơ kon pơlei 'nâu đei tơdrong mơnat 'bơ̆t anăp măt lu bơngai Êyiptơ, truh năr lu iĕm năm, na ưh kơ đei, lĕch năm tơpang ti hoh đĕch ôh; 
EXO.3.22	rim 'nu bơngai drŏ-kăn Isơrael gô apinh đơ̆ng bơngai drŏ-kăn Êyiptơ rông 'bôt sư, hăm lu bơngai tơmoi oei hơdai lăm hnam dơnŏ, dôm tơmam thoi maih, hu, truh tơ hơbĕn ao, iŏk pơhrŭk ăn kơ kon drŏ-nglo, drŏ-kăn lu iĕm kơdih. Lu iĕm gô plôh iŏk pơđĭ đơ̆ng akâu kon pơlei Êyiptơ thoi noh.
EXO.4.1	Môis drơ̆ng khan: Mă-lei kon pơlei noh ưh kơ lui păng ưh kơ chu nơ̆r inh, lu sư gô khan: Kră Yang ưh kơ đei tơbang tơ'bôh ăn kơ ih ôh.
EXO.4.2	Kră Yang khan: Ti ih chĕp kiơ? Môis tơl khan: Minh pôm 'long jra.
EXO.4.3	Kră Yang khan dơ̆ng: Klơ̆m sư tơ teh. Sư klơ̆m hloi tơ teh, 'long jra noh jing minh dăng 'bih; Môis kơdâu weh đơ̆ng sư. 
EXO.4.4	Kră Yang khan kơ Môis: Iŏk ti ih rôp kiĕng sư 'noh. Môis chro ti năm rôp na 'bih ei jing hloi 'long jra chĕp lăm ti dơ̆ng. 
EXO.4.5	Kră Yang khan: 'Noh wă kơ lu sư lui kơ Kră Yang 'Bok Kei-Dei 'bok sư, wă khan Kră Yang 'Bok Kei-Dei Abraham, Kră Yang 'Bok Kei-Dei Isăk, Kră Yang 'Bok Kei-Dei Jakôp, đei tơ'bôh boih kơ ih.
EXO.4.6	Kră Yang khan dơ̆ng: Dan ti ih tơ kơtơh. Na sư dan hloi, klaih kơ 'noh sư hiŏng ti. Na, 'bôh ti sư 'bơm chin kok hmông thoi prĕl.
EXO.4.7	Kră Yang khan dơ̆ng: Dan ti ih tơ kơtơh dơ̆ng; na sư dan hloi tơ kơtơh, achăng ti sư lăng 'bôh sĕch akar sư thoi so.
EXO.4.8	Kră Yang khan dơ̆ng: Tơdah layơ kon pơlei 'noh ưh kơ lui kơ ih păng ưh kơ chu kiơ̆ nơ̆r tơdra mă blŭng-a, lei sư gô lui kiơ̆ nơ̆r tơdra mă 'bar. 
EXO.4.9	Tơdah kon pơlei ưh kơ lui kơ đĭ 'bar tơdra 'nâu păng ưh kơ chu kiơ̆ nơ̆r ih, lei chhŏ đak krong Nil tuh tơ teh hrĕng kro; đak mă ih iŏk đơ̆ng đak krong noh gô jing pham jơ̆p kơ teh hrĕng kro noh.
EXO.4.10	Môis tơl Kră Yang thoi âu: Ơ! Kră Yang bơnê kơkuh kơ Ih, đơ̆ng năr brei năr mơsơ̆, mă đơ̆ng krô Ih pơma bơtho đĭch đam Ih, inh ưh tam trŏ bơngai pơma gơh hơgei, yua kơ 'bơ̆r păng hơpiĕt inh pơma arăk ưh kơ hơđăl.
EXO.4.11	Kră Yang khan dơ̆ng: Bu pơjing kơ 'bơ̆r adrĕch kon bơngai? Dah bu pơm kơmlo, pơm klĭk, pơm kơ măt hơdah păng ưh kơ bang? Hăm trŏ kơ Inh Kră Yang? 
EXO.4.12	Thoi ei, na năm bĕ; inh gô oei hơdai lăm 'bơ̆r păng bơtho ih dôm nơ̆r trŏ wă pơma.
EXO.4.13	Môis tơl khan: Ơ! Kơkuh kơ Ih Kră Yang Ih wă wơh bu năm, wơh bĕ.
EXO.4.14	Na Kră Yang hil mĭl kơ Môis na khan: Hăm trŏ Arôn bơngai Lêwi, 'nhŏng ih dah kiơ? Inh băt bơngai 'noh sư gơh pơma hơgei păng to, sư oei năm wă sơng ih; lăp sư 'bôh ih, lăm jơhngơ̆m sư hiôk dêh. 
EXO.4.15	Lei na ih pơma hăm sư păng hơmet lê̆ dôm nơ̆r wă pơma lăm 'bơ̆r sư, kơplah măr iĕm pơma. Inh gô oei hơdai lăm 'bơ̆r ih păng 'bơ̆r 'nhŏng ih, bơtho iĕm dôm tơdrong kiơ wă pơm. 
EXO.4.16	'Noh boih sư gô pơma hăm kon pơlei tơplih kơ ih, yua pơm 'bơ̆r ih, na ih gô nhen thoi Kră Yang 'Bok Kei-Dei kơ sư noh mơ̆n. 
EXO.4.17	Ih chĕp 'long jra 'nâu wă yua pơm tôm tơdrong hlĭch.
EXO.4.18	Môis wih tơ tơnei sư Jêthrô na khan: Apinh 'bă ăn kơ inh wih brŏk tơ lu 'nhŏng oh inh tơ dêh Êyiptơ, wă lăng lăng lu sư hăm oei arih ưh. Jêthrô khan hloi kơ Môis: Kon yak mă 'lơ̆ng bĕ.
EXO.4.19	Kră Yang khan hăm Môis tơ Mađian thoi âu: Wih bĕ tơ dêh Êyiptơ, yua kơ dôm lu bơngai mă chă wă pơlôch ih lôch đĭ boih. 
EXO.4.20	Môis sư pôk hơtŏk akăn păng kon sư tơ kơpal kơdŭ aseh iĕ, wih brŏk tơ dêh Êyiptơ. Sư chĕp ba 'long jra đơ̆ng Kră Yang 'Bok Kei-Dei ăn kơ sư.
EXO.4.21	Kră Yang khan kơ Môis: Mưh wih tơ dêh Êyiptơ, kơchăng kơ tơdrong mơsêh hlĭch Inh đei pơjao 'bơ̆t ti ih mă ih pơm 'bơ̆t anăp Pharaôn; mă-lei Inh gô pơm ăn kơ sư arăng kơ̆l ưh kơ ăn kon pơlei năm. 
EXO.4.22	Lei ih roi tơbăt kơ Pharaôn: Kră Yang khan thoi âu: Isơrael jơ̆ kon drŏ-nglo Inh wă khan kon kơdră Inh, 
EXO.4.23	mă Inh đei khan hăm ih: Ăn kơ kon drŏ-nglo Inh năm, wă kơ lu sư kơkuh kơ Inh. Mưh ih ưh kơ chu ăn kơ lu sư năm. 'Nâu Inh gô pơlôch kon kơdră drŏ-nglo ih.
EXO.4.24	Kơplah oei năm rok trong, Kră Yang tơ'bơ̆p Môis tơ anih hnam đe mơdro păng wă pơlôch lê̆ sư. 
EXO.4.25	Sêpôra iŏk tơmo tơ noh pơm săng, kăt tơdra akar kơ kon sư păng klơ̆m lê̆ tơ ala jơ̆ng Môis na sư khan: Tơpă, ih jing klo inh đơ̆ng pham kon ba âu! 
EXO.4.26	Kră Yang lê̆ klo sư arih; Kơplah noh akăn sư khan: Ih jing klo inh tơpă! Yua kơ đơ̆ng kăt tơdra akar kon ba na ih arih hiôk.
EXO.4.27	Kră Yang khan kơ Arôn thoi âu: Năm bĕ tơ char glă sơng Môis. Arôn năm hloi, tơ'bơ̆p Môis tơ kông Kră Yang 'Bok Kei-Dei păng sư chŭm Môis. 
EXO.4.28	Môis roi ăn kơ Arôn băt dôm nơ̆r Kră Yang wơh sư păng dôm tơdrong mơsêh hlĭch mă Kră Yang bơtho athei sư pơm.
EXO.4.29	Na Môis hăm Arôn năm hơdai tơ dêh Êyiptơ, krao akŭm dôm lu kră bơngai Isơrael. 
EXO.4.30	Arôn ră roi đĭ dôm nơ̆r đơ̆ng Kră Yang đei pơma hăm Môis păng Môis kư̆m pơm tơdrong mơsêh hlĭch 'bơ̆t anăp kon pơlei. 
EXO.4.31	Lu sư lui kơ nơ̆r 'noh, băt kơ Kră Yang oei hơdai hăm kon pơlei Isơrael păng 'bôh dôm tơdrong pơmat-tat lu sư; na lu sư kŭp kơ̆l kơkuh kơ Kră Yang hloi.
EXO.5.1	Đơ̆ng rŏng kơ noh, Môis păng Arôn năm apinh Pharaôn khan thoi âu: Kră Yang 'Bok Kei-Dei kon pơlei Isơrael đei khan: Ăn bĕ kon pơlei Inh năm, wă kơ lu sư năm kơkuh kơ Inh tơ char glă.
EXO.5.2	Mă-lei Pharaôn tơl: Kră Yang noh bu? Mah athei inh chu kơ nơ̆r Sư, ăn kon pơlei Isơrael năm? Inh ưh kơ băt Kră Yang ôh; kư̆m ưh kơ ăn kon pơlei năm mơ̆n.
EXO.5.3	Môis păng Arôn khan: Kră Yang 'Bok Kei-Dei kon pơlei Hêbrơ đei tơ'bôh kơ lu nhôn. Na dang ei apinh ih ăn kơ lu nhôn lĕch năm tơ char glă, ataih dang pêng năr kơ trong, wă pơyơ̆r tơmam soi ăn kơ Kră Yang 'Bok Kei-Dei lu nhôn, dah ưh kơnh hli kơ Kră Yang pơm kơ nhôn lôch hơbuh dah lôch kơ đao,
EXO.5.4	Mă-lei pơtao dêh Êyiptơ khan kơ lu sư: Ơ Môis păng Arôn, liơ mă măr iĕm pơtơm kon pơlei achăng hŭt lê̆ tơdrong jang lu sư thoi noh? Iĕm jah năm jang tơdrong jang iĕm kơdih đĕch! 
EXO.5.5	Pharaôn khan: Kon pơlei lăm dêh char dang ei kơdrâ̆m lơ dêh, na măr iĕm pơgăn pơm kơ lu sư pơdơh kơ jang hă!
EXO.5.6	Lăm năr noh, Pharaôn tơtă nơ̆r, kơ lu bơngai Êyiptơ mă wei-lăng tơdrong jang păng lu bơngai Isơrael mă tơrô̆ bơngai jang thoi âu: 
EXO.5.7	Lu iĕm 'nĕ pă asong kon pơlei hơnong 'ba pơm gŏch thoi lĕ adrol ki dơ̆ng hŏ; lê̆ lu sư năm chă kơdih. 
EXO.5.8	Mă-lei lu iĕm athei hơgăt pơm mă tôm dôm kơsô̆ thoi so, 'nĕ kơ tơjur hơtŭch kơ so; yua kơ lu sư alah dêh, lu sư chă đon krao ôr khan: Bĕ bơ̆n! Năm pơyơ̆r kơkuh kơ Kră Yang 'Bok Kei-Dei bơ̆n. 
EXO.5.9	Lu iĕm tơpŭ ăn tơdrong jang trăp kơ lu sư wă kơ lu sư jang hrat na ưh pă 'blŏk nơ̆r pơma hơlĕnh dơ̆ng.
EXO.5.10	Lu bơngai wei-lăng păng lu bơngai tơrô̆ tơdrong jang sư lĕch năm pơma hăm kon pơlei pơla khan: Pharaôn đei khan: Inh ưh pă ăn kơ lu iĕm hơnong 'ba dơ̆ng, 
EXO.5.11	lu iĕm năm chă kơdih hơnong đei tơ yơ iĕm năm tơ noh; mă-lei ưh kơ gơh tơjur hơtuch lê̆ tơdrong jang lu iĕm ôh. 
EXO.5.12	Đơ̆ng noh, kon pơlei năm chă hơnong jơ̆p-jang kơ dêh Êyiptơ, lu sư wă dônh akŭm tơm 'ba tơplih kơ hơnong 'ba. 
EXO.5.13	Lu bơngai wei-lăng gơnhĕk khan: Jang mă keh tơdrong jang lu iĕm, tôm thoi hơgăt, năr ayơ keh tôm năr 'noh, kư̆m thoi kơplah mă oei đei asong iĕm hơnong 'ba. 
EXO.5.14	Lu bơngai Isơrael mă jang lăm khŭl wei-lăng tơrô̆ kon pơlei Isơrael, đe teh lu sư păng hil khan: Liơ năr brei păng năr 'nâu, lu iĕm ưh kơ jang keh mă đêl hơgăt kơ iĕm man gŏch dôm thoi lĕ adrol ki?
EXO.5.15	Lu bơngai Isơrael bơ̆jang tơrô̆ lăng lăm kon pơlei Isơrael, lu sư năm ôr krao tơ Pharaôn: Liơ pơtao pơm kơ lu đĭch đam ih thoi noh? 
EXO.5.16	Đe ưh pă asong lu nhôn hơnong 'ba, na hrăn athei lu nhôn: Iĕm pơm gŏch bĕ! Lu nhôn 'nâu đĭch đam ih; đe teh tôn, ưh kơ brĕ đơ̆ng kon pơlei pơla ih 'mơ̆i.
EXO.5.17	Mă-lei pơtao tơl: Lu iĕm bơngai răm alah, lu bơngai alah! Na hrăn apinh. Ăn kơ lu nhôn năm kơkuh kơ Kră Yang! 
EXO.5.18	Na dang ei kư̆ kơ năm jang bĕ, đe ưh kơ đei asong hơnong 'ba ôh, mă-lei lu iĕm pơjao gŏch mă tôm 'long đêl hơgăt.
EXO.5.19	Lei na, lu bơngai Isơrael bơ̆jang tơrô̆ lăm kon pơlei Isơrael, lu sư hơwơ̆l hơwang, yua kơ đe khan kơ lu sư: Lu iĕm ưh kơ gơh tơjur hơtŭch 'long gŏch hơgăt ăn kơ iĕm jang năr ayơ athei keh tôm năr 'noh. 
EXO.5.20	Lăp lu sư lĕch đơ̆ng Pharaôn na lu sư tơ'bơ̆p Môis păng Arôn oei gô 'bơ̆t noh, 
EXO.5.21	na khan; “măr iĕm pơm kiơ kơ lu nhôn. Apinh Kră Yang lăng păng phak măr iĕm. Yua kơ kiơ măr iĕm ăn kơ Pharaôn păng linh bơ̆jang kơ sư hil areh kơ lu nhôn, thoi ăn đao gưm lăm ti lu sư wă kơ pơlôch lu nhôn.”
EXO.5.22	Môis wih dơ̆ng tơ Kră Yang păng khan: “Bơnê kơkuh kơ Ih, ơ Kră Yang yua kơ kiơ Ih ăn đe pơm kơnê̆ kơ kon pơlei 'nâu? Yua kơ kiơ Ih wơh inh năm lĕ? 
EXO.5.23	Đơ̆ng năr inh năm tơ'bơ̆p Pharaôn wă yua anăn Ih na pơma, sư rai pơm kơnê̆ kơ kon pơlei âu, mă-lei Ih ưh kơ wă dŏng pơklaih kon pơlei Ih.”
EXO.6.1	Kră Yang pơma hăm Môis khan: Dang ei ih gô 'bôh dôm tơdrong Inh wă pơm kơ Pharaôn; yua đơ̆ng ti mơsêh mơyang Inh athei pơtao 'noh sư gô achăng kon pơlei păng puh tơlĕch hloi kon pơlei Isơrael đơ̆ng dêh sư.
EXO.6.2	Kră Yang 'Bok Kei-Dei pơma dơ̆ng hăm Môis khan: Inh boih Kră Yang iĕm. 
EXO.6.3	Inh pơdah tơ'bôh ăn kơ Abraham kơ Isăk păng Jakôp, Inh boih Kră Yang 'Bok Kei-Dei mơsêh mơyang;a mă-lei Anăn Inh Kră Yang,b Inh ưh tam đei layơ tơbăt kơ lu sư. 
EXO.6.4	Inh kư̆m pơsĭt tơdrong pơgơ̆p hăm lu sư, wă ăn kơ lu sư dêh Kanaan, mă dêh lu sư wă oei tơ noh thoi lĕ lu bơngai tơmoi. 
EXO.6.5	Inh kư̆m đei kơtơ̆ng nơ̆r krao ôr pơmat-tat đơ̆ng kon pơlei Isơrael đơ̆ng bơngai Êyiptơ rôp pơgŏ pơm đĭch păng Inh 'blŏk kơ tơdrong Inh pơgơ̆p.
EXO.6.6	Na ih khan bĕ hăm kon pơlei Isơrael: Inh boih Kră Yang, Inh gô ăn kơ lu iĕm rơngei đơ̆ng tơdrong jang gleh pơmat Inh gô dŏng pơklaih iĕm đơ̆ng pơm đĭch đam Inh gô chro tơpang ti mơsêh mơyang Inh, wă phak bơngai Êyiptơ mă trăp. 
EXO.6.7	Inh gô iŏk lu iĕm pơm kon pơlei Inh păng Inh gô pơm Kră Yang 'Bok Kei-Dei lu iĕm; lu iĕm gô băt kơ Inh jing Kră Yang 'Bok Kei-Dei lu iĕm, pơklaih rơngei lu iĕm đơ̆ng pơm đĭch đam kơ lu bơngai Êyiptơ. 
EXO.6.8	Inh gô chông ba lu iĕm mơ̆t lăm dêh mă Inh pơkă wă ăn kơ Abraham, kơ Isăk păng Jakôp inh gô ăn kơ lu iĕm dêh 'noh wă kơ jang sa, Inh boih Kră Yang.
EXO.6.9	Môis pơma khan kơ kon pơlei Isơrael thoi noh; mă-lei lu sư ưh kơ wă mơ̆ng Môis ôh yua kơ lu sư ơh sơ'ngon kơtơ̆ng đĭch đam pơmat-tat dêh tơpă.
EXO.6.10	Kră Yang khan kơ Môis: 
EXO.6.11	Năm mơ̆t tơ'bơ̆p roi bĕ kơ Pharaôn, pơtao dêh Êyiptơ, wă kơ sư ăn kon pơlei Isơrael lĕch đơ̆ng dêh sư.
EXO.6.12	Mă-lei Môis tơl Kră Yang: Inh âu minh 'nu bơngai 'bơ̆r pơma sa ưh kơ hlôh wao; kon pơlei Isơrael ưh kơ wă mơ̆ng nơ̆r inh pơma kơ Pharaôn sư dai ưh kơ wă mơ̆ng nơ̆r inh ôh? 
EXO.6.13	Kră Yang pơma khan kơ Môis păng Arôn. Inh pơjao ăn kơ măr iĕm năm truh tơ kon pơlei Isơrael păng Pharaôn, pơtao dêh Êyiptơ, wă chông anhăk kon pơlei Isơrael lĕch đơ̆ng dêh Êyiptơ.
EXO.6.14	'Nâu lu bơngai kơdră lăm adrĕch adrung kon pơlei Isơrael: Lu kon drŏ-nglo Rubên, kon drŏ-nglo kơdră Isơrael, Hanok, Palu, Hêsrôn păng Karmi. 'Noh boih lu adrĕch adrung Rubên. 
EXO.6.15	Lu kon drŏ-nglo Simêôn, Jêmuel, Jamin, Ôhat, Jakin, Sôhar păng Sul kon mă akăn đơ̆ng Kanaan. 'Noh boih lu adrĕch adrung Simêôn. 
EXO.6.16	'Nâu anăn lu kon drŏ-nglo Lêwi, kiơ̆ lăm adrĕch lu sư: Gersôn, Kôhat păng Mêrari. Lêwi arih sot đei minh-hrĕng pêng-jĭt tơpơh sơnăm. 
EXO.6.17	Lu kon drŏ-nglo Gersôn kiơ̆ kơ adrĕch lu sư kơdih Lipni păng Simei. Kiơ̆ kơ adrĕch lu sư. 
EXO.6.18	Lu kon drŏ-nglo Kôhat. Amram, Ishar, Hêbrôn păng Usiêl. Kôhat arih sot đei minh-hrĕng pêng-jĭt pêng sơnăm. 
EXO.6.19	Lu kon drŏ-nglo Mêrari: Mali păng Musi. 'Noh boih lu adrĕch Lêwi, kiơ̆ lu adrĕch adrung lu sư.
EXO.6.20	Na, Amram iŏk akăn anăn Jôkêbêt, duch sư kơdih, pơm akăn; duch ei tơpŭ kơ sư Arôn păng Môis. Amram arih sot đei minh-hrĕng pêng-jĭt tơpơh sơnăm. 
EXO.6.21	Lu kon drŏ-nglo Ishar: Kôrê, Nêphek păng Sikri. 
EXO.6.22	Lu kon drŏ-nglo Usiêl: Misael, Êlsaphan păng Sihri.
EXO.6.23	Arôn oei kơ Êlisêba, kon drŏ-kăn Aminađap, oh Nahasôn; duch ei tơpŭ kơ sư Nađap, Abihu, Êlêasar păng Ithamar. 
EXO.6.24	Lu kon drŏ-nglo Kôrê: Assir, Êlkana păng Abiasap 'noh boih lu adrĕch Kôrê. 
EXO.6.25	Êlêasar, kon drŏ-nglo Arôn, oei kơ kon adruh Phutiel; duch ei tơpŭ kơ sư Phinêhas. 'Noh boih lu kơdră lăm khŭl adrĕch bơngai Lêwi, kiơ̆ adrĕch adrung lu sư.
EXO.6.26	'Nâu boih adrĕch, Arôn păng Môis, wă khan bơngai mă Kră Yang bơtho khan: Athei chông anhăk kon pơlei Isơrael lĕch đơ̆ng dêh Êyiptơ. 
EXO.6.27	Môis păng Arôn bre sư năm tơ'bơ̆p Pharaôn, pơtao dêh Êyiptơ, wă chông anhăk kon pơlei Isơrael lĕch đơ̆ng dêh Êyiptơ.
EXO.6.28	Lăm năr mă Kră Yang pơma hăm Môis tơ dêh Êyiptơ, 
EXO.6.29	Kră Yang khan kơ Môis: Inh boih Kră Yang, năm khan bĕ kơ Pharaôn pơtao dêh Êyiptơ, đĭ-đăng dôm nơ̆r Inh gô pơma hăm ih.
EXO.6.30	Mă-lei Môis tơl Kră Yang khan: Inh âu bơngai 'bơ̆r ưh kơ hon đon ưh kơ hơgei: Liơ Pharaôn 'maih mơ̆ng inh?
EXO.7.1	Kră Yang pơma hăm Môis khan: Lăng, Inh pôk ih nhen thoi Kră Yang 'Bok Kei-Dei kơ Pharaôn, na Arôn 'nhŏng ih gô thoi bơngai khan lê̆ adrol ăn kơ ih. 
EXO.7.2	Ih athei pơma dôm nơ̆r Inh đei tơtă kơ ih, na Arôn, 'nhŏng ih sư gô năm apinh Pharaôn, wă kơ sư achăng lê̆ kon pơlei Isơrael lĕch đơ̆ng dêh sư. 
EXO.7.3	Inh gô pơm ăn kơ Pharaôn jơhngơ̆m arăng ưh kơ chu păng Inh pơthim lơ tơdra mơsêh hlĭch chrơp Inh tơ lăm dêh Êyiptơ. 
EXO.7.4	Mă-lei Pharaôn ưh kơ 'maih mơ̆ng ih ôh; Inh gô yơ̆r ti dan kơpal teh Êyiptơ, yua lơ tơdrong phak tih, wă iŏk tơlĕch lu khŭl linh Inh, lu kon drŏ-nglo Isơrael đơ̆ng char Êyiptơ. 
EXO.7.5	Layơ mă Inh pơm kơ dêh Êyiptơ păng dui iŏk kon pơlei Isơrael lĕch đơ̆ng lăm kon pơlei Êyiptơ, lei lu sư gô băt kơ Inh boih Kră Yang.
EXO.7.6	Môis păng Arôn pơm kiơ̆ lei-lăi thoi nơ̆r Kră Yang đei tơtă kơ bre sư. 
EXO.7.7	Kơplah, bre sư năm apinh Pharaôn, noh Môis đei tơhngam-jĭt sơnăm păng Arôn tơhngam-jĭt pêng sơnăm.
EXO.7.8	Kră Yang khan kơ Môis păng Arôn: 
EXO.7.9	Tơdah Pharaôn athei măr iĕm pơm tơdrong mơsêh iĕm; ih athei khan kơ Arôn: 'Nhŏng ih athei iŏk 'long jra, klơ̆m 'bơ̆t anăp Pharaôn, 'long jra 'noh gô jing minh dăng 'bih. 
EXO.7.10	Na, Môis păng Arôn năm 'bơ̆t anăp Pharaôn păng pơm kiơ̆ thoi nơ̆r Kră Yang tơtă boih. Arôn klơ̆m 'long jra sư 'bơ̆t anăp măt Pharaôn păng lu đam sư, 'long jra noh jing minh dăng 'bih. 
EXO.7.11	Na Pharaôn krao hloi lu 'bok hơgei păng 'bok pơjâu; lu bơngai gơh pơm tơwir lăm char Êyiptơ kư̆m pơm lei-lăi thoi lu sư gơh tơwir. 
EXO.7.12	Rim 'nu lu sư klơ̆m 'long jra tă kơ jing 'bih ngăl; mă-lei 'long jra Arôn luăn lê̆ đĭ 'long jra lu sư. 
EXO.7.13	Thoi noh ră mă-lei jơhngơ̆m Pharaôn oei ưh kơ chu, ưh kơ mơ̆ng Môis păng Arôn, lei-lăi thoi nơ̆r Kră Yang khan lê̆ adrol.
EXO.7.14	Kră Yang khan kơ Môis: Pharaôn arăng kơ̆l ưh kơ chu ăn kon pơlei năm. 
EXO.7.15	Pơgê dơning Pharaôn sư gô lĕch ngôi tơ đak krong, ih athei năm 'bơ̆t anăp sư tơ cheng đak krong păng chĕp ba 'long jra mă jing 'bih noh. 
EXO.7.16	Ih athei tơbăt kơ sư: Kră Yang 'Bok Kei-Dei kon pơlei Hêbrơ, wơh inh năm tơ ih, khan thoi âu: Athei achăng ăn kon pơlei Inh năm, wă kơ lu sư kơkuh kơ Inh tơ tơmăn glă; na truh dang ei ih ưh kơ 'maih mơ̆ng Inh hơya tŏ sĕt. 
EXO.7.17	Kră Yang khan: Đơ̆ng tơdrong 'nâu, ih gô băt Inh boih Kră Yang: Na iŏk 'long jra Inh teh tơ đak krong Nil, đak krong gô jing pham. 
EXO.7.18	Ka lăm đak krong Nil gô lôch păng đak krong gô 'bâu ôm, bơngai Êyiptơ ưh kơ pơ̆n nhă đak noh.
EXO.7.19	Đơ̆ng noh, Kră Yang khan kơ Môis, athei Arôn, iŏk 'long jra ih bĕ, yơ̆r ti ih tơ kơpal đak glung tih, tơ đak krong iĕ, đak dơnâu jơ̆p kơ anih đei đak lăm dêh Êyiptơ wă kơ đak jing pham ngăl; jơ̆p-jang lăm get mong đak sư pơm hăm 'long, hăm tơmo, kư̆m gô đei pham đĭ-đăng.
EXO.7.20	Na, Môis păng Arôn pơm kiơ̆ thoi nơ̆r Kră Yang tơtă ăn kơ bre sư. 'Bơ̆t anăp Pharaôn păng đam sư; Arôn hiŏng 'long jra tơ kơpal na teh đak krong Nil na đak krong Nil jing pham hloi. 
EXO.7.21	Ka lăm đak krong Nil lôch đĭ-đăng, đak krong jing 'bâu ôm, lu bơngai Êyiptơ ưh kơ gơh nhă; đei pham tơ jơ̆p-jang kơ đak lăm dêh Êyiptơ hloi.
EXO.7.22	Kơplah noh lu 'bok pơjâu tơwir bơngai Êyiptơ kư̆m gơh pơm tơwir lei-lăi thoi noh, na jơhngơ̆m Pharaôn, oei arăng ưh kơ chu, ưh kơ mơ̆ng Môis păng Arôn tŏ sĕt, trŏ thoi nơ̆r Kră Yang đei khan. 
EXO.7.23	Pharaôn wih brŏk tơ hnam sư jơhngơ̆m sư ưh kơ đei hiơ̆k tơchĕng kiơ kơ tơdrong noh. 
EXO.7.24	Đĭ-đăng lu bơngai Êyiptơ ưh kơ gơh nhă đak krong Nil noh, na lu sư sir 'bơ̆t cheng đak krong wă kơ đei đak gơh nhă.
EXO.7.25	Đơ̆ng rŏng kơ noh dang tơpơh năr.
EXO.8.1	Kră Yang khan kơ Môis: Năm tơ'bơ̆p bĕ Pharaôn păng roi tơbăt kơ sư, Kră Yang đei khan thoi âu: Athei achăng kon pơlei inh năm, wă kơ lu sư awih awăn kơkuh kơ inh. 
EXO.8.2	Tơdah ih ưh kơ achăng lu sư năm lei inh gô ăn tơdrong truh đei kit tơ jơ̆p-jang kơ dêh Êyiptơ. 
EXO.8.3	Tơ đak krong Nil gô 'bĕnh kơ kit, lu kit gô mơmŏ mơ̆t lăm hnam pơtao tơ anih bơ̆jang, anih tep păng tŏk kơpal giơng ih, mơ̆t hloi lăm hnam đĭch đam păng kon pơlei ih, lăm anih gŏ, lăm kơthŭng ih jrâu tơpŭng pơm 'bĕng. 
EXO.8.4	Kit ei gô mơmŏ tŏk tơ akâu ih, akâu kon pơlei păng rim 'nu kơ đĭch đam ih.
EXO.8.5	Na, Kră Yang khan kơ Môis: Khan bĕ kơ Arôn: Athei chĕp 'long jra yơ̆r ti tơ kơpal thong đak tih iĕ, đak dơnâu, wă kơ kit tŏk đơ̆ng noh năm tơ jơ̆p kơ dêh Êyiptơ.
EXO.8.6	Na, Arôn yơ̆r ti sư tơklă đak krong dêh Êyiptơ, kit tih iĕ mơmŏ tŏk lanh 'bĕnh jơ̆p-jang hloi dêh Êyiptơ. 
EXO.8.7	Lu bơngai pơjâu tơwir kư̆m pơm lei-lăi thoi noh mơ̆n, wă pơm kơ kit tih iĕ mơmŏ tŏk jơ̆p kơ dêh Êyiptơ.
EXO.8.8	Pharaôn krao hloi Môis păng Arôn na khan: Krao khan bĕ kơ Kră Yang wă kơ Sư puh kit weh đơ̆ng inh păng đơ̆ng kon pơlei inh; na inh gô achăng kon pơlei Hêbrơ năm pơyơ̆r tơmam soi kơkuh kơ Kră Yang.
EXO.8.9	Môis khan kơ Pharaôn: Apinh ih đei jơhngơ̆m hiôk tơbăt ăn kơ inh layơ ih wă kơ kit weh đơ̆ng ih đơ̆ng hnam ih đơ̆ng đĭch đam hăm đơ̆ng kon pơlei ih, na inh krao khan apinh Kră Yang wă kơplah noh kit lôch đĭ păng oei pă lăm đak krong đĕch.
EXO.8.10	Pơtao tơl khan: Năr dơning, Môis khan: Lei ăn kơ nơ̆r ih pơma noh jing thoi noh, wă kơ ih băt ưh kơ đei bơngai bu thoi Kră Yang 'Bok Kei-Dei lu nhôn. 
EXO.8.11	Na kit gô weh đơ̆ng ih, đơ̆ng hnam ih, đơ̆ng đĭch đam hăm đơ̆ng kon pơlei ih; lu sư oei pă tơ lăm đak krong Nil đĕch.
EXO.8.12	Môis păng Arôn lĕch đơ̆ng Pharaôn; Môis krao apinh Kră Yang kơ tơdrong kit mă sư đei pơkă boih kơ Pharaôn.
EXO.8.13	Kră Yang pơm lei-lăi thoi nơ̆r Môis apinh; kit tih iĕ đơ̆ng lăm hnam lăm pơlei, tơ bri, mir tơ 'nguaih lôch đĭ-đăng. 
EXO.8.14	Lu đe dônh akŭm kit tih iĕ hơlôk hơlak thoi pôi tih păng 'bâu ôm jơ̆p-jang kơ dêh sư. 
EXO.8.15	Na Pharaôn lăp sư 'bôh tơdrong truh hlôi boih, sư arăng jơhngơ̆m ưh kơ chu dơ̆ng, ưh kơ wă mơ̆ng Môis păng Arôn, lei-lăi thoi nơ̆r Kră Yang đei khan boih.
EXO.8.16	Kră Yang khan kơ Môis: Athei Arôn: Yơ̆r bĕ 'long jra ih, tôn tơteh: Wă kơ 'mui teh noh jing sơmĕch jơ̆p-jang kơ dêh Êyiptơ. 
EXO.8.17	'Bar 'nu bre sư pơm thoi noh. Na Arôn chĕp 'long jra yơ̆r ti tơ kơpal tôn tơ teh, 'mui teh jing hloi sơmĕch, kôp 'bĕnh-'bang kơ bơngai păng sem dơrong; đĭ-đăng 'mui teh jing kon sơmĕch ngăl jơ̆p lăm dêh Êyiptơ. 
EXO.8.18	Lu bơngai pơjâu kư̆m 'maih tơwir pơm lei-lăi, wă kơ 'mui teh jing kon sơmĕch, mă-lei lu sư pơm ưh kơ gơh, na sơmĕch 'bĕnh kơ bơngai păng sem dơrong lu sư.
EXO.8.19	Lu bơngai pơjâu khan kơ Pharaôn, 'Nâu boih hơnglâu ti Kră Yang 'Bok Kei-Dei; mă-lei Pharaôn oei arăng kơ̆l ưh kơ chu, ưh kơ mơ̆ng Môis păng Arôn thoi nơ̆r Kră Yang khan boih.
EXO.8.20	Đơ̆ng noh, Kră Yang khan kơ Môis, Pharaôn sư gô lĕch ngôi jê̆ đak krong, ih athei iung mă hrôih năm tơ'bơ̆p sư na roi tơbăt ăn kơ sư, Kră Yang khan thoi âu: Ăn kon pơlei inh năm, wă kơ lu sư gơh kơkuh kơ inh. 
EXO.8.21	Tơdah ih ưh kơ achăng ăn lu sư năm, lei Inh gô ăn roi wŏng truh lơ iam tơ ih, tơ đĭch đam ih, tơ kon pơlei păng tơ lăm hnam ih; tơ hnam bơngai Êyiptơ, roi wŏng iam 'bĕnh-'bang, jơ̆p-jang kơpal teh hloi.
EXO.8.22	Mă-lei năr noh, lăm tơring Gôsen, anih kon pơlei Inh oei, ưh kơ đei roi wŏng iam, wă kơ ih băt kơ Inh, Kră Yang oei lăm dêh 'nâu. 
EXO.8.23	Lei Inh gô klah kon pơlei Inh hăm kon pơlei ih pha. Truh năr dơning, tơdra hlĭch 'nâu gô đei.
EXO.8.24	Kră Yang pơm thoi nơ̆r Sư, Đei roi wŏng lơlap mơ̆t 'bĕnh lăm hnam Pharaôn, lăm hnam dơnŏ đĭch đam sư, roi wŏng kăp pơrăm jơ̆p-jang kơ teh lăm dêh Êyiptơ.
EXO.8.25	Pharaôn krao hloi Môis păng Arôn na khan: Năm bĕ pơyơ̆r tơmam soi kơ Kră Yang 'Bok Kei-Dei lu iĕm tơ lăm dêh âu:
EXO.8.26	Mă-lei Môis khan: Pơm thoi noh ưh kơ gơh ôh; yua kơ dôm tơmam soi mă lu nhôn wă soi pơyơ̆r kơ Kră Yang 'Bok Kei-Dei lu nhôn jing minh tơdrong krưp dêh kơ bơngai Êyiptơ. Tơdah lu nhôn pơyơ̆r tơmam soi sơmah mă lu sư areh. Hăm trŏ lu sư gô klơ̆m nhôn hăm tơmo? 
EXO.8.27	Lu nhôn athei năm tơ char glă, dang pêng năr kơ trong, wă pơyơ̆r tơmam soi sơmah kơ Kră Yang 'Bok Kei-Dei lu nhôn, kiơ̆ thoi nơ̆r Sư gô bơtho tơ'bôh tơtă kơ lu nhôn.
EXO.8.28	Pharaôn khan: Inh gô ăn lu iĕm năm, wă kơ iĕm năm pơyơ̆r tơmam soi sơmah kơ Kră Yang 'Bok Kei-Dei lu iĕm, tơ char glă, mă-lei lu iĕm 'nĕ năm ataih hloh kơ noh. Krao khan bĕ kơ inh hai!
EXO.8.29	Môis drơ̆ng khan: Inh gô krao khan apinh Kră Yang tơgŭm ih; dơning roi wŏng gô weh ataih đơ̆ng ih, đơ̆ng đĭch đam ih păng kon pơlei lu iĕm. Mă-lei apinh ih, 'Nĕ pă hơlĕnh kơ lu nhôn dơ̆ng, na ưh kơ ăn kon pơlei nhôn năm pơyơ̆r tơmam soi sơmah kơ Kră Yang nhôn.
EXO.8.30	Thoi noh Môis lĕch hloi đơ̆ng Pharaôn păng Krao khan kơ Kră Yang. 
EXO.8.31	Kră Yang pơm lei-lăi thoi nơ̆r Môis apinh, na roi wŏng weh ataih hloi đơ̆ng Pharaôn, đơ̆ng đĭch đam păng đơ̆ng kon pơlei sư, ưh pă đei minh pôm dơ̆ng. 
EXO.8.32	Mă-lei Pharaôn oei arăng kơ̆l ưh kơ chu dơ̆ng mơ̆n, ưh kơ ăn kon pơlei năm ôh.
EXO.9.1	Kră Yang khan kơ Môis, năm bĕ tơ Pharaôn tơbăt kơ sư, Kră Yang 'Bok Kei-Dei kon pơlei Hêbrơ, đei khan: Achăng bĕ lê̆ kon pơlei Inh năm, wă kơ lu sư kơkuh kơ Inh; 
EXO.9.2	Tơdah ih ưh kơ ăn năm, oei pơkơ̆ng lu sư. 
EXO.9.3	Lei ti mơsêh Kră Yang gô pơm kơ lu sem dơrong ih oei tơ tơmăn glă, pơm kơ aseh, aseh iĕ, lăk-đa, rơmo, bơbe păng triu: Gô lôch kơ toi. 
EXO.9.4	Kră Yang gô klah lê̆, sem dơrong lu bơngai Isơrael ưh kơ đei minh pôm lôch kơ toi, sem dơrong lu bơngai Êyiptơ đei lôch kơ toi đĭ.
EXO.9.5	Kră Yang khan: Truh năr dơning, Kră Yang gô pơm tơdrong 'noh tơ lăm char. 
EXO.9.6	Lăp truh năr dơning, na Kră Yang pơm tơdrong 'noh; đĭ-đăng sem dơrong lu bơngai Êyiptơ lôch ngăl; mă-lei lu sem dơrong lu bơngai Isơrael ưh kơ đei lôch minh pôm. 
EXO.9.7	Na Pharaôn wơh bơngai năm lăng, 'bôh ưh kơ đei minh pôm sem dơrong, lu bơngai Isơrael lôch ôh. Mă-lei Pharaôn oei arăng kơ̆l, ưh kơ chu ăn kon pơlei năm.
EXO.9.8	Kră Yang khan kơ Môis păng Arôn, Athei chup tơnuh ŭnh 'bĕnh tơpang ti măr iĕm, na Môis gô săi pơđông tơnuh ŭnh 'noh tơ kơpal plĕnh. 'Bơ̆t anăp Pharaôn. 
EXO.9.9	Tơnuh ŭnh gô jing 'mui păr jơ̆p-jang kơ dêh Êyiptơ păng pơtôch pơchah đuh lĕch đơ̆ng akâu bơngai păng sem dơrong jơ̆p-jang lăm dêh Êyiptơ.
EXO.9.10	Na bre sư chup tơnuh đơ̆ng tơnuh ŭnh, dơ̆ng 'bơ̆t anăp Pharaôn, Môis săi tơnuh ŭnh tơ kơpal, jing pơtôch pơchah lĕch đak đuh đơ̆ng akâu bơngai păng sem dơrong lu sư. 
EXO.9.11	Lu bơngai pơjâu yua kơ pơtôch đuh lĕch ưh kơ gơh dơ̆ng 'bơ̆t anăp Môis yua kơ lu bơngai pơjâu kư̆m đei pơtôch lei-lăi thoi đĭ-đăng bơngai Êyiptơ. 
EXO.9.12	Kră Yang pơm kơ Pharaôn, arăng kơ̆l ưh kơ chu mơ̆ng Môis păng Arôn. Trŏ thoi nơ̆r Kră Yang khan bơih kơ Môis.
EXO.9.13	Kră Yang khan kơ Môis, ih athei iung mă hrôih năm tơ'bơ̆p Pharaôn na khan kơ sư: Kră Yang 'Bok Kei-Dei kon pơlei Hêbrơ, đei khan: Athei achăng lê̆ kon pơlei Inh năm, wă kơ lu sư kơkuh kơ inh, 
EXO.9.14	'Bơ̆t jơ 'nâu, Inh gô tuh tơdrong pơmat jĭ lăm jơhngơ̆m ih đĭch đam ih; păng kon pơlei ih, wă kơ ih băt, jơ̆p kơ teh đak ưh kơ đei bu thoi Inh. 
EXO.9.15	Tơdah, Inh yơ̆r ti, teh tôn ih kon pơlei ih hăm tơdrong jĭ apoh, lôch hiong đĭ-đăng lăm teh âu.
EXO.9.16	Mă-lei yua kơ tơdrong 'nâu Inh rong ih arih wă kơ ih 'bôh tơdrong mơsêh Inh, wă kơ anăn Inh đei ră roi kơtơ̆ng ư-ang jơ̆p-jang kơ teh đak. 
EXO.9.17	Tơdah ih oei pơang wă pơgăn, ưh kơ ăn kon pơlei inh năm, 
EXO.9.18	Lei dơning trŏ jơ 'nâu, inh gô ăn plĕnh đei 'mi prĕl tih, lăm dêh Êyiptơ mă đơ̆ng blŭng-a sơ̆ khơ̆ dang ei ưh tam mă đei 'mi prĕl tih lei-lăi thoi năr noh. 
EXO.9.19	Lei na mă tĕnh dang ei athei bơngai năm dui puh akŭm sem dơrong ih păng đĭ-đăng lu tơmam ih đei đơ̆ng mir chŭn wih tơ hnam wă huay truh kơ sư. Yua kơ 'mi prĕl gô jruh huŏng 'bơm bơngai păng sem dơrong tơ tơmăn glă tơ mir noh tơdah ưh kơ đei bu puh brŏk tơ hnam lei lu sư gô lôch đĭ.
EXO.9.20	Dôm lu bơngai bơ̆jang kơ Pharaôn đei jơhngơ̆m hli kơ nơ̆r Kră Yang đei khan, lu sư hăt hot puh đĭch đam athei puh sem dơrong rơmo, triu sư wih tơ hnam; 
EXO.9.21	Mă-lei đei lu bơngai mơ'nah ưh kơ hiơ̆k ôh kơ nơ̆r Kră Yang khan, lê̆ lu đĭch đam păng sem dơrong lu sư oei tơ bri tơ mir tơ tơmăn glă noh.
EXO.9.22	Kră Yang khan kơ Môis, athei yơ̆r ti ih tơ plĕnh, wă kơ 'mi prĕl đơ̆ng kơpal jruh jơ̆p-jang kơ dêh Êyiptơ, 'bơm tơ akâu bơngai 'bơm tơ sem dơrong păng đĭ-đăng hla 'nhot sa mă đe pơtăm tơ mir mă tơ jơ̆p-jang dêh Êyiptơ. 
EXO.9.23	Na Môis yơ̆r hloi 'long jra sư tơ plĕnh, Kră Yang ăn đei grơ̆m glaih 'mi prĕl jruh, glaih taih jơ̆p kơpal teh. Na Kră Yang ăn plĕnh 'mi prĕl jruh jơ̆p kơ dêh Êyiptơ. 
EXO.9.24	Đei 'mi prĕl jruh tih tơpă păng glaih taih rŏng anăp, kư̆m dêh, đơ̆ng sơ̆ khơ̆ tơ dang ei lăm dêh char Êyiptơ tam mă đei tơdrong truh thoi noh. 
EXO.9.25	Prĕl jruh jơ̆p-jang kơ dêh Êyiptơ 'mi prĕl pơrăm đĭ sem dơrong tơmam tơ tơmăn glă, 'bơm kon bơngai, 'bơm sem dơrong, 'bơm 'nhot sa, lăm mir păng kư̆m 'bơm truh tơ đĭ-đăng lu 'long păk tơgơ̆ mơ̆n. 
EXO.9.26	Lăp pă minh tơring Gôsen đĕch anih kon pơlei Isơrael oei mă ưh kơ đei 'mi prĕl truh tơ noh.
EXO.9.27	Pharaôn wơh đe krao hloi Môis păng Arôn khan: Wơ̆t 'nâu inh yoch boih; Kră Yang jơ̆ Tơ'ngla 'lơ̆ng tơpăt; inh păng kon pơlei inh yoch tơpă. 
EXO.9.28	Krao khan bĕ kơ Kră Yang, wă kơ jah huay kơ grơ̆m glaih păng 'mi prĕl; na inh gô lê̆ lu iĕm năm, ưh pă gô đunh dơ̆ng boih.
EXO.9.29	Môis tơl khan kơ sư: Lăp mưh inh lĕch hlôi tơ 'nguaih kơ pơlei, inh gô yơ̆r ti tơ Kră Yang; grơ̆m glaih gô pơdơh, 'mi prĕl gô pă đei dơ̆ng, wă kơ ih băt kơ plĕnh teh đơ̆ng Kră Yang. 
EXO.9.30	Mă-lei inh băt kơ ih păng lu bơngai bơ̆jang kơ ih ưh tam mă hli yom kơ Kră Yang 'Bok Kei-Dei 'mơ̆i.
EXO.9.31	Lăm kơplah bơyan, 'ba tơ'bâu huăt, 'long jơla đei bluh pơkao, lei na 'ba hăm 'long jơla păk răm đĭ. 
EXO.9.32	Mă-lei oei pă 'ba mi mă huăt klui đĕch huay kơ 'bơm păk răm.
EXO.9.33	Môis lĕch đơ̆ng Pharaôn, năm tơ 'nguaih pơlei; sư yơ̆r ti tơ Kră Yang, grơ̆m glaih păng 'mi prĕl pơdơh na đak 'mi kư̆m prăng hloi ưh pă kơtoh tơ teh dơ̆ng boih. 
EXO.9.34	Kơplah Pharaôn 'bôh, 'mi prĕl păng grơ̆m glaih pơdơh đĭ boih, sư păng lu bơngai bơ̆jang kơ sư arăng kơ̆l ưh kơ chu păng lu sư oei pơm yoch dơ̆ng, 
EXO.9.35	Pharaôn arăng kơ̆l, ưh kơ 'maih achăng kon pơlei Isơrael năm, trŏ thoi nơ̆r Kră Yang đei khan bơih kơ Môis păng yua 'bơ̆r Môis pơma.
EXO.10.1	Kră Yang khan kơ Môis, năm bĕ tơ Pharaôn yua kơ Inh pơm kơ sư păng lu bơngai bơ̆jang kơ sư đei jơhngơ̆m arăng, wă kơ Inh pơm tơ'bôh dôm tơdrong mơsêh Inh tơ lăm lu sư, 
EXO.10.2	wă kơ ih gô roi kơ kon sâu ih mơsêh tih-tin Inh pơm kơ kon pơlei Êyiptơ, dôm tơdrong mơsêh Inh pơm bơih lăm lu sư, wă kơ lu sư băt kơ Inh Kră Yang.
EXO.10.3	Môis păng Arôn năm hloi tơ Pharaôn păng khan kơ sư: Kră Yang 'Bok Kei-Dei kon pơlei Hêbrơ, đei khan thoi âu: Ih ưh kơ chu drap kơkuh 'bơ̆t anăp Inh dĭng truh dang yơ? Achăng bĕ lê̆ kon pơlei Inh năm, wă kơ lu sư năm kơkuh kơ Inh. 
EXO.10.4	Tơdah ih ưh kơ chu ăn kon pơlei inh năm, lei dơning inh gô ăn lep truh tơ jơ̆p-jang lăm char ih; 
EXO.10.5	lep gô jruh 'bĕnh-'bang kơpal teh lăng teh mah ưh pă 'bôh sư gô kăp pơđĭ dôm tơmam kiơ mă oei đei đơ̆ng rŏng kơ 'mi prĕl preh; sư kư̆m kăp pơđĭ dôm lu 'long chăt tơ mir na ih, 
EXO.10.6	lep gô mơ̆t 'bĕnh lăm hnam ih, lăm hnam đĭch đam ih păng lăm hnam dơnŏ lu bơngai Êyiptơ: Lu đe yă, 'bok, kư̆m ưh tam lah 'bôh ôh đơ̆ng sơ̆ khơ̆ dang ei đei tơdrong truh thoi 'nâu. Na Môis lĕch wih đơ̆ng Pharaôn.
EXO.10.7	Lu bơngai bơ̆jang kơ Pharaôn khan kơ sư. Truh dĭng dang yơ bơngai âu mă lê̆ hơ'năk hơđong kơ lu bơ̆n? Jah achăng lê̆ lu kon pơlei noh năm bĕ, wă kơ lu sư kơkuh kơ Kră Yang 'Bok Kei-Dei lu sư! Pơtao ưh tam băt hă dêh Êyiptơ đei tơdrong răm đĭ boih.
EXO.10.8	Thoi noh đe krao dơ̆ng Môis păng Arôn năm tơ Pharaôn; na Pharaôn khan kơ bre sư: Năm kơkuh kơ Kră Yang 'Bok Kei-Dei lu iĕm bĕ; đe bu wă năm?
EXO.10.9	Môis tơl khan: Lu nhôn năm, gô chông đĭ-đăng lu kon drŏ-nglo drŏ-kăn 'lơ̆p 'lŏ hơmuh hơmŏng păng lu kră, khŭl triu, rơmo, yua kơ lu nhôn, wă hơmet tơmam et sa tih kơkuh kơ Kră Yang.
EXO.10.10	Pharaôn khan, apinh Kră Yang oei hơdai hăm lu iĕm! Mưh mah inh đei ăn kơ lu iĕm năm pơđĭ kon hơ'lơ̆p drŏ-kăn kơchăng bĕ, yua kơ lu iĕm đei chă đon kơnê̆ dêh! 
EXO.10.11	Ưh kơ gơh ôh, dôm lu iĕm drŏ-nglo đĕch năm kơkuh kơ Kră Yang, kiơ̆ kơ lu iĕm apinh. Đơ̆ng noh lu sư puh hloi Môis păng Arôn lĕch đơ̆ng Pharaôn.
EXO.10.12	Kră Yang khan kơ Môis yơ̆r ti ih tơklă tơ dêh Êyiptơ wă kơ lep năm jơ̆p kơ dêh 'noh, kăp đĭ hla 'nhĕt hla 'nhot păng dôm tơmam kiơ tơ kơpal teh mă đơ̆ng 'mi prĕl oei lon.
EXO.10.13	Thoi noh Môis yơ̆r hloi 'long jra sư tơklă tơ dêh Êyiptơ, Kră Yang ăn kial đơ̆ng gah hơlĕch dơhlu tơ dêh Êyiptơ prăt năr prăt măng. Truh pơgê dơning kial đơ̆ng hơlĕch tơthu anhăk ba lep truh tơ 'noh hloi. 
EXO.10.14	Lep jruh jơ̆p-jang lăm dêh Êyiptơ, sư jur 'bĕnh-'bang tơ lăm dêh noh. Lơlap lơlang, ưh tam mă đei ôh lep đơ̆ng sơ̆ khơ̆ ning-mônh đei lơ thoi noh. 
EXO.10.15	Lep 'bĕnh-'bang jơ̆p-jang kơpal teh tơ lăm dêh Êyiptơ. Păng đei lăm dêh char jing găm ngăl, kăp sa đĭ lu hla 'nhĕt 'nhot sa tơ anih tơmăn glă păng plei 'long sa mă đơ̆ng 'mi prĕl oei lon; jơ̆p tơ lăm dêh Êyiptơ ưh pă đei hla 'nhĕt 'nhot hla 'long tơ mir, tơmăn glă gơh bluh dơ̆ng boih.
EXO.10.16	Thoi noh Pharaôn hăt hot krao Môis păng Arôn na khan: Inh pơm yoch hăm Kră Yang 'Bok Kei-Dei lu iĕm păng hăm măr iĕm hai. 
EXO.10.17	Dang ei, apinh ih mơnat ăn kơ inh pă minh wơ̆t 'nâu; păng krao khan bĕ kơ Kră Yang 'Bok Kei-Dei lu iĕm, wă kơ sư iŏk lê̆ đơ̆ng inh tơdrong pơrăm krưp 'nâu.
EXO.10.18	Môis lĕch hloi đơ̆ng hnam Pharaôn păng krao khan kơ Kră Yang. 
EXO.10.19	Kră Yang ăn kial đơ̆ng gah bơmơ̆t truh tih tơpă, dơhlu anhăk lep tơhuŏng lê̆ tơ đak dơsĭ 'brê; jơ̆p kơ anih lăm dêh Êyiptơ ưh pă đei minh pôm lep ayơ dơ̆ng. 
EXO.10.20	Mă-lei Kră Yang pơm ăn kơ Pharaôn oei arăng kơ̆l, sư kư̆m ưh kơchăng lê̆ ăn kon pơlei Isơrael năm ôh.
EXO.10.21	Kră Yang khan kơ Môis: Athei yơ̆r ti ih tơ plĕnh, wă kơ tơ jơ̆p-jang dêh Êyiptơ đei tơdrong măng mu hơ'bơ̆l gueo truh kơ lu sư chă hơbơ̆ pă bang, 
EXO.10.22	Na Môis yơ̆r ti sư tơ plĕnh, đei măng mu măng klăm gueo dêh hloi lăm pêng năr tơ dêh Êyiptơ; 
EXO.10.23	lăm pêng năr noh lu đe ưh kơ gơh 'bôh dih băl ưh kơ đei bu gơh chă rơrĭ tơ nai. Mă-lei lăm tơring kon pơlei Isơrael oei tơ noh đei hơdah jơ̆p-jang.
EXO.10.24	Pharaôn krao hloi Môis păng khan: Lu iĕm năm kơkuh bĕ kơ Kră Yang: Chông ba lu kon hơ'lơ̆p lu iĕm năm hơdai; oei pă khŭl kon triu, kon rơmo đĕch lê̆ tơ âu.
EXO.10.25	Mă-lei Môis tơl khan: Ih ăn bĕ kơ lu nhôn kon sem dơrong pơm tơmam soi sơmah pơyơ̆r 'buh ăn kơ Kră Yang 'Bok Kei-Dei lu nhôn. 
EXO.10.26	Lu khŭl sem dơrong kư̆m gô kiơ̆ lu nhôn mơ̆n, ưh kơ đei wă lê̆ minh kơchôp jơ̆ng ayơ; yua kơ lu nhôn wă iŏk pơyơ̆r sem dơrong 'noh wă kơkuh kơ Kră Yang 'Bok Kei-Dei lu nhôn; lu nhôn băt rơih iŏk kiơ wă yua kơkuh kơ Kră Yang, mưh lu nhôn truh tơ noh.
EXO.10.27	Mă-lei Kră Yang pơm kơ Pharaôn arăng kơ̆l, na sư ưh kơ chu ăn ôh kon pơlei Isơrael năm. 
EXO.10.28	Pharaôn khan kơ Môis lĕch wih bĕ đơ̆ng inh! Kơchăng bĕ! 'Nĕ pă năm tơ'bơ̆p inh dơ̆ng. Năr ayơ ih năm tơ'bơ̆p inh, năr 'noh inh gô pơlôch Ih! 
EXO.10.29	Môis khan: Ih pơma trŏ boih; inh ưh pă wă tơ'bơ̆p ih dơ̆ng ôh.
EXO.11.1	Kră Yang khan kơ Môis: Inh gô ăn tơdrong truh dơ̆ng kơ Pharaôn păng dêh Êyiptơ; đơ̆ng noh sư gô achăng lê̆ lu iĕm năm. Mưh sư ăn kơ lu iĕm năm, sư kư̆m gô pơpuh lu iĕm lĕch đĭ đơ̆ng anih 'nâu. 
EXO.11.2	Na athei roi bĕ kơ kon pơlei păng pơkă khan wă kơ rim 'nu lu sư mă drŏ-nglo dah drŏ-kăn athei apinh lu bơngai jih 'ma sư dôm tơmam gĭt păng hu, dah maih. 
EXO.11.3	Kră Yang pơm ăn kon pơlei pơla đei tơdrong mơnat 'bơ̆t anăp lu bơngai Êyiptơ; Môis kư̆m minh 'nu bơngai đe băt ư-ang lăm dêh Êyiptơ, 'bơ̆t anăp lu bơngai bơ̆jang kơ Pharaôn păng 'bơ̆t anăp lu kon pơlei noh. 
EXO.11.4	Môis khan: Kră Yang đei khan thoi âu; kơplah tŏk-bŏk măng kơnh inh gô năm jơ̆p tơ lăm dêh Êyiptơ. 
EXO.11.5	Na đĭ-đăng kon kơdră drŏ-nglo lăm dêh Êyiptơ gô lôch, iŏk đơ̆ng kon drŏ-nglo Pharaôn mă oei 'bơ̆t tang-dŏ pơtao, truh tơ đĭ-đăng kon đĭch, đam drŏ-kăn lu sư mă ala hloh păng đĭ lu kon sem dơrong sư su blŭng-a kư̆m lôch. 
EXO.11.6	Lăm jơ̆p dêh Êyiptơ gô đei ôr krao nhơ̆m hmoi, đơ̆ng sơ̆ khơ̆ dang ei ưh tam mă đei păng kư̆m ưh kơ wă layơ gô đei thoi âu dơ̆ng. 
EXO.11.7	Mă-lei, lăm đĭ-đăng kon pơlei Isơrael hiôk-hian mă đơ̆ng kon kŏ kư̆m gô ưh kơ kuăl, mă kon bơngai, mă sem dơrong; wă kơ lu iĕm băt kơ Kră Yang ăn kơ kon pơlei Isơrael hăm bơngai Êyiptơ phara. 
EXO.11.8	Đĭ-đăng lu đĭch đam ih gô năm truh tơ inh, kơkuh 'bơ̆t anăp inh khan: Năm bĕ, ih hăm đĭ-đăng kon pơlei kiơ̆ ih! Đơ̆ng noh inh gô năm. Môis lĕch hloi đơ̆ng Pharaôn lăm jơhngơ̆m sư ơh blĕk dêh tơpă.
EXO.11.9	Kră Yang khan kơ Môis: Pharaôn ưh wă chu ôh, wă lê̆ kơ Inh pơm tơdrong mơsêh hlĭch pơthim lơ lăm dêh Êyiptơ. 
EXO.11.10	Môis păng Arôn pơm tơdrong mơsêh 'nâu 'bơ̆t anăp Pharaôn; mă-lei yua kơ Kră Yang pơm kơ Pharaôn arăng kơ̆l, na sư ưh achăng lê̆ kon pơlei Isơrael năm lĕch đơ̆ng dêh sư.
EXO.12.1	Tơ dêh Êyiptơ, Kră Yang khan kơ Môis păng Arôn: 
EXO.12.2	Khei 'nâu wă pơm khei blŭng-a kơ lu iĕm; wă khan khei mônh lăm sơnăm.
EXO.12.3	Athei roi ăn kơ đĭ-đăng kơ lu bơngai Isơrael thoi âu: Truh năr mơjĭt khei 'nâu, rim 'nu bơngai drŏ-nglo lăm hnam dơnŏ athei rôp minh pôm triu kon. Rim hnam dơnŏ minh pôm kon triu kon. 
EXO.12.4	Tơdah hnam ayơ mă bơngai tŏ sĕt sa ưh kơ đĭ minh pôm triu kon, athei rôp minh pôm hơdai hăm hnam dơnŏ lăm bôl buăl rông 'bôt iĕm, kiơ̆ kơ̆l bơngai; păng athei jô̆ hơdôm tŏ triu kon kiơ̆ kơ bơngai kĕ sa pơđĭ. 
EXO.12.5	Lu iĕm athei rôp lăm khŭl kon triu dah kon bơbe tơno mă 'lơ̆ng ưh kơ đei rơka rơkĕch kiơ. Tôm minh sơnăm. 
EXO.12.6	Đơ̆ng noh lu iĕm rong lê̆ truh năr mơjĭt-puăn khei 'nâu; na đĭ-đăng lu bơngai Isơrael athei rôp ba 'bet pơlôch til kơsơ̆ măng.
EXO.12.7	Lu sư gô iŏk pham pik 'bar pah jrăng dơ̆ng 'măng păng 'long găn kơpal lăm hnam ayơ mă sa 'nhĕm triu kon 'noh. 
EXO.12.8	Măng 'noh lu sư gô sa 'nhĕm kon triu 'buh phang hăm 'bĕng ưh kơ đei 'buih păng hla 'nhot tăng. 
EXO.12.9	Lu iĕm lê̆ kơ sa 'nhĕm oei adrih dah pai hăm đak, mă-lei iĕm athei 'buh kơpal ŭnh ngăl mă kơ̆l, jơ̆ng păng klak sư. 
EXO.12.10	Lu iĕm 'nĕ sa 'măn truh tơ pơgê dơning; mă-lei tơdah oei đei rơkah athei 'buh pơđĭ lê̆: 
EXO.12.11	Lei iĕm sa 'nhĕm noh thoi âu: Gơhret tơlei tơ̆n mă kơjăp, jơ̆ng 'bot chơkhŏ, ti chĕp 'long jra, sa hăt hot; 'noh wă khan năr giĕng Kră Yang Năm Brih.
EXO.12.12	Lăm măng noh inh gô năm tơ jơ̆p-jang dêh Êyiptơ, pơrăm rim kon kơdră drŏ-nglo đơ̆ng kon bơngai truh tơ kon sem dơrong; păng Inh gô sek phak lu rup yang lăm dêh Êyiptơ; Inh boih Kră Yang. 
EXO.12.13	Pham pik wă kơnăl tơ hnam lu iĕm oei, tơdah Inh 'bôh pham 'noh, lei gô năm yoh, ưh kơ đei tơdrong jĭ apoh truh pơrăm lu iĕm. Kơplah Inh pơrăm dêh Êyiptơ.
EXO.12.14	Lu iĕm athei chih răk năr âu wă kơ iĕm 'blŏk ling-lang; truh tơ rim jơhnơr athei wei pơm giĕng ăn kơ Kră Yang, wă khan minh tơdrong giĕng pơjing tơtă ling-lang. 
EXO.12.15	Lăm tơpơh năr athei sa 'bĕng ưh kơ đei 'buih pông Lăm năr blŭng-a, athei iŏk hŭt lê̆ 'buih đơ̆ng lăm hnam lu iĕm; tơdah bơngai bu sa 'bĕng đei păng 'buih pông đơ̆ng năr blŭng-a mă truh tơ năr tơpơh, lei đe gô puh tơweh bơngai 'noh đơ̆ng lu bơngai Isơrael. 
EXO.12.16	Năr blŭng-a, lu iĕm athei đei năr akŭm 'lơ̆ng rơgoh păng truh năr tơpơh lu iĕm gô akŭm lei-lăi mơ̆n. Lăm năr noh ưh gơh jang tơdrong kiơ, lăp gơh pai hơmet tơmam sa ăn kơ rim 'nu sa đĕch.
EXO.12.17	Wă kơ lu iĕm athei wei pơm giĕng sa 'bĕng ưh kơ đei 'buih pông, yua kơ năr âu mơ̆n Inh chông lu iĕm lĕch đơ̆ng dêh Êyiptơ; yua kơ thoi noh na lu iĕm athei wei răk năr 'nâu truh rim jơhnơr thoi minh tơdrong tơtă ling-lang hlŏng hloi. 
EXO.12.18	Năr mơjĭt-puăn lăm khei mônh, tơtil kơsơ̆, lu iĕm gô sa 'bĕng ưh kơ đei 'buih pông truh tơ năr 'bar-jĭt mônh khei 'noh.
EXO.12.19	Lăm tơpơh năr 'nĕ ăn đei 'buih pông tơ hnam lu iĕm; yua kơ bơngai bu, bơngai dêh iĕm, tơdah bơngai tơmoi bu sa 'bĕng đei 'buih pông gô puh tơweh sư đơ̆ng bơngai Isơrael. 
EXO.12.20	'Nĕ sa 'bĕng đei 'buih pông; jơ̆p kơ anih lu iĕm oei athei sa 'bĕng ưh kơ đei 'buih pông ngăl.
EXO.12.21	Đơ̆ng noh, Môis krao akŭm lu kră bơngai Isơrael na khan kơ lu sư. “Năm bĕ rôp minh pôm triu kon đơ̆ng lăm khŭl kiơ̆ kơ hnam dơnŏ lu iĕm păng pơlôch sư pơm giĕng Năm Brih. 
EXO.12.22	Na athei iŏk minh hơchô̆ hla bơngăl, djrŭ lăm pham đe mong lăm kơthao, na pik tơ jrăng 'bar pah 'măng hnam păng jrăng găn kơpơ̆ng, na lăm lu iĕm 'nĕ ăn bơngai bu lĕch tơ 'nguaih kơ 'măng hnam truh tơ pơgê dơning. 
EXO.12.23	Kơplah Kră Yang gô năm wă pơlôch bơngai Êyiptơ; mưh sư 'bôh pham tơ jrăng găn kơpơ̆ng 'măng păng 'bar pah jrăng dơ̆ng 'măng, Kră Yang gô năm yoh hloi; ưh kơ ăn linh jang mơ̆t pơlôch lăm hnam lu iĕm.
EXO.12.24	Iĕm athei bơwei tơdrong giĕng 'nâu thoi lĕ tơdrong juăt tơtă ling-lang ăn kơ lu iĕm păng kon sâu lu iĕm. 
EXO.12.25	Layơ lu iĕm mơ̆t boih lăm dêh mă Kră Yang ăn kơ lu iĕm, thoi nơ̆r Kră Yang đei pơkă, lei iĕm athei bơwei tơdrong giĕng 'nâu. 
EXO.12.26	Mưh kon sâu lu iĕm apinh khan: Tơdrong giĕng 'nâu wă khan kiơ? 
EXO.12.27	Iĕm athei tơl khan: ‘'Noh wă khan tơdrong pơm giĕng Năm Brih đơ̆ng Kră Yang, kơplah Kră Yang pơrăm lu bơngai Êyiptơ na Kră Yang năm brih rim hnam kon pơlei Isơrael păng pơklaih hnam lu bơ̆n tơpă.’ ” Lăp kon pơlei kơtơ̆ng na kŭp kơ̆l drap kơkuh.
EXO.12.28	Kon pơlei Isơrael pơm kiơ̆ thoi nơ̆r Kră Yang tơtă boih kơ Môis păng Arôn.
EXO.12.29	Kơplah tŏk-bŏk măng Kră Yang pơlôch đĭ lu kon kơdră drŏ-nglo dêh Êyiptơ, iŏk đơ̆ng kon kơdră pơtao Pharaôn oei 'bơ̆t tang-dŏ truh tơ kon kơdră đe rôp pơm bơnă kon pơlei hmă păng đĭ-đăng lu kon sem dơrong tuh blŭng-a. 
EXO.12.30	Pharaôn iung kơplah oei măng, hăm lu bơngai jang kơ sư păng đĭ-đăng bơngai Êyiptơ, đei nơ̆r nhơ̆m hmoi rơông rơang lăm dêh Êyiptơ, yua ưh kơ đei minh pôm hnam ayơ mă ưh kơ đei bơngai lôch.
EXO.12.31	Lĕch đơ̆ng Êyiptơ lăm măng noh mơ̆n, Pharaôn krao hloi Môis păng Arôn na khan: Iung bĕ, măr iĕm păng kon pơlei Isơrael jah weh đơ̆ng kon pơlei inh, năm kơkuh kơ Kră Yang, kiơ̆ thoi lu iĕm apinh. 
EXO.12.32	Na chông puh ba rơmo păng triu kư̆m năm, thoi lu iĕm đei khan na năm bĕ; păng krao khan kơ inh đei pŭn hiôk mơ̆n. 
EXO.12.33	Bơngai Êyiptơ pơpuh kon pơlei Isơrael lĕch đơ̆ng dêh sư mă tĕnh tĕnh, yua kơ lu sư khan: Lu nhôn gô lôch đĭ. Tơdah lu iĕm ưh kơ năm. 
EXO.12.34	Na đĭ-đăng kon pơlei Isơrael chĕp ba hloi tơpŭng pơm 'bĕng hlôi jrâu boih mă ưh tam đei păng 'buih pông păng chĕp pơđĭ dôm kơthŭng jrâu tơpŭng tah lăm ao 'mi tôi tơ hơngiĕng kơdih lu sư.
EXO.12.35	Lu kon pơlei Isơrael pơm kiơ̆ lei-lăi thoi nơ̆r Môis tơtă. Lu sư apinh dôm tơmam gĭt, hu dah maih truh kơ ao tai đơ̆ng lu bơngai Êyiptơ. 
EXO.12.36	Kră Yang pơm ăn kơ kon pơlei Isơrael đei tơdrong mơnat 'bơ̆t anăp lu bơngai Êyiptơ, na ăn kơ lu sư. Kiơ̆ thoi lu sư apinh. Thoi noh kon pơlei Isơrael tơgar iŏk đĭ-đăng tơmam đơ̆ng bơngai Êyiptơ.
EXO.12.37	Kon pơlei Isơrael năm đơ̆ng pơlei Ramse truh tơ pơlei Sukôt, ưh kơ đei jô̆ lu bơngai drŏ-kăn păng lu hơ'lơ̆p, đĭ-đăng đei tơdrâu-hrĕng rơbâu 'nu bơngai drŏ-nglo. 
EXO.12.38	Kŭm đei lơ adrĕch adrung nai năm hơdai, hăm lu sư kư̆m đei chông ba lơ kon triu, rơmo păng sem dơrong. 
EXO.12.39	Lu sư pơm 'bĕng ưh kơ đei 'buih pông tơpŭng mă lu sư chĕp ba đơ̆ng dêh Êyiptơ. Tơpŭng ưh kơ đei hrâu 'buih pông ôh yua kơ đe puh lu sư hăt hot dêh lĕch đơ̆ng dêh Êyiptơ, ưh kơ gơh hiơ̆ păng kư̆m ưh kơ đei hơmet hiă lê̆ tơmam sa kơdih.
EXO.12.40	Kon pơlei Isơrael oei tơ lăm dêh Êyiptơ đunh đei puăn-hrĕng pêng-jĭt sơnăm. 
EXO.12.41	Lăp tôm puăn-hrĕng pêng-jĭt sơnăm boih, lăm năr noh boih, lu linh Kră Yang lĕch đơ̆ng dêh Êyiptơ. 
EXO.12.42	Măng noh Kră Yang dui pơklaih kon pơlei Isơrael lĕch đơ̆ng dêh Êyiptơ; yua kơ thoi noh rim jơhnơr, đĭ-đăng kon pơlei Isơrael athei răk 'blŏk lăm măng noh, wă kơkuh pơyom kơ Kră Yang.
EXO.12.43	Kră Yang khan kơ Môis păng Arôn: 'Nâu boih tơdrong juăt gah giĕng Năm Brih: Bơngai tơmoi ưh kơ gơh sa giĕng noh ôh. 
EXO.12.44	Na gah lu bơngai đĭch, iĕm 'nao răt păng jên păng athei kăt tơdra akar kơ sư, na lu sư gơh sa. 
EXO.12.45	Lu bơngai tơmoi păng bơngai bơ̆jang apah kư̆m ưh kơ gơh sa giĕng 'noh ôh.
EXO.12.46	Giĕng noh 'nhĕm gơh sa lăm hnam đĕch; ih 'nĕ chĕp 'nhĕm lĕch tơ 'nguaih păng kư̆m 'nĕ pơm tơgơ̆ minh pôm kơting ayơ.
EXO.12.47	Ăn đĭ-đăng Isơrael athei akŭm bơwei 'blŏk giĕng Năm Brih.
EXO.12.48	Tơdah đei minh 'nu bơngai tơmoi ayơ oei hơdai lăm hnam iĕm, mă 'maih pơm 'blŏk hơdơ̆r giĕng Năm Brih Kră Yang, lei lu bơngai drŏ-nglo lu sư athei kăt tơdra akar; đơ̆ng noh na lu sư gơh năm pơm giĕng Năm Brih 'nâu păng gơh jô̆ thoi bơngai tơpŭ lăm char Isơrael. Mă-lei bơngai bu ưh kơ chu kăt tơdra akar, lei ưh kơ gơh sa ôh. 
EXO.12.49	Kŭm đei lei-lăi minh tơdrong juăt ăn lu bơngai tơpŭ lăm dêh iĕm hăm bơngai tơmoi ayơ truh oei hơdai hăm lu iĕm.
EXO.12.50	Đĭ-đăng kon pơlei Isơrael lu sư pơm kiơ̆ thoi noh; kiơ̆ thoi Kră Yang tơtă ăn kơ Môis păng Arôn boih. 
EXO.12.51	Kŭm lăm năr 'noh Kră Yang chông tơlĕch pơklaih kon pơlei Isơrael, kiơ̆ kơ khŭl linh, lĕch đơ̆ng dêh Êyiptơ.
EXO.13.1	Kră Yang khan kơ Môis: 
EXO.13.2	Lăm kon pơlei Isơrael mă bơngai dah sem dơrong, athei pơyơ̆r 'măn lê̆ kơ Inh dôm kon kơdră yua kơ kon kơdră noh gah Inh.
EXO.13.3	Môis pơma hăm kon pơlei, iĕm athei 'blŏk hơdơ̆r kơ năr 'nâu, yua năr 'nâu năr Kră Yang yua ti mơsêh Sư pơklaih lu iĕm đơ̆ng dêh Êyiptơ, klaih đơ̆ng teh đak pơm đĭch đam; na 'nĕ sa 'bĕng đei 'buih pông. 
EXO.13.4	Năr 'nâu, trŏ khei mônh, lu iĕm lĕch.a 
EXO.13.5	Mưh layơ Kră Yang ba lu iĕm tơ dêh kon pơlei Kanaan, kon pơlei Hêtit, kon pơlei Amôrit, kon pơlei Hêwit păng kon pơlei Jêbus boih, dêh teh mơ̆r 'lơ̆ng thoi đak sut đak toh păng dêh Kră Yang mă pơkă hăm lu 'bok iĕm, na truh lăm khei 'nâu ih athei wei răk tơdrong giĕng 'nâu. 
EXO.13.6	Lăm tơpơh năr ih athei sa 'bĕng ưh kơ đei 'buih pông, truh năr tơpơh gô đei et sa bơnê kơkuh kơ Kră Yang. 
EXO.13.7	Athei sa 'bĕng ưh kơ đei 'buih pông lăm tơpơh năr, lăm tơring iĕm 'nĕ ăn kơ đei 'bôh 'buih pông. 
EXO.13.8	Lăm năr noh athei roi ăn kơ kon drŏ-nglo iĕm, bơ̆n pơm tơdrong 'noh yua kơ Kră Yang pơm 'lơ̆ng kơ inh, kơplah inh lĕch đơ̆ng dêh Êyiptơ. 
EXO.13.9	Tơdrong noh iĕm athei pơm tơ'bôh minh tơdra tơ ti iĕm, pơm minh tơdrong 'blŏk hơdơ̆r chih tơ klĕng, wă kơ tơ'blŏk tơdrong juăt Kră Yang oei tơ lăm 'bơ̆r iĕm, yua kơ hăm ti mơsêh mơyang Kră Yang pơklaih iĕm lĕch đơ̆ng dêh Êyiptơ. 
EXO.13.10	Rim sơnăm, truh bơyan, iĕm athei bơwei nơ̆r tơtă tơdrong 'nâu ling-lang.
EXO.13.11	Layơ Kră Yang chông iĕm mơ̆t tơ dêh Kanaan, kiơ̆ thoi Sư pơkă pơ'ngam bơih hăm ih păng 'bok ih, sư gô pơjao dêh noh kơ ih, 
EXO.13.12	na ih athei pơyơ̆r ăn Kră Yang lu kon kơdră drŏ-nglo hăm lu kon tơno tuh blŭng-a lăm sem dơrong, yua kơ lu sư gô jing gah Kră Yang ngăl. 
EXO.13.13	Mă-lei rim kon aseh iĕ blŭng-a, iĕm athei rôp triu kon dah bơbe kon huai tơplih, tơdah ưh, athei wĕch hơko sư, kư̆m athei huai iŏk rim kon kơdră kon drŏ-nglo iĕm.
EXO.13.14	Na tơdah dơning dơmônh kon drŏ-nglo iĕm apinh iĕm: Tơdrong noh wă khan kiơ? Lei ih athei roi kơ sư: 'Noh yua kơ Kră Yang yua ti mơsêh pơklaih lu nhôn lĕch đơ̆ng dêh Êyiptơ, dêh mă nhôn pơm đĭch; 
EXO.13.15	yua kơ kơplah Pharaôn arăng kơ̆l ưh kơ ăn kơ lu nhôn năm, Kră Yang pơlôch đĭ hloi lu kon kơdră lăm dêh Êyiptơ, đơ̆ng kon kơdră drŏ-nglo kon bơngai truh tơ kon sem dơrong tuh blŭng-a, yua tơdrong noh, inh pơyơ̆r ăn Kră Yang dôm kon sem dơrong tơno tuh blŭng-a păng inh huai iŏk kon kơdră kon drŏ-nglo inh. 
EXO.13.16	'Noh gô pơm minh tơdrong tơdra tơ ti ih păng chơ̆m tơ klĕng ih, wă tơbăt tơ'blŏk Kră Yang yua ti mơsêh pơklaih lu nhôn lĕch đơ̆ng dêh Êyiptơ.
EXO.13.17	Kơplah Pharaôn achăng kon pơlei Isơrael năm, Kră Yang 'Bok Kei-Dei ưh kơ đei chông ba kon pơlei noh năm rok trong gah dêh Philistin, noh trong jăl jê̆ hloh; yua kơ Kră Yang khan: Hli kơ kon pơlei tơ'bơ̆p tơdrong tơblah wang, lu sư wih brŏk hơlơ̆k đơ̆ng tơ dêh Êyiptơ. 
EXO.13.18	Lei na Kră Yang 'Bok Kei-Dei chông ba lu kon pơlei năm dăr rok kiơ̆ trong lăm char glă, gah Đak Dơsĭ 'Brê. Kon pơlei Isơrael chĕp khêl đao lĕch đơ̆ng dêh Êyiptơ.
EXO.13.19	Môis chĕp anhăk ba kơting Jôsep; yua kơ Jôsep đei athei kon sâu Isơrael pơkă pơkăm anhăk ba kơting sư: Tơpă Kră Yang 'Bok Kei-Dei gô dŏng pơklaih lu iĕm; na lu iĕm athei anhăk ba kơting inh lĕch đơ̆ng dêh 'nâu.
EXO.13.20	Lu sư năm đơ̆ng Sukôt oei pơdơh pơm bơsŭn tơ Êtham tôch kơ char glă. 
EXO.13.21	Kră Yang năm adrol kơ kon pơlei, tơ kơ'năr hăm minh pôm jrăng hơmơ̆l, wă ba trong yak năm; tơ kơmăng hăm minh pôm jrăng ŭnh, wă pơchrang ăn kơ lu sư, wă kơ lu sư gơh năm ling-lang kơ'năr păng kơmăng. 
EXO.13.22	Kơ'năr jrăng hơmơ̆l ưh kơ đei layơ weh đơ̆ng kon pơlei, jrăng ŭnh tơ kơmăng kư̆m lei-lăi.
EXO.14.1	Kră Yang khan kơ Môis: 
EXO.14.2	Roi tơbăt bĕ kơ kon pơlei Isơrael athei năm wơ̆t tơ rŏng pơm anih pơdơh tơ jê̆ Pi Hahirôt, sơlam Mikdôl păng đak dơsĭ, tơklă Baal Sêphôn lu iĕm athei oei pơdơh pơm anih, jê̆ đak dơsĭ. 
EXO.14.3	Pharaôn khan lu kon pơlei Isơrael gô wơ̆l kơ trong, chă wih wơ̆t lăm char glă. 
EXO.14.4	Inh gô pơm kơ Pharaôn arăng kơ̆l ưh kơ chu, sư gô druh kon pơlei Isơrael Inh gô đei ư-ang yua kơ đơ̆ng Pharaôn păng lu linh sư; na bơngai Êyiptơ gô băt Inh bơih Kră Yang. Kon pơlei Isơrael mă pơm thoi noh.
EXO.14.5	Kơplah đe roi kơ pơtao Êyiptơ khan kon pơlei Hêbrơ kơdâu jăk đĭ boih, jơhngơ̆m Pharaôn păng lu bơngai bơ̆jang kơ sư, tơplih hloi, lu sư khan: Lu bơ̆n pơm thoi âu, achăng lê̆ kon pơlei Isơrael năm, ưh pă bơ̆jang kơ bơ̆n dơ̆ng. 
EXO.14.6	Pharaôn tŏk gre aseh hloi păng chông ba lu linh kiơ̆ sư. 
EXO.14.7	Sư iŏk chĕp ba tơdrâu-hrĕng tŏ gre aseh mă 'lơ̆ng hloh păng đĭ-đăng gre aseh nai dơ̆ng đơ̆ng lăm dêh Êyiptơ, rim kơ gre aseh noh đei lu yŏng linh kiơ̆ pơgơ̆r. 
EXO.14.8	Kră Yang pơm kơ Pharaôn pơtao dêh Êyiptơ, arăng kơ̆l, druh kon pơlei Isơrael; mă-lei kon pơlei Isơrael nuih yak năm tơpăt tơ anăp hloi. 
EXO.14.9	Bơngai Êyiptơ druh lu sư păng đĭ-đăng aseh gre aseh, lu linh chĕp gre aseh păng lu linh Pharaôn, druh tam kon pơlei Isơrael, oei pơdơh tơ jê̆ đak dơsĭ, Phihahirôt, tơklă Baal Sêphôn.
EXO.14.10	Wă lăp 'bôh Pharaôn păng lu linh dêh Êyiptơ druh wă tam đơ̆ng rŏng lu sư, na lu kon pơlei Isơrael hli dêh krao ôr apinh Kră Yang. 
EXO.14.11	Lu sư khan kơ Môis: “Tơ dêh Êyiptơ ưh kơ đei anih 'bŭ bơngai ôh hă, na ih ngĕ kơ chông ba lu nhôn năm lôch tơ char glă? Ih wă pơm kiơ kơ nhôn, ăn kơ lu nhôn lĕch đơ̆ng dêh Êyiptơ? 
EXO.14.12	Kơplah oei tơ dêh Êyiptơ lu nhôn đei khan kơ ih bơih. Lê̆ lu nhôn pơm đĭch đam kon pơlei Êyiptơ, chu bơ̆jang ăn lu sư đĕch hiôk hloh kơ wă lôch tơ char glă!”
EXO.14.13	Môis drơ̆ng kon pơlei khan: 'Nĕ kơ hli ôh, oei mă kơjăp bĕ, na lăng lu iĕm gô 'bôh tơdrong dŏng pơklaih đơ̆ng Kră Yang năr âu, lu bơngai Êyiptơ mă lu iĕm 'bôh lu sư năr 'nâu, lu iĕm ưh pă đei layơ wă 'bôh lu sư dơ̆ng. 
EXO.14.14	Kră Yang gô tơblah tơgŭm iĕm, lu iĕm kư̆ oei mă hơđơ̆ng.
EXO.14.15	Kră Yang khan kơ Môis: Liơ lu iĕm ôr krao chă Inh? Khan kơ kon pơlei Isơrael kư̆ yak tơ anăp; 
EXO.14.16	Na ih athei yơ̆r 'long jra tơ kơpal, chro ti tơ đak dơsĭ, tơklah lê̆ đak 'bar pah, na kon pơlei Isơrael gô jur lăm đak dơsĭ yak năm thoi kơpal teh hrĕng. 
EXO.14.17	Na Inh gô pơm kơ kon pơlei Êyiptơ kơ̆l arăng gô jur druh kiơ̆ kon pơlei Isơrael lăm đak dơsĭ, đơ̆ng noh Anăn Inh gô đei ư-ang yua kơ Pharaôn păng đĭ-đăng lu linh sư, lu bơngai chĕp gre aseh sư. 
EXO.14.18	Anăn Inh gô ư-ang yua kơ Pharaôn, gre aseh sư, lu linh chĕp gre aseh sư, lei na bơngai Êyiptơ gô băt kơ Inh Kră Yang.
EXO.14.19	Linh jang 'lơ̆ng Kră Yang 'Bok Kei-Dei oei năm adrol kơ lu kon pơlei Isơrael kơplah noh păng hơlơ̆k yak kiơ̆ đơ̆ng rŏng lu sư; na jrăng hơmơ̆l kư̆m năm đơ̆ng rŏng kơ kon pơlei; 
EXO.14.20	Jrăng hơmơ̆l dơ̆ng sơlam khŭl linh bơngai Êyiptơ păng khŭl linh kon pơlei Isơrael, đei hơmơ̆l găn măng mu tơ minh pah âu, na minh pah to hơdah na prăt măng 'bar khŭl ưh kơ đei gơh năm tơ jê̆ băl.
EXO.14.21	Môis yơ̆r ti sư tơ đak dơsĭ Kră Yang pơm kial tih đơ̆ng gah hơlĕch tơthu tơ đak dơsĭ pơm kơ đak akŭm tơklah asong 'bar pah jing teh hrĕng, 
EXO.14.22	kon pơlei Isơrael jur lăm đak dơsĭ, yak năm thoi kơpal teh hrĕng; na đak pĕng thoi bơnơ̆ tơ 'bar pah gah 'ma păng gah 'ngiĕo kơ lu sư.
EXO.14.23	Lu bơngai Êyiptơ druh kiơ̆ lu sư; đĭ-đăng aseh, gre aseh sư păng lu chĕp gre aseh Pharaôn, lu sư mơ̆t kiơ̆ đơ̆ng rŏng jur lăm tŏk-bŏk đak dơsĭ. 
EXO.14.24	Đơ̆ng noh lăp măng wă đĭ, Kră Yang đơ̆ng lăm jrăng hơmơ̆l păng jrăng ŭnh, lăng tơ khŭl linh bơngai Êyiptơ, pơm hloi kơ lu sư hli hơwơ̆l hơwang. 
EXO.14.25	Kră Yang pơm kơ lu jơ̆ng gre lu sư, tơplôh lu sư tŭn hor pơmat-tat gre aseh pă gơh kơdâu. Na bơngai Êyiptơ khan dih băl: Bĕ bơ̆n kơdâu weh đơ̆ng kon pơlei Isơrael, yua kơ Kră Yang tơblah bơngai Êyiptơ dŏng lu sư.
EXO.14.26	Kră Yang khan kơ Môis: Yơ̆r bĕ ti ih tơ đak dơsĭ, wă kơ đak dơsĭ lơ̆p lu bơngai Êyiptơ păng khŭl linh chĕp gre aseh lu sư. 
EXO.14.27	Thoi noh Môis yơ̆r ti sư hloi tơ đak dơsĭ, kiơ̆ pơgê oei hrôih, na đak dơsĭ hơlơ̆k klơ̆p thoi đêl, lu bơngai Êyiptơ kơdâu weh ră mă-lei Kră Yang tơlơ̆ pơlôch đĭ lu sư lăm đak dơsĭ. 
EXO.14.28	Na đak lơ̆p klơ̆p đĭ hloi khŭl linh chĕp gre aseh, hăm đĭ-đăng lu linh Pharaôn lu druh jur kiơ̆ kon pơlei Isơrael lăm đak dơsĭ, ưh kơ đei minh 'nu bu klaih.
EXO.14.29	Mă-lei lu kon pơlei Isơrael năm yak tŏk-bŏk đak dơsĭ thoi kơpal teh kông hrĕng; đak pơm bơnơ̆ pĕng gah 'ma păng gah 'ngiĕo. 
EXO.14.30	Lăm năr 'noh, Kră Yang pơklaih kon pơlei Isơrael đơ̆ng ti bơngai Êyiptơ; kon pơlei Isơrael 'bôh hnơ̆k hnăk bơngai Êyiptơ lôch cheng đak dơsĭ. 
EXO.14.31	Kon pơlei Isơrael 'bôh bơih tơdrong tih mă Kră Yang đei pơm kơ bơngai Êyiptơ, na lu kon pơlei Isơrael hli yom gơnang kơ Kră Yang păng lui kơ Môis, đĭch đam Sư.
EXO.15.1	Đơ̆ng noh, Môis păng kon pơlei Isơrael hơri 'bai 'nâu kơ Kră Yang, khan: Inh gô hơri ư-ang kơ Kră Yang, yua kơ Sư mơsêh mơyang tih. Kră Yang klơ̆m lê̆ aseh păng bơngai hao aseh lăm đak dơsĭ.
EXO.15.2	Kră Yang bơih jơhngơ̆m pran kơtang inh păng tơdrong hơri inh: Sư bơih tơ'ngla pơklaih inh. Sư Kră Yang 'Bok Kei-Dei inh, inh wă hơri ư-ang kơ Sư; Sư jơ̆ Kră Yang 'Bok Kei-Dei kơ 'bok yă inh, na inh đĭ jơhngơ̆m gô kơkuh pơyom kơ sư.
EXO.15.3	Kră Yang thoi linh tơblah; Anăn Sư Kră Yang.
EXO.15.4	Kră Yang, sư klơ̆m hŭt lê̆ bơih khŭl linh păng đĭ-đăng gre aseh; Lu yŏng linh bơngai mă Pharaôn rơih iŏk lôch hiong đĭ lăm đak dơsĭ 'Brê,
EXO.15.5	Đak jrŭ klơ̆p gom lu sư; Lu sư krăm truh tơ kơđĕl đak dơsĭ thoi minh pôm tơmo.
EXO.15.6	Ơ Kră Yang! Ti gah 'ma Ih pran kơtang mơsêh mơyang. Ơ Kră Yang! Ti gah 'ma Ih pơrăm boih lu linh ayăt.
EXO.15.7	Hăm tơdrong pran kơtang mơsêh mơyang tih krưp Ih, pơrăm boih lu bơngai blah Ih; tơdrong Ih hil mĭl, Soh pơrăm lu sư thoi ŭnh sa hơnong ba.
EXO.15.8	Hơyuh đơ̆ng 'bơ̆r Ih tơthu bơ̆ lê̆ đak khơ̆t tŏk thoi bơnơ̆; Anih đak jrŭ jing arăng lăm đak dơsĭ.
EXO.15.9	Linh ayăt khan: Bơ̆n druh, bơ̆n gô druh tam, Bơ̆n gô hiôk asong băl tơmam đơ̆ng bơ̆n blah iŏk; Inh toh đao gưm pơlôch lu sư.
EXO.15.10	Ih tơthu kial lĕch, kial đơ̆ng Ih đak dơsĭ lơ̆p lê̆ lu sư boih; lu sư krăm thoi kơtuăl bơlơ̆k tơ kơđĕl đak jrŭ.
EXO.15.11	Ơ Kră Yang! Lăm lu yang bu yang, thoi Ih? 'Lơ̆ng rơgoh, mơsêh mơyang, mă đei ư-ang, Trŏ kơ hli, trŏ kơ pơyom, gơh pơm dôm tơdrong hlĭch chrơp.
EXO.15.12	Ih yơ̆r ti 'ma Ih, Teh 'bŭ klơ̆p lê̆ lu sư.
EXO.15.13	Hăm jơhngơ̆m Ih 'mêm mơnat sĭt dui anhăk kon pơlei 'nâu mă Ih đei huai iŏk boih; Ih yua tơdrong pran kơtang pơgơ̆r lu sư wih tơ anih 'lơ̆ng rơgoh mă Ih oei.
EXO.15.14	Lu adrĕch bơngai tơmoi, lu sư hli tơtơ̆. Kon pơlei Philistin hli krưp tih tơpă.
EXO.15.15	Lu kră pơgơ̆r Eđôm hli tơrơ rŭng răng dêh. Dôm lu kră pơgơ̆r char Môap dai hli tơtơ̆; Đĭ-đăng kon pơlei lăm char Kanaan jơhngơ̆m rŭng răng đĭ.
EXO.15.16	Tơdrong hli tơrơ dêh truh tơ lu sư; Ơ Kră Yang! Kơkŏng ti pran kơtang Ih. Lu sư jing kơmlo nhen thoi tơmo, Tơ̆p mă truh layơ kon pơlei Ih yak hlôi; Tơ̆p mă truh kon pơlei mă Ih huai iŏk boih yak hlôi đĭ.
EXO.15.17	Ơ Kră Yang! Ih gô ba lu sư mơ̆t păng pơtăm lu sư tơ kơpal kông Ih. Ơ Kră Yang; anih Ih đei hơmet boih, wă pơm anih Ih oei, Ơ Kră Yang! Anih 'lơ̆ng rơgoh mă ti Ih đei pơjing boih.
EXO.15.18	Kră Yang gô pơgơ̆r ling-lang, hlŏng hloi.
EXO.15.19	Kơplah aseh Pharaôn, gre aseh sư, hăm lu bơngai chĕp gre aseh sư, đak dơsĭ klơ̆p lê̆ lu sư boih. Kră Yang iŏk đak dơsĭ klơ̆p tơ kơpal lu sư, Mă-lei gah kon pơlei Isơrael năm rok tŏk-bŏk đak dơsĭ thoi năm tơ kơpal teh hrĕng. 
EXO.15.20	Miriam mŏ Arôn bơngai drŏ-kăn khan lê̆ adrol păng lu drŏ-kăn dai kiơ̆, đơ̆ng rŏng chĕp hơgơ̆r iĕ suang rah. 
EXO.15.21	Miriam hơri tơl lu sư: Hơri ư-ang bĕ kơ Kră Yang, yua kơ Sư mơsêh mơyang tih hloh. Sư klơ̆m lê̆ aseh păng bơngai hao aseh lăm đak dơsĭ.
EXO.15.22	Môis chông kon pơlei Isơrael năm đơ̆ng đak dơsĭ 'brê, lu sư năm truh tơ tơmăn glă Sur; pêng năr kơ trong năm lăm tơmăn glă, chă đak ưh kơ đei. 
EXO.15.23	Wă truh tơ Mara đei đak, mă-lei đak tơ noh tăng, nhă ưh kơ gơh na anih 'nâu đe krao Mara.a 
EXO.15.24	Kon pơlei pơma jŏk kơ Môis khan: Lu nhôn wă nhă kiơ.
EXO.15.25	Môis krao apinh Kră Yang; Kră Yang tơ'bôh ăn kơ sư minh pôm dơng 'long, sư iŏk klơ̆m lăm đak, na đak jing 'lơ̆ng. Na tơ noh, Kră Yang ăn tơdrong juăt hăm tơdrong tơtă ăn kơ kon pơlei păng tơ noh sư pơlong lăng lu sư. 
EXO.15.26	Sư khan: Tơdah iĕm mơ̆ng nơ̆r Kră Yang 'Bok Kei-Dei, pơm 'lơ̆ng tơpăt 'bơ̆t anăp Inh tơdah iĕm mơ̆ng nơ̆r tơtă păng wei răk dôm tơdrong juăt Inh, lei Inh ưh kơ đei tuh kơ iĕm minh tơdrong jĭ jăn mă inh tuh ăn boih kơ dêh Êyiptơ; Inh boih Kră Yang, tơ'ngla pơklaih iĕm đơ̆ng jĭ jăn.
EXO.15.27	Lu kon pơlei truh tơ Êlim; tơ noh đei mơjĭt-'bar tŏ tu đak mơlĕch păng tơpơh-jĭt 'long gol, kon pơlei oei pơdơh, jê̆ đak noh.
EXO.16.1	Lăm năr mơjĭt-pơđăm khei 'bar, đơ̆ng rŏng kơ lĕch đơ̆ng dêh Êyiptơ, lu bơngai Isơrael lĕch đơ̆ng anih Êlim năm truh tơ tơmăn glă Sin oei tŏk-bŏk Êlim păng Sinai. 
EXO.16.2	Lu bơngai Isơrael hil jŏk kơ Môis păng Arôn tơ tơmăn glă, 
EXO.16.3	Lu bơngai Isơrael khan kơ bre sư: Ô! Kơtrơ̆m lu nhôn jah lôch lăm tơpang ti Kră Yang tơ dêh Êyiptơ đĕch, kơplah oei jê̆ gŏ 'nhĕm păng sŏng sa phĭ! Mă-lei măr iĕm chông ba lu nhôn năm tơ tơmăn glă 'nâu wă kơ lu nhôn lôch đĭ kơ pơngot.
EXO.16.4	Kră Yang khan kơ Môis: Inh gô ăn 'bĕng đơ̆ng plĕnh jur thoi 'mi kơ lu iĕm. Kon pơlei gô năm rim năr dônh, dônh tôm mah sa kơ năr 'noh, Inh wă pơlong lăng lu sư hăm đei pơm kiơ̆ thoi Inh athei dah ưh. 
EXO.16.5	Truh năr mă tơdrâu, kon pơlei gô dônh lơ hloh 'bar wơ̆t kơ lu sư juăt kơ dônh rim năr.
EXO.16.6	Thoi noh Môis păng Arôn khan kơ đĭ-đăng kon pơlei Isơrael: Gơsơ̆ kơnh lu iĕm gô băt kơ Kră Yang dui ba lu iĕm lĕch đơ̆ng dêh Êyiptơ,
EXO.16.7	Na pơgê dơning lu iĕm gô 'bôh tơdrong ư-ang tih Kră Yang, yua kơ Sư kơtơ̆ng boih nơ̆r lu iĕm hil jŏk kơ Sư, lu nhôn âu bu na mă lu iĕm mah hil jŏk kơ lu nhôn? 
EXO.16.8	Môis khan dơ̆ng: Lu iĕm gô 'bôh Kră Yang ăn 'nhĕm sa kơsơ̆ 'nâu, 'bĕng sa pơgê dơning, yua kơ Kră Yang kơtơ̆ng boih nơ̆r lu iĕm hil jŏk kơ Sư. Lu nhôn âu bu? Dôm nơ̆r lu iĕm hil jŏk ưh kơ trŏ kơ hil jŏk kơ lu nhôn ôh, mă tơpă noh iĕm hil jŏk kơ Kră Yang.
EXO.16.9	Môis khan kơ Arôn: Khan bĕ kơ đĭ-đăng kon pơlei Isơrael: Năm jê̆ 'bơ̆t anăp Kră Yang, yua kơ Sư kơtơ̆ng boih nơ̆r lu iĕm jŏk hil. 
EXO.16.10	Kơplah Arôn oei pơma hăm kon pơlei Isơrael, lu sư lăng tơ gah tơmăn glă, 'bôh tơdrong ư-ang rang hơdah tih Kră Yang tơ hơmơ̆l. 
EXO.16.11	Kră Yang khan kơ Môis: 
EXO.16.12	Inh kơtơ̆ng boih nơ̆r kon pơlei Isơrael hil jŏk. Na ih athei khan kơ lu sư: Gơsơ̆ kơnh lu iĕm gô sa 'nhĕm hrăp; pơgê dơning lu iĕm gô sa 'bĕng phĭ rơkah; na lu iĕm gô băt Inh boih Kră Yang 'Bok Kei-Dei lu iĕm.
EXO.16.13	Lăp truh kơsơ̆, đei sem wăt jruh kôp 'bĕnh jơ̆p kơ anih; truh pơgê dơning đei tŭk gom jơ̆p kơ anih lu sư pơdơh. 
EXO.16.14	Wă tŭk đak ngom noh hach boih, kơpal teh tơ tơmăn glă 'bôh đei kiơ iĕ, hmŏng thoi prĕl. 
EXO.16.15	Lăp kon pơlei Isơrael 'bôh tơmam noh, lu sư apinh dih băl: Kiơ 'noh? Yua kơ lu sư ưh kơ băt ôh tơmam 'noh yă kiơ. Môis khan kơ lu kon pơlei: “'Noh 'bĕng mă Kră Yang ăn kơ lu iĕm sa.
EXO.16.16	'Nâu tơdrong Kră Yang tơtă: ‘Rim 'nu lu iĕm athei dônh 'bĕng noh tôm kơ mah sa năr noh, minh ômera kơ rim 'nu, kiơ̆ kơ mah sa rim 'nu bơngai lăm bơsŭn iĕm dôm yơ.
EXO.16.17	Kon pơlei Isơrael pơm hloi thoi noh; phŏ bơngai dônh lơ, mơ'nah bơngai dônh tŏ sĕt, 
EXO.16.18	Lu sư kŏng hăm ômer, bu dônh lơ kư̆m ưh kơ rơkah, bu dônh tŏ sĕt kư̆m huay ưh kơmah, rim 'nu bơngai dônh lăp kơ sa mah.
EXO.16.19	Môis khan kơ lu sư: 'Nĕ kơ 'măn lê̆ truh pơgê.
EXO.16.20	Mă-lei mơ'nah lu sư ưh kơ mơ̆ng ôh nơ̆r Môis; đei bơngai 'măn truh tơtil pơgê; na đei hrai păng 'bâu ôm. Na Môis hil kơ lu sư. 
EXO.16.21	Na rim pơgê rim 'nu bơngai dônh lăp mah kơ sư sa; lăp truh 'năr tŏ boih na tơmam noh hach đĭ. 
EXO.16.22	Truh năr tơdrâu, kon pơlei dônh tơmam sa pơhloh lê̆ 'bar; rim bơngai 'bar ômer. Lu bơngai kră pơgơ̆r năm roi kơ Môis. 
EXO.16.23	Sư tơl khan: 'Noh nơ̆r Kră Yang tơtă boih: Dơning jing năr pơdơh, năr Sa'bat 'lơ̆ng rơgoh ăn kơ Kră Yang, phang bĕ tơmam kiơ lu iĕm wă phang, pai bĕ tơmam kiơ lu iĕm wă pai; oei wă 'măn lê̆ truh tơ pơgê dơning.
EXO.16.24	Thoi noh kon pơlei 'măn lê̆ hloi truh tơ pơgê dơning, rok thoi Môis đei tơtă; tơmam 'noh ưh kơ đei ôm ôh păng kư̆m ưh kơ đei hrai sa. 
EXO.16.25	Môis khan: Năr 'nâu sa bĕ tơmam 'noh, yua kơ năr 'nâu năr Sa'bat Kră Yang; năr 'nâu lu iĕm chă ưh kơ đei ôh tơmam noh tơ kơpal teh. 
EXO.16.26	Lu iĕm dônh lăm tơdrâu năr; mă-lei năr mă tơpơh năr Sa'bat, ưh pă đei 'bĕng noh ôh.
EXO.16.27	Năr tơpơh đei lu bơngai lăm kon pơlei lĕch wă chă dônh 'bĕng noh, mă-lei lu sư chă ưh kơ 'bôh ôh. 
EXO.16.28	Kră Yang khan kơ Môis: Lu iĕm ưh kơ chu yom wei răk nơ̆r tơtă păng khôi juăt Inh dĭng truh dang yơ dơ̆ng?
EXO.16.29	Athei tơchĕng lăng, Kră Yang ăn boih kơ lu iĕm năr Sa'bat; na lei, truh năr tơdrâu Kră Yang ăn kơ lu iĕm 'bĕng sa mah kơ 'bar năr. Wă kơ rim 'nu bơngai athei oei kơtă anih kơdih, ưh kơ gơh bơngai bu lĕch tơ 'nguaih ôh lăm năr tơpơh. 
EXO.16.30	Thoi noh, năr tơpơh kon pơlei pơdơh.
EXO.16.31	Adrĕch adrung Isơrael krao anăn tơmam sa 'nâu mana;b sư thoi găr hla ngo, kok, sa 'ngam thoi 'bĕng pơm hăm đak sut. 
EXO.16.32	Môis khan: 'Nâu nơ̆r Kră Yang tơtă: Athei tah mong lê̆ minh ômer mana, wă kơ đĭ-đăng bơngai rim jơhnơr 'bôh 'bĕng Inh 'me lu iĕm tơ lăm char glă, kơplah Inh chông tơlĕch lu iĕm đơ̆ng dêh Êyiptơ. 
EXO.16.33	Môis khan kơ Arôn: Athei iŏk minh pôm gĕl tah mong minh ômer mana, pơdơ̆ng lê̆ 'bơ̆t anăp Kră Yang, wă wei răk truh tơ jơhnơr đơ̆ng rŏng.
EXO.16.34	Kiơ̆ thoi Kră Yang tơtă kơ Môis, Arôn pơdơ̆ng get 'noh 'bơ̆t anăp hom tơdrong pơgơ̆p. 
EXO.16.35	Kon pơlei Isơrael sa mana lăm puăn-jĭt sơnăm, tơ̆p truh tơ lu sư mơ̆t oei tơ dêh Kanaan. 
EXO.16.36	Na, ômer jơ̆ minh lăm mơjĭt êpha.c
EXO.17.1	Đĭ-đăng bơngai Isơrael năm tơ âu, tơ to đơ̆ng char glă Sin, năm kiơ̆ thoi nơ̆r Kră Yang đei tơtă kơ lu sư, na lu sư oei pơdơh tơ Rêphiđim: Tơ noh ưh kơ đei đak nhă ôh kơ kon pơlei. 
EXO.17.2	Thoi noh kon pơlei tơhil hăm Môis khan: Ăn kơ lu nhôn đak nhă bĕ. Môis tơl khan: Liơ mă lu iĕm wă tơhil hăm inh? Liơ lu iĕm wă pơlong lăng Kră Yang lĕ?
EXO.17.3	Kon pơlei oei tơ noh ưh kơ đei đak, rơhing 'maih nhă, na hil jŏk kơ Môis khan: Liơ ih chông ba lu nhôn lĕch đơ̆ng dêh Êyiptơ, wă kơ lu nhôn, kon sâu nhôn păng sem dơrong lôch rơhing kơ đak?
EXO.17.4	Môis krao apinh Kră Yang khan: Inh wă pơm liơ hăm kon pơlei 'nâu? Lu sư 'maih wă klơ̆m inh păng tơmo!
EXO.17.5	Kră Yang tơl Môis: Năm bĕ 'bơ̆t anăp kon pơlei chĕp 'long jra mă ih teh tơ đak krong Nil sơ̆ păng, chông ba lu kră bơngai Isơrael, na năm hơdai ih. 
EXO.17.6	Inh gô dơ̆ng 'bơ̆t anăp ih, kơpal tơmo tơ kông Hôrêp; ih athei teh tơmo noh, na đak gô lĕch đơ̆ng lăm tơmo noh wă ăn kơ kon pơlei nhă. Môis pơm hloi thoi noh 'bơ̆t anăp măt lu kră kon pơlei Isơrael.
EXO.17.7	Sư krao anăn anih noh Masaa păng Mêrib yua kơ kon pơlei Isơrael hil jŏk păng pơlong lăng Kră Yang, khan: Hăm đei Kră Yang oei hăm lu bơ̆n ưh?
EXO.17.8	Kơplah noh, kon pơlei Amalek năm wă tơblah hăm kon pơlei Isơrael tơ Rêphiđim. 
EXO.17.9	Môis khan kơ Jôsuê: Rơih iŏk bĕ lu bơngai nuih kơtang, năm tơblah hăm kon pơlei Amalek; năr dơning inh gô dơ̆ng tơ kơpal groi, chĕp 'long jra Kră Yang 'Bok Kei-Dei lăm ti. 
EXO.17.10	Jôsuê pơm hloi thoi nơ̆r Môis khan kơ sư, tơblah hăm kon pơlei Amalek; na Môis, Arôn păng Hur tŏk tơ kơpal groi kơjung. 
EXO.17.11	Wă Môis yơ̆r ti tơ kơpal, lei jei kon pơlei Isơrael wă tơjruh ti sư jei kon pơlei Amalek. 
EXO.17.12	Ti Môis rơgah boih Arôn păng Hur iŏk tơmo dan kơ sư tơoei, na bre sư dơ̆ng 'bar pah chĕp tơiung ti Môis tơ kơpal; na ti sư oei yơ̆r dĭng truh tơ năr mơ̆t. 
EXO.17.13	Jôsuê iŏk đao gưm blah tŭk lu linh păng kon pơlei Amalek.
EXO.17.14	Kră Yang khan kơ Môis: Athei chih tơdrong 'nâu lăm sơ̆p hla bơar akar wă 'blŏk hơdơ̆r păng tơbăt ăn kơ Jôsuê Inh gô sŭt pơgoh ưh pă đei bu 'blŏk kơ bơngai Amalek lăm teh âu dơ̆ng.
EXO.17.15	Môis pơdơ̆ng minh pôm chơnang soi, krao anăn Kră Yang Hla-kơ inh 
EXO.17.16	Sư khan: Đei bơngai yơ̆r hla-kơ Kră Yang ling-lang, na Kră Yang tơblah hăm bơngai Amalek đơ̆ng jơhnơr 'nâu truh tơ jơhnơr nai.
EXO.18.1	Jêthrô, 'bok soi dêh Madian tơnei Môis, kơtơ̆ng dôm tơdrong Kră Yang 'Bok Kei-Dei đei pơm ăn kơ Môis hăm kon pơlei Isơrael păng Kră Yang chông ba kon pơlei Isơrael lĕch đơ̆ng dêh Êyiptơ thoi yơ.
EXO.18.2	Sư chông ba hloi Sêpôra, akăn Môis, mă Môis ăn sư wih ngôi tơ hnam 'bă sư. 
EXO.18.3	Hăm 'bar 'nu kon drŏ-nglo sư, minh 'nu anăn sư Gersôm,a yua kơ Môis khan boih inh chă năm oei pơdơh tơ char lu tơmoi, 
EXO.18.4	păng minh 'nu anăn Êliêser,b yua kơ sư đei khan Kră Yang 'Bok Kei-Dei 'bă inh tơgŭm păng pơklaih inh đơ̆ng đao gưm Pharaôn.
EXO.18.5	Na, Jêthrô, tơnei Môis năm chông ba 'bar 'nu kon drŏ-nglo păng akăn Môis, năm ngôi apong tơ anih char glă, anih Môis oei pơdơh jê̆ kông Kră Yang 'Bok Kei-Dei. 
EXO.18.6	Jêthrô athei đe năm khan kơ Môis băt: Inh Jêthrô tơnei ih năm ngôi apong tơ ih hơdai hăm akăn ih păng 'bar 'nu kon drŏ-nglo ih.
EXO.18.7	Môis năm sơng tơnei sư, drap tơ teh kơkuh păng chŭm sư, apinh jet gia dih băl hăm oei 'lơ̆ng akâu. Na mơ̆t lăm bơsŭn. 
EXO.18.8	Môis ră roi ăn kơ tơnei sư băt tôm tơdrong Kră Yang pơm kơ Pharaôn păng bơngai Êyiptơ sư kư̆m roi gah lu bơngai Isơrael dôm tơdrong pơmat-tat truh kơ lu sư rok trong păng Kră Yang tơgŭm pơklaih lu sư liơ liơ.
EXO.18.9	Jêthrô lăm jơhngơ̆m sư hiôk chơt dêh kơ dôm tơdrong mơsêh mă Kră Yang pơm păng pơklaih kon pơlei Isơrael đơ̆ng ti lu bơngai Êyiptơ. 
EXO.18.10	Na Jêthrô pơma khan: Trŏ bơnê ư-ang kơ Kră Yang tơpă! Tơ'ngla pơklaih boih lu iĕm lĕch hlôi đơ̆ng ti bơngai Êyiptơ păng đơ̆ng ti Pharaôn. 
EXO.18.11	Dang ei inh băt boih Kră Yang tih hloh kơ đĭ-đăng yang, yua kơ Sư pơklaih lu iĕm đơ̆ng ti lu bơngai Êyiptơ mă pơm kơ lu iĕm kơnê̆ dêh. 
EXO.18.12	Jêthrô, tơnei Môis, pơyơ̆r tơmam soi 'buh păng dôm tơmam pơyơ̆r nai ăn kơ Kră Yang 'Bok Kei-Dei; đơ̆ng noh Arôn păng lu kră bơngai Isơrael sŏng sa hơdai hăm tơnei Môis 'bơ̆t anăp Kră Yang 'Bok Kei-Dei.
EXO.18.13	Truh pơgê năr đơ̆ng rŏng, Môis hơ-oei sek tơlang kơ kon pơlei; kon pơlei dơ̆ng 'bơ̆t anăp sư đơ̆ng pơgê truh tơ kơsơ̆. 
EXO.18.14	Tơnei Môis 'bôh dôm tơdrong Môis pơm kơ kon pơlei, na sư khan: Kon pơm kiơ kơ kon pơlei? Liơ ih hơ-oei na đĭ-đăng kon pơlei dơ̆ng tăp dăr kơ ih đơ̆ng pơgê hrôih truh tơ kơsơ̆ thoi noh?
EXO.18.15	Môis tơl: 'Noh yua kơ kon pơlei sư năm tơ inh wă kơ băt Kră Yang 'Bok Kei-Dei wă kơ lu sư pơm thoi yơ. 
EXO.18.16	Tơdah lu sư đei tơdrong kiơ, lei lu sư năm tơ inh, wă kơ inh tơlang ăn kơ tơdrong lu sư păng bơtho tơblang ăn lu sư băt tơdrong juăt Kră Yang 'Bok Kei-Dei.
EXO.18.17	Mă-lei tơnei sư khan dơ̆ng: Dôm tơdrong ih pơm noh ưh kơ trŏ ôh. 
EXO.18.18	Tơpă, ih hăm kon pơlei oei hơdai ih gô rơdu rơmơ̆n ưh kơ weh ôh, tơdrong noh trăp dêh kơ ih, minh 'nu ih pŭ ưh kơ kĕ ôh. 
EXO.18.19	Na dang ei, athei mơ̆ng bĕ, inh bơtho tơ'bôh kơ ih, hơpơi apinh Kră Yang oei hơdai ih. Ăn kơ ih jing bơngai tang măt ăn kơ kon pơlei 'bơ̆t anăp Kră Yang 'Bok Kei-Dei păng roi dôm tơdrong lu sư 'bơ̆t anăp Kră Yang 'Bok Kei-Dei. 
EXO.18.20	Ih athei bơtho tơtă ăn tơdrong juăt Kră Yang, 'Bok Kei-Dei tơ'bôh ăn kơ lu sư oei arih sa thoi yơ păng tơdrong kiơ gơh pơm. 
EXO.18.21	Lei na rơih iŏk bĕ lăm kon pơlei dôm bơngai drŏ-nglo gơh hơgei hlôh wao, băt hli yom kơ Kră Yang 'Bok Kei-Dei mă tơpă, areh kơ tơdrong ưh kơ trŏ, na pôk lu sư pơm bơngai wei-lăng minh-rơbâu 'nu, minh-hrĕng 'nu, kơ pơđăm-jĭt 'nu, kơ mơjĭt 'nu bơngai. 
EXO.18.22	Wă kơ lu sư chă sek tơlang ăn kơ kon pơlei rim năr. Tơdah đei tơdrong truh tih, lu sư athei ba tơ ih; na mă dôm tơdrong iĕ, lu sư chă sek tơlang kơdih. Lei na tơdrong jang ih hơiơch 'biơ̆; lu sư gô wang pŭ tơdrong jang hơdai ih. 
EXO.18.23	Tơdah ih pơm thoi noh păng Kră Yang 'Bok Kei-Dei kư̆m ăn thoi noh mơ̆n, ih gô kĕ pơm keh đang đĭ dôm tơdrong jang păng đĭ-đăng kon pơlei kư̆m đei jơhngơ̆m hiôk hơđơ̆ng wih brŏk tơ hnam.
EXO.18.24	Thoi noh Môis chu nơ̆r tơnei sư, pơm kiơ̆ dôm tơdrong tơnei sư bơtho boih. 
EXO.18.25	Na, Môis rơih hloi lu bơngai drŏ-nglo gơh hơgei đơ̆ng lăm kon pơlei Isơrael, pôk ăn pơm yŏng wei-lăng kon pơlei kơ minh-rơbâu 'nu, kơ minh-hrĕng 'nu, kơ pơđăm-jĭt 'nu, kơ mơjĭt 'nu bơngai; 
EXO.18.26	lu sư chă sek tơlang kơ kon pơlei ling-lang. Dôm tơdrong anat lu sư ba ăn tơ Môis sek mă-lei lu sư sek tơlang dôm lu tơdrong iĕ 'bônh.
EXO.18.27	Đơ̆ng noh, Môis ba tơnei sư wih tơ dêh sư kơdih.
EXO.19.1	Đơ̆ng rŏng kơ lu sư lĕch đơ̆ng dêh Êyiptơ, 'nao pêng khei kon pơlei Isơrael truh tơ char glă Sinai. 
EXO.19.2	Lĕch đơ̆ng Rêphiđim năm truh tơ char glă Sinai păng oei pơm bơsŭn pơdơh 'bơ̆t anăp kông.
EXO.19.3	Môis tŏk tơ kông năm tơ Kră Yang 'Bok Kei-Dei, Kră Yang krao sư đơ̆ng kơpal kông khan: Ih athei roi ăn kơ adrĕch Jakôp păng roi tơbăt dơ̆ng kơ kon pơlei Isơrael: 
EXO.19.4	Lu iĕm 'bôh boih dôm tơdrong Inh pơm kơ bơngai Êyiptơ, Inh pôk glơng lu iĕm thoi kơpal pơnăr sem klang, wă chông lu iĕm tơ Inh. 
EXO.19.5	Na, tơdah lu iĕm chu yom Inh păng wei răk dôm tơdrong Inh pơgơ̆p pơkă, lei lăm đĭ-đăng kơ dêh char, lu iĕm boih jing tơmam gĭt Inh. Mă khan đĭ-đăng teh đak jing tơmam Inh ngăl. 
EXO.19.6	Gah lu iĕm jing teh đak 'bok soi păng adrĕch adrung kon pơlei 'lơ̆ng rơgoh Inh, noh boih nơ̆r ih gô pơma hăm kon pơlei Isơrael. 
EXO.19.7	Môis wih krao akŭm lu kră, na roi ăn kơ lu sư dôm nơ̆r Kră Yang đei pơkă ăn athei sư pơma. 
EXO.19.8	Đĭ-đăng kon pơlei minh jơhngơ̆m tơl khan: Lu nhôn gô pơm kiơ̆ dôm tơdrong Kră Yang pơkă, Môis roi hloi kơ Kră Yang kiơ̆ thoi nơ̆r kon pơlei pơma. 
EXO.19.9	Kră Yang khan kơ Môis: Inh gô năm tơ ih lăm hơmơ̆l hơ'bơ̆l; wă kơplah Inh pơma dơnuh hăm ih, na kon pơlei Isơrael kơtơ̆ng wă kơ lu sư lui gơnang kơ ih ling-lang, Môis roi kơ Kră Yang nơ̆r kon pơlei Isơrael đei pơma. 
EXO.19.10	Kră Yang khan kơ Môis: Ih năm bĕ tơ kon pơlei, Isơrael athei kon pơlei hơmet akâu kơdih mă 'lơ̆ng rơgoh năr 'nâu păng năr dơning, athei lu sư pih ao tai.
EXO.19.11	Ăn kơ lu sư kơchăng lăm năr mă pêng, yua năr noh Kră Yang wă jur tơ kơpal kông Sinai 'bơ̆t anăp kon pơlei. 
EXO.19.12	Na ih athei war găn jum dăr kơ kông păng pơkă khan kơ lu sư: Athei kơchăng ưh kơ gơh tŏk tơ kơpal kông, dah hơtŭt 'bơm jơ̆ng kông, bơngai bu hơtŭt 'bơm kông đe gô pơlôch. 
EXO.19.13	Gô klơ̆m pơlôch sư păng tơmo dah prah hăm hră; 'nĕ kơ ăn ti pel 'bơm bơngai noh, mă bơngai dah sem dơrong hơtŭt 'bơm kơ kông noh ưh kơ ăn arih ôh. Dĭng mưh kơtơ̆ng đe hlôm tơgiĕp na kon pơlei gơh năm tŏk tơ kông.
EXO.19.14	Môis jur đơ̆ng kông năm tơ kon pơlei, athei lu sư wei hơmet akâu mă 'lơ̆ng rơgoh păng pih ao tai lu sư. 
EXO.19.15	Na sư khan kơ kon pơlei: Lăm năr mă pêng lu iĕm athei kơchăng, 'nĕ năm jê̆ bơngai drŏ-kăn ôh.
EXO.19.16	Pơgê năr mă pêng, đei grơ̆m glaih kơmlat, hơmơ̆l kok hơ'bơ̆l dêh gom tơ kơpal kông păng kơtơ̆ng đei jơwa hlôm tơgiĕp re dêh pơm kơ đĭ-đăng kon pơlei oei lăm bơsŭn hli tơrơ ngăl. 
EXO.19.17	Môis chông kon pơlei lĕch đơ̆ng bơsŭn năm tơ'bơ̆p Kră Yang 'Bok Kei-Dei; na kon pơlei gô tơ jơ̆ng kông. 
EXO.19.18	'Nhui gom jơ̆p kơ kông Sinai, yua kơ Kră Yang jur tơ lăm ŭnh: 'Nhui ŭnh noh tŏk tơ kơpal kơjung nhen thoi đơ̆ng tơnuh ŭnh tih păng jơ̆p kơ kông pơpơ̆ dêh. 
EXO.19.19	Păng Jơwa tơgiĕp re rai dêh; kơplah noh Môis pơma, na Kră Yang 'Bok Kei-Dei tơl sư jơwa thoi grơ̆m. 
EXO.19.20	Kră Yang jur kơpal kơ̆l kông Sinai, Krao Môis tŏk tơ kông Môis tŏk hloi. 
EXO.19.21	Kră Yang khan kơ Môis, ih jur bĕ khă kon pơlei 'nĕ kơ năm tơkan tơ jê̆ wă lăng Kră Yang, kơnh hli kơ lơ bơngai gô lôch. 
EXO.19.22	Mă lu 'bok soi hai mưh wă năm jê̆ Kră Yang athei hơmet akâu sư mă 'lơ̆ng rơgoh, tơdah ưh kơnh Kră Yang kư̆m pơrăm lu sư.
EXO.19.23	Môis roi kơ Kră Yang: Kon pơlei ưh kơ gơh tŏk tơ kông Sinai ôh, yua kơ Ih đei tơtă kơ inh: Athei war găn jum dăr kơ kông păng wă 'măn anih kông noh 'lơ̆ng rơgoh.
EXO.19.24	Kră Yang khan kơ Môis, ih jur bĕ na chông ba Arôn tŏk hăm ih, mă-lei dôm lu 'bok soi păng kon pơlei 'nĕ kơ năm hlôi kơ war găn na tŏk tơ Inh, kơnh Inh pơlôch pơrăm lu sư.
EXO.19.25	Na, Môis jur đơ̆ng kông năm, roi ăn kơ kon pơlei băt tơdrong noh.
EXO.20.1	Kră Yang 'Bok Kei-Dei pơma dôm nơ̆r 'nâu, khan: 
EXO.20.2	Inh Kră Yang 'Bok Kei-Dei iĕm, pơklaih boih iĕm đơ̆ng dêh Êyiptơ, đơ̆ng pơm đĭch đam.
EXO.20.3	Minh 'nu Inh đĕch, iĕm 'nĕ kơ đei lu yang nai.
EXO.20.4	Iĕm 'nĕ kơ pơm lu rup man kơdih, kư̆m 'nĕ pơm rup ayơ nhen thoi tơmam tơ kơpal plĕnh ti, dah tơ ala teh âu, dah tơ lăm ala đak sŭng. 
EXO.20.5	Iĕm 'nĕ drap kơkuh 'bơ̆t anăp lu rup noh păng kư̆m 'nĕ kơ soi sơmah kơ lu sư, yua kơ Inh boih Kră Yang 'Bok Kei-Dei iĕm, Inh Kră Yang 'Bok Kei-Dei băt kơ gar, dah bơngai bu areh kơ Inh, Inh gô jô̆ yoch đơ̆ng sư na phak truh tơ kon sâu se sư pêng puăn jơhnơr, 
EXO.20.6	păng gô 'mêm dôm rơbâu jơhnơr kơ bơngai bu 'mêm kơ Inh păng wei răk khôi juăt Inh tơtă.
EXO.20.7	Iĕm 'nĕ yua anăn Kră Yang 'Bok Kei-Dei iĕm wă pơma kư̆ kă, yua kơ Kră Yang ưh kơ achăng ôh bơngai bu yua anăn Kră Yang 'Bok Kei-Dei mă pơma kư̆ kă.
EXO.20.8	Athei 'blŏk kơ năr tơpơh wă pơm năr giĕng. 
EXO.20.9	Iĕm athei pơm đĭ tơdrong jang kơdih lăm tơdrâu năr. 
EXO.20.10	Mă-lei năr mă tơpơh wă khan năr pơdơh kơ Kră Yang 'Bok Kei-Dei iĕm: Lăm năr 'noh ih, kon drŏ-nglo, kon drŏ-kăn, đĭch đam sem dơrong ih, dah tơmoi oei lăm hnam ih, 'nĕ kơ jang minh tơdrong kiơ ôh; 
EXO.20.11	yua kơ lăm tơdrâu năr Kră Yang đei pơjing plĕnh, teh, đak dơsĭ păng đĭ-đăng tơmam tơ lăm noh, năr tơpơh sư pơdơh: Na Kră Yang sơkat ăn pŭn hiôk kơ năr tơpơh wă 'măn pơm năr giĕng 'lơ̆ng rơgoh.
EXO.20.12	Athei chu yom kơ mĕ 'bă ih, wă kơ ih gơh arih sot tơ kơpal teh mă Kră Yang 'Bok Kei-Dei đei ăn.
EXO.20.13	'Nĕ kơ pơlôch bơngai.
EXO.20.14	'Nĕ plah klo kăn đe, 'nĕ pơm pơyô kư̆ kă.
EXO.20.15	'Nĕ kơ tơtông klĕ.
EXO.20.16	'Nĕ pơm kơdranh hơlĕnh kơ bôl buăl.
EXO.20.17	'Nĕ 'nhĕng kơ hnam đe, kư̆m lê̆ kơ 'nhĕng akăn đe, dah đĭch đam drŏ-nglo, drŏ-kăn, rơmo, aseh, dah mŭk tơmam đe.
EXO.20.18	Kơplah đĭ-đăng kon pơlei kơtơ̆ng grơ̆m păng jơwa tơgiĕp, 'bôh chêr 'blêt kơmlat, kông lĕch 'nhui, lu sư hli tơtey dơ̆ng tơ ataih. 
EXO.20.19	Kon pơlei khan kơ Môis: Apinh Ih jah pơma hăm lu nhôn na lu nhôn gô mơ̆ng 'nĕ ăn kơ Kră Yang 'Bok Kei-Dei pơma hăm lu nhôn, kơnh hli kơ lu nhôn lôch. 
EXO.20.20	Môis tơl khan: Lê̆ kơ hli, yua kơ Kră Yang 'Bok Kei-Dei jur wă pơlong lăng lu iĕm, wă kơ iĕm đei jơhngơ̆m hli yom kơ sư, na huay kơ pơm yoch hăm sư. 
EXO.20.21	Na kon pơlei dơ̆ng đơ̆ng ataih, Môis năm jê̆ hơmơ̆l hơ'bơ̆l mă Kră Yang 'Bok Kei-Dei oei lăm noh.
EXO.20.22	Kră Yang khan Môis: Ih athei khan kơ kon pơlei Isơrael thoi âu: Lu iĕm 'bôh boih Inh đơ̆ng kơpal plĕnh pơma hăm lu iĕm; 
EXO.20.23	na, 'nĕ kơ man rup yang kơdih iĕm păng hu dah maih na pơting hăm Inh.
EXO.20.24	Ih athei pơm kơ Inh minh pôm chơnang soi păng teh, kơpal noh athei pơyơ̆r tơmam soi 'buh hăm tơmam soi hiôk-hian triu dah rơmo, tơ rim anih ayơ mă Inh ăn athei 'blŏk hơdơ̆r kơ Anăn Inh, Inh gô năm tuh ăn tơdrong pŭn hiôk kơ ih tơ noh. 
EXO.20.25	Tơdah ih pơm kơ Inh minh pôm chơnang soi păng tơmo, 'nĕ kơ yua tơmo pơm păng ti, yua kơ đe blah tơmo păng ti, lei gô pơm kơ chơnang noh jing 'mê̆-'mach. 
EXO.20.26	Ih 'nĕ tŏk hăm kung dah wă năm tơ chơnang soi kơnh 'bôh tơdrong brao ih.
EXO.21.1	'Nâu tơdrong tơtă ih athei tơbăt ăn kơ kon pơlei pơla: 
EXO.21.2	Tơdah ih răt đĭch đam bơngai Hêbrơ, sư gô bơ̆jang lăm tơdrâu sơnăm truh sơnăm mă tơpơh gô achăng ăn kơ sư rơngei. Ưh kơ 'mong jên ôh. 
EXO.21.3	Dah sư mơ̆t minh 'nu lei gô achăng sư minh 'nu dah sư mơ̆t đei akăn, kư̆m achăng tơlĕch hloi hăm akăn sư. 
EXO.21.4	Tơdah tơ'ngla sư chă ăn kơ sư akăn păng dah akăn sư rơneh kon drŏ-nglo dah kon drŏ-kăn, lei sư lĕch rơngei minh drô̆ sư đĕch, kon păng akăn sư gô oei tơ tơ'ngla sư, 
EXO.21.5	mă-lei tơdah đĭch đam sư pơma hơdah; inh 'mêm kơ yŏng tơ'ngla păng kon akăn inh, inh ưh kơ 'maih rơngei ôh, 
EXO.21.6	lei yŏng tơ'ngla sư gô chông ba sư năm 'bơ̆t anăp 'bok sek tơlang đơ̆ng Kră Yang 'Bok Kei-Dei, na athei sư năm jê̆ tơ 'măng dah năm jê̆ jrăng 'măng, đơ̆ng noh tơ'ngla sư athei iŏk kơnho tôt đon sư; na sư gô bơ̆jang kơ tơ'ngla sư dĭng đĭ chăl arih.
EXO.21.7	Tơdah bơngai bu tĕch kon drŏ-kăn sư pơm đĭch đe, kon drŏ-kăn 'noh ưh kơ gơh rơngei ôh thoi đĭch đam drŏ-nglo, 
EXO.21.8	tơdah tơ'ngla adrol hlôi iŏk đĭch đam pơm akăn, na đơ̆ng rŏng kơ 'noh ưh kơ wă dơ̆ng, lei gơh ăn kơ đe bu mă tĕch sư huai iŏk dơ̆ng, ưh kơ gơh tĕch ăn kơ bơngai tơmoi. 
EXO.21.9	Tơdah tơ'ngla sư wă rơ̆ng kơ kon tơdăm sư, lei athei bơtho tơ'bôh lăng sư nhen thoi kon drŏ-kăn sư kơdih. 
EXO.21.10	Tơdah tơ'ngla sư đei iŏk oei kơ bơngai drŏ-kăn nai na gah akăn sư blŭng-a sư ưh kơ gơh tơjur hơtŭch, lê̆ tơmam sa, hơbĕn ao păng tơdrong 'mêm băl klo kăn. 
EXO.21.11	Na tơdah yŏng tơ'ngla sư ưh kơ pơm kiơ̆ pêng tơdrong 'nâu, lei adruh 'noh gơh rơngei ưh pă kăl kơ 'mong jên huai iŏk.
EXO.21.12	Bơngai bu teh pơlôch bơngai, đe gô sek tơlang pơlôch sư. 
EXO.21.13	Mă tơdah bơngai 'noh ưh kơ pơrơ̆ng wă pơlôch. Mă-lei yua kơ 'Bok Kei-Dei pơjao bơngai lôch 'noh lăm tơpang ti sư, na Inh gô tơ'bôh ăn kơ sư minh anih wă kơdâu ôn. 
EXO.21.14	Tơdah bơngai bu pơrơ̆ng chă đon wă 'maih pơlôch đe. Mă đơ̆ng sư ôn tơ anih chơnang soi kơ Inh, kư̆m athei rôp păng pơlôch sư.
EXO.21.15	Bơngai bu teh 'bă dah mĕ sư kơdih, đe gô sek tơlang pơlôch sư.
EXO.21.16	Bơngai bu rôp tơtông bơngai păng tĕch, dah oei rôp bơwei lăm ti sư, đe gô sek pơlôch sư.
EXO.21.17	Bơngai bu blei hiap 'bă dah mĕ sư kơdih, đe gô sek pơlôch sư,
EXO.21.18	Tơdah đei 'bar 'nu bơngai tơtôn tơteh băl, bơngai âu teh bơngai to păng tơmo dah chok păng ti, ưh kơ mah truh kơ lôch mă-lei sư pă gơh iung, 
EXO.21.19	tơdah oei gơh iung chĕp 'long jra năm chă ngôi tơ 'nguaih bơngai mă teh noh đe gô mơnat ăn yoch sư. Mă-lei athei duh jên hơmet tơdrong jĭ kơplah dôm năr sư păn păng rong truh kơ sư klaih praih hiôk pran.
EXO.21.20	Tơdah yŏng tơ'ngla iŏk 'long teh đĭch đam sư drŏ-nglo dah drŏ-kăn păng lôch hloi đơ̆ng ti sư, đe kư̆m athei phak tơmal sư, 
EXO.21.21	mă-lei tơdah đĭch đam sư oei arih minh 'bar năr, tơ'ngla sư ưh kơ yoch, yua kơ sư noh tơmam yŏng tơ'ngla sư.
EXO.21.22	Tơdah đei tơtôn tơteh băl, hăm minh 'nu bơngai oei anăp, pơm kơ nge sư huŏng, mă-lei huay kơ đei jĭ răm nai, lei bơngai teh đe 'noh athei duh kiơ̆ kơ klo sư hơgăt păng ăn jên kư̆m kiơ̆ kơ 'bok sek tơlang.
EXO.21.23	Mă-lei tơdah đei tơdrong răm kiơ nai dơ̆ng, na ih gô iŏk răm tơdrong arih 'mong tơdrong arih. 
EXO.21.24	Răm măt 'mong măt, răm hơnĕnh 'mong hơnĕnh, răm ti 'mong ti, răm jơ̆ng 'mong jơ̆ng. 
EXO.21.25	Pơtŏk 'mong pơtŏk, pham kơdơ̆k 'mong pham kơdơ̆k, rơka 'mong rơka.
EXO.21.26	Tơdah bơngai bu teh 'bơm măt đĭch đam drŏ-nglo dah drŏ-kăn, pơm kơ sư măt tol, athei ăn kơ sư rơngei yua kơ măt sư tol, 
EXO.21.27	tơdah bơngai bu pơm kơ đĭch đam drŏ-nglo dah drŏ-kăn sư hiong minh pôm hơnĕnh, athei ăn kơ sư rơngei, yua kơ hiong hơnĕnh.
EXO.21.28	Tơdah đei rơmo tơ̆m bơngai drŏ-nglo dah drŏ-kăn na lôch hloi, rơmo 'noh athei klơ̆m pơlôch hăm tơmo, mă-lei đe ưh kơ gơh sa 'nhĕm sư ôh, na tơ'ngla rơmo, noh gơh klaih. 
EXO.21.29	Mă-lei dah rơmo noh juăt kơ gơlŭng tơ̆m đe păng đe roi boih kơ tơ'ngla sư, na tơ'ngla sư oei ưh kơ chĭt wei sư 'mơ̆i, na rơmo noh oei tơ̆m pơlôch minh 'nu bơngai drŏ-nglo dah drŏ-kăn, đe gô klơ̆m pơlôch rơmo noh păng tơmo păng kư̆m pơlôch tơ'ngla sư dơ̆ng mơ̆n. 
EXO.21.30	Dah đe athei tơ'ngla rơmo 'noh duh, tơ'ngla sư khŏm duh kiơ̆ kơ đe hơgăt. 
EXO.21.31	Tơdah rơmo tơ̆m minh 'nu hơ'lơ̆p drŏ-nglo dah drŏ-kăn, lei đe kư̆m gô pơm kiơ̆ tơdrong juăt 'nâu, 
EXO.21.32	tơdah rơmo tơ̆m 'bơm đĭch đam drŏ-nglo dah drŏ-kăn, tơ'ngla rơmo athei duh pêng-jĭt hlak sêikơla jên hu ăn kơ tơ'ngla sư; na rơmo 'noh gô klơ̆m pơlôch păng tơmo.
EXO.21.33	Tơdah bơngai bu pơih 'măng sơlŭng dah mă sir hơlŭng na ưh kơ klơ̆p hơmet, na dah rơmo aseh huŏng tơ lăm noh, 
EXO.21.34	tơ'ngla sơlŭng gô duh jên ăn kơ tơ'ngla rơmo, mă-lei sem dơrong mă lôch 'noh ăn kơ tơ'ngla sơlŭng. 
EXO.21.35	Dah rơmo bơngai âu tơ̆m rơmo bơngai nai na lôch hloi, 'bar 'nu bre sư athei tĕch rơmo mă oei arih 'noh, asong băl jên păng asong băl 'nhĕm rơmo mă lôch 'noh mơ̆n. 
EXO.21.36	Mă-lei tơdah tơ'ngla rơmo băt kơ rơmo sư juăt kơ gơlŭng, dah tơ̆m păng ưh kơ bơngơ̆t wei-lăng, tơ'ngla sư athei iŏk rơmo duh 'mong rơmo arih, mă-lei rơmo lôch 'noh oei lê̆ kơ tơ'ngla sư.
EXO.22.1	Bơngai bu tơtông klĕ rơmo dah triu, klaih kơ noh pơlôch dah tĕch lê̆, sư athei duh pơđăm tŏ rơmo ăn kơ đơ̆ng minh pôm rơmo păng puăn tŏ triu ăn kơ đơ̆ng minh pôm triu, 
EXO.22.2	tơdah bơngai tơtông klĕ oei chơkơ̆ 'măng na đe rôp păng teh pơlôch, bơngai teh pơlôch ưh kơ đei yoch.
EXO.22.3	Mă-lei tơdah teh pơlôch kơplah 'năr đĭ lĕch boih, 'noh sư pŭ yoch pơlôch bơngai. Mă-lei tơdah teh pơlôch kơ'năr boih, sư pŭ yoch pơlôch bơngai, bơngai tơtông athei duh; tơdah ưh kơ đei kiơ, thoi noh đe gô tĕch sư, yua kơ tơdrong tơtông klĕ sư. 
EXO.22.4	Dah tơmam mă bơngai tơtông kah đei iŏk, rơmo, aseh, dah triu, oei 'bôh arih lăm tơpang ti sư, lei bơngai tơtông khŏm duh hơgăt 'bar.
EXO.22.5	Tơdah bu ngơ̆r pơrăm achăng sem dơrong sư chă sa tơ lăm na chŭn đe dah lăm pơgar hơmu, bơngai 'noh athei iŏk tơmam 'lơ̆ng hloh đơ̆ng lăm chŭn mir sư, dah đơ̆ng lăm pơgar hơmu sư na duh kơ đe.
EXO.22.6	Tơdah bu soh jơ'bôt jơla na bơmrok truh tơ 'ba đe chô̆ bơih dah sa kơtă kơ tơm, bơyan 'ba, dah sa pơđĭ lăm chŭn, bơngai mă soh ŭnh sa 'noh athei duh tôm tơmam đêl ŭnh sa 'noh.
EXO.22.7	Tơdah bơngai bu pơjao jên dah tơmam ăn kơ bôl buăl sư wei, na đei bơngai tơtông đơ̆ng hnam bơngai wei 'noh, dah đei rôp bơngai tơtông 'noh sư athei duh hloh 'bar wơ̆t. 
EXO.22.8	Tơdah ưh kơ đei rôp bơngai tơtông, tơ'ngla hnam wei jên noh athei năm pơdah sư kơdih 'bơ̆t anăp 'bok sek tơlang đơ̆ng Kră Yang 'Bok Kei-Dei, pơdah wă kơ tơbăt sư ưh kơ đei iŏk tơmam buôl buăl sư noh.
EXO.22.9	Lăm tơdrong tơmam hiong đe oei pơjah băl gah kon rơmo, aseh, minh pôm kon triu, hơbĕn ao dah tơmam kiơ hiong, na đei bơngai khan: Noh tơmam inh tơpă athei anhăk ba bre sư 'noh 'bơ̆t anăp sek tơlang đơ̆ng Kră Yang 'Bok Kei-Dei, dah 'bok sek tơlang khan trŏ kơ bu noh athei duh ăn kơ buăl sư hloh 'bar 'măng,
EXO.22.10	Tơdah bơngai bu pơjao ăn aseh, rơmo, triu dah sem dơrong nai ăn kơ buăl sư wei, na lôch, tơgơ̆ jơ̆ng dah đe puh iŏk, ưh kơ đei bu 'bôh, 
EXO.22.11	'bar pah bre sư athei yua anăn Kră Yang pơkă pơkăm bơngai mă wei gô roi sư kơdih ưh kơ đei chro ti hơtŭt 'bơm tơmam buăl sư, bơngai tơ'ngla sem dơrong athei lui kơ nơ̆r sư pơkăm, lei bơngai wei 'noh huay kơ duh ôh.
EXO.22.12	Mă-lei tơdah đei bơngai tơtông sem dơrong 'noh đơ̆ng lăm hnam sư, bơngai rong 'noh athei duh kơ tơ'ngla sư. 
EXO.22.13	Tơdah sem dơrong 'noh sem bri rôp châu sa, bơngai rong athei anhăk ba tơ'bôh wă kơ băt, lei ưh kơ duh.
EXO.22.14	Tơdah bơngai bu mưng iŏk đơ̆ng buăl sư minh tŏ sem dơrong na tơgơ̆ jơ̆ng, dah lôch krŭl tơ'ngla sư, bơngai 'noh athei 'mong. 
EXO.22.15	Tơdah tơm măt tơ'ngla sư tơ 'noh, ưh kơ 'mong ôh, dah sem dơrong noh ăn tŏk iŏk, na tơmam tŏk iŏk 'noh jô̆ hăm jên 'mong ăn.
EXO.22.16	Tơdah bơngai bu pơhlŭ păng ngôi kư̆ kă hăm minh 'nu adruh hle ưh tam mă đei buăl, bơngai 'noh athei duh pơ'lơ̆ng păng athei iŏk hloi bơngai adruh 'noh pơm akăn. 
EXO.22.17	Tơdah 'bă adruh ưh kơ wă rôp ăn, bơngai 'noh kư̆m athei duh jên kiơ̆ kơ juăt đei hơgăt bơngai adruh oei hơlai.
EXO.22.18	Ih 'nĕ kơ lê̆ minh 'nu drŏ-kăn pơjâu arih ôh.
EXO.22.19	Bơngai bu ngôi kư̆ kă păng sem brem đe gô pơlôch.
EXO.22.20	Bơngai bu kơkuh soi sơmah kơ lu yang nai ưh kơ trŏ kơ Kră Yang đe gô pơlôch sư.
EXO.22.21	Ih 'nĕ kơ pơm kơnê̆ kơ lu bơngai tơmoi păng kư̆m 'nĕ kơ pơjuă lu sư, yua kơ lu iĕm kư̆m đêl jing bơngai tơmoi oei lăm dêh Êyiptơ.
EXO.22.22	Lu iĕm 'nĕ kơ pơjuă yă adro dah bơngai mơti. 
EXO.22.23	Tơdah lu iĕm pơm kơnê̆ kơ sư, na sư ôr krao truh tơ Inh, sĭt Inh gô kơtơ̆ng nơ̆r sư krao; 
EXO.22.24	Inh hil mĭl dêh; gô pơlôch lu iĕm, hăm đao gưm na akăn lu iĕm gô adro păng kon lu iĕm gô mơti.
EXO.22.25	Tơdah lu iĕm ăn kơ lu 'nhŏng oh dơnuh tŏk iŏk jên, 'nĕ kơ iŏk jên kiĕng thoi bơngai juăt ăn đe tŏk iŏk. 
EXO.22.26	Tơdah ih iŏk ao tai bôl buăl ih hăm nơ̆r pơkă pơkăm ih athei pơdrâu ăn kơ sư adrol kơ 'năr mơ̆t; 
EXO.22.27	yua kơ sư đei ao lăp klơ̆p akâu đĕch; tơmam yă kiơ dơ̆ng sư wă tep, tơdah sư ôr krao Inh, Inh gô mơ̆ng nơ̆r sư yua kơ Inh boih Tơ'ngla mă 'mêm mơnat.
EXO.22.28	Ih 'nĕ kơ pơma kơnê̆ 'bơm Kră Yang 'Bok Kei-Dei păng kư̆m 'nĕ kơ hiap pơtê̆ yŏng pơlei pơla ih.
EXO.22.29	Ih 'nĕ kơ pơhiơ̆ pơyơ̆r kơ Inh dôm lu plei blŭng-a ih đơ̆ng mir chŭn păng sik hơmu ih, ih kư̆m athei pơyơ̆r ăn kơ Inh kon kơdră drŏ-nglo ih. 
EXO.22.30	Gah lu triu păng rơmo ih kư̆m athei pơm thoi noh mơ̆n, lăm tơpơh năr blŭng-a lê̆ oei hơdai mĕ sư, năr mă tơhngam ih athei pơyơ̆r sư kơ Inh.
EXO.22.31	Lu iĕm gô jing bơngai 'lơ̆ng rơgoh 'măn kơ Inh, yua kơ thoi noh 'nĕ kơ sa 'nhĕm mă đơ̆ng sem bri kăp tơ bri brah; athei klơ̆m ăn kơ kŏ sa.
EXO.23.1	Ih 'nĕ kơ chă roi hơlĕnh, kư̆m 'nĕ kơ pôm đon kiơ̆ lu bơngai kơnê̆ wă roi hơlĕnh.
EXO.23.2	Ih 'nĕ kơ grê kiơ̆ lu bơngai tơpôl lơ wă pơm tơdrong kơnê̆ ôh, tơdah ih wă dơ̆ng pơm kơdranh roi tơdrong kiơ, ih 'nĕ kơ druh kiơ̆ bơngai tơpôl wă 'bơ̆ lê̆ tơdrong tơpăt.
EXO.23.3	Ih kư̆m ưh kơ gơh mơ̆t bơngai dơnuh tơdah wă sek tơlang kơ sư.
EXO.23.4	Tơdah ih tơ'bơ̆p rơmo dah aseh lu bơngai ayăt kơ ih wơ̆l jrok ih athei puh brŏk ăn kơ tơ'ngla sư.
EXO.23.5	Tơdah ih 'bôh aseh iĕ, tơ'ngla sư mă bơngai areh kơ ih chơ trăp na ưh kơ kĕ, ih 'nĕ kơ pơglăn đĕch, athei tŭn dŏng sư.
EXO.23.6	Lăm tơdrong sek tơlang 'bơm bơngai dơnuh, ih 'nĕ kơ 'bơ̆ đŏng tơdrong tơpăt. 
EXO.23.7	Ih 'nĕ kơ chu kiơ̆ dôm lu nơ̆r hơlĕnh pơdăr; 'nĕ kơ pơlôch bơngai ưh kơ pơm yoch păng bơngai 'lơ̆ng tơpăt, yua kơ inh ưh kơ đei achăng bơngai kơnê̆ ôh. 
EXO.23.8	Ih 'nĕ kơ iŏk sa pơgâm mŭk tơmam đe, yua kơ iŏk sa pơgâm pơm bơbôl kơ măt bơngai hlôh wao păng bơ̆ đŏng tơdrong bơngai tơpăt.
EXO.23.9	Ih 'nĕ kơ pơjuă pơđep lu bơngai tơmoi, yua kơ lu iĕm đêl tơmoi tơ dêh Êyiptơ, lu iĕm băt lăm jơhngơ̆m iĕm bơngai tơmoi thoi yơ boih.
EXO.23.10	Lăm tơdrâu sơnăm ih athei rei pơtăm lăm mir ih păng kĕch yuă iŏk, 
EXO.23.11	mă-lei truh tơ sơnăm mă tơpơh ih ưh kơ choh pơtăm athei lê̆ teh pơdơh. Wă kơ lu bơngai dơnuh hin lăm kon pơlei pơla ih gơh yua iŏk plei đơ̆ng teh 'noh, oei đei đăi dôm yơ, lê̆ kơ sem bri sa kư̆m athei pơm thoi noh gah pơgar hơmu hăm pơgar 'long ôliwơ.
EXO.23.12	Lăm rim giĕng ih athei bơ̆jang lăm tơdrâu năr, sơmă truh kơ năr mă tơpơh athei pơdơh, wă kơ rơmo păng aseh iĕ ih gơh pơdơh mơ̆n; hăm kon đĭch đam drŏ-kăn păng bơngai tơmoi gơh pơdơh jơhngơ̆m rơhơi. 
EXO.23.13	Ih athei wei răk đĭ dôm nơ̆r inh pơkă kơ ih, 'nĕ kơ chă pơư anăn lu yang nai; 'nĕ kơ tơ'blŏk tơdrong noh đơ̆ng 'bơ̆r ih.
EXO.23.14	Lăm rim sơnăm pêng wơ̆t pơm giĕng et sa kơkuh kơ Inh. 
EXO.23.15	Ih athei pơm giĕng et sa 'Bĕng ưh kơ đei 'Buih Pông, athei sa 'bĕng noh lăm tơpơh năr trŏ kơ lăm khei mônh thoi nơ̆r Inh đei pơma pơkă; Yua kơ lăm khei 'noh lu iĕm lĕch đơ̆ng char Êyiptơ ưh kơ đei bu năm 'bơ̆t anăp Inh hăm ti hoh đĕch. 
EXO.23.16	Ih athei wei năr 'blŏk hơdơ̆r kơ bơyan phĕ kĕch yuă wă khan bơyan plei 'long blŭng-a đơ̆ng ih bơ̆jang păng dôm adrĕch ih rei boih tơ chŭn mir; păng 'blŏk hơdơ̆r kơ bơyan phĕ kĕch yuă wă hlôi, kơplah lu iĕm đei phĕ kĕch yuă plei đơ̆ng chŭn mir, 
EXO.23.17	Pêng wơ̆t lăm minh sơnăm athei đĭ-đăng bơngai drŏ-nglo năm 'bơ̆t anăp Kră Yang, 'Bok Kei-Dei iĕm.
EXO.23.18	Ih 'nĕ pơyơ̆r Pham tơmam soi 'buh hrâu, hăm tơpŭng đei 'buih pông Rơmă wă pơyơ̆r pơyom kơ Inh 'nĕ 'măn truh kơ pơgê.
EXO.23.19	Dôm lu plei bơyan blŭng-a đơ̆ng teh, athei năm ba tơ hnam Kră Yang 'Bok Kei-Dei iĕm, iĕm 'nĕ kơ pai hơbĭ bơbe triu kon lăm đak toh mĕ sư.
EXO.23.20	'Nâu Inh wơh minh 'nu linh jang 'lơ̆ng năm adrol adrol kơ iĕm, wă wei-lăng kơplah iĕm yak năm rok trong mơ̆t tơ anih mă Inh đei hơmet boih. 
EXO.23.21	'Bơ̆t anăp sư, ih athei kơchăng păng mơ̆ng kiơ̆ nơ̆r sư 'nĕ kơ sơngah pơjah plơ̆; kơnh sư ưh kơ mơnat ăn tơdrong yoch ih, yua kơ anăn Inh oei lăm sư. 
EXO.23.22	Mă-lei tơdah iĕm mơ̆ng kiơ̆ nơ̆r sư păng pơm kiơ̆ dôm nơ̆r Inh bơtho khan, na Inh gô ayăt kơ lu bơngai ayăt kơ iĕm. 
EXO.23.23	Linh jang Inh gô năm adrol adrol kơ iĕm, chông ba iĕm mơ̆t tơ char lu bơngai Amôrit, bơngai Hêtit, bơngai Pêrisit, bơngai Kanaan, bơngai Hêwit păng bơngai Jêbus, na inh gô pơrăm lu sư.
EXO.23.24	Ih 'nĕ drap kơkuh păng soi sơmah kơ lu yang lu sư, 'nĕ kơ pơm rok kiơ̆ tơdrong jang lu sư, mă-lei athei pơrăm đĭ dôm lu rup yang păng juă pơhĕch dôm lu gơ̆ng rup yang sư. 
EXO.23.25	Iĕm athei kơkuh kơ Kră Yang 'Bok Kei-Dei iĕm; sư Kră Yang gô tơgŭm iĕm tơmam sŏng sa, ăn kơ iĕm liĕm akâu păng huay kơ đei jĭ jăn. 
EXO.23.26	Lăm char iĕm gô ưh kơ đei drŏ-kăn hơwŏng păng ưh kơ đei nge rơngăt, Inh gô ăn kơ iĕm arih sot, 
EXO.23.27	inh gô ăn tơdrong hli krưp Inh năm adrol, pơm kơ lu teh đak hơwơ̆l hơwang, pơm kơ lu ayăt kơ iĕm kơdâu đĭ mưh iĕm năm truh tơ yơ pơm kơ đe hli tơrơ. 
EXO.23.28	Inh gô ăn ong hơgơ̆r năm adrol blah puh lu bơngai Hêwit, bơngai Kanaan, bơngai Hêtit, weh đơ̆ng anăp iĕm. 
EXO.23.29	Inh gô ưh kơ puh lê̆ lu sư weh đĭ hloi lăm minh sơnăm ôh, kơnh hli kơ dêh char noh jing bri juơ păng dôm lu sem bri rai chek lar rai lơ gô pơrăm iĕm; 
EXO.23.30	mă-lei inh gô puh lu sư 'net 'net weh đơ̆ng iĕm, dĭng layơ lu iĕm mă lơ păng gơh wei-lăng dêh noh boih,
EXO.23.31	Inh gô chĕng hơdral iĕm iŏk đơ̆ng đak dơsĭ 'brê truh tơ đak dơsĭ Philistin, a đơ̆ng char glă truh tơ đak glung tih;b yua kơ inh gô pơjao adrĕch adrung 'noh lăm tơpang ti ih păng ih gô puh lu sư weh đơ̆ng anăp iĕm. 
EXO.23.32	Ih 'nĕ kơ pơgơ̆p hăm lu sư, dah hăm yang lu sư. 
EXO.23.33	'Nĕ ăn lu sư oei lăm char iĕm ôh, hli kơ lu sư pơhlŭ iĕm pơm yoch hăm Inh na kơkuh kơ yang lu sư; tơdrong noh gô pơm hơđong đăk kơ iĕm.
EXO.24.1	Kră Yang khan kơ Môis thoi âu: Ih, Arôn, Nađap, Abihu păng tơpơh-jĭt 'nu lu kră wei-lăng bơngai Isơrael, iĕm athei tŏk tơ anih Kră Yang dơ̆ng tơ ataih na drap kơkuh. 
EXO.24.2	Hơdrô̆ Môis đĕch gơh năm jê̆ Kră Yang, mă-lei lu bơngai nai ưh kơ gơh năm jê̆ păng kon pơlei pơla kư̆m ưh kơ gơh tŏk hơdai ih.
EXO.24.3	Môis năm roi hloi kơ kon pơlei pơla dôm nơ̆r Kră Yang tơtă păng khôi juăt, na lu sư tơl thoi âu: Lu nhôn gô pơm kiơ̆ dôm nơ̆r Kră Yang bơtho akhan. 
EXO.24.4	Môis chih iŏk đĭ dôm nơ̆r Kră Yang bơtho akhan pơgê đơ̆ng rŏng sư iung đơ̆ng hrôih, pơdơ̆ng minh pôm chơnang soi 'bơ̆t jơ̆ng kông păng pơtăm mơjĭt-'bar tŏ gơ̆ng pơtih kơ mơjĭt-'bar adrĕch adrung Isơrael. 
EXO.24.5	Sư wơh lu tơdăm Isơrael năm pơyơ̆r tơmam soi 'buh păng tơmam soi 'blŏk bơnê kơ Kră Yang hăm rơmo dăm. 
EXO.24.6	Môis iŏk minh puăt pham mong lăm kơthao păng minh puăt nai dơ̆ng tuh tơ kơpal chơnang soi, 
EXO.24.7	klaih kơ noh sư iŏk minh Sơ̆p hla bơar tơdrong pơgơ̆p Kră Yang 'Bok Kei-Dei, đŏk ăn kơ kon pơlei pơla mơ̆ng, na kon pơlei pơla khan thoi âu, lu nhôn gô mơ̆ng păng pơm kiơ̆ nơ̆r Kră Yang bơtho tơ'bôh. 
EXO.24.8	Na Môis iŏk pham săi tơ akâu kon pơlei pơla na khan: 'Nâu boih pham pơgơ̆p hăm Kră Yang pơsĭt boih hăm lu iĕm kiơ̆ thoi nơ̆r pơkă pơkăm.
EXO.24.9	Klaih kơ noh Môis Arôn, Nađap, Abihu hơdai păng tơpơh-jĭt 'nu kră wei-lăng bơngai Isơrael đĭ-đăng lu sư tŏk tơ kông. 
EXO.24.10	Tơmang 'bôh Kră Yang 'Bok Kei-Dei Isơrael tơ ala jơ̆ng Sư đei minh pôm tơmam thoi trong lơ̆k tơmo gĭt rang, nhen thoi hơdah plĕnh. 
EXO.24.11	Kră Yang ưh kơ đei hiŏng ti pơrăm lu kră wei-lăng bơngai Isơrael; lu sư 'bôh ră mă-lei oei sŏng sa hiôk đĕch.
EXO.24.12	Kră Yang khan kơ Môis: Tŏk bĕ tơ Inh tơ kơpal kông păng gô tơ noh; Inh gô ăn kơ ih tơmo lat, chih răk khôi juăt păng nơ̆r tơtă wă bơtho kon pơlei pơla, 
EXO.24.13	Môis iung hơdai hăm Jôsuê, bơngai jang kơ sư, na Môis năm tŏk hloi tơ kơpal kông Kră Yang 'Bok Kei-Dei. 
EXO.24.14	Na sư khan hloi kơ lu kră wei-lăng: Athei gô tơ âu dĭng truh nhôn hơlơ̆k tơ lu iĕm dơ̆ng. 'Nâu Arôn păng Hur oei hơdai hăm lu iĕm, bu đei tơdrong kiơ athei apinh bre sư 'noh.
EXO.24.15	Thoi noh, Môis tŏk tơ kơpal kông, hơmơ̆l gom lê̆ kông. 
EXO.24.16	Tơdrong rang hơdah 'lơ̆ng Kră Yang tơ kơpal kông Sinai; lăm tơdrâu năr hơmơ̆l gom kông, truh năr mă tơpơh Kră Yang đơ̆ng lăm hơmơ̆l krao Môis. 
EXO.24.17	Tơdrong rang hơdah 'lơ̆ng Kră Yang tơ kơpal wĕch kông 'bơ̆t anăp lu bơngai Isơrael, thoi hơdah ŭnh sa kơdrơ̆ng.
EXO.24.18	Môis mơ̆t tơ tŏk-bŏk hơmơ̆l, tŏk tơ kơpal kông, oei tơ noh lăm puăn-jĭt năr păng puăn-jĭt măng.
EXO.25.1	Kră Yang khan kơ Môis: 
EXO.25.2	Athei khan kơ bơngai Isơrael pơyơ̆r tơmam ăn kơ Inh; ih athei iŏk tơmam đơ̆ng bơngai bu đei jơhngơ̆m hiôk pơyơ̆r ăn kơ Inh noh. 
EXO.25.3	'Nâu tơmam pơyơ̆r ih gô iŏk đơ̆ng lu sư; hu, maih kong, 
EXO.25.4	Brai jơk 'brê hơhĭm, 'brê gôh, che 'bui brai se, che sŏk bơbe, akar triu tơno tong đak 'brê, 
EXO.25.5	akar ka tih, 'long Keo, 
EXO.25.6	đak rơmă plei ôliwơ tơ̆k ŭnh jrĕnh, tơmam wă pơm đak 'bâu phu wă pik wă pơm pơgang 'bâu phu, 
EXO.25.7	Tơmo rang gĭt nai wă pơklep tơ êphot păng che atol tơ kơtơh. 
EXO.25.8	Lu sư gô pơm ăn kơ Inh minh anih kơkuh rơgoh păng Inh gô oei tŏk-bŏk lu sư. 
EXO.25.9	Athei pơm Bơsŭn Anih Akŭm hăm tơmam yua lei-lăi thoi Inh gô tơ'bôh ăn kơ ih.
EXO.25.10	Thoi noh ih athei lu sư pơm minh pôm hom hăm 'long Keo, tor sư 'bar hơgăt minh puăt, wơ̆l minh hơgăt minh puăt păng kơjung sư kư̆m minh hơgăt minh puăt. 
EXO.25.11	Iŏk maih rơgoh lom pơklep lăm păng đaih păng pơm gơnăp sư tăp dăr păng maih. 
EXO.25.12	Ih kư̆m athei hling puăn tŏ khuen maih 'măn lê̆ tơ puăn pah jơ̆ng mum hom; 'bar tŏ jơ̆ng mum gah âu, 'bar tŏ jơ̆ng mum gah to, 
EXO.25.13	kư̆m pơm 'bar tŏ 'long tơnung hăm 'long Keo, lom hăm maih; 
EXO.25.14	na sôr tơmơ̆t tơ lăm bơlôh khuen 'bar pah jơ̆ng mum hom, wă kơ tung hom. 
EXO.25.15	'Long tơnung noh lê̆ hloi lăm bơlôh khuen, 'nĕ pă plôh. 
EXO.25.16	Ih athei tah lăm hom tơdrong pơgơ̆p khôi juăt nơ̆r mă tơtă Inh gô ăn kơ ih.
EXO.25.17	Ih kư̆m athei pơm minh hlak tơnglơ̆p tơdrong 'mêm mơnat păng maih rơgoh, tor 'bar hơgăt minh puăt, wơ̆l minh hơgăt minh puăt. 
EXO.25.18	Kŭm pơm kơtă hloi 'bar tŏ rup chêrubim hăm maih, dan 'bar pah kơ̆l tơnglơ̆p tơdrong 'mêm mơnat, 
EXO.25.19	dan hloh tơ 'nguaih, minh pôm rup jih gah âu păng minh pôm rup jih gah to. Ih athei pơm rup chêrubim dan sư tơ 'bar pah jih. 
EXO.25.20	'Bar tŏ chêrubim gô bơyar pơnăr, klơ̆p kơpal tơnglơ̆p tơdrong 'mêm mơnat, tơwih măt tơklă băl lăng tơpăt tơ tơnglơ̆p tơdrong 'mêm mơnat. 
EXO.25.21	Ih athei dan tơnglơ̆p tơdrong 'mêm mơnat tơ kơpal hom, lăm hom ih tah khôi juăt nơ̆r tơtă Inh gô ăn kơ ih. 
EXO.25.22	Inh gô tơ'bơ̆p ih tơ noh, tơ kơpal tơnglơ̆p tơdrong 'mêm mơnat sơlam 'bar tŏ rup chêrubim, tơ kơpal hom tơdrong pơgơ̆p noh Inh gô bơtho tơ'bôh kơ ih dôm tơdrong tơtă kơ lu bơngai Isơrael.
EXO.25.23	Ih athei pơm minh pôm gơ'bang păng 'long keo; tor sư 'bar hơgăt, wơ̆l sư minh hơgăt păng kơjung minh hơgăt minh puăt, 
EXO.25.24	ih lom păng maih rơgoh păng pơm minh trong gơnăp tăp dăr hăm maih; 
EXO.25.25	ih pơm 'long găn tăp dăr gơ'bang dang tŏ pah, na pơm gơnăp hăm maih minh trong tăp dăr. 
EXO.25.26	Đơ̆ng noh ih tah puăn tŏ khuen maih tơ puăn pah mum jơ̆ng gơ'bang. 
EXO.25.27	Gơwang khuen noh jê̆ 'long găn sư, wă sôr 'long tơnung tung gơ'bang. 
EXO.25.28	Ih athei pơm 'long tơnung hăm 'long keo, lom păng maih, đe gô yua wă tung gơ'bang noh. 
EXO.25.29	Ih kư̆m athei iŏk maih rơgoh pơm pơnhan chhĕr, pơnhan, klĭnh păng kơchŏk wă yua tuh tơmam pơyơ̆r huch sa. 
EXO.25.30	Tơ kơpal gơ'bang ih gô 'măn 'bĕng tơpŭng athei đei ling-lang 'bơ̆t anăp Inh.
EXO.25.31	Ih athei pơm jơ̆ng ŭnh kơđeng hăm maih rơgoh, jơ̆ng, akâu, 'long pơdơ̆ng, plei hăm pơkao kơđeng pơm đĭ păng maih hơjơ̆m pơiel. 
EXO.25.32	'Bar pah akâu ŭnh kơđeng đei tơdrâu tŏ dơng tơ'bla, pêng tŏ dơng tơ'bla gah âu, pêng tŏ dơng tơ'bla gah to.
EXO.25.33	Lăm tơdrâu tŏ dơng tơ'bla sư chăt đơ̆ng jơ̆ng kơđeng rim kơ dơng tơ'bla đei pêng tŏ plei kơchŏk pơm thoi pơkao amandê,a minh pôm rơnôp păng pơkao. 
EXO.25.34	Kơpal akâu jơ̆ng kơđeng, kư̆m dai đei puăn tŏ plei kơchŏk pơm thoi pơkao amandê đei minh pôm rơnôp păng pơkao sư. 
EXO.25.35	Lăm tơdrâu tŏ dơng tơ'bla đơ̆ng akâu jơ̆ng ŭnh kơđeng, kư̆ kơ rim 'bar tŏ dơng tơ'bla, tơ ala đei minh pôm rơnôp. 
EXO.25.36	Rơnôp păng dơng tơ'bla, tơ'bưh hơbĭ pơm hăm maih đe tơtang blat. 
EXO.25.37	Ih kư̆m athei pơm tơpơh tŏ brai kơđeng đe wă tơ̆k ŭnh kơđeng na pơchrang hơdah tơ anăp. 
EXO.25.38	Chơkep kăt rơnok brai ŭnh kơđeng păng pơnhan chhĕr dan rơnok sư kư̆m pơm păng maih rơgoh. 
EXO.25.39	Đe gô yua minh talângb maih rơgoh pơm jơ̆ng ŭnh kơđeng păng tơmam wă yua hơmet sư. 
EXO.25.40	Thoi noh ih athei lăng, kư̆ kơ pơm rok hơbŏ thoi đei tơ'bôh kơ ih boih tơ kơpal kông.
EXO.26.1	Ih athei yua mơjĭt blah che 'bui se hơ'bơ̆l wă pơm Bơsŭn Anih Akŭm tanh păng brai jơk, 'brê gôh, 'brê hơhĭm, ih athei tanh rup chêrubim tanh mă đen 'lơ̆ng. 
EXO.26.2	Rim kơ che noh tor sư 'bar-jĭt tơhngam hơgăt, wơ̆l puăn hơgăt, rim blah athei tŏ ăi băl. 
EXO.26.3	Athei sĭt pơtrơp pơđăm blah che pơm jing minh, pơđăm blah nai kư̆m sĭt pơtrơp lei-lăi mơ̆n. 
EXO.26.4	Ih athei sĭt gơwŏk thoi gơwang hăm brai jơk sĭt rok tơnăp pơtrơp che mă minh đơ̆ng noh ih kư̆m athei sĭt thoi noh mơ̆n 'bơ̆t wă pơtrơp che mă 'bar. 
EXO.26.5	Ih pơm pơđăm-jĭt tŏ gơwŏk brai, 'bơ̆t che mă mônh păng pơđăm-jĭt tŏ gơwŏk brai 'bơ̆t che mă 'bar, lu gơwŏk brai 'bar pah tơklă băl. 
EXO.26.6	Kŭm athei pơm pơđăm-jĭt tŏ gơwŏk păng maih, na gơwŏk đơ̆ng che âu tơ che noh, wă kơ Bơsŭn Anih Akŭm tơ'bưh băl jing minh blah.
EXO.26.7	Ih kư̆m athei pơm mơjĭt-mônh blah che hơ'bơ̆l hăm sŏk bơbe, wă klơ̆p kơpal Bơsŭn Anih Akŭm. 
EXO.26.8	Che hơ'bơ̆l âu, tor sư pêng-jĭt hơgăt wơ̆l sư puăn hơgăt, lăm mơjĭt-mônh blah noh tŏ ăi băl. 
EXO.26.9	Ih athei sĭt pơtrơp pơđăm blah che sŏk bơbe âu lê̆ pha păng tơdrâu blah nai 'măn lê̆ pha mă-lei che hlak mă tơdrâu noh chơ̆p pơm 'bar, gah anăp Anih Akŭm. 
EXO.26.10	Na tah pơđăm-jĭt tŏ gơwŏk brai rok tơnăp pơtrơp che mă minh păng tah pơđăm-jĭt tŏ gơwŏk brai tơnăp pơtrơp che mă 'bar. 
EXO.26.11	Ih kư̆m pơm pơđăm-jĭt tŏ gơwŏk păng kong, gơwŏk mơ̆t tơ lăm gơwŏk brai na dui akŭm tơmơ̆t sư, wă kơ lu sư jing minh. 
EXO.26.12	Mă oei rơkah, minh puăt che hơ'bơ̆l noh, noh gô atol tơ gah rŏng kơ Bơsŭn Anih Akŭm. 
EXO.26.13	Gah tor sư che oei rơkah gah âu minh hơgăt gah to minh hơgăt, na gô tơjur wă klơ̆p 'bar pah Bơsŭn Anih Akŭm.
EXO.26.14	Ih athei pơm minh blah wă klơ̆p bơbŭng bơsŭn hăm akar triu tơno tong đak 'brê păng minh blah dơ̆ng hăm akar ka tih.
EXO.26.15	Ih kư̆m athei yua tơ̆r pơm 'long dơ̆ng tơnăr bơsŭn păng 'long keo, pơ̆ng pơdơ̆ng sư. 
EXO.26.16	Minh blah kơjung mơjĭt hơgăt, să minh hơgăt minh puăt, 
EXO.26.17	kao tŏk-bŏk jơ̆ng tơ̆r wă pơkăp băl, đĭ-đăng lu tơ̆r tơnăr bơsŭn ih athei pơm lei-lăi ngăl.
EXO.26.18	Gah gơal kơ bơsŭn ih athei pơm 'bar-jĭt hlak tơ̆r; 
EXO.26.19	Ala 'bar-jĭt hlak tơ̆r athei pơm puăn-jĭt tŏ rơnuh păng hu kơ 'bar-jĭt hlak tơ̆r, minh pôm rơnuh bŏk minh bơlôh, wă tah minh pah jơ̆ng tơ̆r, minh pôm rơnuh bơlôh nai wă tah minh pah jơ̆ng tơ̆r tơ'bưh băl. 
EXO.26.20	Athei pơm 'bar-jĭt hlak tơ̆r gah yă-nơ̆m kơ bơsŭn.
EXO.26.21	Păng puăn-jĭt tŏ rơnuh păng hu 'bar tŏ bơlôh rơnuh kơ rim hlak tơ̆r. 
EXO.26.22	Ih athei pơm tơdrâu hlak tơ̆r gah rŏng bơsŭn wă khan gah bơmơ̆t. 
EXO.26.23	'Bar pah mum gah rŏng bơsŭn athei pơm 'bar hlak tơ̆r, 
EXO.26.24	pơkăp băl đơ̆ng ala truh tơ kơpal, 'bơ̆t 'bar pah mum 'nâu săp tơ'bưh băl hăm minh pôm khuen, pơđĭ kơ 'bar pah mum athei pơm thoi noh ngăl. 
EXO.26.25	Thoi noh na đei tơhngam hlak tơ̆r păng mơjĭt-tơdrâu tŏ rơnuh păng hu. 
EXO.26.26	Thoi noh ih athei pơm pơđăm tŏ 'long găn hơbăt păng 'long keo, pơđăm tŏ tơ gah âu. 
EXO.26.27	Pơđăm tŏ 'long hơbăt gah 'ngiĕo pah to bơsŭn păng pơđăm tŏ 'long plơ̆ng dơ̆ng gah rŏng bơsŭn wă khan gah bơmơ̆t. 
EXO.26.28	Roh 'long hơbăt tŏk-bŏk pơioi lăm tŏk-bŏk tơ̆r tơnăr kơjung, đơ̆ng kơ̆l 'nâu tơ'bưh tơ kơ̆l to. 
EXO.26.29	Kŭm athei iŏk maih lom pơklop lu tơ̆r hăm 'long hơbăt păng pơm gơwŏk păng maih, wă kơ gơh chô̆ rim 'long hơbăt. 
EXO.26.30	Ih athei pơm Bơsŭn Anih Akŭm nhen thoi Inh tơ'bôh ăn kơ ih tơ kơpal kông 'noh.
EXO.26.31	Ih athei pơm minh blah che 'bui tĕnh, brai jơk, 'brê hơhĭm, tanh mă tơnen 'lơ̆ng dônh tanh rup chêrubim, 
EXO.26.32	Iŏk gơwŏk hăm maih na atol che 'noh tơ puăn tŏ jrăng 'long keo lom păng maih, pơdơ̆ng pơtăm tơ puăn tŏ bơlôh rơnuh păng hu. 
EXO.26.33	Gơwŏk mă dan hom tơdrong pơgơ̆p tơ gah lăm che; pĕng che 'nâu wă klah asong anih rơgoh păng anih tôch rơgoh. 
EXO.26.34	Klaih kơ noh iŏk tơnglơ̆p tơdrong 'mêm mơnat klơ̆p hom tah tơdrong pơgơ̆p, lăm anih rơgoh hloh, 
EXO.26.35	Gah 'nguaih kơ che pĕng găn 'noh ih 'măn gơ'bang; gah yă-nơ̆m păng jơ̆ng ŭnh kơđeng 'măn gah gơal tơklă băl. 
EXO.26.36	Ih athei pơm minh blah che pĕng găn 'măng Bơsŭna che jơk, 'brê hơhĭm, 'brê gôh che 'bui noh đei sĭt pơ'lơ̆ng boih; 
EXO.26.37	Pơm gơwŏk păng maih wă atol che găn 'nâu tơ pơđăm tŏ jrăng păng 'long keo lom păng maih; păng pơtăm tơ pơđăm tŏ bơlôh rơnuh păng kong.
EXO.27.1	Ih athei pơm minh pôm chơnang soi păng 'long keo, puăn pah tŏ ăi, pơđăm hlok gah tor, pơđăm hơgăt gah wơ̆l păng kơjung pêng hơgăt. 
EXO.27.2	'Bơ̆t puăn pah mum chơnang soi ih pơm puăn tŏ ake hlôi tơ 'nguaih păng lom păng kong. 
EXO.27.3	Ih athei pơm kơthŭng mong ngar gŏ bô̆i mong tơnuh, kơthao mong đak, gơ'bênh, chơkrơ. Kơthŭng mong ngar pơm hăm kong ngăl. 
EXO.27.4	Păng tanh minh hlak grang păng hơdrao kong, na puăn pah mum grang 'noh pơm puăn tŏ khuen păng kong; 
EXO.27.5	'măn grang noh lăm chơnang soi tơnăp sư tơ lăm chơnang soi wă kơ grang kơjung, truh minh puăt akâu chơnang soi, 
EXO.27.6	chơnang soi kư̆m athei pơm 'long tơnung wă tung chơnang soi păng 'long keo lom păng kong, 
EXO.27.7	na sôr tơmơ̆t tơ lăm lu bơlôh khuen; 'bar pah chơnang mưh wă ting tung. 
EXO.27.8	Chơnang soi pơm păng tơ̆r, pơm đei lăm tŏk-bŏk, pơm nhen thoi Inh bơtho tơ'bôh kơ ih tơ kơpal kông 'noh.
EXO.27.9	Ih athei pơm Bơsŭn Anih Akŭm, gah gơal athei đei che pĕng tanh che 'bui brai se kơjung minh-hrĕng hơgăt.a 
EXO.27.10	Đei 'bar-jĭt tŏ jrăng pơtăm kơpal 'bar-jĭt tŏ bơlôh rơnuh păng kong; gơwŏk pơm păng hu. 
EXO.27.11	Gah yă-nơ̆m kư̆m đei che mơ̆n; che pĕng 'noh tor sư kơjung minh-hrĕng hơgăt, 'bar-jĭt tŏ jrăng păng pơtăm 'bar-jĭt tŏ bơlôh rơnuh păng kong păng lu gơwŏk sư pơm păng hu.b 
EXO.27.12	Che pĕng cham gah bơmơ̆t tor sư kơjung pơđăm-jĭt hơgăt tơ'băk tơ mơjĭt tŏ jrăng păng pơtăm tơ mơjĭt tŏ bơlôh rơnuh. 
EXO.27.13	Cham gah anăp, gah hơlĕch să, đei pơđăm-jĭt hơgăt; 
EXO.27.14	Gah 'ma kơ 'măng dur đei mơjĭt-pơđăm hơgăt che pĕng, tơ'băk tơ pêng tŏ jrăng păng pơtăm tơ pêng tŏ bơlôh rơnuh; 
EXO.27.15	gah 'ngiĕo kơ 'măng dur đei mơjĭt-pơđăm hơgăt che pĕng tơ'băk tơ pêng tŏ jrăng păng pơtăm tơ pêng tŏ bơlôh rơnuh. 
EXO.27.16	'Măng dur cham đei che pĕng să 'bar-jĭt hơgăt che 'bui brai jơk, 'brê, 'brê hơhĭm, 'brê gôh đei sĭt 'lơ̆ng, tơ'băk tơ puăn tŏ jrăng păng pơtăm tơ puăn tŏ bơlôh rơnuh. 
EXO.27.17	Đĭ-đăng jrăng tăp dăr kơ cham tơ'bưh băl; hăm gơwŏk hu, pơtăm tơ bơlôh rơnuh păng kong. 
EXO.27.18	Cham să kơjung đei minh-hrĕng hơgăt gah wơ̆l, minh pah pơđăm-jĭt hơgăt, atol che kơjung pơđăm hơgăt hăm che 'bui tanh brai se, dôm lu bơlôh rơnuh hăm kong. 
EXO.27.19	Đĭ-đăng dôm tơmam yua lăm cham bơsŭn, anih akŭm lu jrăng hnam păng đĭ-đăng lu tơmam yua nai pơm păng kong ngăl.
EXO.27.20	Ih athei tơtă khan ăn kơ lu bơngai Isơrael anhăk ba đak rơmă 'long ôliwơ ngăl ưh kơ hrâu. Wă tơ̆k ŭnh kơđeng wă kơ sư hơdah ling-lang. 
EXO.27.21	Lăm tơdrong jang tơ 'nguaih kơ che pĕng găn 'bơ̆t anăp hom tah khôi juăt lăm Bơsŭn Anih Akŭm, 'bok Arôn hăm dôm lu kon drŏ-nglo sư gô wei hơmet ŭnh kơđeng, 'bơ̆t anăp Kră Yang wă kơ khơ̆ng ling-lang đơ̆ng măng truh 'năr hơdah, 'noh jing minh tơdrong juăt ling-lang ăn kơ adrĕch adrung Isơrael athei wei răk lăm đĭ-đăng jơhnơr.
EXO.28.1	Lăm lu bơngai Isơrael ih athei rơih iŏk Arôn, 'nhŏng ih hăm lu kon drŏ-nglo sư, Nađap, Abihu, Êlêasar; păng Ithamar; pơjao ăn tơdrong jang pơm 'bok soi bơ̆jang kơ Inh. 
EXO.28.2	Ih athei pơhrŭk ăn kơ Arôn 'nhŏng ih ao rơgoh 'lơ̆ng, wă kơ pơyom ư-ang. 
EXO.28.3	Ih athei lu bơngai gơh tanh sĭt hơgei, bơngai mă Inh ăn kơ lu sư gơh hơgei kơ pơm, wă kơ lu sư sĭt ăn kơ Arôn ao, wă kơ sư hrŭk năr đe pôk sư jing 'bok soi, wă kơ sư bơ̆jang kơ Inh. 
EXO.28.4	'Nâu đei lăm ao wă pơm kơ sư: Minh blah bơnal 'băk tơ kơtơh, minh blah êphot, minh blah ao tai, môk păng tơlei tơ̆n, lu sư gô pơm ao rơgoh tơ̆n ăn kơ Arôn, 'nhŏng ih, hăm dôm lu kon drŏ-nglo sư, wă kơ lu sư noh pơm 'bok soi bơ̆jang kơ Inh. 
EXO.28.5	Lu sư gô yua che brai rang hlơ-hlĕch, brai jơk, brai 'brê gôh, 'brê hơhĭm păng che 'bui tanh hăm brai se.
EXO.28.6	Lu sư gô pơm ao êphot păng brai rang, brai jơk, brai 'brê gôh, 'brê hơhĭm păng che 'bui tanh hăm brai se. 
EXO.28.7	'Bar pah êphot pơm 'bar dăng tơlei 'băk, wă 'băk tơ 'bar pah hơngiĕng. Sĭt pơklep băl, wă kơ sư kơjăp. 
EXO.28.8	Tơlei tơ̆n đe tanh hơbĭ hăm ao êphot wă tơ̆n, đe kư̆m gô pơm păng brai rang iĕ, brai jơk, brai 'brê gôh, 'brê hơhĭm păng che 'bui tanh hăm brai se. 
EXO.28.9	Ih athei iŏk 'bar tŏ tơmo gĭt păng chrek chhơ̆ tơ noh anăn lu kon drŏ-nglo Isơrael. 
EXO.28.10	Tơdrâu 'nu anăn lu sư chrek tơ tơmo 'nâu păng tơdrâu 'nu anăn lu sư tơ tơmo to, kiơ̆ kơ năr rơneh kơ lu sư. 
EXO.28.11	Athei chrek anăn lu kon drŏ-nglo Isơrael tơ 'bar hlak tơmo rang 'noh nhen thoi bơngai chrek tơ tơmam tơdra kơtĭt păng hling maih tơter jih tơmo noh. 
EXO.28.12	Klaih kơ noh tah 'bar tŏ tơmo gĭt tơ tơlei 'băk tơ hơngiĕng wă pơm 'blŏk hơdơ̆r kơ kon drŏ-nglo Isơrael; Arôn gô 'băk anăn lu sư tơ 'bar pah hơngiĕng sư wă kơ 'blŏk 'bơ̆t anăp Kră Yang. 
EXO.28.13	Ih kư̆m athei pơm gơwŏk păng maih. 
EXO.28.14	Pơm 'bar dăng rơbưn glang iĕ păng maih rơgoh, thoi tơlei maih 'noh tơmơ̆t lăm kơ gơwŏk.
EXO.28.15	Bơnal iĕ 'băk tơ kơpal kơtơh gah tơdrong sek tơlang, ih kư̆m athei pơm kơ bơnal, nhen thoi êphot. Wă păng brai maih brai jơk, 'brê hơhĭm 'brê gôh păng che 'bui tanh hăm brai se. 
EXO.28.16	Bơnal 'băk tơ kơtơh să iĕ tŏ ăi păng sĭt 'bar tăl: Gah tor minh hơđa, gah wơ̆l minh hơđa mơ̆n. 
EXO.28.17	Ih tơmơ̆t puăn trong tơmo rang tơ lăm bơnal 'băk tơ kơtơh; trong mă minh tơmo gôh rang Sardis tơmo hlăng Topas, tơmo rang Carbucle. 
EXO.28.18	Trong mă 'bar tơmo gĭt Emeral, tơmo gĭt saphir, tơmo jơmŏng. 
EXO.28.19	Trong mă pêng tơmo gĭt Jakin, tơmo gĭt Agate, tơmo gĭt amethit. 
EXO.28.20	Trong mă puăn tơmo gĭt Beril, tơmo gĭt Onit, tơmo gĭt jasper. 
EXO.28.21	Gô đei đĭ-đăng mơjĭt-'bar găr, kiơ̆ kơ lu anăn kon drŏ-nglo Isơrael; tơ kơpal rim kơ găr tơmo rang 'noh đe chrek anăn minh 'nu lăm mơjĭt-'bar adrĕch adrung lu kon drŏ-nglo Isơrael, nhen thoi đe pơm tơmam tơdra kơtĭt 'noh.
EXO.28.22	Ih athei pơm rơbưn glang păng maih rơgoh, thoi tơlei kŭi tơ bơnal 'băk tơ kơtơh; 
EXO.28.23	ih athei pơm 'bar tŏ gơwŏk păng maih chô̆ tơ 'bar pah mum gah bơnal 'băk tơ kơtơh, 
EXO.28.24	ih athei chô̆ 'bar dăng rơbưn maih tah tơmơ̆t tơ 'bar pah gơwŏk tơ 'bar pah kơ̆l 'băk bơnal tơ kơtơh, 
EXO.28.25	păng 'bar pah kơ̆l rơbưn chô̆ tơmơ̆t tơ lăm gơwŏk maih, na pơkăp tơklep tơ kơpal 'bar pah tơlei 'băk tơ hơngiĕng êphot gah anăp kơtơh. 
EXO.28.26	Ih athei pơm 'bar tŏ gơwŏk maih dơ̆ng, tơmơ̆t tơ 'bar pah mum kơ bơnal 'băk tơ kơtơh, tơ gah lăm ao êphot. 
EXO.28.27	Na athei pơm 'bar tŏ gơwŏk maih, pơkăp, pơklep tơmơ̆t tơ 'bar pah tơ tơlei 'băk tơ hơngiĕng ao êphot, tơ gah anăp, tơ kơpal tơlei tơ̆n ao êphot tanh hăm brai se. 
EXO.28.28	Yua tơlei brai jơk chô̆ bơnal 'băk tơ kơtơh gơwŏk hăm êphot, tah lăm khuen maih wă kơ bơnal 'băk tơ kơtơh păng êphot huay kơ tơpleh. 
EXO.28.29	Kơplah Arôn mơ̆t tơ anih rơgoh, sư 'băk ba lu anăn kon drŏ-nglo Isơrael, mă anăn đei chrek tơ tơmo tah lăm bơnal 'băk tơ kơtơh gah tơdrong sek tơlang, wă kơ 'blŏk hơdơ̆r ling-lang 'bơ̆t anăp Kră Yang. 
EXO.28.30	Ih dan lăm bơnal 'băk tơ kơtơh gah tơdrong sek tơlang, Urim hăm Thumim,a wă kơ kơplah Arôn truh 'bơ̆t anăp Kră Yang na dôm tơmam noh gô jê̆ lăm jơhngơ̆m Arôn kơdih, thoi noh Arôn gô yua Urim păng Thumim wă kơ băt sek tơlang lu kon drŏ-nglo Isơrael kiơ̆ thoi Kră Yang wă.*
EXO.28.31	Ih kư̆m athei sĭt ao tai hrŭk 'nguaih êphot hăm che jơk ngăl.
EXO.28.32	Tơ tŏk-bŏk ao đei minh tŏ bơlôh tơmơ̆t kơ̆l; tăp dăr bơlôh đei lem, wă kơ huay kơ tơhleh. 
EXO.28.33	Tơdrơi ao gah ala athei tanh plei gărnăt, jơk, 'brê hơhĭm, 'brê gôh atol hơdai krĕng-nĕng maih tăp dăr kiơ̆ kơ tơnăp, 
EXO.28.34	wă khan minh tŏ krĕng-nĕng maih na minh pôm plei gărnăt, minh găr krĕng-nĕng păng minh pôm plei gărnăt tơ tăp dăr tơnăp ao. 
EXO.28.35	Arôn pơm 'bok soi tơm, gô hrŭk ao 'noh păng kơplah sư mơ̆t lăm anih rơgoh 'bơ̆t anăp Kră Yang păng kơplah sư lĕch đơ̆ng anih noh na đe gô kơtơ̆ng krĕng-nĕng re păng băt noh Arôn huay kơ lôch.
EXO.28.36	Ih athei pơm minh tŏ plăk maih rơgoh, ih athei chrek nhen thoi đe chrek pơm tơmam tơdra kơtĭt: Pơyơ̆r kơ Kră Yang. 
EXO.28.37	Klaih kơ noh iŏk minh dăng tơlei brai kŭi jơk sĭt pơklep 'bơ̆t anăp môk. 
EXO.28.38	Plăk 'noh gô sĭt dan tơ kơpal klĕng Arôn; Arôn pŭ tơdrong yoch lu bơngai Isơrael pơm yoch kơplah lu sư pơyơ̆r tơmam soi 'lơ̆ng rơgoh; plăk 'noh gô pơklep tơ kơpal klĕng Arôn ling-lang wă Kră Yang lăp đon iŏk lu sư.
EXO.28.39	Ih athei tanh minh blah ao tai lăm hăm che 'bui brai se, athei pơm minh pôm môk păng che 'bui păng brai se tanh minh dăng tơlei tơ̆n.
EXO.28.40	Ih kư̆m athei pơm kơ lu kon drŏ-nglo Arôn ao tai, tơlei tơ̆n păng môk, wă kơ pơyom ư-ang 'lơ̆ng rŏ. 
EXO.28.41	Đơ̆ng noh, athei iŏk hơbĕn ao 'noh pơhrŭk ăn kơ Arôn, 'nhŏng ih hăm lu kon drŏ-nglo sư; ih athei ăn đak 'bâu phu, kơ lu sư pơm rơgoh, wă kơ pôk lu sư jing 'bok soi gơh jang ăn kơ Inh. 
EXO.28.42	Ih athei pơm ăn kơ sư hơbĕn iĕ lăm păng che 'bui brai se wă kơ pĕng tơdrong hang-hông sư, hơbĕn noh đơ̆ng kơiĕng truh tơ blu. 
EXO.28.43	Arôn hăm kon drŏ-nglo sư gô tah hơbĕn 'noh lăm kơplah lu sư mơ̆t tơ Bơsŭn Anih Akŭm dah năm jê̆ chơnang soi wă jang lăm anih rơgoh, kơnh hli kơ lu sư lôch yua kơ hang-hông, tơdrong noh jing tơdrong juăt kơ Arôn păng adrĕch adrung sư pơm ling-lang.
EXO.29.1	'Nâu boih tơdrong ih gô pơm, wă kơ sư pơm 'bok soi jang kơ Inh. Ih athei rôp minh pôm rơmo dăm păng 'bar tŏ triu tơno ưh kơ đei rơka.
EXO.29.2	Yua tơpŭng ưh kơ đei 'buih pông hrâu păng rơmă ôliwơ păng 'bĕng klang ưh kơ đei 'buih pông; dah pung hăm rơmă ôliwơ. Ih athei pơm 'bĕng noh hăm tơpŭng 'ba mi. 
EXO.29.3	Ih tah dôm 'bĕng 'noh lăm bai, đơ̆ng noh chĕp ba pơyơ̆r hơdai hloi hăm rơmo dăm păng 'bar tŏ triu tơno noh.
EXO.29.4	Thoi noh, ih athei chông Arôn hăm lu kon drŏ-nglo sư năm 'bơ̆t anăp 'măng Bơsŭn Anih Akŭm, ih iŏk đak tuh hum lu sư, 
EXO.29.5	Klaih kơ noh, ih athei iŏk hơbĕn ao pơhrŭk ăn kơ Arôn ao tai, ao tai êphot, ao êphot păng bơnal 'băk tơ kơtơh na iŏk tơlei tơ̆n êphot tanh hăm brai se tơ̆n ăn kơ sư. 
EXO.29.6	Ih pơyơ̆l ăn môk tơ kơ̆l sư na pơklep plăk 'lơ̆ng rơgoh tơ môk, 
EXO.29.7	hăm iŏk đak pơgang 'bâu phu hling tơ kơpal kơ̆l sư. 
EXO.29.8	Na ih athei chông lu kon drŏ-nglo Arôn năm jê̆ pơhrŭk ăn kơ lu sư ao tai, 
EXO.29.9	klaih kơ 'noh iŏk tơlei tơ̆n, tơ̆n ăn kơ lu sư păng pơyơ̆l ăn kơ lu kon drŏ-nglo sư môk, na tơdrong jang jing 'bok soi kiơ̆ tơdrong juăt oei ling-lang. Noh boih tơdrong jang mă ih gô pôk ăn kơ Arôn hăm lu kon drŏ-nglo jing 'bok soi.
EXO.29.10	Klaih kơ noh, ih athei dui ba rơmo dăm tơ 'măng Bơsŭn Anih Akŭm, Arôn hăm lu kon drŏ-nglo sư dan ti tơ kơpal rơmo dăm noh. 
EXO.29.11	Ih athei pơlôch rơmo dăm noh 'bơ̆t anăp Kră Yang; 'bơ̆t 'măng Bơsŭn Anih Akŭm. 
EXO.29.12	Ih iŏk pham rơmo dăm, djrŭ hơnglâu ti ih, pik tơ lu ake chơnang soi. 
EXO.29.13	Ih athei iŏk đĭ-đăng dôm lu rơmă klak, mơ'nhao lom klơm, 'bar tŏ boh-lăn păng rơmă boh-lăn na anhăk năm 'buh tơ kơpal chơnang soi. 
EXO.29.14	Mă-lei akar, sĕch păng ĭch rơmo dăm noh athei chĕp 'buh tơ 'nguaih anih pơlei 'noh boih jing tơmam soi huai tơdrong yoch.
EXO.29.15	Ih kư̆m athei rôp minh pôm triu tơno, na Arôn păng lu kon drŏ-nglo sư dan ti lu sư kơpal kơ̆l triu tơno noh; 
EXO.29.16	klaih kơ noh ih pơlôch triu tơno noh, iŏk pham sư tơtraih tăp dăr kơ chơnang soi 'noh. 
EXO.29.17	Đơ̆ng noh, kăt kơnăt triu tơno noh, ôp rơgoh, klak klơm păng jơ̆ng sư, na 'măn hơdai hăm lu kơnăt kăt boih păng kơ̆l sư; 
EXO.29.18	Na 'buh pơđĭ triu tơno noh tơ kơpal chơnang soi; 'noh jing tơmam soi 'buh, đei 'bâu phu pơyơ̆r kơ Kră Yang, wă khan tơmam soi 'buh păng ŭnh pơyơ̆r ăn kơ Kră Yang.
EXO.29.19	Ih athei rôp kon triu tơno mă 'bar na Arôn hăm lu kon drŏ-nglo sư gô dan ti tơ kơpal kơ̆l triu tơno; 
EXO.29.20	klaih kơ noh pơlôch triu tơno 'noh iŏk pham pik tơ hla đon gah 'ma Arôn păng lu kon drŏ-nglo sư, tơ hơnglâu yŏng tơpang ti 'ma lu sư păng hơnglâu yŏng jơ̆ng; gah 'ma lu sư; pham oei rơkah noh săi tăp dăr chơnang soi. 
EXO.29.21	Ih athei iŏk pham đơ̆ng kơpal chơnang soi păng rơmă pơgang 'bâu phu na tơtraih tơ kơpal akâu jăn păng hơbĕn ao Arôn, hăm tơ kơpal akâu păng hơbĕn ao lu kon drŏ-nglo sư, thoi noh Arôn hăm hơbĕn ao sư, lu kon drŏ-nglo sư hăm hơbĕn ao lu sư gô jing rơgoh 'lơ̆ng.
EXO.29.22	Yua kơ kon triu tơno noh pơm yang pơchĕp ăn tơdrong jang, thoi noh ih athei iŏk rơmă; kiĕng, rơmă klak, mơ'nhao lom klơm, 'bar tŏ boh-lăn păng blu gah 'ma, 
EXO.29.23	Păng iŏk minh pôm 'bĕng, minh pôm 'bĕng hrâu hăm rơmă ôliwơ păng minh pôm 'bĕng klang đơ̆ng lăm bai 'bĕng ưh kơ đei 'buih pông 'măn lê̆ 'bơ̆t anăp Kră Yang; 
EXO.29.24	na dan dôm tơmam 'noh tơ lăm tơpang ti Arôn păng tơ lăm, tơpang ti lu kon drŏ-nglo sư, na tơpơng 'ma 'ngiĕo, noh jing tơmam soi tơpơng 'ma 'ngiĕo 'bơ̆t anăp Kră Yang. 
EXO.29.25	Klaih kơ noh ih athei iŏk đơ̆ng tơpang ti lu sư, athei ba soh tơ kơpal chơnang soi, tơ kơpal tơmam soi sơmah 'buh, wă kơ 'bâu phu 'bơ̆t anăp Kră Yang, 'noh jing tơmam soi yua soh lăm ŭnh ăn kơ Kră Yang. 
EXO.29.26	Kŭm athei iŏk kơtơh triu tơno pơm yang pơchĕp ăn kơ Arôn, na tơpơng 'ma 'ngiĕo 'bơ̆t anăp Kră Yang, noh mă gah ih. 
EXO.29.27	Thoi noh ih athei iŏk 'nhĕm kơtơh păng blu kon triu tơno yua pơm tơmam soi tơpơng 'ma 'ngiĕo, pơm pơchĕp ăn jing 'bok soi kơ 'bok Arôn, hăm dôm lu kon drŏ-nglo sư, wă khan 'nhĕm kơtơh pơyơ̆r 'ma 'ngiĕo boih păng blu yua kơ noh jing tơmam soi pơyơ̆r. 
EXO.29.28	Tơmam soi 'nâu, đơ̆ng bơngai Isơrael pơyơ̆r ăn kơ Arôn hăm lu kon drŏ-nglo sư sa 'nâu tơmam soi pơyơ̆r đơ̆ng lu bơngai Isơrael pơyơ̆r 'blŏk bơnê hiôk-hian, ăn kơ Kră Yang.
EXO.29.29	Hơbĕn ao rơgoh 'lơ̆ng Arôn gô 'măn lê̆ kơ lu kon drŏ-nglo sư đơ̆ng rŏng dơ̆ng, wă kơ lu sư hrŭk ao noh, 'bơ̆t năr đe hling đak rơmă 'bâu phu păng pơchĕp pôk ăn tơdrong jang pơm 'bok soi. 
EXO.29.30	Bơngai bu lăm kon drŏ-nglo sư pơm 'bok soi tơplih kơ sư, athei hrŭk ao noh lăm tơpơh năr. Mưh sư mơ̆t lăm Bơsŭn Anih Akŭm wă bơ̆jang lăm anih rơgoh 'lơ̆ng.
EXO.29.31	Klaih kơ 'noh ih athei rôp triu tơno wă pơm tơmam soi pơchĕp pôk tơdrong jang păng pai 'nhĕm 'noh lăm anih rơgoh. 
EXO.29.32	'Bok Arôn păng lu kon drŏ-nglo sư gô sa 'nhĕm triu tơno 'noh, hăm 'bĕng đơ̆ng lăm bai 'bơ̆t 'măng Bơsŭn Anih Akŭm. 
EXO.29.33	Lu sư gô sa lu tơmam soi noh, tơmam pơklaih đơ̆ng tơdrong yoch, păng lu sư đei pôk jing 'bok soi păng 'măn lê̆ lu sư rơgoh; mă-lei lu bơngai nai ưh kơ gơh sa ôh, yua kơ dôm tơmam 'noh tơmam rơgoh. 
EXO.29.34	Tơdah 'nhĕm hăm 'bĕng đêl soi sơmah oei rơkah na truh tơ năr dơning, ih athei 'buh hŭt pơđĭ tơ lăm ŭnh, 'nĕ kơ sa, yua kơ tơmam 'noh 'măn lê̆ kơ rơgoh 'lơ̆ng boih. 
EXO.29.35	'Nâu kiơ̆ kơ tơdrong Inh pơkă, ih athei pơm thoi noh kơ Arôn hăm lu kon drŏ-nglo sư păng ih athei pơm dôm tơdrong noh kơ lu sư lăm tơpơh năr. 
EXO.29.36	Rim năr ih athei pơyơ̆r minh pôm rơmo dăm pơm tơmam soi tang tơdrong yoch; păng pơm ăn kơ chơnang soi rơgoh, hăm tơdrong sơmah huai đơ̆ng yoch, păng tuh đak 'bâu phu, wă kơ chơnang soi jing 'lơ̆ng rơgoh. 
EXO.29.37	Lăm tơpơh năr ih athei soi sơmah huai đơ̆ng yoch păng pơm kơ chơnang soi rơgoh wă kơ chơnang soi jing rơgoh 'lơ̆ng hloh, tơdah tơmam kiơ hơtŭt 'bơm kơ chơnang soi kư̆m jing rơgoh 'lơ̆ng.
EXO.29.38	'Nâu dôm tơmam ih athei pơyơ̆r tơ chơnang soi; 'bar tŏ kon triu 'nao minh sơnăm, pơm rim năr ling-lang thoi noh. 
EXO.29.39	Rim pơgê ih athei pơyơ̆r minh pôm, minh pôm ih athei pơyơ̆r til kơsơ̆ kơmăng. 
EXO.29.40	Hăm kon triu mă minh, ih athei pơyơ̆r 'bar lich,a êpha tơpŭng 'ba mi hĕch pơjrâu hăm minh lăm puăn hin,b đak ôliwơ păng iŏk minh lăm puăn hin đak hơmu, jing tơmam pơyơ̆r huch.c 
EXO.29.41	Gah kon triu mă 'bar ih athei pơyơ̆r til kơsơ̆ măng hăm tơmam soi tơpŭng păng tơmam soi huch thoi lĕ til pơgê 'noh tơmam soi 'buh 'bâu phu pơyơ̆r kơ Kră Yang. 
EXO.29.42	'Noh jing tơmam soi 'buh na lu iĕm athei pơyơ̆r ling-lang, lăm rim jơhnơr tơ 'măng Bơsŭn Anih Akŭm 'bơ̆t anăp Kră Yang, tơ noh Inh gô jur pơma dơnuh hăm ih, 
EXO.29.43	Tơ noh Inh kư̆m wă gô tơ'bơ̆p lu kon pơlei Isơrael: 'Bơ̆t anih 'noh hăm tơdrong ư-ang Inh wă pơm kơ anih noh jing rơgoh 'lơ̆ng. 
EXO.29.44	Inh gô pơm ăn kơ Bơsŭn Anih Akŭm hăm chơnang soi jing rơgoh; hăm ih kư̆m gô pơm kơ Arôn hăm lu kon drŏ-nglo sư jing rơgoh mơ̆n, wă kơ lu sư bơ̆jang pơm 'bok soi kơ Inh. 
EXO.29.45	Inh gô oei hơdai hăm lu kon pơlei Isơrael, pơm Kră Yang 'Bok Kei-Dei lu sư. 
EXO.29.46	Na lu sư gô băt kơ Inh jơ̆ Kră Yang 'Bok Kei-Dei lu sư, tơ'ngla chông ba lu sư lĕch đơ̆ng dêh Êyiptơ na wă kơ Inh oei hăm lu sư, Inh jơ̆ Kră Yang 'Bok Kei-Dei lu sư.
EXO.30.1	Ih athei pơm minh pôm chơnang soi păng 'long keo wă kơ soh tơmam 'bâu phu. 
EXO.30.2	Chơnang să iĕ tŏ ăi, gah tor minh hơgăt, gah wơ̆l minh hơgăt păng kơjung 'bar hơgăt; chơnang soi pơm puăn tŏ ake kơtă hloi.a 
EXO.30.3	Ih athei lom sư păng maih rơgoh tơ đĭ-đăng akâu sư păng tơ puăn tŏ ake; lem trong păng maih jum dăr. 
EXO.30.4	Ih athei pơm tơ ala kơ trong gơnăp 'bar tŏ khuen păng maih wă kơ gơh sôr 'long tung sư. 
EXO.30.5	Ih athei pơm 'bar tŏ 'long tơnung wă tung păng 'long keo, lom păng maih. 
EXO.30.6	Ih gô ming chơnang soi 'noh gah anăp che pĕng găn jê̆ hom tơdrong pơgơ̆p păng tơnglơ̆p tơdrong 'mêm mơnat đơ̆p kơpal Hom anih Inh gô tơ'bơ̆p ih. 
EXO.30.7	Rim til pơgê, kơplah Arôn tơ̆k hơmet ŭnh kơđeng, sư gô soh tơmam 'bâu phu tơ anih 'noh. 
EXO.30.8	Kơplah til kơsơ̆ măng, Arôn kư̆m tơ̆k ŭnh kơđeng, kư̆m gô soh tơmam 'bâu phu; tơmam 'bâu phu 'nâu athei soh pơyơ̆r kơ Kră Yang ling-lang, truh lăm rim jơhnơr. 
EXO.30.9	Tơ kơpal chơnang soi 'nâu 'nĕ kơ soh tơmam 'bâu phu ưh kơ rơgoh kư̆m ưh kơ gơh pơyơ̆r tơmam soi 'buh soi tơpŭng dah tơmam soi huch. 
EXO.30.10	Minh sơnăm minh wơ̆t, Arôn gô iŏk pham kon sem dơrong soi 'buh huai đơ̆ng tơdrong yoch, pik tơ kơpal ake chơnang soi wă pơm kơ chơnang soi rơgoh minh wơ̆t rim sơnăm lăm đĭ-đăng jơhnơr. 'Nâu boih jing chơnang soi rơgoh 'lơ̆ng hloh ăn kơ Kră Yang.
EXO.30.11	Kră Yang khan kơ Môis: 
EXO.30.12	Layơ ih chih jô̆ tơmơ̆t kơsô̆ kơ̆l bơngai Isơrael, rim 'nu kơ lu sư athei ăn jên wă huai tơdrong arih kơdih ăn kơ Kră Yang wă huay kơ đei tơdrong jĭ apoh truh lăm kơplah ih oei chih tơmơ̆t jô̆ lu sư. 
EXO.30.13	Bơngai ayơ đei anăn lăm sơ̆p hla bơar athei ăn jên minh puăt seikơlb kiơ̆ kơ seikơl anih rơgoh, trăp sư dang 'bar-jĭt gera thoi noh, minh puăt seikơl noh jing tơmam pơyơ̆r ăn kơ Kră Yang. 
EXO.30.14	Dôm lu anăn đei chih jô̆ tơ lăm sơ̆p hla bơar đơ̆ng 'bar-jĭt sơnăm tơ kơpal athei pơyơ̆r ăn kơ Kră Yang. 
EXO.30.15	Kơplah iĕm pơyơ̆r tơmam 'nâu ăn kơ Kră Yang wă kơ huai tơdrong arih kơdih, lu bơngai mơdrŏng ưh kơ ăn pơhloh, kơ lu bơngai dơnuh kư̆m ưh kơ gơh ăn hơtuch kơ minh puăt seikơl mơ̆n. 
EXO.30.16	Thoi noh ih ra iŏk jên wă kơ huai tơdrong arih lu bơngai Isơrael, na yua jên 'noh ih tơmơ̆t lăm tơdrong jang lăm Bơsŭn Anih Akŭm, 'noh jing tơmam 'blŏk hơdơ̆r kơ kon pơlei Isơrael pơyơ̆r ăn kơ Kră Yang, wă kơ gơh huai tơdrong arih kơdih akâu iĕm.
EXO.30.17	Kră Yang khan kơ Môis: 
EXO.30.18	Ih athei pơm kơthŭng păng jơ̆ng kơthŭng păng kong, wă kơ ôp 'nhao, na ih ming dan sư sơlam Bơsŭn Anih Akŭm hăm chơnang soi păng tuh đak lăm noh. 
EXO.30.19	Arôn hăm lu kon drŏ-nglo sư gô ôp ti păng jơ̆ng lu sư tơ lăm đak noh. 
EXO.30.20	Kơplah sư mơ̆t tơ lăm Bơsŭn anih akŭm lu sư ôp hơrao jơ̆ng ti, na lu sư huay kơ lôch; păng kơplah năm jê̆ chơnang soi wă 'buh tơmam soi yua ŭnh soh pơyơ̆r kơ Kră Yang, lu sư athei wei răk thoi noh. 
EXO.30.21	Thoi noh, lu sư athei ôp jơ̆ng ti, wă huay kơ lôch, 'noh jing minh tơdrong juăt ling-lang ăn kơ Arôn hăm adrĕch adrung sư rim jơhnơr.
EXO.30.22	Kră Yang khan kơ Môis: 
EXO.30.23	Athei akŭm bĕ lu tơmam 'bâu phu 'lơ̆ng hloh: Tơdrâu kĭ 'long pơgang 'bâu phu, pêng kĭ kơđoh 'long hol 'bâu phu, pêng kĭ chai 'bâu phu. 
EXO.30.24	Tơdrâu kĭ kơđoh 'long Kasia 'bâu phu. Kiơ̆ kơ anih rơgoh păng puăn lit rơmă 'long ôliwơ.c 
EXO.30.25	Ih athei iŏk dôm lu tơmam 'bâu phu 'noh, pơm đak rơmă 'bâu phu yua wă pơm pơgang pik 'lơ̆ng, rơgoh. Thoi đak 'bâu phu lŭk hrâu hơbĭ kiơ̆ thoi đe juăt kơ pơm rơmă 'bâu phu, sư jing đak 'bâu phu wă yua pik hling lăm tơdrong rơgoh. 
EXO.30.26	Klaih kơ noh, ih iŏk đak rơmă 'bâu phu pik tơ lăm Bơsŭn Anih Akŭm tơ hom tơdrong pơgơ̆p. 
EXO.30.27	Gơ'bang hăm lu tơmam yua lăm sư, jơ̆ng kơđeng hăm lu tơmam yua lăm sư, chơnang soh pơgang 'bâu phu, 
EXO.30.28	chơnang soi pơyơ̆r 'buh hăm tơmam yua lăm noh, kơthŭng đak hăm jơ̆ng kơthŭng. 
EXO.30.29	Ih athei 'măn dôm tơmam 'nâu pha pơm tơdrong rơgoh, wă kơ pơm rơgoh hloh, wă kơ tơmam kiơ hơtŭt 'bơm tă kơ gơh rơgoh. 
EXO.30.30	Ih athei tuh hling đak pơgang 'bâu phu ăn kơ Arôn hăm lu kon drŏ-nglo sư, 'măn lu sư pha wă kơ rơgoh 'lơ̆ng, wă kơ pơm 'bok soi bơ̆jang kơ Inh. 
EXO.30.31	Păng ih athei khan hăm lu kon pơlei Isơrael: Đak pơgang 'bâu phu 'nâu jơ̆ pơgang 'bâu phu rơgoh hloh wă yua lăm rim jơhnơr lu iĕm. 
EXO.30.32	'Nĕ ăn kơ đe tuh tơ akâu kon bơngai nai păng kư̆m 'nĕ kơ yua pơm pơgang 'bâu phu ayơ rok kiơ̆, tơmam 'bâu phu 'noh; pơgang 'bâu phu 'nâu jơ̆ pơgang rơgoh, kư̆m gô pơm ăn kơ lu iĕm, gơh rơgoh. 
EXO.30.33	Tơdah bơngai bu pơm rok pơgang 'bâu phu nhen thoi noh na tuh hling tơ minh bơngai nai, đe gô puh jăk đơ̆ng kon pơlei pơla sư.
EXO.30.34	Kră Yang khan kơ Môis: Ih athei iŏk dôm tơmam 'bâu phu wă khan chai 'long hold, kơđoh hmok ka Ônichae, chai 'long Phrankincensef, chai 'long Galbuniumg, đĭ-đăng lu sư iŏk dôm ăi.h 
EXO.30.35	Ih ăn kơ bơngai gơh pơm pơgang 'bâu phu, gô pơm jing pơgang bâu phu 'lơ̆ng. 'Nâu pơgang 'bâu phu 'lơ̆ng, đei 'boh, tŏ sĕt păng ling rơgoh 'lơ̆ng. 
EXO.30.36	Athei peh sư jing tơpŭng hĕch, na prôi sư 'bơ̆t anăp kơ Hom pơgơ̆p lăm Bơsŭn Anih Akŭm anih mă Inh gô tơ'bơ̆p ih. Pơgang 'bâu phu âu rơgoh hloh. 
EXO.30.37	'Nĕ kơ pơm tơmam 'bâu phu thoi 'nâu wă yua kơ iĕm kơdih, ih athei lăng pơm tơmam rơgoh ăn kơ Kră Yang. 
EXO.30.38	Tơdah bơngai bu pơm nhen thoi noh wă yua kơdih akâu 'bâu phu, đe gô puh tơweh lê̆ sư đơ̆ng kon pơlei Isơrael.
EXO.31.1	Kră Yang khan kơ Môis. 
EXO.31.2	Âu inh krao bơih Bêsalel kon drŏ-nglo Uri, sâu Hur, đơ̆ng adrĕch adrung Juđa. 
EXO.31.3	Inh ăn bơih kơ sư 'bĕnh kơ Yang Bơhngol 'Lơ̆ng 'Bok Kei-Dei, hăm tơdrong hơgei, hlôh wao băt đei đon tơchĕng, wă kơ jang tanh sĭt, hling maih. 
EXO.31.4	Inh ăn kơ sư gơh chă đon pơm tôm tơdrong, pơm păng maih păng hu păng kong, 
EXO.31.5	chraih kuer tơmo, chraih hơkôih 'long, chrek chhơ̆. 
EXO.31.6	Inh kư̆m krao Ôhôliap kon drŏ-nglo Ahisamak, đơ̆ng adrĕch adrung Đan jing bơngai tơgŭm sư. Inh kư̆m ăn bơih đei đon tơchĕng wă kơ gơh hơgei jang lăm tôm tơdrong jang. Inh kư̆m krao bơngai plơ̆ng wă kơ lu sư gơh pơm đĭ-đăng tơdrong jang mă inh đei pơkă khan kơ ih. 
EXO.31.7	Bơsŭn anih akŭm hom tơdrong pơgơ̆p, tơnglơ̆p mơnat tơdrong yoch păng dôm tơmam yua lăm Bơsŭn Anih Akŭm. 
EXO.31.8	Gơ'bang păng tơmam yua lăm sư, jơ̆ng ŭnh kơđeng maih rơgoh păng đĭ-đăng tơmam yua lăm sư, chơnang soi tơmam 'bâu phu. 
EXO.31.9	Chơnang soi pơyơ̆r tơmam soh 'buh hăm đĭ-đăng tơmam yua lăm sư, kơthŭng đak păng jơ̆ng kơthŭng. 
EXO.31.10	Hơbĕn ao giĕng, ăn kơ Arôn 'bok soi tơm hăm hơbĕn ao kơ lu kon drŏ-nglo sư wă yua lăm tơdrong jang 'bok soi. 
EXO.31.11	Đak rơmă 'lơ̆ng rơgoh păng pơgang 'bâu phu 'lơ̆ng rơgoh 'măn lăm Anih Rơgoh. Lu sư gô pơm đĭ tôm tơdrong kiơ̆ thoi nơ̆r Inh đei pơkă ăn kơ ih.
EXO.31.12	Kră Yang khan kơ Môis, 
EXO.31.13	Khan bĕ kơ kon pơlei Isơrael, lu iĕm athei 'blŏk wei răk năr Sa'bat Inh, yua kơ tơdrong noh jơ̆ tơdrong tơdra tŏk-bŏk Inh hăm iĕm ling-lang đĭ jơhnơr, wă kơ iĕm băt Inh bơih Kră Yang, pơm ăn kơ iĕm jơ̆ rơgoh 'lơ̆ng. 
EXO.31.14	Thoi noh, lu iĕm athei bơwei năr Sa'bat yua kơ năr noh jing năr 'lơ̆ng rơgoh ăn kơ lu iĕm. Bơngai bu pơm pơ'mê̆ kơ năr noh, đe gô pơlôch sư; hăm bơngai bu jang minh tơdrong kiơ lăm năr noh, đe gô pơpuh tơweh lê̆ sư. 
EXO.31.15	Đe gô bơ̆jang lăm tơdrâu năr, mă-lei năr mă tơpơh jơ̆ năr Sa'bat, năr pơdơh, năr 'lơ̆ng rơgoh ăn kơ Kră Yang. Lăm năr Sa'bat, dah bơngai bu bơ̆jang minh tơdrong kiơ, đe gô pơpuh sư. 
EXO.31.16	Thoi noh, lu kon pơlei Isơrael gô wei răk năr Sa'bat, pơyom kơ năr Sa'bat lăm rim jơhnơr lu sư, jing tơdrong pơgơ̆p pơkă ling-lang khŏm khŏm. 
EXO.31.17	Tơdrong noh jing tơdrong tơdra Inh hăm kon pơlei Isơrael ling-lang khŏm khŏm, yua kơ Kră Yang pơjing kơ plĕnh teh păng tôm tơmam lăm tơdrâu năr. Truh năr tơpơh sư pơdơh. 
EXO.31.18	Lăp Kră Yang khan kơ Môis tơ kơpal kông Sinai, đang bơih sư ăn hloi 'bar tŏ gơ'bang tơdrong pơgơ̆p pơm păng tơmo blat đơ̆ng hơnglâu ti Kră Yang 'Bok Kei-Dei chih.
EXO.32.1	Lu kon pơlei lăng Môis hiơ̆ kơ jur đơ̆ng kông, lu sư akŭm hloi tăp dăr kơ Arôn păng khan kơ sư: Pơm bĕ kơ bơ̆n lu rup yang năm adrol kơ bơ̆n; yua kơ Môis tơ'ngla mă tơlĕch bơ̆n đơ̆ng char Êyiptơ noh bơ̆n ưh kơ băt ôh tơdrong kiơ truh kơ sư bơih. 
EXO.32.2	Arôn khan kơ lu sư, toh bĕ le maih đơ̆ng đon akăn lu iĕm kon drŏ-nglo lu iĕm, hăm kon drŏ-kăn lu iĕm, klaih kơ noh ba kơ inh. 
EXO.32.3	Thoi noh đĭ-đăng lu kon pơlei toh le maih đơ̆ng đon lu sư klaih kơ noh năm ăn kơ Arôn, 
EXO.32.4	Arôn iŏk tơmam lu noh đơ̆ng ti lu sư, sư hling maih noh, klaih kơ noh, sư tuh hling rup kon rơmo, na lu sư khan: Ơ bơngai Isơrael, 'nâu yang lu iĕm, tơ'ngla mă tơlĕch chông iĕm đơ̆ng char Êyiptơ. 
EXO.32.5	Arôn 'bôh tơdrong noh, sư pơm minh pôm chơnang soi 'bơ̆t anăp rup rơmo kon noh; păng ôr re khan. Pơgê dơning đei pơm giĕng kơkuh pơyom kơ Kră Yang. 
EXO.32.6	Pơgê dơning lu sư iung đơ̆ng hrôih, klaih kơ noh lu sư pơyơ̆r tơmam soi 'buh, hăm tơmam soi 'blŏk bơnê, lu kon pơlei pơla hơ-oei, wă sa et, đơ̆ng noh lu sư iung hơnul pơchơt.
EXO.32.7	Kră Yang khan kơ Môis: Jah jur bĕ, yua kơ lu kon pơlei pơla ih, lu bơngai mă ih đei chông tơlĕch lu sư đơ̆ng char Êyiptơ, lu sư pơm glăi răm bơih, 
EXO.32.8	lu sư đĭ hăt kơ tơklah boih đơ̆ng trong Inh đei tơtă ăn kơ lu sư. Lu sư man pơm rup kon rơmo kơdih lu sư bơih, lu sư kơkuh păng pơyơ̆r tơmam soi kơ rup noh, klaih kơ noh lu sư khan; Ơ bơngai Isơrael, 'nâu yang ih, tơ'ngla mă đei chông tơlĕch ih đơ̆ng char Êyiptơ! 
EXO.32.9	Kră Yang khan kơ Môis: Inh 'bôh boih kon pơlei pơla âu jing kon pơlei pơla arăng kơ̆l tơpă. 
EXO.32.10	Thoi noh dang ei, lê̆ Inh hil mĭl kơ lu sư, pơrăm pơtôch lê̆ lu sư; mă-lei Inh gô pơjing đơ̆ng ih minh adrĕch adrung tih tơpă.
EXO.32.11	Mă-lei Môis krao apinh hloi Kră Yang 'Bok Kei-Dei sư khan, Ơ Kră Yang, liơ Ih ơh blĕk hil mĭl kơ kon pơlei pơla Ih, khŭl bơngai mă Ih đei chông tơlĕch bơih đơ̆ng char Êyiptơ hăm tơdrong mơsêh tih hăm ti pran kơtang Ih? 
EXO.32.12	Liơ Ih wă lê̆ lu bơngai Êyiptơ khan: ‘Kră Yang chông tơlĕch lu sư đơ̆ng char bơ̆n wă pơrăm lê̆, pơlôch lê̆ lu sư tơ lăm kông, hăm pơrăm pơtôch lê̆ lu sư đơ̆ng lăm teh đak âu?’ Lê̆ bĕ tơdrong Ih blĕk tơtŏ păng tơplih tơdrong tơchĕng Ih wă pơm kơnê̆ kơ kon pơlei pơla Ih. 
EXO.32.13	Apinh Ih athei 'blŏk bĕ kơ Abraham, Isăk, hăm Isơrael, lu đĭch đam Ih mă Ih đei yua anăn Ih kơdih, na pơkă: Inh gô ăn kon sâu lu iĕm lơ thoi lu sơnglŏng kơpal plĕnh păng Inh gô ăn kơ kon sâu lu iĕm đĭ-đăng teh đak âu mă Inh đei pơkă boih kơ lu sư gô oei tơ noh jang sa ling-lang khŏm khŏm. 
EXO.32.14	Đơ̆ng noh Kră Yang tơplih tơdrong Sư tơchĕng wă pơm kơnê̆ lu kon pơlei pơla Sư.
EXO.32.15	Môis jur brŏk đơ̆ng kông chĕp ba 'bar tŏ gơ'bang tơdrong pơgơ̆p, 'bar tŏ gơ'bang pơgơ̆p noh đei chih 'bar pah. 
EXO.32.16	'Bar tŏ gơ'bang noh đơ̆ng tơdrong jang Kră Yang 'Bok Kei-Dei pơm chư noh kư̆m đơ̆ng Kră Yang 'Bok Kei-Dei, chih răk 'bơ̆t tơmo. 
EXO.32.17	Kơplah noh Jôsuê kơtơ̆ng kon pơlei pơla ôr, sư khan kơ Môis khan: “Đei jơwa tơdrong tơblah tơ lăm anih kon pơlei.” 
EXO.32.18	Mă-lei Môis tơl khan: “Ưh kơ trŏ nơ̆r ôr gah tơdrong jei. Kŭm ưh kơ trŏ nơ̆r ôr lu sư thuơ ôh, Mă-lei inh kơtơ̆ng nơ̆r lu đe hơri.”
EXO.32.19	Lăp sư truh jê̆ anih kon pơlei, sư 'bôh kon rơmo, hăm lu bơngai oei yŭn suang. Môis 'blut ơh blĕk hloi, klaih kơ noh sư hơtat lê̆ gơ'bang pơgơ̆p noh đơ̆ng ti sư tơ jơ̆ng kông, gơ'bang noh pơchah hloi. 
EXO.32.20	Môis iŏk rup kon rơmo lu sư pơm soh hloi tơ lăm ŭnh, đơ̆ng noh sư peh pơhĕch jing gơnơ̆k păng iŏk gơnơ̆k noh tuh tơ lăm đak, klaih kơ noh ăn lu kon pơlei Isơrael nhă. 
EXO.32.21	Môis khan kơ Arôn: Kon pơlei đei pơm kiơ kơ ih na dĭng ih mah pơm ăn kơ kon pơlei pơla pơm yoch tih krưp thoi noh. 
EXO.32.22	Arôn khan: Apinh ih 'nĕ kơ blĕk kơ inh, ih băt kon pơlei pơla âu 'maih pơm tơdrong kơnê̆. 
EXO.32.23	Lu sư khan kơ inh; athei ih pơm bĕ kơ bơ̆n rup yang năm adrol kơ bơ̆n; yua kơ Môis tơ'ngla mă chông tơlĕch bơ̆n đơ̆ng char Êyiptơ noh, bơ̆n ưh kơ băt ôh tơdrong kiơ truh kơ sư bơih. 
EXO.32.24	Inh khan kơ lu sư: Bu đei maih athei lu sư plôh bĕ; na lu sư ăn maih noh tơ inh, inh klơ̆m 'buh maih noh lăm ŭnh, đơ̆ng noh na jing đei hĭ rup kon rơmo âu.
EXO.32.25	Môis 'bôh kon pơlei pơla đei tơdrong rơngei pơm kư̆ kă mơ̆ng kơ lu sư wă, ưh kơ đei bơngai wei-lăng lu sư, yua kơ Arôn lê̆ lu sư rơngei dĭng mah đei tơdrong lu ayăt pơjăm lu sư. 
EXO.32.26	Yua thoi noh Môis oei dơ̆ng 'bơ̆t 'măng jang anih kon pơlei păng khan: “Bu gah Kră Yang, năm bĕ tơ inh, đĭ-đăng lu kon drŏ-nglo bơngai Lêwi akŭm hăm sư. 
EXO.32.27	Sư khan kơ đe noh: Kră Yang 'Bok Kei-Dei Isơrael khan thoi âu. Rim 'nu lu iĕm athei kiĕo đao tơ kơiĕng lu iĕm, chă yơyak jơ̆p lăm anih kon pơlei đơ̆ng 'măng jang 'nâu, tơ 'măng jang to păng rim 'nu lu iĕm athei pơlôch 'nhŏng oh iĕm, buăl juăt iĕm hăm lu bơngai tăp dăr kơ lu iĕm. 
EXO.32.28	Lu kon drŏ-nglo bơngai Lêwi pơm kiơ̆ hloi thoi nơ̆r Môis pơkă noh; lăm năr noh lu sư pơlôch dang pêng-rơbâu 'nu bơngai. 
EXO.32.29	Na Môis khan: Năr âu rim 'nu lu iĕm pơyơ̆r boih lu iĕm kơ tơdrong jang Kră Yang, ưh pă rong minh 'nu kon drŏ-nglo, dah 'nhŏng oh kơdih, thoi noh Kră Yang ăn kơ iĕm pŭn hiôk năr âu.
EXO.32.30	Năr dơning Môis khan kơ lu kon pơlei pơla lu iĕm pơm bơih minh tơdrong glăi tih. Mă-lei dang ei inh wă tŏk tơ kông năm tơ Kră Yang. Rŏ lăng inh kư̆m gơh apinh huai iŏk tơdrong yoch lu iĕm. 
EXO.32.31	Thoi noh Môis wơ̆t dơ̆ng tơ Kră Yang păng khan: Ơ Kră Yang, lu kon pơlei pơla âu pơm bơih minh tơdrong glăi tih. Lu sư pơm rup yang hăm maih păng kơkuh. 
EXO.32.32	Mă-lei, dang ei apinh Ih mơnat ăn tơdrong yoch lu sư. Dah ưh, apinh sŭt lê̆ bĕ anăn inh đơ̆ng lăm sơ̆p hla bơar Ih đei chih bơih noh; 
EXO.32.33	mă-lei Kră Yang khan kơ Môis: Bơngai bu pơm yoch bơih hăm Inh, Inh gô sŭt anăn sư đơ̆ng lăm sơ̆p hla bơar Inh. 
EXO.32.34	Dang ei năm bĕ chông lu kon pơlei pơla năm tơ anih mă Inh đei khan bơih kơ ih. Âu, linh jang 'lơ̆ng Inh gô năm adrol kơ ih. Mă-lei năr ayơ Inh tơiung kơting, lei Inh gô phak lu sư yua kơ tơdrong yoch lu sư pơm bơih. 
EXO.32.35	Kră Yang phak kon pơlei pơla hăm tơdrong jĭ apoh, yua kơ lu sư yoch pơm rup kon rơmo maih mă Arôn tuh hling.
EXO.33.1	Kră Yang khan kơ Môis: Năm bĕ đơ̆ng âu, ih hăm lu kon pơlei pơla ih đei chông lĕch đơ̆ng char Êyiptơ, năm bĕ tơ char Inh đei pơkă pơkăm boih kơ Abraham, Isăk, Jakôp: Inh gô ăn char noh kơ kon sâu ih. 
EXO.33.2	Inh gô wơh minh 'nu linh jang 'lơ̆ng Inh năm adrol kơ ih, na Inh gô puh tơweh lu bơngai Kanaan, Amôrit, Hêtit, Pêrisit, Hêwit, hăm lu bơngai Jêbus, 
EXO.33.3	năm bĕ iĕm tơ char đei đak toh, hăm đak sut; mă-lei Inh ưh kơ đei năm hơdai ih ôh, yua kơ iĕm adrĕch arăng kơ̆l kơnh hli kơ Inh pơrăm lê̆ lu iĕm rok trong. 
EXO.33.4	Kơplah kon pơlei pơla kơtơ̆ng tơdrong kơnê̆ noh, lu sư sơ'ngon kơdih kơdih, ưh kơ đei bơngai bu 'bot dah đoh tơmam pơhrôp. 
EXO.33.5	Yua kơ Kră Yang khan bơih kơ Môis, khan bĕ lu kon pơlei pơla Isơrael, lu iĕm jing kon pơlei pơla arăng kơ̆l, dah Inh năm hơdai iĕm 'nao lăp hrei hrei đĕch, Inh gô pơrăm iĕm! Thoi noh dang ei plôh bĕ tơmam pơhrôp iĕm, wă kơ Inh băt gô pơm kiơ kơ iĕm. 
EXO.33.6	Lei na iŏk đơ̆ng kông Hôrêp kon pơlei pơla Isơrael plôh lê̆ đĭ tơmam pơhrôp lu sư.
EXO.33.7	Kơplah noh Môis chĕp ba bơsŭn năm pơdơ̆ng tơ 'nguaih ataih 'biơ̆ đơ̆ng anih kon pơlei oei, sư anăn bơsŭn 'noh “Bơsŭn Krao Apinh.” Dah bơngai bu 'maih wă krao apinh chă Kră Yang sư năm tơ bơsŭn noh tơ 'nguaih kơ anih kon pơlei oei. 
EXO.33.8	Rim wơ̆t mưh Môis lĕch năm tơ bơsŭn noh đĭ-đăng kon pơlei pơla iung dang dơ̆ng, rim 'nu dơ̆ng 'bơ̆t 'măng bơsŭn sư, kiơ̆ hnhoi lăng Môis dĭng sư mơ̆t lăm bơsŭn anih krao apinh. 
EXO.33.9	Kơplah Môis mơ̆t boih lăm bơsŭn, anih krao apinh đei hơmơ̆l thoi jrăng jur gom 'bơ̆t 'măng bơsŭn, noh na Kră Yang pơma dơnuh hăm sư. 
EXO.33.10	Kơplah đĭ-đăng kon pơlei pơla 'bôh hơmơ̆l thoi jrăng dơ̆ng 'bơ̆t 'măng bơsŭn, đĭ-đăng kon pơlei dơ̆ng 'bơ̆t 'măng bơsŭn lu sư drap kơkuh. 
EXO.33.11	Kră Yang juăt pơma dơnuh hăm Môis tơm măt thoi noh nhen thoi minh 'nu bơngai pơma dơnuh hăm buăl juăt sư. Đơ̆ng noh Môis wơ̆t brŏk tơ anih kon pơlei, mă-lei Jôsuê bơngai tơdăm tơgŭm sư kon drŏ-nglo Nun, ưh kơ đei lĕch đơ̆ng bơsŭn krao apinh noh ôh.
EXO.33.12	Môis khan kơ Kră Yang: Ih đei khan bơih kơ inh thoi âu: Ih athei chông ba lu kon pơlei pơla âu năm, mă-lei Ih ưh kơ ăn inh băt ôh bơngai bu Ih wơh năm hơdai păng inh. Ih khan: Inh băt kơ ih, băt anăn ih păng ih đei tơdrong mơnat boih 'bơ̆t anăp Inh! 
EXO.33.13	Thoi noh dang ei inh krao apinh Ih, tơdah inh đei bơih pŭn hiôk 'bơ̆t anăp Ih, lei inh apinh Ih tơ'bôh ăn kơ inh bĕ trong Ih, wă kơ inh băt kơnăl kơ Ih păng inh đei tơdrong mơnat 'bơ̆t anăp Ih, apinh Ih kư̆m 'blŏk kơ lu adrĕch adrung âu kon pơlei pơla Ih mơ̆n! 
EXO.33.14	Kră Yang khan: Inha gô năm hơdai hăm Ih păng Inh gô ăn kơ ih jơhngơ̆m hơđơ̆ng hiôk. 
EXO.33.15	Môis tơl khan: Mưh Ih ưh kơ đei năm hơdai hăm inh, lei 'nĕ ăn kơ lu nhôn weh đơ̆ng anih âu. 
EXO.33.16	Lei liơ đe gơh băt kơnăl kơ inh hăm lu kon pơlei pơla Ih? Đei tơdrong mơnat 'bơ̆t anăp Ih, Dah Ih ưh kơ năm hơdai hăm nhôn? Mưh Ih năm hơdai inh hăm kon pơlei pơla Ih âu phara kơ kon pơlei pơla nai oei lăm teh đak âu?
EXO.33.17	Kră Yang khan kơ Môis: Inh gô pơm thoi ih đei apinh Inh noh, yua kơ ih đei tơdrong mơnat bơih 'bơ̆t anăp Inh, Inh băt kơ ih; păng băt kơ anăn ih. 
EXO.33.18	Môis khan: Inh apinh Ih, tơ'bôh bĕ kơ inh tơdrong ư-ang 'lơ̆ng rŏ Ih. 
EXO.33.19	Kră Yang khan: Inh gô pơdah tơdrong 'lơ̆ng Inh 'bơ̆t anăp ih, klaih kơ noh Inh gô roi anăn Inh Kră Yang 'bơ̆t anăp ih, Inh gô mơnat kơ bơngai bu mă Inh 'maih mơnat, hăm Inh gô pơm 'lơ̆ng kơ bơngai bu mă inh 'maih pơm 'lơ̆ng. 
EXO.33.20	Kră Yang Sư khan dơ̆ng: Mă-lei ih ưh kơ đei 'bôh muh măt Inh ôh; yua kơ kon bơngai ưh kơ gơh 'bôh Inh na mă oei arih. 
EXO.33.21	Kră Yang khan dơ̆ng đei minh pôm anih tơmo jê̆ Inh, ih gô dơ̆ng kơpal tơmo 'noh.
EXO.33.22	Mưh tơdrong ư-ang 'lơ̆ng rŏ Inh năm brih, Inh gô dan ih tơ lăm trôm tơmo păng Inh gô pĕng ih hăm ti Inh, dĭng mă Inh năm hlôi 'mơ̆i. 
EXO.33.23	Inh gô dui lê̆ ti Inh đơ̆ng noh ih 'bôh gah rŏng Inh đĕch mă-lei ih ưh kơ gơh 'bôh muh măt Inh ôh.
EXO.34.1	Kră Yang khan kơ Môis: Ih athei traih tơmo pơm 'bar hlak gơ'bang nhen thoi gơ'bang adrol ki, đơ̆ng noh Inh gô chih 'bơ̆t gơ'bang noh, nơ̆r pơma thoi 'bơ̆t gơ'bang mă ih hơtat pơchah lê̆ noh ki. 
EXO.34.2	Dơning athei năm bĕ tơ kông Sinai; đơ̆ng hrôih gô inh na gô tơ'bơ̆p Inh tơ kơpal kông. 
EXO.34.3	'Nĕ ăn bơngai bu năm tŏk kiơ̆ hơdai hăm ih, ưh kơ gơh ăn bơngai bu chă ngôi tăp dăr kơ kông. Kŭm ưh kơ ăn triu, rơmo sa 'nhĕt jê̆ tơ kông noh mơ̆n. 
EXO.34.4	Thoi noh Môis traih hloi 'bar hlak gơ'bang păng tơmo thoi adrol ki. Sư iung đơ̆ng hrôih tŏk tơ kông Sinai, chĕp ba 'bar hlak gơ'bang noh kiơ̆ thoi nơ̆r Kră Yang đei tơtă kơ sư.
EXO.34.5	Kră Yang jur lăm hơmơ̆l, dơ̆ng hơdai hăm Môis tơ noh păng roi anăn sư. 
EXO.34.6	Kră Yang năm brih 'bơ̆t anăp Môis păng khan: Inh bơih Kră Yang, Kră Yang 'Bok Kei-Dei 'bĕnh tơdrong 'mêm mơnat, iơ̆m dim 'mêm kơeng hiơ̆ kơ hil, pơm trŏ 'blep đêl Sư pơkă hăm tơdrong sĭt. 
EXO.34.7	Răk tơdrong 'mêm kơeng kơ lơ rơbâu jơhnơr kon bơngai, mơnat ăn tơdrong pơm kơnê̆, pơm yoch kơ tơdrong juăt mă-lei Inh ưh kơ lê̆ ôh gô phak bơngai pơm yoch păng jô̆ tơdrong yoch đơ̆ng Mĕ 'Bă sư pơm, inh gô phak truh tơ kon sâu sư dĭng truh tơ pêng puăn jơhnơr. 
EXO.34.8	Môis hăt hot kŭp kơ̆l tơ teh kơkuh pơyom. 
EXO.34.9	Sư khan: Ơ Kră Yang! Dang ei mưh khan inh đei bơih tơdrong mơnat 'bơ̆t anăp Ih inh apinh Ih năm hơdai lu nhôn, mă khan lu sư jing kon pơlei pơla arăng kơ̆l, apinh Ih mơnat ăn tơdrong yoch kơnê̆ lu nhôn, na jô̆ nhôn jing tơmam Ih yua.
EXO.34.10	Kră Yang khan: Âu Inh pơm minh tơdrong pơgơ̆p. Inh gô pơm minh tơdrong, mơsêh hlĭch chrơp 'bơ̆t anăp kon pơlei pơla ih, tơdrong mă tam lah 'bôh tơ lăm minh adrĕch ayơ lăm teh đak âu. Na đĭ-đăng kon bơngai, gô 'bôh tơdrong jang Kră Yang; Inh gô pơm tơdrong hli krưp dêh. 
EXO.34.11	Kơchăng bĕ tơdrong Inh pơkă ăn kơ ih năr âu: Âu Inh gô puh tơweh bơngai Amôrit, Kanaan, Hêtit, Pêrisit, Hêwit, hăm bơngai Jêbus đơ̆ng anăp ih. 
EXO.34.12	Ih athei kơchăng kơdih, ih 'nĕ pơgơ̆p hơdai hăm lu bơngai lăm dêh char mă ih wă mơ̆t, tơdrong noh hli kơ lu sư jing thoi hơđong hơ'năk kơ ih. 
EXO.34.13	Ih athei pơrăm lê̆ chơnang soi teh pơchah lê̆ gơ̆ng păng kăl tơpăk lê̆ rup yang Asêrim lu sư. 
EXO.34.14	Iĕm 'nĕ kơ drap kơkuh kơ lu yang nai ôh. Yua kơ Inh boih Kră Yang jơ̆ 'Bok Kei-Dei tơ'ngla băt gar. 
EXO.34.15	'Nĕ kơ pơgơ̆p hơdai hăm lu bơngai tơ lăm char noh. Mưh lu sư pơm pơyô kư̆ kă kơplah lu sư pơm yang, sư pơtơm ih sa, đơ̆ng noh ih gô sa hloi tơmam sư pơm yang. 
EXO.34.16	Na ih 'nĕ rôp akăn kơ lu kon drŏ-nglo ih, kon adruh lu sư gô pơm kư̆ kă hăm yang lu sư, đơ̆ng noh pơhlŭ kon tơdăm ih kư̆m pơm kư̆ kă kiơ̆ yang lu sư mơ̆n. 
EXO.34.17	Ih 'nĕ kơ pơm lu rup yang. 
EXO.34.18	Ih athei 'blŏk răk kơ năr giĕng sa 'bĕng ưh kơ đei hăm 'buih pông, iĕm athei sa 'bĕng ưh kơ đei hăm 'buih pông lăm tơpơh năr, thoi Inh đei pơkă ăn kơ ih boih yua kơ trŏ 'bơ̆t khei mônh 'noh iĕm lĕch đơ̆ng dêh Êyiptơ. 
EXO.34.19	Đĭ-đăng kon drŏ-nglo kơdră jơ̆ gah Inh ngăl. Đĭ-đăng sem dơrong rơmo dah triu, tơno tuh blŭng-a kư̆m lei-lăi jơ̆ gah Inh mơ̆n, 
EXO.34.20	Mă-lei ih athei rôp minh pôm kon triu dah kon bơbe wă huai tơplih kơ kon aseh iĕ kơdră dah ưh kơ đei huai sư, ih athei gơ̆ lê̆ hơko aseh iĕ, na ih gơh huai iŏk lu kon drŏ-nglo kơdră ih. Ưh kơ gơh bơngai bu năm tơpang ti hoh 'bơ̆t anăp Inh.
EXO.34.21	Ih athei bơ̆jang lăm tơdrâu năr, mă-lei lăm năr tơpơh ih athei pơdơh, ih athei pơdơh năr Sa'bat mă khan bơyan choh dah bơyan kĕch kư̆m pơdơh lei-lăi mơ̆n. 
EXO.34.22	Ih athei 'blŏk răk năr giĕng, bơyan blŭng-a ih kĕch phĕ, yuă 'ba mi, hăm bơyan ih phĕ kĕch yuă tuch-luch lăm sơnăm. 
EXO.34.23	Lăm minh sơnăm pêng wơ̆t, đĭ-đăng lu kon drŏ-nglo lu iĕm athei dơ̆ng tơ'bôh 'bơ̆t anăp Kră Yang 'Bok Kei-Dei Isơrael. 
EXO.34.24	Inh gô puh tơweh lê̆ lu adrĕch adrung nai đơ̆ng anăp ih, Inh gô pơih dêh char ih rai să, ưh kơ đei bơngai bu tơgar dêh char iĕm mơ̆n kơplah ih năm dơ̆ng tơ'bôh 'bơ̆t anăp Kră Yang 'Bok Kei-Dei ih, pêng wơ̆t lăm rim sơnăm.a
EXO.34.25	Ih 'nĕ kơ pơyơ̆r pham tơmam soi hơdai hăm 'bĕng đei 'buih pông, 'nhĕm tơmam soi giĕng Năm Brih noh ưh kơ gơh mơmăn truh tơ pơgê dơning. 
EXO.34.26	Ih athei chĕp ba tơ hnam Kră Yang 'Bok Kei-Dei plei blŭng-a đơ̆ng mir ih. Ih 'nĕ kơ pai 'nhĕm bơbe kon lăm đak toh mĕ sư ôh.
EXO.34.27	Kră Yang khan kơ Môis: Chih răk bĕ nơ̆r pơma âu, yua kơ trŏ kiơ̆ thoi lu nơ̆r âu na Inh pơgơ̆p pơkă hăm ih păng hăm lu bơngai Isơrael. 
EXO.34.28	Môis sư oei hơdai hăm Kră Yang tơ kông noh puăn-jĭt năr puăn-jĭt măng, sư ưh kơ đei sŏng sa kư̆m ưh kơ đei nhă đak, đơ̆ng noh Kră Yang chih tơ 'bar hlak gơ'bang tơmo dôm lu nơ̆r pơgơ̆p, wă khan mơjĭt khôi juăt.
EXO.34.29	Kơplah Môis jur đơ̆ng kông Sinai ti sư chĕp ba 'bar hlak gơ'bang tơdrong pơgơ̆p, Môis ưh kơ băt ôh muh măt kơdih sư hơdah yua kơ đơ̆ng sư pơma dơnuh hăm Kră Yang. 
EXO.34.30	Mă-lei Arôn hăm đĭ-đăng kon pơlei pơla Isơrael lăng 'bôh Môis muh măt rang mơnhal lu sư hli ưh kơ pơ̆n năm jê̆. 
EXO.34.31	Môis krao lu sư hloi. Arôn hăm lu kră pơgơ̆r năm jê̆, na Môis pơma dơnuh hăm lu sư. 
EXO.34.32	Klaih kơ noh đĭ-đăng lu kon pơlei pơla Isơrael năm jê̆ sư, sư bơtho, pơkă dôm nơ̆r Kră Yang tơtă kơ sư đơ̆ng kơpal kông Sinai. 
EXO.34.33	Môis đang kơ pơma dơnuh hăm lu sư, na Môis iŏk che gom lê̆ muh măt sư. 
EXO.34.34	Kơplah Môis mơ̆t pơma dơnuh hăm Kră Yang sư pơih lê̆ che mă sư gom muh măt sư noh dĭng truh tơ sư lĕch. Păng roi ăn kơ kon pơlei pơla Isơrael dơ̆ng dôm nơ̆r mă Kră Yang đei pơkă khan boih kơ sư. 
EXO.34.35	Lu kon pơlei pơla Isơrael lăng 'bôh muh măt Môis hơdah rang mơnhal na Môis klơ̆p dơ̆ng muh măt sư dĭng truh tơ sư mơ̆t pơma dơnuh hăm Kră Yang dơ̆ng.
EXO.35.1	Môis krao akŭm đĭ-đăng kon pơlei pơla Isơrael na khan kơ lu sư: 'Nâu dôm tơdrong Kră Yang bơtho khan athei lu iĕm wei răk pơm kiơ̆. 
EXO.35.2	Iĕm athei bơ̆jang lăm tơdrâu năr, mă-lei truh năr mă tơpơh năr noh năr Sa'bat 'lơ̆ng rơgoh 'măn pơdơh kơ Kră Yang. Bơngai bu jang minh tơdrong kiơ̆ lăm năr noh, đe gô pơlôch sư. 
EXO.35.3	Lăm năr Sa'bat rim hnam dơnŏ iĕm mă tơ yơ yơ 'nĕ pơm ŭnh ôh:
EXO.35.4	Môis khan kơ đĭ-đăng lu bơngai Isơrael, 'nâu dôm nơ̆r Kră Yang tơtă khan boih. 
EXO.35.5	Iŏk bĕ tơmam đơ̆ng lăm hnam lu iĕm na pơyơ̆r kơ Kră Yang, bu đei jơhngơ̆m hơmrah, sư athei pơyơ̆r kơ Kră Yang maih, hu, kong; 
EXO.35.6	brai jơk, 'brê gôh, 'brê hơhĭm, che 'bui brai se, sŏk bơbe, 
EXO.35.7	akar triu tơno tong đak 'brê, akar ka tih, 'long keo. 
EXO.35.8	Đak rơmă plei ôliwơ tơ̆k ŭnh, tơmam 'bâu phu pơm đak rơmă wă pik 'bâu phu păng wă pơm pơgang 'bâu phu. 
EXO.35.9	Tơmo rang (Ônik) hăm tơmo gĭt kăl nai wă yua pơklep 'bơ̆t ao êphot hăm bơnal 'băk tơ kơtơh.
EXO.35.10	Lăm lu iĕm dôm lu bơngai gơh hơgei noh, iĕm athei năm jang dôm tơdrong mă Kră Yang đei bơtho khan: 
EXO.35.11	Bơsŭn Anih Akŭm che hăm tơmam klơ̆p bơbŭng sư, gơwŏk, tơ̆r, 'long hơbăt, jrăng, hăm bơlôh rơnuh; 
EXO.35.12	Hom tơdrong pơgơ̆p hăm 'long tơnung răk kơ tung sư, tơnglơ̆p tơdrong mơnat păng che pĕng.
EXO.35.13	Gơ'bang hăm 'long tơnung sư păng đĭ-đăng tơmam yua lăm noh păng 'bĕng rơgoh. 
EXO.35.14	Jơ̆ng ŭnh kơđeng hăm tơmam yua lăm sư, lu ŭnh kơđeng hăm đak rơmă ôliwơ tuh tơ̆k sư. 
EXO.35.15	Chơnang soi hăm 'long tơnung tung, đak rơmă păng 'bâu phu; che pĕng 'măng Bơsŭn Anih Akŭm. 
EXO.35.16	Chơnang soi pơyơ̆r tơmam soi 'buh grang hơdrao hăm 'long tung păng đĭ-đăng tơmam yua lăm sư, kơthŭng đak păng jơ̆ng kơthŭng: 
EXO.35.17	Che pĕng cham Bơsŭn Anih Akŭm, jrăng hăm bơlôh rơnuh păng che pĕng 'bơ̆t 'măng cham. 
EXO.35.18	'Long hơdrơ̆ng pơdơ̆ng bơsŭn, 'long hơdrơ̆ng war klaih kơ noh tơlei kŭi chô̆ lu hơdrơ̆ng. 
EXO.35.19	Hơbĕn ao giĕng yua hrŭk jang lăm anih rơgoh 'lơ̆ng, hơbĕn ao rơgoh 'lơ̆ng ăn kơ Arôn 'bok soi tơm păng hơbĕn ao giĕng kơ lu kon drŏ-nglo sư wă jang tơdrong jang 'bok soi.
EXO.35.20	Đĭ-đăng tơpôl kon pơlei pơla Isơrael đang kơ akŭm lĕch wih. 
EXO.35.21	Đĭ-đăng lu bơngai đei jơhngơ̆m pơdrŭt, hăm lu bơngai mă đei jơhngơ̆m 'maih wă, chĕp ba tơmam pơyơ̆r ăn kơ Kră Yang, wă yua lăm tơdrong jang pơm Bơsŭn Anih Akŭm kơkuh păng đĭ-đăng tơdrong jang kăl lăm noh, hăm pơm hơbĕn ao rơgoh 'lơ̆ng. 
EXO.35.22	Thoi noh mă lu drŏ-nglo mă lu drŏ-kăn năm mơ̆n, đĭ-đăng bơngai bu bu đei jơhngơ̆m 'maih wă chĕp ba le đon, tơkhiĕn, kong 'bot, hăm dôm lu tơmam pơhrôp păng maih, đĭ-đăng lu sư pơyơ̆r maih kơ Kră Yang. 
EXO.35.23	Đĭ-đăng bơngai bu đei che brai jơk, 'brê gôh, 'brê hơhĭm, che 'bui brai se, sŏk bơbe, akar triu tơno tong đak 'brê păng akar ka tih kư̆m chĕp ba. 
EXO.35.24	Bơngai bu đei tơmam pơm păng hu dah păng kong kư̆m chĕp ba pơyơ̆r kơ Kră Yang mơ̆n păng dah bơngai bu đei 'long keo (sitim) pơyơ̆r wă yua lăm tơdrong jang kư̆m pơyơ̆r mơ̆n. 
EXO.35.25	Lu bơngai drŏ-kăn gơh dui tơroi, na chĕp ba pơyơ̆r brai đêl lu sư dui noh brai jơk 'brê gôh, 'brê hơhĭm, hăm che 'bui brai se. 
EXO.35.26	Na lu drŏ-kăn mơ'nah lăm jơhngơ̆m đei pơdrŭt păng hơgei lu sư dui tơroi hăm sŏk bơbe kư̆m pơyơ̆r mơ̆n. 
EXO.35.27	Lu kră pơgơ̆r kon pơlei chĕp ba pơyơ̆r tơmo rang (onik) hăm tơmo gĭt nai 'măn wă tah pơklep 'bơ̆t ao êphot păng pơklep 'bơ̆t bơnal 'băk tơ kơtơh. 
EXO.35.28	Lu sư kư̆m chĕp ba đak rơmă plei ôliwơ răk tơ̆k ŭnh kơđeng, tơmam 'bâu phu răk pơm đak rơmă 'bâu phu wă pik păng wă pơm đak pơgang 'bâu phu. 
EXO.35.29	Đĭ-đăng lu drŏ-nglo drŏ-kăn lăm kon pơlei pơla Isơrael. Đei jơhngơ̆m pơdrŭt wă tơgŭm tơdrong jang Kră Yang pơkă kơ Môis noh, lu sư chĕp ba tơmam pơyơ̆r kơ Kră Yang kiơ̆ thoi lu sư wă kơdih.
EXO.35.30	Môis khan kơ kon pơlei pơla Isơrael: Ăn kơ lu iĕm băt Kră Yang krao boih anăn Bêsalel kon drŏ-nglo Uri, Sâu Hur, đơ̆ng adrĕch adrung Juđa, 
EXO.35.31	Kră Yang ăn kơ sư 'bĕnh blai boih yang bơhngol 'lơ̆ng Kră Yang 'Bok Kei-Dei, hăm tơdrong gơh hơgei, tơdrong hơdah, tơdrong hlôh wao, wă kơ gơh bơ̆jang pơm tôm tơdrong jang. 
EXO.35.32	Wă kơ gơh tuh hling pơm tơmam, hăm maih, hu, klaih kơ noh hăm kong,
EXO.35.33	Gơh chhơ̆ chrek tơmo gĭt păng, traih 'long klaih kơ noh pơm tôm tĕch tơdrong jang. 
EXO.35.34	Kră Yang ăn kơ sư đei đon hơgei gơh bơtho pơhrăm păng kư̆m ăn kơ Ôhôliap kon drŏ-nglo Ahisamak đơ̆ng adrĕch adrung Đan hai. 
EXO.35.35	Kră Yang sư ăn kơ 'bar 'nu bre noh 'bĕnh blai tơdrong gơh hơgei, jang tôm tơdrong gơh sĭt, gơh reng gơh tanh brai jơk, 'brê gôh, 'brê hơhĭm, che 'bui brai se; păng pơm lơ tơdrong chă đon hơgei dôm tơdrong jang.
EXO.36.1	Bêsalel, Ôhôliap hăm đĭ-đăng bơngai mă Kră Yang ăn boih tơdrong tơchĕng đei đon hlôh wao gơh hơgei kơ pơm tôm tơdrong jang lăm anih rơgoh 'lơ̆ng, lu sư bơ̆jang dôm tơdrong kiơ̆ thoi Kră Yang đei pơkă khan boih:
EXO.36.2	Môis krao Bêsalel, Ôhôliap păng lu bơngai gơh hơgei jang đei tơdrong tơchĕng mă Kră Yang ăn boih kơ lu sư mă đei jơhngơ̆m mơn pơdrŭt lu sư pơtơm năm bơ̆jang. 
EXO.36.3	Lu sư iŏk đơ̆ng Môis dôm tơmam pơyơ̆r đơ̆ng kon pơlei pơla Isơrael ba ăn wă yua pơm Bơsŭn Anih Akŭm rơgoh 'lơ̆ng. Rim pơgê đei bơngai năm ba tơ Môis tơmam pơyơ̆r kiơ̆ thoi tơdrong kăl yua. 
EXO.36.4	Thoi noh lu bơngai hơgei gơh pơm tôm tơdrong jang lăm anih noh, lu sư pơdơh 'bơ̆t anih lu sư oei jang. 
EXO.36.5	Na lu sư năm khan kơ Môis, lu kon pơlei pơla ăn tơmam lơ dêh rơkah rơkai lơ hloh kơ tơdrong jang wă yua, kiơ̆ thoi Kră Yang pơkă athei pơm.
EXO.36.6	Thoi noh Môis pơkă athei, lu sư tơroi băl jơ̆p lăm anih lu sư oei lê̆ pă ăn pơyơ̆r dơ̆ng tơmam kơ pơm Bơsŭn Anih Akŭm, thoi noh đe khă pă ăn kon pơlei pơla năm ba tơmam pơyơ̆r dơ̆ng. 
EXO.36.7	Yua kơ tơmam đei noh tôm mah boih păng kư̆m rơkah mơ̆n kơ dôm tơdrong jang.
EXO.36.8	Đĭ-đăng lu bơngai hơgei gơh jang pơm Bơsŭn Anih Akŭm iŏk mơjĭt blah che 'bui tanh păng brai se, brai jơk, 'brê gôh, 'brê hơhĭm, đei rup chêrubim, 'lơ̆ng dêh. 
EXO.36.9	Rim blah che 'bui kơjung sư 'bar-jĭt tơhngam hơgăt, wơ̆l sư să puăn hơgăt, rim blah să iĕ lei-lăi. 
EXO.36.10	Sư sĭt pơtrơp pơđăm blah pơm minh, kư̆m sĭt pơtrơp mơ̆n pơđăm blah nai pơm minh. 
EXO.36.11	Sư iŏk brai jơk sĭt pơm gơwŏk 'bơ̆t tơdrơi che pơtrơp mă minh, sư kư̆m sĭt pơm lei-lăi mơ̆n 'bơ̆t tơdrơi che pơtrơp mă 'bar. 
EXO.36.12	Lu sư sĭt pơđăm-jĭt kiơ̆ kơ trong jih tơdrơi che mă minh păng sư sĭt pơđăm-jĭt tơ tơdrơi jih kơ che mă 'bar, tơnăp sư tơ'bưh băl. 
EXO.36.13	Sư kư̆m pơm pơđăm-jĭt tŏ gơwŏk păng maih, wă kơ gơwŏk pơtrơp che 'nâu hăm che noh tơ'bưh jing minh.
EXO.36.14	Đang kơ noh lu sư iŏk che sŏk bơbe sĭt pơtrơp mơjĭt-mônh blah wă klơ̆p tơ kơpal pơm bơbŭng Bơsŭn Anih Akŭm. 
EXO.36.15	Che kơjung lăm rim minh blah che noh pêng-jĭt hơgăt, să puăn hơgăt, mơjĭt-mônh blah che noh să iĕ lei-lăi băl.a 
EXO.36.16	Sư pơtrơp lăm pơđăm blah noh pơm minh, hăm tơdrâu blah che nai kư̆m pơm minh; 
EXO.36.17	Sĭt pơđăm-jĭt gơwŏk ter jih che tuch-luch kơ che mă minh, hăm pơđăm-jĭt tŏ gơwŏk 'bơ̆t jih che să mă 'bar. 
EXO.36.18	Sư pơm pơđăm-jĭt tŏ gơwŏk păng kong, gơwŏk tơ'bưh đĭ-đăng che bơbŭng noh jing minh. 
EXO.36.19	Lu sư kư̆m pơm 'bar blah che hăm akar triu tơno tong đak 'brê păng hăm akar ka tih.
EXO.36.20	Sư yua tơ̆r 'long keo (sitim) pơm 'long dơ̆ng tơnăr Bơsŭn Anih Akŭm noh. 
EXO.36.21	Lăm rim hlak tơ̆r mơjĭt hơgăt kơjung, minh hơgăt minh puăt wơ̆l sư.b 
EXO.36.22	Rim hlak tơ̆r athei kao tŏk-bŏk đei 'bar pah wă kơ pơkăp hơdai tơ rơnuh sư pơm thoi noh kơ đĭ-đăng tơ̆r lăm Bơsŭn anih akŭm. 
EXO.36.23	Thoi âu lu sư yua tơ̆r lăm Bơsŭn: 'Bar-jĭt hlak tơ̆r tơ gah gơal. 
EXO.36.24	Lu sư pơm puăn-jĭt tŏ bơlôh rơnuh păng hu, kơ 'bar-jĭt hlak tơ̆r, 'bar tŏ bơlôh rơnuh kơ minh hlak tơ̆r 'măn 'bar pah wă pơkăp sư păng 'bar tŏ bơlôh rơnuh kơ tơ̆r nai 'măn 'bar pah wă kơ pơkăp sư. 
EXO.36.25	Sư pơm 'bar-jĭt hlak tơ̆r tơ gah yă-nơ̆m kơ hnam, 
EXO.36.26	păng puăn-jĭt bơlôh rơnuh pơm păng hu 'bar tŏ bơlôh rơnuh pơm pơkăp kơ minh hlak tơ̆r păng 'bar tŏ bơlôh rơnuh tơ minh hlak nai. 
EXO.36.27	Gah rŏng kơ Bơsŭn til bơmơ̆t sư pơm tơdrâu hlak tơ̆r. 
EXO.36.28	Păng 'bar pah mum gah rŏng sư pơm hăm 'bar hlak tơ̆r. 
EXO.36.29	'Bar pah mum 'bar hlak tơ̆r pơkăp dih băl khĕp đơ̆ng ala truh tơ kơpal đei khuen gơwŏk băl, 'bar pah mum pơm lei-lăi mơ̆n. 
EXO.36.30	Đei tơhngam hlak tơ̆r hăm mơjĭt-tơdrâu tŏ bơlôh rơnuh pơm păng hu, ala kơ rim hlak tơ̆r noh đei 'bar tŏ bơlôh rơnuh.
EXO.36.31	Lu sư kư̆m pơm pơđăm tŏ 'long hơbăt, hăm 'long keo wă pơ̆ng pơkăp tơ tơ̆r tơ gah âu kơ Bơsŭn. 
EXO.36.32	Pơđăm tŏ 'long hơbăt nai tơ gah to păng pơđăm tŏ 'long hơbăt nai dơ̆ng tơ gah rŏng, wă khan tơ gah bơmơ̆t. 
EXO.36.33	Lu sư kư̆m pơm 'long hơbăt tŏk-bŏk găn đĭ tơ̆r đơ̆ng kơ̆l pah âu truh tơ kơ̆l pah to, 
EXO.36.34	păng lom păng maih rim lu tơ̆r noh, sư pơm khuen hăm maih, wă sôr 'long hơbăt, rim lu 'long hơbăt lom păng maih ngăl. 
EXO.36.35	Sư pơm minh blah che hăm brai jơk, 'brê gôh, 'brê hơhĭm păng che 'bui tanh brai se, tanh rup chêrubim 'lơ̆ng dêh. 
EXO.36.36	Sư pơm puăn tŏ jrăng 'long keo lom hăm maih păng pơm gơwŏk hăm maih bŏk hling puăn tŏ bơlôh rơnuh păng wă pơkăp jrăng. 
EXO.36.37	Sư pơm 'bơ̆t 'măng wă mơ̆t tơ Bơsŭn Anih Akŭm minh blah che brai jơk, 'brê gôh păng 'brê hơhĭm, che tanh rup 'brông hơdah. 
EXO.36.38	Păng sư pơm pơđăm tŏ jrăng lom kơ̆l păng maih păng pơđăm tŏ bơlôh rơnuh pơm păng kong lu gơwŏk sư păng maih.
EXO.37.1	Bêsalel pơm hom tơdrong pơgơ̆p hăm 'long keo; tor sư 'bar hơgăt minh puăt, wơ̆l sư minh hơgăt minh puăt kơjung sư minh hơgăt minh puăt.a 
EXO.37.2	Sư lom hăm maih rơgoh tơ lăm păng tơ đaih păng pơm gơnăp sư tăp dăr hăm maih. 
EXO.37.3	Sư hling pơm puăn tŏ khuen păng maih wă tah tơ lăm puăn pah mum. Minh pah 'bar tŏ păng minh pah nai 'bar tŏ mơ̆n. 
EXO.37.4	Sư pơm lu 'long ting tung păng 'long keo klaih kơ noh lom lu sư hăm maih. 
EXO.37.5	Sư sôr 'long tơnung ting tung lăm bơlôh khuen gah ala hom noh 'măn wă ting tung sư. 
EXO.37.6	Sư pơm minh pôm Tơnglơ̆p Pơklaih Yoch lom ăn hăm maih rơgoh, tor sư 'bar hơgăt minh puăt, wơ̆l sư minh hơgăt minh puăt.b 
EXO.37.7	Pơm kơtă hloi 'bar tŏ rup chêrubim hăm maih 'bơ̆t 'bar pah jih Tơnglơ̆p Pơklaih Yoch. 
EXO.37.8	Minh pôm rup chêrubim noh 'bơ̆t jih pah âu minh pôm rup chêrubim to dơ̆ng 'bơ̆t jih pah to. 
EXO.37.9	Rup chêrubim bơyar pơnăr sư kơpal tơnglơ̆p tơdrong 'mêm mơnat, muh măt tơwih tơklă băl, muh măt chêrubim lăng Tơ Anih Tơdrong 'Mêm Mơnat.
EXO.37.10	Sư pơm gơ'bang hăm 'long keo: Tor sư 'bar hơgăt, wơ̆l sư minh hơgăt kơjung sư minh hơgăt minh puăt.c 
EXO.37.11	Sư lom hăm maih rơgoh păng lem trong jih hăm maih tăp dăr. 
EXO.37.12	Sư pơm tăp dăr gơ'bang puăn pah tŏ tơpuănd păng lem rok gor noh hăm maih păng pơ̆n minh trong gơnăp tăp dăr hăm maih. 
EXO.37.13	Sư hling pơm puăn tŏ khuen hăm maih tah khuen noh 'bơ̆t mum 'long găn jơ̆ng gơ'bang. 
EXO.37.14	Khuen noh tah 'bơ̆t jê̆ 'long găn gơ'bang noh, răk sôr 'long wă tung gơ'bang. 
EXO.37.15	Sư pơm 'long ting tung păng 'long keo hăm lom sư păng maih, wă kơ ting-tung gơ'bang noh. 
EXO.37.16	Sư pơm tơmam yua tơ kơpal gơ'bang; pơnhan chhĕr, kơthao mong pơgang, 'bâu phu, klĭnh bô̆i, kơchŏk 'măn yua tuh tơmam pơyơ̆r huch sa, pơm lu sư păng maih rơgoh.
EXO.37.17	Sư pơm jơ̆ng ŭnh kơđeng hăm maih rơgoh; jơ̆ng sư, akâu sư, gĕl sư, rơnôp, pơkao sư pơm hăm maih rơgoh păng klep băl hơbôl. 
EXO.37.18	Akâu ŭnh kơđeng đei pơm tơdrâu tŏ tơ'bla, pêng tŏ pah âu, pêng tŏ pah to. 
EXO.37.19	Lăm minh pôm tơ'bla đei pêng tŏ kơchŏk pơm nhen thoi pơkao Almon e đei rơnôp păng pơkao sư 'bơ̆t tơ'bla nai kư̆m pêng tŏ kơchŏk kư̆m pơm thoi pơkao (plei) (Almon) lei-lăi. 
EXO.37.20	Akâu ŭnh kơđeng đei puăn tŏ thoi pơkao, hăm tơmơ̆ng bluh rơnôp nhen pơkao hanh nhânf. 
EXO.37.21	Đei tơdrâu tŏ dơng tơ tơ'bla chăt đơ̆ng jơ̆ng ŭnh, rim 'bar tŏ dơng tơ'bla chăt tơ ala sư đei minh pôm rơnôp (plei). 
EXO.37.22	Plei păng dơng tơ'bla ŭnh kơđeng, đe hơjơ̆m păng minh hlak maih rơgoh. 
EXO.37.23	Sư pơm tơpơh tŏ ŭnh kơđeng kơ sư, chơkep tơmam pĭt ŭnh păng pơnhan chhĕr mong rơnok, sư pơm hăm maih rơgoh. 
EXO.37.24	Sư iŏk minh talâng g maih rơgoh pơm jơ̆ng ŭnh kơđeng păng tơmam yua lăm ŭnh kơđeng noh.
EXO.37.25	Sư pơm chơnang soh pơgang 'bâu phu hăm 'long keo să iĕ tŏ ăi tor sư minh hơgăt wơ̆l sư minh hơgăt, kơjung sư 'bar hơgăt chơnang ei đei puăn tŏ ake kơtă.h 
EXO.37.26	Sư lom hăm maih rơgoh, lom tăp dăr puăn pang păng tơ kơpal hăm ake sư, pơm minh trong gơnăp păng maih. 
EXO.37.27	Sư pơm tơ ala kơ trong gơnăp 'bar tŏ khuen maih tơ 'bar pah, sư pơm 'bar tŏ khuen maih răk sôr 'long tơnung wă tung sư. 
EXO.37.28	Sư pơm 'long ting tung noh hăm 'long keo păng lom sư hăm maih.
EXO.37.29	Sư pơm đak rơmă rơgoh păng 'bâu phu 'lơ̆ng, pơm gơh hơgei.
EXO.38.1	Sư pơm chơnang soi 'buh păng 'long keo (sitim), puăn pah tŏ ăi tor sư pơđăm hơgăt, wơ̆l sư pơđăm hơgăt, kơjung pêng hơgăt.a 
EXO.38.2	Sư pơm puăn pah mum chơnang soi đei pơm ake kơtă hloi, ake noh lom hăm kong. Đơ̆ng noh sư pơm dôm lu tơmam yua lăm chơnang soi noh păng kong; 
EXO.38.3	Sư pơm tơmam yua lăm noh, đei gŏ bô̆i iĕ mong tơnuh, gơ'bênh, kơthao, bô̆i mong đak wă ruh, chơkrơ păng bô̆i wă mong ngar. 
EXO.38.4	Sư pơm minh blah grang hơdrao păng kong 'măn tơ ala chơnang đơ̆ng jơ̆ng truh tơ tŏk-bŏk. 
EXO.38.5	Păng sư hling pơm puăn tŏ khuen tơ puăn pah mum grang tanh păng kong, wă sôr 'long tơnung ting tung.
EXO.38.6	Sư pơm 'long ting tung hăm 'long keo, đơ̆ng noh lom sư hăm kong. 
EXO.38.7	Sư sôr 'long ting tung lăm khuen 'bơ̆t 'bar pah chơnang wă ting tung sư. Sư pơm chơnang soi lăm to sư kơkhơng.
EXO.38.8	Sư iŏk kơmĭl hăm kong đơ̆ng lu drŏ-kăn bơ̆jang 'bơ̆t 'măng Bơsŭn Anih Akŭm pơyơ̆r, pơm hĭ minh pôm kơthŭng hăm jơ̆ng sư.
EXO.38.9	Sư pơm cham Bơsŭn Anih Akŭm gah gơal tor să minh-hrĕng hơgăt, gah gơal che 'bui pĕng tanh hăm brai se. 
EXO.38.10	'Bar-jĭt tŏ rơnuh păng 'bar-jĭt bơlôh păng kong păng gơwŏk hăm tơlei pơm păng hu. 
EXO.38.11	Tơ gah yă-nơ̆m đei minh-hrĕng hơgăt,b 'bar-jĭt tŏ jrăng păng 'bar-jĭt tŏ bơlôh rơnuh jrăng pơm păng kong păng gơwŏk păng tơlei pơm păng hu. 
EXO.38.12	Gah bơmơ̆t, pơđăm-jĭt hơgăt,c mơjĭt tŏ jrăng păng mơjĭt tŏ bơlôh rơnuh pơm păng hu păng gơwŏk hăm tơlei pơm păng hu. 
EXO.38.13	Gah hơlĕch pơđăm-jĭt hơgăt mơ̆n. 
EXO.38.14	Minh pah gah 'ma kơ 'măng cham Bơsŭn Anih Akŭm mơjĭt-pơđăm hơgăt pêng tŏ jrăng hăm pêng tŏ bơlôh rơnuh. 
EXO.38.15	Gah 'ngiĕo kơ 'măng cham Bơsŭn Anih Akŭm kư̆m dai mơjĭt-pơđăm hơgăt, pêng tŏ jrăng păng pêng tŏ bơlôh rơnuh mơ̆n. 
EXO.38.16	Đĭ-đăng che pĕng tăp dăr kơ cham Bơsŭn Anih Akŭm đe tanh hăm brai se. 
EXO.38.17	Đĭ-đăng jrăng păng bơlôh rơnuh đe pơm păng kong, gơwŏk hăm tơlei pơm păng hu, kơ̆l jrăng lom hăm hu, đĭ-đăng jrăng lăm cham Bơsŭn Anih Akŭm ei đei pơ̆n păng gơwŏk tơlei hu. 
EXO.38.18	Che 'bơ̆t 'măng cham đe tanh păng brai jơk, 'brê hơhĭm, 'brê gôh, đe tanh păng brai se.d Tor sư 'bar-jĭt hơgăt păng kơjung sư pơđăm hơgăte thoi lu kơ che pĕng tăp dăr kơ cham.
EXO.38.19	Jrăng puăn tŏ hăm puăn tŏ bơlôh rơnuh pơm păng kong lu jrăng păng dôm lu gơwŏk tơlei pơm păng hu,
EXO.38.20	Hơdrơ̆ng tăp dăr yua pơdơ̆ng Bơsŭn Anih Akŭm păng tăp dăr kơ cham đe pơm păng kong.
EXO.38.21	'Nâu đe jô̆ tơmam yua lăm pơm Bơsŭn Anih Akŭm, anih mă tah 'bar hlak tơmo chih mơjĭt khôi juăt kiơ̆ thoi Môis pơkă kơ bơngai Lêwi bơwei, chih răk đĭ-đăng 'nâu đơ̆ng Ithamar kon drŏ-nglo 'bok soi tơm Arôn pơgơ̆r. 
EXO.38.22	Bêsalel kon drŏ-nglo Uri sâu Hur đơ̆ng adrĕch adrung Juđa, pơm pơkeh đĭ tôm dôm tơdrong kiơ̆ thoi Kră Yang đei pơkă boih. 
EXO.38.23	Bơngai tơgŭm sư Ôhôliap kon drŏ-nglo Ahisamak, đơ̆ng adrĕch adrung Đan. Bơngai jang chrek, gơh chhơ̆ tơchĕng pơm dôm tơmam păng gơh tanh brai jơk 'brê gôh, 'brê hơhĭm păng brai se.
EXO.38.24	Đĭ-đăng maih mă yua boih lăm tơdrong jang pơm Bơsŭn Anih Akŭm đơ̆ng lu kon pơlei Isơrael pơyơ̆r tơpơng 'ma 'ngiĕo 'lơ̆ng,f pơtih thoi maih đơ̆ng đe pơyơ̆r, đei 'bar-jĭt tơsĭn talâng noh đei minh-rơbâu kĭ lăm anih 'lơ̆ng rơgoh. 
EXO.38.25	Hu đơ̆ng lu đe jô̆ boih đơ̆ng lu bơngai pơyơ̆r đei pêng-rơbâu puăn-hrĕng kĭ, g kiơ̆ kơ kĭ lăm anih rơgoh 'lơ̆ng. 
EXO.38.26	Thoi noh lăm minh puăt seikơl đơ̆ng rim 'nu bơngai kiơ̆ kơ seikơl lăm anih rơgoh 'lơ̆ng. Đĭ-đăng bơngai drŏ-nglo đe jô̆ boih iŏk đơ̆ng 'bar-jĭt sơnăm tơ kơpal. Đei tơdrâu-hrĕng pêng-rơbâu, pơđăm-hrĕng pơđăm-jĭt 'nu drŏ-nglo.h 
EXO.38.27	Đei pêng-hrĕng puăn-jĭt kĭ hu, yua hling pơm minh-hrĕng tŏ bơlôh rơnuh kơ jrăng tơ'băk che anih rơgoh 'lơ̆ng: Minh-hrĕng talâng pơm kơ minh-hrĕng bơlôh rơnuh, minh talâng hling kơ minh bơlôh rơnuh. 
EXO.38.28	Hăm pêng-jĭt kĭ hu na yua pơm gơwŏk, lom kơ̆l jrăng hăm gơwŏk tơlei wă pơtrơp băl lu jrăng noh. 
EXO.38.29	Kong đe chĕp ba pơyơ̆r, akŭm đĭ-đăng đei 'bar-rơbâu puăn-hrĕng kĭ.i 
EXO.38.30	Lu sư yua kong noh pơm bơlôh jrăng 'bơ̆t 'măng mơ̆t tơ Bơsŭn Anih Akŭm chơnang soi pơm păng kong, hơdrao sư pơm păng kong lu tơmam yua tơ gơ'bang yua lăm chơnang soi. 
EXO.38.31	Lu bơlôh jrăng tăp dăr kơ kơdeng hăm bơlôh jrăng 'bơ̆t 'măng kơdeng păng lu hơdrơ̆ng war bơsŭn păng đĭ-đăng 'long hơdrơ̆ng tăp dăr kơ kơdeng.
EXO.39.1	Bêsalêel iŏk brai jơk 'brê gôh, 'brê hơhĭm. Lu sư tanh che hơbĕn ao 'lơ̆ng 'măn kơ yua lăm tơdrong jang lăm anih rơgoh 'lơ̆ng, lu sư pơm hơbĕn ao rơgoh 'lơ̆ng ăn kơ Arôn kiơ̆ thoi Kră Yang pơkă boih kơ Môis.
EXO.39.2	Bêsalêel sư pơm ao êphot hăm maih, che brai jơk, 'brê gôh 'brê hơhĭm, tanh hăm brai se. 
EXO.39.3	Đe tơtang lơ hlak maih dĭng hơtăng, đơ̆ng noh chrek jing brai, wă tanh hơdai hăm brai jơk, 'brê gôh, 'brê hơhĭm păng tanh hăm brai se, tanh hơlen bơse. 
EXO.39.4	Sư tanh 'bar hlak che pơm hơtăr 'băk tơ hơngiĕng, sĭt tơ êphot tơ tơnăp âu tơ'bưh tơnăp to. 
EXO.39.5	Tơlei tơ̆n đe tanh hăm brai se sĭt tơklep 'bơ̆t ao êphot, lu sư tanh lei-lăi thoi ao păng tơklep sư tơ ao, pơm sôr sư hăm maih, brai jơk, 'brê gôh, 'brê hơhĭm, tanh hăm brai se. Kiơ̆ thoi Kră Yang pơkă boih kơ Môis. 
EXO.39.6	Sư iŏk tơmo gĭt hling maih, chrek chhơ̆ thoi tơmam kơtĭt tơdra, chrek anăn lu kon drŏ-nglo Isơrael.
EXO.39.7	Na sư tah tơmo gĭt noh lăm che hơtăr 'băk tơ hơngiĕng ao êphot, wă pơm tơmo gĭt 'blŏk hơdơ̆r kơ lu kon drŏ-nglo Isơrael, kiơ̆ trŏ thoi Kră Yang pơkă boih kơ Môis.
EXO.39.8	Bêsalêel sư pơm bơnal 'băk tơ kơtơh tanh hơgei hlĭch dêh, thoi ao êphot, maih rang mơnhal brai jơk, 'brê gôh 'brê hơhĭm păng brai se. 
EXO.39.9	Bơnal 'băk tơ kơtơh, să iĕ tŏ ăi wơ̆l tor sư, lu sư pơm bơnal tor minh hơđa wơ̆l sư sap 'bar tăl. 
EXO.39.10	Lu sư pơklep đei puăn trong tơmo gĭt, trong mă mônh minh găr tơmo gôh rang Sardis, minh găr tơmo hlăng Topas, minh găr tơmo rang Carbucle. 
EXO.39.11	Trong mă 'bar, minh găr tơmo jơk dreng Emoral, minh găr tơmo hlĕng hlŏng saphir, minh găr tơmo jơmŏng.a 
EXO.39.12	Trong mă pêng, minh găr tơmo trong wăn Jakin, minh găr tơmo trong Agate, minh găr tơmo hlăng Amathus. 
EXO.39.13	Trong mă puăn minh găr tơmo gĭt bêril, minh gar tơmo rang Ônik (onik), minh găr tơmo đei trong wăn jasper. Tơmo gĭt noh đei pơklep hrâu păng maih. 
EXO.39.14	Đĭ-đăng tơmo gĭt đei mơjĭt-'bar găr đĭ-đăng, kiơ̆ thoi dôm anăn lu kon drŏ-nglo Isơrael, đe chhơ̆ chrek sư nhen thoi tơmam kơtĭt rim găr tơmo đei chrek anăn kiơ̆ mơjĭt-'bar adrĕch Isơrael.
EXO.39.15	Lu sư pơm rơbưn glang păng maih rơgoh, sĭt tơ bơnal 'băk tơ kơtơh. 
EXO.39.16	Lu sư kư̆m pơm 'bar tŏ gơwŏk păng maih, gơwŏk tơ 'bar pah jih bơnal 'băk tơ kơtơh. 
EXO.39.17	Lu sư tơguăt 'bar dăng rơbưn maih 'bơ̆t gơwang noh, tơ 'bar pah tơnăp bơnal kơtơh. 
EXO.39.18	Lu sư pơm 'bar dăng rơbưn păng maih rơgoh wă tơguăt tơ'bưh bơnal kơtơh hăm ao êphot. 
EXO.39.19	Lu sư pơm dơ̆ng 'bar tŏ gơwang maih sĭt tơ lăm kơ 'bar pah bơnal kơtơh tơ'bưh hăm ao êphot. 
EXO.39.20	Lu sư pơm dơ̆ng 'bar tŏ gơwang maih dan 'bơ̆t ala 'bar tŏ tơlei hơtăr anăp êphot, tơ tơnăp tơ'bưh tơlei tơ̆n ao êphot. 
EXO.39.21	Sư yua tơlei brai jơk chô̆ lu khuen bơnal kơtơh hăm khuen êphot, wă kơ bơnal kơtơh kơjăp kơpal tơlei tơ̆n ao êphot đe tanh hăm brai se, wă kơ bơnal kơtơh huay kơ tơrĭ đơ̆ng ao êphot, kiơ̆ trŏ thoi Kră Yang đei pơkă ăn kơ Môis boih.
EXO.39.22	Lu sư pơm ao tai 'nguaih kơ êphot tanh hăm brai săk jơk ngăl. 
EXO.39.23	Bŏk 'bơ̆t tŏk-bŏk ao tai wă trô̆ kơ̆l, hơko ao lem tăp dăr thoi đe reng, wă kơ sư huay kơ hiah tơbuch. 
EXO.39.24	Lu sư sĭt plei gărnăt hăm brai jơk 'brê gôh, 'brê gơhĭm tăp dăr kơ tơdrơi ao hăm plei gărnăt hăm brai. 
EXO.39.25	Lu sư pơm krĕng-nĕng hăm maih rơgoh, sĭt tơdrơi tơdrơi sơlam 'bar tŏ plei gărnăt. 
EXO.39.26	Kư̆ kơ tơtil minh pôm plei gărnăt đei chô̆ minh pôm krĕng-nĕng maih păng pơrok tăp dăr kơ tơnăp ao, mă 'măn kơ lu 'bok soi hrŭk lăm năr bơ̆jang, kiơ̆ thoi nơ̆r Kră Yang pơkă boih kơ Môis.
EXO.39.27	Lu sư tanh ao tai păng brai 'bui se ăn kơ Arôn hăm lu kon drŏ-nglo sư; 
EXO.39.28	môk, mu wăn kơ̆l, hơbĕn lăm, kư̆m tanh hăm che 'bui brai se ngăl; 
EXO.39.29	tơlei tơ̆n tanh, sĭt păng, brai se jơk, 'brê gôh, 'brê hơhĭm, kiơ̆ thoi nơ̆r Kră Yang pơkă ăn boih kơ Môis.
EXO.39.30	Lu sư pơm plăk iĕ pơklep tơ mu rơgoh 'lơ̆ng hăm maih rơgoh. Lu sư chrek tơ noh thoi đe chrek pơm tơdra kơtĭt: Rơgoh 'Lơ̆ng Ăn Kơ Kră Yang. 
EXO.39.31	Lu sư chô̆ plăk ei hăm minh dăng tơlei kŭi jơk, wă chô̆ plăk 'bơ̆t anăp mu, kiơ̆ thoi Kră Yang đei tơtă boih kơ Môis.
EXO.39.32	Thoi noh tơdrong pơm Bơsŭn Anih Akŭm keh đang boih. Kon pơlei Isơrael pơm kiơ̆ thoi dôm nơ̆r Kră Yang pơkă hăm Môis. 
EXO.39.33	Lu sư ba ăn kơ Môis bơsŭn, bơsŭn hăm đĭ-đăng tơmam yua lăm noh, hơdrơ̆ng, tơ̆r, hơbăt, jrăng păng lu bơlôh rơnuh sư; 
EXO.39.34	tơmam klơ̆p bơbŭng, pơm păng akar triu tong đak 'brê, akar ka tih păng che pĕng; 
EXO.39.35	hom tơdrong pơgơ̆p păng tơnung tung sư păng Tơnglơ̆p 'Mêm Mơnat; 
EXO.39.36	gơ'bang păng đĭ-đăng tơmam yua kơ sư păng 'bĕng rơgoh; 
EXO.39.37	jơ̆ng ŭnh kơđeng maih rơgoh hăm akâu ŭnh kơđeng, hơmet pơm keh đĭ boih, hăm lu tơmam yua lăm noh; păng đak rơmă pơlei ôliwơ yua wă tơ̆k ŭnh kơđeng; 
EXO.39.38	chơnang soi maih, đak 'bâu phu wă yua pik, tơmam 'bâu phu, che pĕng 'măng mơ̆t tơ Bơsŭn; 
EXO.39.39	chơnang soi păng grang hơdrao pơm păng kong, 'long ting tung păng đĭ-đăng tơmam yua lăm chơnang soi kơthŭng đak hăm jơ̆ng sư; 
EXO.39.40	lu che pĕng kơdeng Bơsŭn Akŭm, jrăng hăm bơlôh rơnuh, che pĕng 'bơ̆t 'măng mơ̆t tơ kơdeng, tơlei kŭi, hơdrơ̆ng war. Hăm đĭ-đăng tơmam yua tơ lăm Bơsŭn Anih Akŭm, 
EXO.39.41	hơbĕn ao giĕng 'bok soi wă hrŭk jang lăm anih rơgoh 'lơ̆ng, hơbĕn ao kơ Arôn 'bok soi tơm, hăm ăn kơ lu kon drŏ-nglo sư 'măn kơ tơdrong jang 'bok soi.
EXO.39.42	Đĭ-đăng lu kon pơlei pơla Isơrael pơm keh tôm tơdrong jang noh kiơ̆ thoi nơ̆r Kră Yang pơkă boih kơ Môis. 
EXO.39.43	Môis lăng lăng tôm tơdrong jang, 'bôh lu sư pơm kiơ̆ thoi nơ̆r Kră Yang khan pơkă boih, thoi noh na Môis bơnê sơkat ăn tơdrong pŭn hiôk kơ lu sư.
EXO.40.1	Đơ̆ng noh Kră Yang khan kơ Môis: 
EXO.40.2	Năr mă mônh lăm khei mônh ih athei pơdơ̆ng tơiung Bơsŭn Anih Akŭm. 
EXO.40.3	Dan hom pơgơ̆p tơ lăm noh păng iŏk che pĕng găn lê̆. 
EXO.40.4	Iŏk tơmơ̆t gơ'bang tơ lăm, dan proh hơmet dôm lu tơmam kơpal gơ'bang, đơ̆ng noh chĕp jơ̆ng ŭnh kơđeng tơmơ̆t păng tơ̆k rim ŭnh kơđeng. 
EXO.40.5	Dan chơnang soi maih wă soh tơmam 'bâu phu 'bơ̆t anăp hom pơgơ̆p păng iŏk che dăng pĕng klơ̆p 'măng mơ̆t tơ bơsŭn. 
EXO.40.6	Dan chơnang soi 'buh noh 'bơ̆t anăp 'măng wă mơ̆t tơ Bơsŭn Anih Akŭm; 
EXO.40.7	Dan kơthŭng đak tơ tŏk-bŏk sơlam Bơsŭn Anih Akŭm hăm chơnang soi đơ̆ng noh tuh đak tơ lăm noh; 
EXO.40.8	Pơm cham jum dăr păng pĕng che 'bơ̆t 'măng mơ̆t tơ cham.
EXO.40.9	Ih iŏk đak rơmă 'bâu phu na pik tơ Bơsŭn păng rim kơ tơmam lăm noh; pơyơ̆r bơsŭn păng dôm lu tơmam yua lăm Bơsŭn păng Bơsŭn noh gô 'lơ̆ng rơgoh. 
EXO.40.10	Đơ̆ng rŏng kơ noh ih pik đak rơmă 'bâu phu tơ chơnang soi 'buh pơyơ̆r păng dôm tơmam yua lăm chơnang soi; pơyơ̆r chơnang soi, na chơnang soi jing 'lơ̆ng rơgoh tơpă. 
EXO.40.11	Ih kư̆m pik rơmă 'bâu phu tơ kơthŭng đak păng jơ̆ng sư păng pơyơ̆r kơthŭng noh. 
EXO.40.12	Đang kơ noh, ih chông Arôn hăm lu kon drŏ-nglo sư năm jê̆ 'bơ̆t 'măng Bơsŭn Anih Akŭm, na tuh hum lu sư.
EXO.40.13	Đơ̆ng rŏng kơ noh ih pơhrŭk kơ Arôn ao 'lơ̆ng rơgoh, pik đak rơmă 'bâu phu păng pơyơ̆r sư; wă kơ sư jang kơ Inh lăm tơdrong jang 'bok soi tơm. 
EXO.40.14	Ih kư̆m chông ba lu kon drŏ-nglo Arôn păng pơhrŭk ăn kơ lu sư ao tai; 
EXO.40.15	pik ăn đak rơmă 'bâu phu thoi ih pik ăn kơ 'bă lu sư wă kơ lu sư jang kơ Inh lăm tơdrong jang 'bok soi. Tơdrong pik đak rơmă 'bâu phu pôk ăn noh wă pơsĭt kơ lu sư pơm 'bok soi ling-lang lăm rim jơhnơr.
EXO.40.16	Na Môis pơm kiơ̆ đĭ thoi dôm tơdrong Kră Yang đei tơtă ăn.
EXO.40.17	Lăm năr mă mônh khei mônh lăm sơnăm mă 'bar, lu sư pơm tơiung Bơsŭn Anih Akŭm. 
EXO.40.18	Môis pơdơ̆ng tơiung Bơsŭn dan dôm bơlôh rơnuh, pơ̆ng tơ̆r, roh hơbăt păng tơiung lu jrăng. 
EXO.40.19	Na Sư bơyar che bơbŭng tơ kơpal Bơsŭn, na sư klơ̆p tơ kơpal bơbŭng kiơ̆ thoi nơ̆r Kră Yang pơkă kơ Môis.
EXO.40.20	Môis tah 'bar hlak gơ'bang chih Mơjĭt Khôi Juăt tơ lăm Hom Tơdrong Pơgơ̆p, sư sôr 'long tơnung. Păng dan tơnglơ̆p tơdrong 'mêm mơnat tơ kơpal hom noh. 
EXO.40.21	Sư tung ba hom tơmơ̆t lăm Bơsŭn Anih Akŭm păng pĕng che găn hom tơdrong pơgơ̆p kiơ̆ thoi nơ̆r Kră Yang đei pơkă kơ Môis.
EXO.40.22	Sư dan lê̆ gơ'bang lăm Bơsŭn Anih Akŭm, gah yă-nơ̆m 'nguaih kơ che pĕng noh; 
EXO.40.23	na dan 'bĕng tơ gơ'bang, 'bơ̆t anăp Kră Yang, kiơ̆ thoi nơ̆r Kră Yang đei pơkă kơ Môis. 
EXO.40.24	Sư dan lê̆ jơ̆ng ŭnh kơđeng lăm Bơsŭn Anih Akŭm tơklă hăm gơ'bang gah gơal. 
EXO.40.25	Na sư tơ̆k ŭnh kơđeng 'bơ̆t anăp Kră Yang kiơ̆ thoi nơ̆r Kră Yang đei pơkă kơ Môis. 
EXO.40.26	Sư dan chơnang soi maih 'bơ̆t anăp che pĕng lăm Bơsŭn Anih Akŭm. 
EXO.40.27	Kơpal chơnang noh, sư soh tơmam 'bâu phu kiơ̆ thoi nơ̆r Kră Yang đei pơkă kơ Môis. 
EXO.40.28	Sư iŏk che pĕng 'bơ̆t 'măng mơ̆t tơ Bơsŭn Anih Akŭm.
EXO.40.29	Sư dan chơnang soi 'buh 'bơ̆t 'măng mơ̆t tơ Bơsŭn Anih Akŭm sư pơyơ̆r tơmam soi 'buh păng tơmam soi phe 'ba tơpŭng, kiơ̆ thoi nơ̆r Kră Yang đei pơkă kơ Môis. 
EXO.40.30	Sư dan kơthŭng đak 'bơ̆t sơlam Bơsŭn Anih Akŭm păng chơnang soi, sư tuh đak lăm noh wă răk kơ ôp 'nhao; 
EXO.40.31	Môis, Arôn hăm lu kon drŏ-nglo Arôn, yua đak 'nâu ôp jơ̆ng ti lu sư. 
EXO.40.32	Mưh layơ lu sư wă mơ̆t tơ lăm Bơsŭn Anih Akŭm păng năm jê̆ chơnang soi lei lu sư ôp hơrao jơ̆ng ti lu sư, kiơ̆ thoi nơ̆r Kră Yang đei pơkă kơ Môis.
EXO.40.33	Tăp dăr Bơsŭn Anih Akŭm păng chơnang soi, sư kư̆m pơm cham păng pĕng che 'bơ̆t 'măng mơ̆t lăm cham. Thoi 'noh Môis pơm keh tôm tơdrong jang noh.
EXO.40.34	Hơmơ̆l gom Bơsŭn Anih Akŭm păng tơdrong hơdah rang mơnhal Kră Yang 'bĕnh kơ Bơsŭn, 
EXO.40.35	dĭng mah Môis ưh kơ gơh kơ mơ̆t lăm Bơsŭn Anih Akŭm, yua kơ hơmơ̆l tơdrong hơdah rang mơnhal Kră Yang 'bĕnh kơ Bơsŭn.
EXO.40.36	Thoi noh, lăm dôm lu trong kon pơlei Isơrael yak năm, mưh layơ hơmơ̆l đông weh đơ̆ng kơpal Bơsŭn Anih Akŭm lei lu sư yuih Bơsŭn yak nơnăm; 
EXO.40.37	mă-lei mưh hơmơ̆l ưh kơ đông weh lei lu sư kư̆m ưh kơ yak năm, dĭng mă truh tơ năr ayơ hơmơ̆l mă đông weh 'mơ̆i. 
EXO.40.38	Lăm rim trong kon pơlei Isơrael yak năm đei hơmơ̆l Kră Yang tơ kơpal Bơsŭn Anih Akŭm tơ kơ'năr đei hơmơ̆l gom păng kơmăng đei ŭnh lĕch pơchrang kơpal tơ'bôh 'bơ̆t anăp đĭ-đăng kon pơlei Isơrael.
LEV.1.1	Đơ̆ng lăm Bơsŭn Anih Akŭm, Kră Yang krao Môis khan: 
LEV.1.2	Pơma roi bĕ kơ kon pơlei Isơrael thoi âu: Layơ bu lăm lu iĕm đei năm pơyơ̆r tơmam soi kơ Kră Yang athei rôp iŏk rơmo, triu dah bơbe đơ̆ng lăm khŭl sem dơrong na pơyơ̆r. 
LEV.1.3	Tơdah tơmam sư pơyơ̆r tơmam soi 'buh hăm rơmo, sư athei pơyơ̆r rơmo tơno ưh kơ đei tơdrong jĭ kiơ, ăn kơ sư pơyơ̆r tơ 'măng Bơsŭn Anih Akŭm, 'bơ̆t anăp Kră Yang wă kơ Sư lăp đon iŏk. 
LEV.1.4	Na bơngai pơyơ̆r sư dan ti sư tơ kơpal kơ̆l sem dơrong wă soi 'buh noh na kon sem noh gô jing tơmam soi pơklaih tơdrong yoch sư. 
LEV.1.5	Sư gô 'bet pơlôch rơmo dăm noh 'bơ̆t anăp Kră Yang, na lu 'bok soi kon drŏ-nglo Arôn iŏk pham rơmo pơyơ̆r păng tơtreh tăp dăr kơ chơnang soi 'bơ̆t 'măng Bơsŭn Anih Akŭm. 
LEV.1.6	Đơ̆ng noh lŏng akar rơmo păng kăt lơ kơnăt. 
LEV.1.7	Lu kon drŏ-nglo Arôn gô iŏk 'long ŭnh tơkuh tơ kơpal chơnang soi. 
LEV.1.8	Klaih kơ noh lu 'bok soi kon drŏ-nglo Arôn săp lu kơnăt 'nhĕm, kơ̆l păng rơmă dan kơpal 'long ŭnh, mă ŭnh oei khơ̆ng kơpal chơnang soi. 
LEV.1.9	Mă-lei sư gô iŏk đak ôp klak păng tơkong. Đơ̆ng noh lu 'bok soi gô 'buh dan đĭ tơmam soi tơ kơpal chơnang soi, noh boih tơmam soi 'buh, wă khan tơmam soi 'buh lăm ŭnh sa wă pơyơ̆r đei 'bâu phu 'lơ̆ng ăn kơ Kră Yang. 
LEV.1.10	Tơdah tơmam sư wă pơyơ̆r soi 'buh hăm triu dah bơbe sư athei rơih chă tơno mă ưh kơ đei jĭ kiơ, 
LEV.1.11	ket pơlôch hloi tơ gah yă-nơ̆m kơ chơnang soi 'bơ̆t anăp Kră Yang. Đơ̆ng noh lu 'bok soi kon drŏ-nglo Arôn gô iŏk pham tơtreh tăp dăr kơ chơnang soi. 
LEV.1.12	Kăt lơ kơnăt 'nhĕm, kơnăt 'nhĕm kơ̆l păng rơmă 'măn lê̆ pha, lu 'bok soi gô dan 'nhĕm noh tơ kơpal 'long ŭnh mă ŭnh sa oei khơ̆ng tơ chơnang soi 
LEV.1.13	Mă-lei sư gô iŏk đak ôp klak păng tơkong. Đơ̆ng noh lu 'bok soi gô pơyơ̆r đĭ tơmam soi 'buh dan tơ kơpal chơnang soi noh pơm tơmam soi 'buh wă khan tơmam soi 'buh lăm ŭnh wă pơyơ̆r đei 'bâu phu 'lơ̆ng ăn kơ Kră Yang. 
LEV.1.14	Tơdah tơmam sư pơyơ̆r ăn kơ Kră Yang tơmam soi 'buh hăm sem păr, athei iŏk pơyơ̆r sem pơgâm bri dah kon sem kơtơp. 
LEV.1.15	'Bok soi gô chĕp ba sem noh tơ chơnang soi, wĕch kơ̆l sư, na phang tơ kơpal chơnang soi; pham sư tơdjoh cheng chơnang soi. 
LEV.1.16	'Bok soi gô pleh lê̆ ben păng buch sŏk hăm klơ̆m lê̆ tơ cheng kơ chơnang soi tơ gah hơlĕch anih mă đe tuh lê̆ tơnuh ŭnh. 
LEV.1.17	Sư gô hek 'bar pah pơnăr, mă-lei lê̆ sư oei tơklep ưh kơ tơpleh. Đơ̆ng noh 'bok soi 'buh dan tơ kơpal chơnang soi, ŭnh sa oei khơ̆ng, noh tơmam soi 'buh, wă khan tơmam soi 'buh lăm ŭnh, wă pơyơ̆r đei 'bâu phu 'lơ̆ng ăn kơ Kră Yang.
LEV.2.1	Layơ bu wă pơyơ̆r ăn kơ Kră Yang tơmam soi phe 'ba, bơngai noh athei iŏk tơpŭng hĕch lŭk hrâu hăm đak rơmă ôliwơ păng dan tơmam 'bâu phu tơ kơpal. 
LEV.2.2	Sư gô ba ăn kơ lu 'bok soi kon drŏ-nglo Arôn; lu 'bok soi gô chup iŏk minh kơđôp tơpŭng mă hrâu hăm đak rơmă ôliwơ noh păng hơdai hăm đĭ-đăng tơmam 'bâu phu sư; păng wă soh đĭ tơmam soi noh tơ kơpal chơnang soi, pơm 'blŏk hơdơ̆r minh tơdrong soi pơyơ̆r 'buh soh hăm ŭnh wă kơ 'bâu phu 'lơ̆ng ăn kơ Kră Yang. 
LEV.2.3	Dôm tơmam kiơ oei đei, đơ̆ng tơmam pơyơ̆r tơpŭng lê̆ đĭ kơ lu 'bok soi kon drŏ-nglo Arôn. Noh jơ̆ tơmam 'lơ̆ng rơgoh lăm lu tơmam pơyơ̆r soh hăm ŭnh sa mă pơyơ̆r ăn kơ Kră Yang. 
LEV.2.4	Layơ ih ba tơmam pơyơ̆r tơpŭng pơtŏ boih tơ lăm tơnuh ŭnh athei iŏk tơpŭng hĕch man pơm 'bĕng ưh kơ đei 'buih pông hrâu đak rơmă ôliwơ dah 'bĕng klang ưh kơ đei 'buih pông pik đak rơmă ôliwơ mơ̆n. 
LEV.2.5	Tơdah tơmam pơyơ̆r hăm tơpŭng hĕch hơdrĕng tơ lăm gŏ gang ih athei man hăm tơpŭng ưh kơ đei hrâu 'buih pông hăm đak rơmă ôliwơ. 
LEV.2.6	Phĕ sư iĕ iĕ păng tuh đak rơmă tơ kơpal, noh jơ̆ tơmam soi phe 'ba. 
LEV.2.7	Tơdah tơmam soi ih pơyơ̆r hăm tơpŭng hơdrĕng tơ lăm gŏ gang tih ih athei pơm hăm tơpŭng hĕch hăm đak rơmă ôliwơ. 
LEV.2.8	Tơmam soi tơpŭng phe 'ba hơmet lê̆ bơih, ih năm ba pơyơ̆r kơ Kră Yang, jao tơmam soi noh ăn kơ 'bok soi, sư gô chĕp ba dan tơ kơpal chơnang soi. 
LEV.2.9	'Bok soi sư gô iŏk tơmam soi wă pơyơ̆r noh pơm tơmam soi 'blŏk hơdơ̆r, soh tơ chơnang soi noh pơm tơmam soi soh hăm ŭnh sa đei 'bâu phu 'lơ̆ng ăn kơ Kră Yang. 
LEV.2.10	Dôm tơmam soi phe 'ba mă oei đei gô lê̆ đĭ kơ Arôn păng kon drŏ-nglo sư; noh jơ̆ tơmam soi 'lơ̆ng rơgoh hloh lăm lu tơmam soi soh hăm ŭnh sa pơyơ̆r kơ Kră Yang. 
LEV.2.11	Dôm tơmam soi pơyơ̆r hăm tơpŭng phe 'ba mă lu iĕm pơyơ̆r kơ Kră Yang 'nĕ kơ hrâu hăm 'buih pông; yua kơ iĕm ưh kơ soh 'buih pông hăm đak sut ôh lăm tơmam soi pơyơ̆r soh hăm ŭnh sa wă pơyơ̆r ăn kơ Kră Yang. 
LEV.2.12	Lu iĕm gơh pơyơ̆r tơmam soi noh ăn kơ Kră Yang thoi tơmam soi pơyơ̆r plei blŭng-a. Mă-lei iĕm 'nĕ kơ 'buh tơ ŭnh tơ kơpal chơnang soi thoi tơmam soi đei 'bâu phu. 
LEV.2.13	Ih athei tah 'boh lăm dôm tơmam pơyơ̆r tơpŭng; 'nĕ ăn tơmam tơpŭng pơyơ̆r mă ưh kơ đei 'boh ôh. Yua kơ 'boh wă tơ'bôh kơ tơdrong pơgơ̆p hăm Kră Yang 'Bok Kei-Dei ih lăm dôm lu tơmam ih pơyơ̆r athei đei 'boh. 
LEV.2.14	Tơdah ih wă pơyơ̆r tơmam soi hăm tơpŭng plei 'long, phe 'ba blŭng-a lăm bơyan ăn kơ Kră Yang athei iŏk hơie 'ba oei adrih peh pơhĕch păng hơdrĕng lê̆ sư. 
LEV.2.15	Ih athei tuh đak rơmă ôliwơ păng tơmam 'bâu phu tơ kơpal sư, noh bơih tơmam soi tơpŭng phe 'ba ưh kơ đei pham. 
LEV.2.16	Đơ̆ng noh 'bok soi iŏk minh puăt lăm lu tơpŭng mă đei hrâu hăm đak rơmă ôliwơ păng tơmam 'bâu phu na soh. Wă pơm 'blŏk hơdơ̆r, noh jơ̆ tơmam soi phe 'ba hle soh lăm ŭnh pơyơ̆r ăn kơ Kră Yang.
LEV.3.1	Tơdah bu wă pơyơ̆r tơmam 'blŏk bơnê kơ Kră Yang hăm rơmo tơno dah akăn, athei rơih rơmo 'lơ̆ng huay kơ đei jĭ kiơ. 
LEV.3.2	Sư gô dan ti sư tơ kơpal kơ̆l kon rơmo mă sư pơyơ̆r noh na 'bet pơlôch hloi, 'bơ̆t 'măng tơm mơ̆t tơ Bơsŭn Anih Akŭm. Lu 'bok soi kon drŏ-nglo Arôn gô tơtraih pham noh tăp dăr kơ chơnang soi. 
LEV.3.3	Đơ̆ng tơmam pơyơ̆r 'blŏk bơnê 'nâu sư gô pơyơ̆r pơm tơmam soi yua hăm ŭnh na pơyơ̆r kơ Kră Yang lu rơmă, mă dôm klak păng lu rơmă dơwir klep tơ klak sư, 
LEV.3.4	'bar tŏ boh-lăn rơmă lom 'bar tŏ boh-lăn cheng rơhiĕo sư păng mơ'nhao hơtăng lom klơm, pleh lê̆ đơ̆ng 'bar tŏ boh-lăn. 
LEV.3.5	Lu kon drŏ-nglo Arôn gô 'buh pơyơ̆r dôm tơmam noh tơ kơpal chơnang soi tơ kơpal tơmam soi 'buh mă đei dan kơpal 'long ŭnh, ŭnh oei sa, noh jơ̆ tơmam soi ăn ŭnh sa 'bâu phu ăn kơ Kră Yang. 
LEV.3.6	Tơdah tơmam sư pơyơ̆r wă 'blŏk bơnê kơ Kră Yang hăm triu tơno dah akăn athei rơih triu 'lơ̆ng huay kơ đei jĭ kiơ ôh. 
LEV.3.7	Tơdah sư pơyơ̆r hăm kon triu pơm tơmam soi, sư athei pơyơ̆r 'bơ̆t anăp Kră Yang. 
LEV.3.8	Dan ti sư tơ kơpal kơ̆l kon triu đơ̆ng noh 'bet pơlôch hloi 'bơ̆t anăp 'măng Bơsŭn Anih Akŭm. Lu kon drŏ-nglo Arôn gô tơtraih pham jum dăr kơ chơnang soi. 
LEV.3.9	Đơ̆ng tơmam soi pơyơ̆r 'blŏk bơnê noh, sư athei soi 'buh pơyơ̆r kơ Kră Yang: Rơmă, kiĕng chơ̆ng iŏk 'bơ̆t kơting chơđui, đĭ-đăng lu rơmă lom klak. 
LEV.3.10	'Bar tŏ boh-lăn hăm rơmă lom sư 'bơ̆t kơiĕng păng mơ'nhao lom klơm (bơngai noh athei lŏng rơmă gom hơdai hăm boh-lăn). 
LEV.3.11	Lu 'bok soi gô soh pơyơ̆r đĭ tơmam âu tơ chơnang soi, noh tơmam sa pơyơ̆r soh hăm ŭnh ăn kơ Kră Yang. 
LEV.3.12	Tơdah tơmam sư pơyơ̆r păng bơbe sư athei pơyơ̆r 'bơ̆t anăp Kră Yang. 
LEV.3.13	Dan ti sư tơ kơpal kơ̆l kon bơbe noh. Na sư pơlôch hloi 'bơ̆t anăp Bơsŭn Anih Akŭm. Lu kon drŏ-nglo Arôn gô tơtraih pham jum dăr kơ chơnang soi. 
LEV.3.14	Sư gô pơyơ̆r pơm tơmam soi 'buh ŭnh sa ăn kơ Kră Yang, lu rơmă lom klak hăm đĭ-đăng rơmă klep tơ klak sư. 
LEV.3.15	'Bar tŏ boh-lăn, hăm rơmă lom tơ boh-lăn 'bơ̆t kơiĕng păng mơ'nhao hơtăng lom klơm lu sư gô iŏk ba hơdai hăm 'bar tŏ boh-lăn. 
LEV.3.16	'Bok soi gô soh pơyơ̆r dôm tơmam noh tơ kơpal chơnang soi pơm tơmam sa pơyơ̆r soh hăm ŭnh, đei 'bâu phu đĭ-đăng rơmă noh jing tơmam 'Bok Kei-Dei ngăl. 
LEV.3.17	'Nâu bơih jing tơdrong juăt ăn kơ lu adrĕch adrung iĕm ling-lang lăm đĭ-đăng jơhnơr lu iĕm oei arih tơ lăm đĭ-đăng anih tơ yơ lu iĕm oei, lu iĕm ưh kơ gơh sa rơmă dah pham.
LEV.4.1	Kră Yang khan dơ̆ng kơ Môis thoi âu: 
LEV.4.2	Khan bĕ kơ kon pơlei Isơrael: Tơdah bu mă hơch 'bơm kơ pơm yoch glăi minh tơdrong lăm nơ̆r Kră Yang tơtă ưh kơ ăn pơm. 
LEV.4.3	Tơdah 'bok soi mă đei tuh đak rơmă boih na pơm yoch, noh pơm ăn kơ kon pơlei yoch kiơ̆, 'bok soi noh sư athei pơyơ̆r kơ Kră Yang minh pôm rơmo dăm ưh kơ đei jĭ kiơ, yua kơ yoch sư pơm noh. 
LEV.4.4	Sư athei dui ba rơmo dăm; noh 'bơ̆t 'măng Bơsŭn Anih Akŭm tơ anăp Kră Yang dan ti sư tơ kơ̆l rơmo dăm đơ̆ng noh 'bet pơlôch hloi 'bơ̆t anăp Kră Yang. 
LEV.4.5	'Bok soi mă chu tuh đak rơmă bơih gô iŏk pham rơmo noh chĕp ba mơ̆t lăm Bơsŭn Anih Akŭm. 
LEV.4.6	'Bok soi tôt hơnglâu ti sư lăm pham tơdjoh tơpơh wơ̆t 'bơ̆t anăp Kră Yang 'bơ̆t jê̆ che pĕng găn anih 'lơ̆ng rơgoh. 
LEV.4.7	'Bok soi gô pik pham tơ kơpal lu ake chơnang soi tơmam 'bâu phu lăm Bơsŭn Anih Akŭm 'bơ̆t anăp Kră Yang păng tuh đĭ pham rơmo tơ jơ̆ng chơnang soi tơmam soi 'buh, dan tơ anăp 'măng mơ̆t tơ Bơsŭn Anih Akŭm. 
LEV.4.8	Sư gô pleh lê̆ đĭ rơmă rơmo dăm mă pơyơ̆r pơm tơmam soi huai iŏk yoch, lu rơmă mơ'nhao păng rơmă lom klak. 
LEV.4.9	'Bar tŏ boh-lăn păng rơmă klep tơ 'bar tŏ boh-lăn jê̆ kơiĕng mơ'nhao hơtăng lom klơm, sư iŏk rơmă noh hăm boh-lăn. 
LEV.4.10	Thoi pleh iŏk đĭ rơmă đơ̆ng lăm rơmo dăm pơm tơmam soi pơyơ̆r 'blŏk bơnê, đơ̆ng noh 'bok soi gô 'buh tơmam noh tơ chơnang soi pơm tơmam soi 'buh hăm ŭnh. 
LEV.4.11	Mă-lei lu akar rơmo dăm đĭ-đăng sĕch sư, kơ̆l, tơkong păng ĭch sư. 
LEV.4.12	Đĭ-đăng akâu rơmo noh sư athei chĕp ba lĕch tơ 'nguaih kơ anih kơđông, năm tơ minh anih 'lơ̆ng rơgoh, anih mă lu sư tuh tơnuh, đơ̆ng noh dan hơtŏk tơ kơpal 'long ŭnh păng 'buh hăm ŭnh, đe gô 'buh đĭ-đăng 'bơ̆t anih đe tuh tơnuh noh. 
LEV.4.13	Tơdah đĭ-đăng lu bơngai Isơrael yua kơ hơch 'bơm pơm yoch boih, mă-lei lu bơngai tơpôl akŭm tam mă băt păng lu sư pơm yoch minh tơdrong lăm lu nơ̆r Kră Yang tơtă khă ưh kơ ăn pơm, yua kơ tơdrong noh sư jing yoch boih. 
LEV.4.14	Tơdah tơdrong yoch lu sư noh pơdah 'bôh tơ 'nguaih, đĭ-đăng lu bơngai tơpôl athei pơyơ̆r minh pôm rơmo dăm iĕ wă pơm tơmam soi huai iŏk yoch sư, dui ba kon rơmo noh 'bơ̆t 'măng Bơsŭn Anih Akŭm. 
LEV.4.15	Lu kră bơngai Isơrael athei dan ti lu sư 'bơ̆t kơ̆l rơmo dăm đơ̆ng noh pơlôch hloi 'bơ̆t anăp Kră Yang. 
LEV.4.16	'Bok soi mă đe tuh đak rơmă bơih, gô chĕp ba pham kon rơmo dăm, mơ̆t tơ lăm Bơsŭn Anih Akŭm. 
LEV.4.17	'Bok soi gô tôt hơnglâu ti sư tơ lăm pham tơdjoh tơpơh wơ̆t 'bơ̆t anăp Kră Yang, tơ anăp che pĕng. 
LEV.4.18	Đơ̆ng noh sư gô pik pham tơ lu ake chơnang soi lăm Bơsŭn Anih Akŭm 'bơ̆t anăp Kră Yang, đơ̆ng noh lu pham oei đei tuh đĭ tơ jơ̆ng chơnang soi tơmam soi pơyơ̆r 'buh dan tơ 'măng Bơsŭn Anih Akŭm. 
LEV.4.19	Sư kư̆m pleh lê̆ đĭ lu rơmă 'măn 'buh tơ chơnang soi. 
LEV.4.20	'Nâu tơdrong sư pơyơ̆r rơmo dăm, kư̆m thoi sư pơyơ̆r rơmo pơm tơmam soi huai đơ̆ng yoch, sư gô pơm thoi noh mơ̆n kơ tơmam âu. 'Bok soi gô pơm tơdrong sut rơgoh tơdrong yoch lu sư na lu sư gô đei tơdrong mơnat ăn, 
LEV.4.21	đơ̆ng noh lu sư anhăk ba rơmo dăm noh lĕch tơ 'nguaih kơđông, na 'buh pơyơ̆r thoi sư 'buh pơyơ̆r rơmo dăm adrol ki mơ̆n, noh Jơ̆ tơmam soi huai đơ̆ng yoch kơ lu khŭl akŭm. 
LEV.4.22	Tơdah đei yŏng pơgơ̆r ayơ mă yua kơ hơch 'bơm pơm yoch minh tơdrong lăm nơ̆r tơtă Kră Yang 'Bok Kei-Dei Sư khă ưh kơ ăn pơm, mă đei pơm yoch boih. 
LEV.4.23	Layơ tơdrong yoch sư pơm đe tơ'bôh ăn kơ sư boih, sư athei chĕp ba tơmam soi sư minh pôm bơbe tơno ưh kơ đei jĭ kiơ. 
LEV.4.24	Na dan ti sư tơ kơ̆l bơbe tơno noh, đơ̆ng noh pơlôch hloi 'bơ̆t anăp Kră Yang, pơm tơmam soi 'buh wă huai tơdrong yoch. 
LEV.4.25	'Bok soi gô iŏk pham sem dơrong pơm tơmam soi huai đơ̆ng yoch na tôt hơnglâu ti sư na pik tơ ake chơnang soi gah tơmam soi 'buh păng tuh pham mă oei đei tơ jơ̆ng chơnang soi 'buh. 
LEV.4.26	Đĭ rơmă sư gô 'buh tơ kơpal chơnang soi, thoi rơmă tơmam soi 'blŏk bơnê mơ̆n, noh na 'bok soi gô pơm tơdrong sut rơgoh yoch sư, na sư gơh đei tơdrong mơnat ăn. 
LEV.4.27	Tơdah minh 'nu bơngai lăm lu kon pơlei hơch 'bơm pơm yoch, minh tơdrong lăm nơ̆r tơtă Kră Yang păng pơm tơdrong Sư khă ưh kơ ăn pơm noh na jing yoch boih. 
LEV.4.28	Tơdah tơdrong sư pơm yoch đe tơ'bôh boih kơ sư. Sư athei chĕp ba tơmam soi minh pôm bơbe akăn ưh kơ đei jĭ kiơ wă pơm tơmam soi yua kơ tơdrong yoch sư pơm boih. 
LEV.4.29	Sư athei dan ti sư tơ kơ̆l sem dơrong pơm tơmam soi noh, klaih kơ noh pơlôch hloi tơ anih đe juăt kơ pơyơ̆r tơmam soi 'buh. 
LEV.4.30	'Bok soi gô tôt hơnglâu ti sư tơ lăm pham pik tơ lu ake chơnang soi tơmam soi 'buh păng tuh đĭ pham mă oei đei noh tơ jơ̆ng chơnang soi. 
LEV.4.31	Đơ̆ng noh sư gô pleh lê̆ đĭ rơmă thoi pleh lu rơmă tơmam soi 'blŏk bơnê mơ̆n. 'Bok soi chĕp ba 'buh tơ chơnang soi jing tơmam soi pơyơ̆r 'bâu phu kơ Kră Yang, noh bơih 'bok soi gô pơm tơdrong sut rơgoh yoch sư, na bơngai noh Kră Yang gô mơnat ăn. 
LEV.4.32	Tơdah tơmam soi huai đơ̆ng yoch, athei pơyơ̆r triu akăn ưh kơ đei jĭ kiơ. 
LEV.4.33	Dan ti sư tơ kơpal kơ̆l sem dơrong pơm tơmam soi huai yoch noh, na pơlôch hloi, sư jing tơmam soi huai đơ̆ng yoch 'bơ̆t anih đe juăt kơ pơlôch sem dơrong pơm tơmam soi 'buh 
LEV.4.34	Đơ̆ng noh 'bok soi gô iŏk pham tơmam soi yua kơ tơdrong yoch, tôt hơnglâu ti sư lăm pham, pik tơ ake chơnang soi 'buh, pham mă oei đei noh tuh đĭ tơ jơ̆ng chơnang soi. 
LEV.4.35	Sư pleh đĭ rơmă thoi đei pleh rơmă triu kon pơm tơmam soi 'blŏk bơnê, 'bok soi gô chĕp ba 'buh tơ chơnang soi tơ kơpal tơmam soi 'buh hăm ŭnh pơyơ̆r kơ Kră Yang, thoi noh bơih 'bok soi gô pơm tơdrong sut rơgoh yoch bơngai mă pơm yoch na tơdrong yoch sư gơh mơnat ăn.
LEV.5.1	Tơdah bơngai bu pơm kơdranh mă đei pơkăm pơkă bơih. Păng pơm glăi yua kơ ưh pơdah kơ đe tơdrong sư đêl 'bôh, dah đêl băt lei bơngai noh pŭ yoch sư kơdih bơih. 
LEV.5.2	Tơdah bơngai bu ưh kơ băt ôh hơtŭt 'bơm minh pôm tơmam 'mê̆-'mach đêl akâu sem bri lôch ưh kơ rơgoh dah akâu sem dơrong ưh kơ rơgoh, dah akâu 'bih kơep lep-ler ưh kơ rơgoh, mă khan kơdih sư ưh kơ băt ră, lei bơngai noh ưh kơ rơgoh mơ̆n păng kư̆m yoch bơih. 
LEV.5.3	Tơdah bơngai bu băt ră dah ưh kơ băt na hơtŭt 'bơm tơdrong kơnê̆ 'mê̆-'mach kon bơngai, mă dôm tơdrong kơnê̆ 'mê̆-'mach ayơ pơm kơ sư 'mê̆-'mach boih, tơdah đe tơbăt kơ sư bơngai noh kư̆m yoch. 
LEV.5.4	Tơdah bơngai bu pơkă 'bơm glăi wă pơm tơdrong kơnê̆ dah tơdrong 'lơ̆ng mă tơdrong kiơ hăt kơ pơkă pơkăm na sư ưh kơ băt, na đơ̆ng rŏng sư băt mơn kơdih, lei bơngai noh gô đei tơdrong yoch lăm tơdrong âu dah tơdrong to. 
LEV.5.5	Kơplah bu mă đei pơm yoch minh lăm tơdrong âu, sư athei roi tơdrong yoch sư mă pơm boih. 
LEV.5.6	Đơ̆ng noh sư athei chĕp ba tơmam soi pơyơ̆r yua kơ pơm yoch, hăm tơdrong juăt Kră Yang minh pôm kon triu dah bơbe akăn pơm tơmam soi huai iŏk yua kơ yoch, na 'bok soi gô soi sơmah kơ sư wă kơ sư rơgoh đơ̆ng yoch. 
LEV.5.7	Tơdah sư chă ưh kơ kĕ đei minh pôm kon triu akăn dah bơbe akăn, yua kơ yoch sư đei pơm bơih, na sư athei anhăk ba kơ Kră Yang minh hơgrop sem pơgâm dah kơtơp kon, minh pôm wă yua lăm tơmam sư huai đơ̆ng yoch, minh pôm wă yua lăm tơmam soi 'buh. 
LEV.5.8	Sư gô chĕp ba minh hơgrop sem noh ăn kơ 'bok soi. 'Bok soi gô pơyơ̆r minh pôm adrol pơm tơmam soi huai đơ̆ng yoch wĕch kơ̆l sem noh 'bơ̆t hơko mă-lei ưh kơ ăn kơtĕch. 
LEV.5.9	Đơ̆ng noh sư tơtraih pham tơmam soi yua kơ yoch tơ cheng kơ chơnang soi, pham mă oei rơkah hling tơ ala jơ̆ng chơnang soi, noh bơih tơmam soi huai đơ̆ng yoch. 
LEV.5.10	Sư gô pơyơ̆r mă 'bar, noh jing tơmam soi 'buh kiơ̆ kơ tơdrong juăt 'bok soi gô sơmah wă kơ rơgoh, đơ̆ng yoch bơngai noh mă pơm boih, na tơdrong yoch bơngai noh gơh mơnat ăn. 
LEV.5.11	Tơdah sư ưh kơ kĕ đei wă pơyơ̆r minh hơgrop sem pơgâm dah sem kơtơp kon ôh. Na yua kơ tơdrong yoch sư đei pơm sư athei pơyơ̆r minh lăm mơjĭt êphaa tơpŭng rơgoh 'lơ̆ng wă pơm tơmam soi huai đơ̆ng yoch, 'nĕ kơ tuh đak rơmă ôliwơ păng đak rơmă 'bâu phu kơpal yua kơ 'nâu jơ̆ tơmam soi huai đơ̆ng yoch. 
LEV.5.12	Sư gô chĕp ba tơpŭng noh tơ 'bok soi, 'bok soi gô chup minh kơđôp wă kơ 'blŏk hơdơ̆r păng 'buh pơyơ̆r tơ chơnang soi tơ kơpal tơmam soi ăn ŭnh sa pơyơ̆r kơ Kră Yang, noh jơ̆ minh tơmam soi huai đơ̆ng yoch. 
LEV.5.13	Thoi noh 'bok soi gô soi sơmah wă huai đơ̆ng yoch yua kơ sư pơm yoch boih iŏk minh lăm tơmam 'nâu, bơngai noh gơh đei mơnat ăn; tơpŭng mă oei rơkah noh gô lê̆ kơ 'bok soi kư̆m thoi tơmam soi pơyơ̆r phe 'ba mơ̆n. 
LEV.5.14	Kră Yang khan kơ Môis: 
LEV.5.15	Layơ bơngai bu mă hơch 'bơm kơ pơm yoch lăm minh tơmam rơgoh Kră Yang. Na bơngai noh yua kơ tơdrong yoch sư kơdih, sư athei chĕp ba tơ Kră Yang minh pôm kon triu tơno ưh kơ đei Jĭ kiơ, athei rôp đơ̆ng lăm khŭl sư, ih jô̆ tinh kon triu noh gĭt sư hơgăt kiơ̆ kơ jên hu seikơl đơ̆ng hnam akŭm rơgoh, noh jơ̆ minh tơmam soi huai đơ̆ng yoch pơm glăi kơ khôi juăt. 
LEV.5.16	Bơngai noh athei hơmet ming yua kơ tơdrong noh ưh kơ rơgoh păng thim minh lăm pơđăm, na jao tơmam noh kơ 'bok soi, na 'bok soi gô iŏk pơm sut rơgoh tơdrong yoch hăm kon triu tơno jing tơmam soi sơmah ăn yua kơ tơdrong pơm yoch na sư gơh đei mơnat ăn. 
LEV.5.17	Tơdah bu mă pơm glăi minh tơdrong lăm dôm lu nơ̆r tơtă Kră Yang khă kuă ăn kơ pơm, mă khan sư ưh kơ băt ôh kơ tơdrong noh, lei bơngai noh kư̆m yoch bơih păng gô pŭ iŏk tơdrong yoch sư. 
LEV.5.18	Yua kơ tơdrong yoch sư kơdih bơngai noh athei chĕp ba tơ 'bok soi minh pôm kon triu tơno ưh kơ đei jĭ kiơ. Ih jô̆ sư gĭt thoi tơmam soi pơyơ̆r yua kơ đơ̆ng yoch glăi kơ khôi juăt, na 'bok soi gô soi sơmah ăn kơ bơngai mă glăi 'bơm pơm yoch, na tơdrong yoch bơngai noh gô mơnat ăn. 
LEV.5.19	Noh jơ̆ tơmam soi sơmah huai đơ̆ng yoch yua kơ sư đei pơm yoch hăm khôi juăt, sư pơm yoch boih 'bơ̆t anăp Kră Yang.
LEV.6.1	Kră Yang khan dơ̆ng kơ Môis thoi âu: 
LEV.6.2	Tơdah bu đei pơm yoch hăm Kră Yang, đơ̆ng sư pơma hơlĕnh hăm lu bơngai rông 'bôt sư gah tơmam sư pơjao, dah wei-lăng ăn; dah tơtông iŏk, dah pơgŏ sa đơ̆ng rông 'bôt sư kơdih. 
LEV.6.3	Dah mă đei dônh tơmam đe hiong mă-lei sơngah pơkă pơkăm hơlĕnh dơ̆ng păng pơm minh lăm lu tơdrong mă đe juăt kơ pơm, noh yoch bơih. 
LEV.6.4	Layơ mă đei glăi, pơm yoch boih, na sư athei pơdrâu tơmam đêl sư tơtông, dah đêl sư tơgar iŏk, dah đe jao kơ sư, dah tơmam đe hiong đêl sư dônh. 
LEV.6.5	Dah tơmam đêl sư pơkăm pơkă hơlĕnh, sư athei pơdrâu mă tôm 'blep. Đơ̆ng noh sư athei 'mong dơ̆ng minh lăm pơđăm, kiơ̆ kơ tơdrong gĭt sư, ăn kơ tơ'ngla tơmam noh lăm năr mă sư pơyơ̆r tơmam soi huai đơ̆ng yoch sư pơm. 
LEV.6.6	Kiơ̆ kơ ih khan hơgăt kơ sư, bơngai noh athei rôp triu tơno ưh kơ đei jĭ kiơ, na năm ba kơ 'bok soi pơyơ̆r kơ Kră Yang wă pơm tơmam soi huai đơ̆ng tơdrong sư pơm glăi kơ tơdrong juăt. 
LEV.6.7	'Bok soi gô soi sơmah huai đơ̆ng yoch bơngai noh 'bơ̆t anăp Kră Yang, na tơdrong yoch bơngai noh gơh mơnat ăn mă dôm tơdrong yoch kiơ sư đei pơm glăi.
LEV.6.8	Kră Yang khan kơ Môis thoi âu: 
LEV.6.9	Tơtă bĕ kơ Arôn hăm lu kon drŏ-nglo sư: 'Nâu Jơ̆ tơdrong juăt gah tơmam soi 'buh, tơmam soi 'buh athei dan kơpal ŭnh tơ chơnang soi prăt măng dĭng truh tơ pơgê. Ŭnh kơpal chơnang soi athei wei khơ̆ng hơnơ̆ng. 
LEV.6.10	'Bok soi gô hrŭk ao che 'bui hơdrông păng hơbĕn che 'bui sư, na chup tơnuh đêl ŭnh sa tơ kơpal chơnang soi tuh lê̆ tơ cheng jê̆ chơnang soi. 
LEV.6.11	Đơ̆ng noh sư plôh lê̆ hơbĕn, na iŏk hrŭk hơbĕn ao nai chĕp ba tơnuh noh tơ 'nguaih tuh tơ minh anih rơgoh. 
LEV.6.12	Ŭnh kơpal chơnang soi athei khơ̆ng ling-lang, ưh kơ gơh păt ôh. Rim pơgê 'bok soi dan 'long ŭnh kơpal chơnang soi, dan tơmam soi 'buh kơpal 'long ŭnh păng 'buh rơmă tơmam soi 'blŏk bơnê tơ noh. 
LEV.6.13	Ŭnh athei khơ̆ng hơnơ̆ng tơ kơpal chơnang soi 'nĕ kơ ăn păt ôh.
LEV.6.14	'Nâu jơ̆ tơdrong juăt tơmam pơyơ̆r phe 'ba, lu kon drŏ-nglo Arôn athei pơyơ̆r tơmam soi âu tơ anăp chơnang soi 'bơ̆t anăp Kră Yang. 
LEV.6.15	Sư gô chup minh kơđôp tơpŭng lăm tơmam soi pơyơ̆r hrâu hăm đak rơmă ôliwơ păng đĭ-đăng tơmam 'bâu phu chĕp ba soh pơyơ̆r tơ chơnang soi wă kơ 'blŏk hơdơ̆r gah tơmam soi đei 'bâu phu ăn kơ Kră Yang. 
LEV.6.16	Lu tơmam mă oei oei Arôn păng lu kon drŏ-nglo sư gô sa tơmam noh, ưh kơ đei 'buih pông, tơ lăm minh anih rơgoh, wă khan sa tơ cham Bơsŭn Anih Akŭm. 
LEV.6.17	Ưh kơ gơh pai tơpŭng noh hăm 'buih ôh, Inh ăn kơ sư minh pah tơmam pơyơ̆r yua soh hăm ŭnh, Noh jing tơmam rơgoh hloh. Thoi tơmam pơyơ̆r huai đơ̆ng yoch păng tơmam huai đơ̆ng tơdrong hơch 'bơm kơ pơm yoch. 
LEV.6.18	Rim 'nu kon drŏ-nglo Arôn gơh iŏk sa noh, jơ̆ tơdrong juăt pơtă ăn ling-lang kơ adrĕch adrung lu iĕm, đơ̆ng tơmam pơyơ̆r soh hăm ŭnh pơyơ̆r ăn kơ Kră Yang; bu hơtŭt 'bơm tơmam noh gô jing rơgoh. 
LEV.6.19	Kră Yang khan kơ Môis: 
LEV.6.20	'Nâu jơ̆ tơmam pơyơ̆r Arôn păng lu kon drŏ-nglo sư, gô pơyơ̆r ăn kơ Kră Yang lăm năr đe tuh đak rơmă tơ lu sư minh lăm mơjĭt êpha tơpŭng, pơm tơmam pơyơ̆r hăm tơpŭng đe juăt kơ pơyơ̆r hơnơ̆ng, minh puăt pơyơ̆r til pơgê, minh puăt pơyơ̆r til kơsơ̆, 
LEV.6.21	Tơmam soi noh đe gô hơdrĕng hơmet lê̆ tơ gŏ gang hrâu hăm đak rơmă ôliwơ. Sĭn bơih ih athei chĕp ba kăt hơmet, na pơyơ̆r đei 'bâu phu 'lơ̆ng ăn kơ Kră Yang. 
LEV.6.22	'Bok soi lăm lu kon drŏ-nglo Arôn, bơngai ayơ mă đe tuh đak rơmă wă tơplih sư pơm 'bok soi kư̆m athei pơyơ̆r tơmam soi 'nâu kiơ̆ thoi tơdrong juăt pơkă ling-lang 'bơ̆t anăp Kră Yang đe gô soh pơyơ̆r đĭ tơmam noh. 
LEV.6.23	Dôm rim tơmam soi hăm phe 'ba đơ̆ng 'bok soi athei soh lê̆ đĭ ưh kơ gơh sa.
LEV.6.24	Kră Yang khan kơ Môis. 
LEV.6.25	Roi bĕ kơ Arôn păng lu kon drŏ-nglo sư: 'Nâu boih tơdrong juăt gah tơmam soi huai đơ̆ng yoch athei pơlôch bĕ kon sem wă soi huai đơ̆ng yoch 'bơ̆t anăp Kră Yang. Tơ anih mă đe juăt kơ pơlôch kon sem wă pơyơ̆r tơmam soi 'buh noh jơ̆ tơmam rơgoh hloh. 
LEV.6.26	'Bok soi pơyơ̆r tơmam soi huai đơ̆ng yoch noh gô sa tơmam noh, đe gô sa lăm minh anih tơ cham Bơsŭn Anih Akŭm. 
LEV.6.27	Bu mă hơtŭt 'bơm 'nhĕm soi gô jing rơgoh păng tơdah pham sư tơprah tơ ao athei pih ao ih noh tơ lăm minh anih 'lơ̆ng rơgoh. 
LEV.6.28	Gŏ teh mă đêl pai boih 'nhĕm noh, athei teh pơchah lê̆; Tơdah đe pai noh hăm gŏ kong athei hơkôih păng ôp hăm đak mă rơgoh. 
LEV.6.29	Rim 'nu bơngai drŏ-nglo lăm lu 'bok soi gơh sa 'nhĕm noh; noh jing tơmam rơgoh hloh. 
LEV.6.30	Mă-lei tơdah tơmam soi wă huai dơ̆ng yoch đe chĕp ba tơ Bơsŭn Anih Akŭm wă soi sơmah huai đơ̆ng yoch lăm anih 'lơ̆ng rơgoh; athei soh lê̆ bĕ.
LEV.7.1	'Nâu tơdrong juăt gah tơmam soi huai đơ̆ng yoch jơ̆ tơmam 'lơ̆ng rơgoh hloh. 
LEV.7.2	Lăm anih đe pơlôch kon sem pơm tơmam soi 'buh na athei pơlôch kon sem pơm tơmam soi huai đơ̆ng yoch, đơ̆ng noh tơtraih pham sư jum dăr tơ chơnang soi. 
LEV.7.3	Păng đe pơyơ̆r đĭ tơmam kiĕng păng rơmă dôm klak mot sư, 
LEV.7.4	'bar tŏ boh-lăn hăm rơmă sư klep tơ rơhiĕo păng mơ'nhao hơtăng lom klơm, na pleh hơdai hăm 'bar tŏ boh-lăn. 
LEV.7.5	'Bok soi gô 'buh pơyơ̆r đĭ tơ chơnang soi, noh pơm tơmam soi 'buh ŭnh sa pơyơ̆r kơ Kră Yang jơ̆ tơmam soi huai đơ̆ng yoch. 
LEV.7.6	Lu drŏ-nglo lăm adrĕch 'bok soi gơh sa 'nhĕm noh, tơ minh anih rơgoh. Na noh jing tơmam 'lơ̆ng rơgoh hloh. 
LEV.7.7	Tơmam soi huai iŏk đơ̆ng pơm glăi kơ tơdrong juăt kư̆m thoi tơmam soi huai iŏk đơ̆ng pơm yoch, đei tơdrong juăt kơ lu sư 'bok soi gô soi sơmah wă sut tơdrong yoch păng 'bok soi yua sư. 
LEV.7.8	'Bok soi pơyơ̆r tơmam soi kơ bu sư gô đei akar đơ̆ng kon sem mă sư pơyơ̆r pơm tơmam soi 'buh noh 
LEV.7.9	Dôm tơmam pơyơ̆r tơpŭng mă pơtŏ bơih tơ bơmur ŭnh dah đĭ-đăng tơmam hơtŭk lăm gŏ dah đei hơdrĕng tơ gŏ gang dah phang tơ adring. Gô ăn kơ 'bok soi mă pơyơ̆r noh. 
LEV.7.10	Mă dôm lu tơmam pơyơ̆r tơpŭng phe 'ba đei jrâu đak rơmă dah lê̆ hrĕng kro gô 'măn lê̆ klah asong lei-lăi ăn kơ lu kon drŏ-nglo Arôn.
LEV.7.11	'Nâu boih tơdrong juăt gah tơmam soi 'blŏk bơnê gô pơyơ̆r kơ Kră Yang. 
LEV.7.12	Tơdah bu pơyơ̆r tơmam noh wă bơnê, sư athei pơyơ̆r tơmam soi lu 'bĕng ưh kơ đei hrâu hăm 'buih, dah jrâu hăm đak ôliwơ ôh. 'Bĕng klang ưh kơ hrâu hăm 'buih, jrâu hăm đak rơmă ôliwơ păng 'bĕng tơpŭng wă pơm 'bĕng hrâu hăm đak rơmă ôliwơ. 
LEV.7.13	'Bĕng tơpŭng hrâu hăm 'buih, na pơyơ̆r hơdai hăm tơmam soi 'blŏk bơnê. 
LEV.7.14	Sư gô iŏk minh pôm 'bĕng dơ̆ng lăm rim tơmam pơyơ̆r hăm phe 'ba pơyơ̆r kơ Kră Yang tơmam soi noh gô 'măn kơ 'bok soi, mă đêl tơtraih pham kon sem tơmam soi 'blŏk bơnê. 
LEV.7.15	'Nhĕm sĕch tơmam soi 'blŏk bơnê băt bơnê athei sa pơđĭ hloi lăm năr mă pơyơ̆r noh, ưh kơ gơh 'măn lê̆ oei đei truh pơgê ôh. 
LEV.7.16	Tơdah tơmam pơyơ̆r âu yua kơ tơdrong pơkă dah tơmam pơyơ̆r 'maih wă, đe gô sa tơmam soi noh lăm năr mă pơyơ̆r tơdah oei rơkah gơh sa năr dơning dơ̆ng. 
LEV.7.17	Mă-lei 'nhĕm sĕch oei rơkah truh năr mă pêng, đe gô soh lê̆ hăm ŭnh. 
LEV.7.18	Tơdah bu sa 'nhĕm soi noh lăm năr mă pêng, Kră Yang ưh kơ lăp ôh kơ bơngai pơyơ̆r păng Kră Yang kư̆m lăng ưh kơ yua kiơ kơ sư mơ̆n; noh jing tơmam soi Kră Yang areh, na bu sa tơmam noh gô pŭ iŏk tơdrong kư̆ kă sư. 
LEV.7.19	Ưh kơ gơh sa ôh 'nhĕm ayơ mă đei hơtŭt 'bơm tơmam 'mê̆-'mach, 'nhĕm noh athei 'buh hŭt lê̆ tơ ŭnh. 'Nhĕm ayơ mă gơh sa lu bơngai rơgoh đĕch gơh sa 'nhĕm noh. 
LEV.7.20	Bu mă đei tơdrong kơnê̆ 'mê̆-'mach na sa tơmam soi 'blŏk bơnê pơyơ̆r kơ Kră Yang, bơngai noh đe gô puh tơlĕch sư đơ̆ng kon pơlei pơla. 
LEV.7.21	Tơdah bơngai bu hơtŭt 'bơm tơmam kơnê̆ 'mê̆-'mach dah đơ̆ng kon bơngai 'mê̆-'mach, đơ̆ng kon sem brem ưh kơ rơgoh dah đơ̆ng tơdrong kiơ mă Kră Yang areh na sa 'nhĕm tơmam soi 'blŏk bơnê pơyơ̆r kơ Kră Yang, bơngai noh đe gô puh tơlĕch sư đơ̆ng kon pơlei pơla.
LEV.7.22	Kră Yang khan kơ Môis. 
LEV.7.23	Khan bĕ kơ kon pơlei Isơrael: Iĕm ưh kơ gơh sa ôh dôm rơmă rơmo, triu dah bơbe. 
LEV.7.24	Rơmă lu kon sem brem lôch kơmăp dah lôch đơ̆ng kon sem bri kăp hek gơh yua lăm tơdrong nai, mă-lei iĕm ưh kơ gơh sa ôh; 
LEV.7.25	bơngai bu sa rơmă lu kon sem brem yua 'buh hăm ŭnh sa pơyơ̆r kơ Kră Yang, đe gô puh tơlĕch sư đơ̆ng lăm kon pơlei sư kơdih. 
LEV.7.26	Tơ anih ayơ mă lu iĕm oei, lu iĕm 'nĕ kơ sa pham lu sem păr dah lu sem bri. 
LEV.7.27	Bu mă sa lu pham noh đe gô puh tơlĕch sư đơ̆ng lăm kon pơlei sư kơdih.
LEV.7.28	Kră Yang khan kơ Môis thoi âu: 
LEV.7.29	Roi tơbăt bĕ kơ kon pơlei Isơrael bơngai bu mă pơyơ̆r tơmam soi 'blŏk bơnê ăn kơ Kră Yang athei anhăk ba kơ Kră Yang tơmam soi mă đơ̆ng lăm tơmam soi 'blŏk bơnê sư. 
LEV.7.30	Sư athei chĕp ba hăm ti sư kơdih tơmam soi yua 'buh hăm ŭnh ăn kơ Kră Yang; sư athei chĕp ba rơmă hăm sĕch kơtơh, sĕch kơtơh wă yua lăm tơmam pơyơ̆r chro to, âu 'bơ̆t anăp Kră Yang; 
LEV.7.31	'bok soi gô soh rơmă tơ kơpal chơnang soi, na sĕch kơtơh gô 'măn kơ Arôn păng lu kon drŏ-nglo sư. 
LEV.7.32	Iĕm gô ăn kơ 'bok soi blu gah 'ma wă pơm tơmam pơyơ̆r gah tơmam soi 'blŏk bơnê. 
LEV.7.33	Bu lăm lu kon drŏ-nglo Arôn pơyơ̆r pham păng rơmă kon sem tơmam soi pơyơ̆r 'blŏk bơnê, bơngai noh gô đei iŏk blu gah 'ma. 
LEV.7.34	Yua kơ lăm lu tơmam pơyơ̆r 'blŏk bơnê chro to âu bơngai Isơrael Inh iŏk blu kon sem tơmam soi noh ăn kơ 'bok soi Arôn păng lu kon drŏ-nglo sư, kiơ̆ kơ tơdrong juăt oei ling-lang mă lu kon sâu bơngai Isơrael athei pơm kiơ̆. 
LEV.7.35	Noh tơmam soi 'măn đơ̆ng lăm lu tơmam soi yua 'buh hăm ŭnh pơyơ̆r kơ Kră Yang jao ăn kơ Arôn păng lu kon drŏ-nglo sư lăm năr mă đe tuh đak rơmă pôk sư pơm 'bok soi 'bơ̆t anăp Kră Yang. 
LEV.7.36	Noh tơdrong mă Kră Yang tơtă kơ kon pơlei Isơrael ăn kơ lu sư lăm năr sư chu tuh đak rơmă, noh jing minh tơdrong juăt wei ling-lang đơ̆ng jơhnơr âu truh tơ jơhnơr nai. 
LEV.7.37	Noh jơ̆ tơdrong juăt gah tơmam soi 'buh, gah tơmam soi phe 'ba, gah tơmam soi huai đơ̆ng yoch păng hơch 'bơm pơm yoch, gah tơmam soi pôk tơdrong jang păng tơmam soi 'blŏk bơnê. 
LEV.7.38	Kră Yang tơtă boih kơ Môis tơ kơpal kông Sinai, năr mă Sư tơtă kơ kon pơlei Isơrael pơyơ̆r tơmam soi lu sư kơ Kră Yang lăm char glă Sinai.
LEV.8.1	Kră Yang khan kơ Môis thoi âu: 
LEV.8.2	Chông ba bĕ Arôn păng lu kon drŏ-nglo sư, chĕp ba ao tai, đak rơmă pơgang 'bâu phu, rơmo dăm mơlôh, pơm tơmam soi pơyơ̆r huai đơ̆ng yoch, 'bar tŏ bơbe tơno păng 'bar tŏ 'bĕng ưh kơ đei 'buih. 
LEV.8.3	Đơ̆ng noh akŭm đĭ-đăng kon pơlei, 'bơ̆t anăp Bơsŭn Anih Akŭm. 
LEV.8.4	Môis pơm kiơ̆ hloi thoi nơ̆r Kră Yang pơkă. Kon pơlei akŭm hơdai tơ 'măng Bơsŭn Anih Akŭm. 
LEV.8.5	Môis pơma hăm lu bơngai akŭm: 'Nâu tơdrong Kră Yang pơkă boih athei pơm. 
LEV.8.6	Môis chông ba Arôn păng lu kon drŏ-nglo sư năm jê̆ păng iŏk đak pơ'nhao ăn kơ lu sư. 
LEV.8.7	Sư pơhrŭk ăn ao hơ'bơ̆l, tơ̆n ăn tơlei tơ̆n, sư pơhrŭk ăn ao tai êphot păng tơ̆n tơlei tơ̆n êphot đe tanh wê̆; wă kơ êphot huay kơ tơpleh. 
LEV.8.8	Sư atol bơnal tơ kơtơh păng pơklep Urim păng Thumim. 
LEV.8.9	Sư yơ̆l mu tơ kơ̆l sư, tơ anăp mu sư pơklep plăk maih, wă khan môk pơtao 'lơ̆ng rơgoh kiơ̆ kơ nơ̆r Kră Yang tơtă kơ Môis. 
LEV.8.10	Đơ̆ng noh, Môis iŏk pơgang 'bâu phu păng sư pik tơ Bơsŭn Anih Akŭm păng dôm tơmam lăm noh păng 'măn lê̆ pha jing tơmam rơgoh wă pơyơ̆r. 
LEV.8.11	Sư tơdjoh pơgang 'bâu phu tơpơh wơ̆t tơ kơpal chơnang soi păng tơdjoh tơ lu tơmam wă yua lăm chơnang soi noh kơthŭng păng jơ̆ng sư 'măn lê̆ pha jing rơgoh wă pơyơ̆r. 
LEV.8.12	Sư kư̆m tuh pơgang 'bâu phu noh kơpal kơ̆l Arôn wă kơ sư jing rơgoh. 
LEV.8.13	Đơ̆ng noh Môis krao lu kon drŏ-nglo Arôn năm jê̆ sư, pơhrŭk ăn ao tai, chô̆ tơlei tơ̆n, pơyơ̆l ăn môk kiơ̆ kơ Kră Yang đei pơtă kơ sư. 
LEV.8.14	Sư dui ba rơmo dăm mơlôh, wă pơm tơmam soi huai đơ̆ng yoch. Arôn păng lu kon drŏ-nglo sư dan ti lu sư kơpal kơ̆l kon rơmo noh. 
LEV.8.15	Môis pơlôch rơmo păng iŏk pham, yua hơnglâu ti sư pik pham noh tơ jum dăr ake chơnang soi wă kơ pơm kơ chơnang rơgoh; đơ̆ng noh tuh pham noh tơ jơ̆ng chơnang soi, thoi noh 'măn lê̆ chơnang soi rơgoh wă soi sơmah huai đơ̆ng yoch tơ noh. 
LEV.8.16	Sư iŏk lu rơmă lom klak, mơ'nhao lom klơm, 'bar tŏ boh-lăn păng rơmă sư, đơ̆ng noh Môis chĕp 'buh tơ kơpal chơnang soi. 
LEV.8.17	Oei pă lu akar, sĕch sư, ĭch sư, chĕp ba soh lê̆ tơ 'nguaih kơđông, kiơ̆ thoi nơ̆r Kră Yang 'Bok Kei-Dei đei pơkă kơ Môis. 
LEV.8.18	Môis sư kư̆m athei chĕp ba triu tơno wă yua pơm tơmam soi 'buh, Arôn păng lu kon drŏ-nglo sư dan ti tơ kơpal kơ̆l kon sem noh. 
LEV.8.19	Đơ̆ng noh Môis 'bet pơlôch păng tơtraih pham jum dăr chơnang soi. 
LEV.8.20	Đe kăt 'nhĕm bơbe noh kăt lơ kơnăt păng 'buh kơ̆l, hăm kơnăt păng lu rơmă noh. 
LEV.8.21	Đang kơ đe iŏk đak ôp klak mot, lu tơkong, đơ̆ng noh Môis iŏk đĭ akâu kon bơbe tơno 'buh pơyơ̆r tơ kơpal chơnang soi, noh pơm tơmam soi 'buh đei 'bâu phu yua 'buh hăm ŭnh wă pơyơ̆r kơ Kră Yang kiơ̆ thoi đei tơtă kơ Môis boih. 
LEV.8.22	Đơ̆ng noh Môis anhăk ba triu tơno nai dơ̆ng wă yua pơm tơmam soi pôk tơdrong jang, Arôn păng lu kon drŏ-nglo sư dan ti sư tơ kơpal kơ̆l triu tơno noh. 
LEV.8.23	Môis pơlôch kon triu, iŏk pham pik tơ hla đon gah 'ma Arôn păng pik tơ hơnglâu yŏng ti 'ma, tơ hơnglâu yŏng jơ̆ng 'ma Arôn. 
LEV.8.24	Môis kư̆m athei kon drŏ-nglo Arôn năm jê̆ păng kư̆m pik pham tơ hla đon gah 'ma lu sư, pik tơ hơnglâu yŏng ti 'ma lu sư pik tơ hơnglâu jơ̆ng 'ma lu sư; đơ̆ng noh Môis săi pham tăp dăr kơ chơnang soi. 
LEV.8.25	'Blă đơ̆ng noh sư iŏk rơmă, rơmă kiĕng, đĭ-đăng lu rơmă lu mơ'nhao dom tơ klơm, 'bar tŏ boh-lăn hăm rơmă đơ̆ng 'bar tŏ boh-lăn păng blu gah 'ma. 
LEV.8.26	Sư iŏk dơ̆ng đơ̆ng lăm bai 'bĕng ưh kơ đei 'buih pông mă dan 'bơ̆t anăp Kră Yang boih, minh tŏ 'bĕng iĕ ưh kơ đei 'buih pông, minh tơpei 'bĕng đei jrâu đak rơmă păng minh hlak 'bĕng klang, dan lu 'bĕng noh tơ kơpal lu rơmă păng blu gah 'ma. 
LEV.8.27	Sư dan đĭ-đăng tơmam noh lăm ti Arôn păng lăm ti lu kon drŏ-nglo sư. Sư pơyơ̆r chro 'ma 'ngiĕo 'bơ̆t anăp Kră Yang. 
LEV.8.28	Môis iŏk hĭ tơmam noh đơ̆ng ti lu sư, chĕp ba 'buh pơyơ̆r tơ kơpal chơnang soi dan hơdai kơpal tơmam soi 'buh, noh jing tơmam soi pôk tơdrong jang đei 'bâu phu 'lơ̆ng tơmam ăn ŭnh sa pơyơ̆r kơ Kră Yang. 
LEV.8.29	Môis iŏk sĕch kơtơh kon triu tơno kiơ̆ kơ tơdrong pơyơ̆r chro 'ma 'ngiĕo 'bơ̆t anăp Kră Yang noh 'nhĕm ăn kơ Môis kiơ̆ thoi Kră Yang pơkă kơ sư. 
LEV.8.30	Đơ̆ng noh Môis iŏk đak rơmă pơgang 'bâu phu păng pham đơ̆ng kơpal chơnang soi, na prôi tơ Arôn păng hơbĕn ao sư păng kư̆m prôi tơ lu kon drŏ-nglo sư, tơ hơbĕn ao lu sư mơ̆n. Thoi noh Môis 'măn lê̆ kơ Arôn hăm lu hơbĕn ao sư păng lu kon drŏ-nglo sư, hăm hơbĕn ao lu sư. 
LEV.8.31	Môis khan kơ Arôn păng lu kon drŏ-nglo sư: Lu iĕm athei pai sa 'nhĕm tơ anăp 'măng Bơsŭn Anih Akŭm păng sa hloi tơ noh, sa hăm 'bĕng lăm bai gah tơmam soi pôk tơdrong jang, thoi inh đei pơkă bơih kơ Arôn păng lu kon drŏ-nglo sư gô sa 'nhĕm noh. 
LEV.8.32	Mă-lei lu iĕm athei soh lê̆ lu 'bĕng mă oei rơkah noh tơ lăm ŭnh. 
LEV.8.33	Lăm tơpơh năr lu iĕm ưh kơ gơh lĕch ôh đơ̆ng 'măng Bơsŭn Anih Akŭm, dĭng truh tơ dang yơ mă năr pôk tơdrong jang iĕm keh đang, yua kơ tơdrong pôk tơdrong jang iĕm noh keh tơpơh năr. 
LEV.8.34	Thoi đei pơm boih năr âu Kră Yang pơkă bơih, wă pơm kơ lu iĕm rơgoh đơ̆ng tơdrong yoch. 
LEV.8.35	Thoi noh iĕm athei oei kơtă tơ 'măng Bơsŭn Anih Akŭm măng păng 'năr, kơtĕch lăm tơpơh năr, pơm thoi Kră Yang đei pơkă boih kơnh hli kơ lu iĕm lôch, yua kơ Sư đei tơtă kơ inh thoi noh. 
LEV.8.36	Arôn păng lu kon drŏ-nglo sư pơm dôm tơdrong noh kiơ̆ thoi Kră Yang yua Môis tơtă ăn.
LEV.9.1	Lăm năr mă tơhngam Môis krao Arôn păng lu kon drŏ-nglo sư păng đĭ-đăng lu kră bơngai Isơrael. 
LEV.9.2	Sư khan bơtho Arôn thoi âu: Rôp iŏk bĕ minh pôm kon rơmo tơno wă pơm tơmam soi huai đơ̆ng yoch, minh pôm triu tơno pơm tơmam soi 'buh, 'bar tŏ noh ưh kơ đei jĭ kiơ ôh păng pơyơ̆r 'bơ̆t anăp Kră Yang. 
LEV.9.3	Ih athei khan bĕ kơ bơngai Isơrael: Lu iĕm athei rôp minh pôm bơbe tơno pơm tơmam soi huai đơ̆ng yoch, minh pôm rơmo kon păng minh pôm triu kon mă ưh kơ đei jĭ kiơ ôh păng 'bar tŏ noh đei minh sơnăm ngăl bơih. Wă pơm tơmam soi 'buh. 
LEV.9.4	Minh pôm rơmo dăm, minh pôm triu tơno, wă pơm tơmam soi 'blŏk bơnê, pơyơ̆r 'bơ̆t anăp Kră Yang păng tơmam pơyơ̆r tơpŭng lŭk hrâu boih hăm đak rơmă ôliwơ yua kơ năr âu Kră Yang gô tơ'bôh akâu Sư kơdih kơ iĕm. 
LEV.9.5	Thoi noh lu sư chĕp ba tơ anăp Bơsŭn Anih Akŭm dôm tơmam mă Môis đei pơkă bơih; đơ̆ng noh đĭ-đăng lu bơngai năm akŭm năm jê̆ Bơsŭn Anih Akŭm dơ̆ng 'bơ̆t anăp Kră Yang. 
LEV.9.6	Môis khan: 'Nâu tơdrong mă Kră Yang tơtă, lu iĕm pơm bĕ na tơdrong ư-ang Kră Yang gô tơ'bôh kơ lu iĕm. 
LEV.9.7	Môis khan dơ̆ng kơ Arôn: Ih athei năm jê̆ tơ chơnang soi, pơyơ̆r bĕ tơmam soi huai đơ̆ng yoch păng pơyơ̆r tơmam soi 'buh ih, wă soi huai đơ̆ng yoch ih kơdih gơh rơgoh păng soi huai đơ̆ng yoch kon pơlei pơla păng sơmah huai đơ̆ng yoch lu sư, kiơ̆ thoi Kră Yang đei tơtă bơih. 
LEV.9.8	Thoi noh Arôn năm jê̆ tơ chơnang soi, pơlôch kon rơmo tơno yua pơm tơmam soi huai đơ̆ng yoch sư kơdih. 
LEV.9.9	Lu kon drŏ-nglo Arôn iŏk pham ba kơ sư, sư tôt hơnglâu ti sư tơ pham pik tơ lu ake chơnang soi, đơ̆ng noh tuh pham tơ jơ̆ng chơnang soi. 
LEV.9.10	Sư iŏk soh pơyơ̆r rơmă, 'bar tŏ boh-lăn păng mơ'nhao hơtăng lom klơm kon sem tơmam soi huai đơ̆ng yoch, pơyơ̆r tơ chơnang soi, kiơ̆ thoi Kră Yang tơtă bơih kơ Môis. 
LEV.9.11	Sư 'buh lê̆ sĕch hăm akar tơ 'nguaih kơ kơđông. 
LEV.9.12	Đơ̆ng noh sư pơlôch kon sem pơm tơmam soi 'buh; lu kon drŏ-nglo Arôn chĕp ba kơ sư pham, na sư săi pham noh tăp dăr kơ chơnang soi. 
LEV.9.13	Lu sư kư̆m ăn kơ Arôn lu 'nhĕm kăt lê̆ bơih păng kơ̆l sư hloi, na soh pơyơ̆r đĭ tơmam soi noh tơ kơpal chơnang soi. 
LEV.9.14	Sư ôp klak mot păng tơkong anhăk ba 'buh hơdai hăm tơmam soi 'buh tơ chơnang soi. 
LEV.9.15	Păng sư pơyơ̆r tơmam soi kon pơlei pơla. Sư rôp bơbe tơno pơm tơmam soi huai đơ̆ng yoch kon pơlei păng pơlôch kon bơbe noh, pơyơ̆r wă huai đơ̆ng yoch, nhen thoi tơmam soi huai đơ̆ng yoch mă adrol ki. 
LEV.9.16	Sư pơyơ̆r tơmam soi 'buh, kiơ̆ thoi tơdrong juăt. 
LEV.9.17	Đơ̆ng noh sư pơyơ̆r tơmam soi hăm phe 'ba, sư chup minh kơđôp anhăk ba soh tơ chơnang soi 'nguaih kơ tơmam soi 'buh til pơgê. 
LEV.9.18	Kŭm thoi noh mơ̆n, sư pơlôch rơmo păng triu tơno pơm tơmam soi 'blŏk bơnê yua kơ kon pơlei pơla. Lu kon drŏ-nglo Arôn ăn kơ sư pham na sư tơtraih pham noh tăp dăr kơ chơnang soi. 
LEV.9.19	Păng kư̆m chĕp ba kơ sư rơmă rơmo păng triu tơno, rơmă kiĕng, lu rơmă lom klak 'bar tŏ boh-lăn păng pơ'nhao lom klơm. 
LEV.9.20	Lu sư dan lu rơmă tơ kơpal sĕch kơtơh, đơ̆ng noh soh pơyơ̆r tơ kơpal chơnang soi. 
LEV.9.21	Arôn iŏk sĕch kơtơh păng blu 'ma pơm tơmam soi chro 'ma 'ngiĕo 'bơ̆t anăp Kră Yang thoi Môis tơtă. 
LEV.9.22	Đơ̆ng rŏng kơ Arôn yơ̆r ti sư tơklă gah kon pơlei pơla sơkat ăn pŭn hiôk kơ lu sư pơyơ̆r tơmam soi huai đơ̆ng yoch, tơmam soi 'buh păng tơmam soi 'blŏk bơnê, na sư jur đơ̆ng chơnang soi. 
LEV.9.23	Môis păng Arôn mơ̆t lăm Bơsŭn Anih Akŭm; kơplah sư wă lĕch đơ̆ng hnam noh, bre sư sơkat pŭn hiôk ăn kơ kon pơlei pơla. Na tơdrong ư-ang Kră Yang tơ'bôh 'bơ̆t anăp đĭ-đăng kon pơlei. 
LEV.9.24	Ŭnh lĕch đơ̆ng anăp Kră Yang sa tơmam soi 'buh păng rơmă kơpal chơnang soi. 'Bơ̆t đĭ-đăng kon pơlei 'bôh tơdrong noh, wang chhôk jreo drap kŭp kơ̆l tơ teh.
LEV.10.1	Nađap păng Abihu 'bar 'nu kon drŏ-nglo Arôn, măr sư tă kơ chĕp gĕl tơmam 'bâu phu ngăl, tah ŭnh lăm noh, tah tơmam 'bâu phu kơpal păng pơyơ̆r ŭnh đơ̆ng nai 'bơ̆t anăp Kră Yang. Ŭnh thoi noh Kră Yang ưh kơ đei tơtă ôh kơ lu sư. 
LEV.10.2	Ŭnh đơ̆ng anăp Kră Yang soh chhông bre noh, na măr sư lôch hloi 'bơ̆t anăp Kră Yang. 
LEV.10.3	Thoi noh Môis khan kơ Arôn tơdrong âu: Kră Yang đei khan boih, Inh gô pơdah jơhngơ̆m rơgoh Inh kơ lu đe bu mă oei jê̆ Inh păng Inh đei tơdrong đe pơyom 'bơ̆t anăp đĭ-đăng kon pơlei. Arôn ngăn hreh. 
LEV.10.4	Đơ̆ng noh Môis krao Misael păng Êlsaphan, 'bar 'nu kon drŏ-nglo Usiêl, ma Arôn păng khan kơ lu sư: Năm jê̆ tơ âu, tung bĕ akâu 'nhŏng oh iĕm lôch weh đơ̆ng anih rơgoh. Anhăk ba tơ 'nguaih kơđông. 
LEV.10.5	Thoi noh sư năm jê̆ tung anhăk 'bar 'nu bơngai oei hrŭk ba ao tai sư, tung tơ 'nguaih kơ kơđông, kiơ̆ thoi Môis tơtă boih. 
LEV.10.6	Đơ̆ng noh Môis khan kơ Arôn păng 'bar 'nu kon sư Êlêasar păng Ithamar: Iĕm 'nĕ kơ achăng sŏk ôh păng 'nĕ kơ hek ao lu iĕm kơdih, kơnh hli kơ lu iĕm lôch păng kơnh tơdrong hil mĭl Kră Yang gô truh kơ đĭ-đăng kon pơlei oei akŭm, mă-lei 'nhŏng oh lu iĕm, adrĕch Isơrael iĕm, athei nhơ̆m kơ lu bơngai mă Kră Yang soh chhông hăm ŭnh. 
LEV.10.7	Thoi noh lu iĕm 'nĕ kơ lĕch ôh đơ̆ng 'măng Bơsŭn Anih Akŭm kơnh hli kơ iĕm lôch, yua kơ đak pơgang 'bâu phu Kră Yang tuh boih kơ kơ̆l lu iĕm. Lu sư chu hloi nơ̆r Môis pơma.
LEV.10.8	Kră Yang khan kơ Arôn thoi âu: 
LEV.10.9	Layơ mă ih păng lu kon drŏ-nglo ih mơ̆t lăm Bơsŭn Anih Akŭm 'nĕ kơ et sik hơmu păng huch tơmam kiơ mă pơm kơ iĕm suai kơnh hli kơ iĕm lôch. Tơdrong noh jing tơdrong juăt tơtă ling-lang lăm đĭ jơhnơr lu iĕm. 
LEV.10.10	Wă kơ iĕm gơh kơnăl tơdrong 'lơ̆ng hăm tơdrong kơnê̆, tơdrong rơgoh păng tơdrong ưh kơ rơgoh. 
LEV.10.11	Păng lu iĕm athei bơtho kơ bơngai Isơrael dôm tơdrong juăt mă Kră Yang đei yua Môis bơtho ăn. 
LEV.10.12	Môis khan kơ Arôn păng lu kon drŏ-nglo sư oei arih, noh Êlêasar păng Ithamar. Ih iŏk bĕ tơmam pơyơ̆r, phe 'ba mă oei rơkah, đơ̆ng soh pơyơ̆r tơ chơnang soi kơ Kră Yang boih athei sa hloi hăm 'bĕng ưh kơ đei 'buih pông 'bơ̆t cheng chơnang soi; yua kơ tơmam âu jơ̆ rơgoh. 
LEV.10.13	Athei sa tơmam soi âu tơ anih 'lơ̆ng rơgoh hloh, yua kơ tơmam âu 'măn lê̆ kơ ih păng lu kon drŏ-nglo ih đơ̆ng tơmam soi ăn hăm ŭnh sa pơyơ̆r kơ Kră Yang, yua kơ Sư pơkă boih kơ inh. 
LEV.10.14	Mă-lei sĕch kơtơh mă pơyơ̆r chro 'ma 'ngiĕo păng blu kon sem dơrong mă đei pơyơ̆r hiŏng tơ kơpal, na ih păng lu kon akăn ih athei sa tơ minh anih rơgoh yua kơ đe đei 'măn lê̆ kơ ih păng lu kon drŏ-nglo ih đơ̆ng lu tơmam pơyơ̆r 'blŏk bơnê đơ̆ng kon pơlei Isơrael. 
LEV.10.15	Lu sư gô chĕp ba blu kon sem dơrong soi pơyơ̆r hiŏng tơ kơpal păng sĕch kơtơh mă đei pơyơ̆r chro 'ma 'ngiĕo hăm lu rơmă sư, wă soi pơyơ̆r chro 'ma 'ngiĕo 'bơ̆t anăp Kră Yang, dôm tơmam noh đe 'măn bơih kơ ih păng lu kon drŏ-nglo ih, kiơ̆ kơ tơdrong juăt ling-lang, mă Kră Yang đei tơtă bơih. 
LEV.10.16	Môis chă kon bơbe tơno wă pơm tơmam soi sơmah huai đơ̆ng yoch, 'bôh đe 'buh khôi bơih, na sư mĭl kơ Êlêasar păng Ithamar, 'bar 'nu kon Arôn mă oei arih păng khan: 
LEV.10.17	Liơ măr iĕm ưh kơ sa 'nhĕm tơmam soi huai đơ̆ng yoch tơ anih 'lơ̆ng rơgoh? Yua kơ noh jing tơmam 'lơ̆ng rơgoh hloh mă đe ăn boih kơ lu iĕm, wă kơ lu iĕm pŭ đĭ-đăng tơdrong yoch kon pơlei pơla păng soi sơmah huai đơ̆ng yoch ăn kơ lu sư 'bơ̆t anăp Kră Yang. 
LEV.10.18	Pham sư ưh kơ anhăk ba tơ anih 'lơ̆ng rơgoh ôh, trŏ sư, iĕm sa tơmam âu tơ anih 'lơ̆ng rơgoh kiơ̆ thoi nơ̆r inh tơtă. 
LEV.10.19	Mă-lei Arôn tơl Môis: Năr âu lu sư pơyơ̆r boih tơmam soi huai đơ̆ng yoch păng tơmam soi lu sư 'buh 'bơ̆t anăp Kră Yang; na kư̆m đei tơdrong truh kơ inh. Tơdah năr âu inh sa tơmam soi huai đơ̆ng yoch, lei Kră Yang hăm lăp đon kơ inh ưh? 
LEV.10.20	Môis kơtơ̆ng tơdrong tơl thoi ei sư drơ̆ng trŏ.
LEV.11.1	Kră Yang khan kơ Môis păng Arôn: 
LEV.11.2	Khan bĕ kơ kon pơlei Isơrael: 'Nâu dôm lu kon sem brem arih kơpal teh noh iĕm gơh sa đĭ-đăng. 
LEV.11.3	Kon sem brem ayơ mă đei kơchôp blah, kơchôp jơ̆ng blah 'bar păng gơh mơkan noh lu iĕm gơh sa. 
LEV.11.4	Mă-lei tơdah kon sem brem ayơ mă lăp pôm gơh mơkan đĕch, dah lăp đei kơchôp blah đĕch lu kon sem brem noh iĕm ưh kơ gơh sa ôh, thoi kơ aseh lăk-đa sư mơkan 'nhĕt mă-lei ưh kơ đei kơchôp blah jing ưh kơ rơgoh. 
LEV.11.5	Kơne bri sư mơkan mă-lei ưh kơ đei kơchôp blah jing ưh kơ rơgoh. 
LEV.11.6	Tơpai bri sư mơkan mă-lei ưh kơ đei kơchôp blah jing ưh kơ rơgoh kơ iĕm, ưh kơ gơh sa. 
LEV.11.7	Nhŭng sư đei kơchôp blah, jơ̆ng ti 'bar pah hơtuch adrol mă-lei ưh kơ mơkan, jing ưh kơ rơgoh. 
LEV.11.8	Lu iĕm ưh kơ gơh sa 'nhĕm lu sem noh păng ưh kơ gơh hơtŭt 'bơm akâu lu kon sem brem noh dah sư lôch boih; ưh kơ rơgoh kơ iĕm ôh. 
LEV.11.9	Dôm lu kon sem oei lăm đak lu iĕm gơh sa, noh lu kon sem mă đei hla đon păng đei kơchap mă oei lăm đak dơsĭ dah oei lăm đak krong. 
LEV.11.10	Dôm sem brem kiơ lăm đak dơsĭ dah lăm đak krong dôm lu adrĕch arih lăm đak mă ưh kơ đei hla đon păng ưh kơ đei kơchap lu iĕm ưh kơ gơh sa ôh, lu iĕm athei lăng krưp sem noh. 
LEV.11.11	Dôm lu adrĕch sem brem âu; iĕm athei areh lăng krưp dêh 'nĕ kơ sa 'nhĕm sư păng athei lăng akâu sư lôch noh krưp dêh. 
LEV.11.12	Đĭ-đăng lu sem brem lăm đak mă ưh kơ đei hla đon păng ưh kơ đei kơchap jing tơmam mă lu iĕm lăng areh krưp dêh. 
LEV.11.13	Lăm dôm lu kon sem păr, lu adrĕch mă lu iĕm trŏ kơ areh lăng krưp dêh noh jơ̆ klang, grơ̆, klang kok ưh kơ gơh kơ sa ôh. 
LEV.11.14	Klang kơtơp păng klang gơsum, kiơ̆ kơ adrĕch sư. 
LEV.11.15	Đĭ-đăng ak kiơ̆ kơ adrĕch sư. 
LEV.11.16	Sem chhơng, sem đak dơsĭ sem tre-wĕt, koch lĕk, kiơ̆ kơ adrĕch; 
LEV.11.17	sem ditdut, klang kok, sem bơrơ̆m. 
LEV.11.18	Iĕr đak, sem hơkiĕng, klang sa tơmam ôm. 
LEV.11.19	Bôngko, hơda, kiơ̆ kơ adrĕch sư, tre-yang păng hơmiĕt. 
LEV.11.20	Đĭ-đăng lu kon sem đei pơnăr mơmŏ hăm puăn pah jơ̆ng noh jing tơmam lu iĕm areh lăng krưp. 
LEV.11.21	Mă-lei kon sem ayơ mă đei pơnăr mơmŏ hăm puăn pah jơ̆ng na gơh pơplŏng kơpal, noh lu iĕm gơh sa. 
LEV.11.22	'Nâu lu iĕm gơh sa, noh lep ba kiơ̆ kơ adrĕch sư, adro kiơ̆ kơ adrĕch sư, lep tung-nut kiơ̆ kơ adrĕch sư, ler kiơ̆ kơ adrĕch sư. 
LEV.11.23	Đĭ-đăng lu kon sem nai, đei pơnăr nơnăm hăm puăn pah jơ̆ng jing tơmam mă lu iĕm areh lăng krưp. 
LEV.11.24	Yua kơ lu kon sem 'nâu bơih na lu iĕm jing 'mê̆-'mach, bu mă hơtŭt 'bơm akâu lôch lu kon sem âu gô đei 'mê̆-'mach truh kơmăng. 
LEV.11.25	Bu chĕp akâu lôch kon sem noh, athei pih hơbĕn ao tai sư păng jing kơnê̆ 'mê̆-'mach truh kơmăng. 
LEV.11.26	Lu kon sem brem ayơ đei kơchôp blah mă-lei ưh kơ đei 'bar pah jơ̆ng ti păng ưh kơ đei mơkan, noh trŏ kơ pơm kơ lu iĕm kơnê̆ 'mê̆-'mach bơih, na bu hơtŭt 'bơm gô kơnê̆ 'mê̆-'mach. 
LEV.11.27	Lu adrĕch ayơ mă đei puăn pah jơ̆ng ti na yak nơnăm hăm tơpang jơ̆ng noh jing tơmam ưh kơ rơgoh kơ lu iĕm, bu mă hơtŭt 'bơm akâu lôch lu sem brem noh gô đei tơdrong kơnê̆ 'mê̆-'mach truh kơmăng. 
LEV.11.28	Na bơngai bu mă chĕp ba akâu lôch lu kon sem brem noh athei pih hơbĕn ao tai sư păng gô kơnê̆ 'mê̆-'mach truh kơmăng, dôm lu adrĕch tơmam noh ưh kơ rơgoh kơ lu iĕm. 
LEV.11.29	Lăm lu adrĕch mă mơmŏ kơpal teh, 'nâu lu adrĕch mă ưh kơ rơgoh kơ lu iĕm: Kur, kơne, makuey kiơ̆ kơ adrĕch sư. 
LEV.11.30	Păkkê, morkung, chŭ-chă, makuey păr. 
LEV.11.31	Lăm lu adrĕch noh pơm kơ lu iĕm ưh kơ rơgoh, bu hơtŭt 'bơm akâu lôch sư gô đei kơnê̆ 'mê̆-'mach truh kơmăng. 
LEV.11.32	Dôm lu adrĕch tơmam 'nâu, akâu lôch sư mă huŏng 'bơm tơ kơpal tơmam kiơ, pơm kơ tơmam noh jing kơnê̆ 'mê̆-'mach, lu tơmam pơm hăm 'long, hơbĕn ao, tơmam pơm păng akar, kơdŭng wă khan tơmam mă bơ̆n juăt kơ yua, athei tong tơmam noh lăm đak, sư gô kơnê̆ 'mê̆-'mach truh kơmăng păng đơ̆ng noh gô jing rơgoh dơ̆ng. 
LEV.11.33	Tơdah akâu noh huŏng lăm ge, dôm tơmam tah lăm noh jing kơnê̆ 'mê̆-'mach đĭ iĕm athei teh pơchah lê̆ ge noh. 
LEV.11.34	Dôm tơmam sa, nhă, dah đak đơ̆ng ge noh 'bơm, tơmam noh jing kơnê̆ 'mê̆-'mach đĭ mă khan tơmam noh tah lăm ge dah đak kơnê̆ noh 'bơm kư̆m jing kơnê̆ mơ̆n. 
LEV.11.35	Dôm tơmam dah đei akâu lôch huŏng 'bơm tŏ sĕt sư gô kơnê̆ đĭ. Mă tơnuh gŏ mă chơđah gŏ athei teh pơchah lê̆; sư jing kơnê̆ 'mê̆-'mach bơih, iĕm athei lăng sư kơnê̆ 'mê̆-'mach bơih. 
LEV.11.36	Minh pôm tu đak glung dah đak dơnâu iĕm lăng sư thoi rơgoh; tơdah đei akâu lôch kon sem brem huŏng đak noh jing kơnê̆ 'mê̆-'mach. 
LEV.11.37	Tơdah akâu lôch kon sem kiơ mă huŏng 'bơm lăm adrĕch găr đe wă rei, na adrĕch găr noh đe oei jô̆ sư rơgoh. 
LEV.11.38	Mă-lei tơdah đe tuh đak kơpal găr adrĕch păng tơdah đei akâu kon sem lôch mă huŏng 'bơm gar, adrĕch noh gô jing kơnê̆ 'mê̆-'mach kơ lu iĕm. 
LEV.11.39	Tơdah minh pôm kon sem brem iĕm gơh sa na lôch hĭ, bu mă hơtŭt 'bơm akâu sư kư̆m jing kơnê̆ 'mê̆-'mach truh kơmăng. 
LEV.11.40	Bu mă sa 'nhĕm lôch noh athei pih hơbĕn ao tai sư păng gô 'bơm 'mê̆-'mach truh kơmăng păng bu mă chĕp ba akâu lôch noh kư̆m athei pih hơbĕn ao sư gô đei 'mê̆-'mach truh kơmăng. 
LEV.11.41	Đĭ-đăng kon sem ayơ mă mơmŏ kơpal teh tă kơ lăng kơnê̆ krưp ngăl, ưh kơ gơh kơ sa 'nhĕm sư ôh. 
LEV.11.42	Thoi noh ưh kơ gơh sa 'nhĕm sư ôh lu kon sem mă mơmŏ kơpal teh, kon sem ayơ mă mơmŏ hor hăm klak yak nơnăm hăm puăn pah jơ̆ng ti dah nơnăm hăm lơ jơ̆ng, yua kơ noh lăng krưp dêh. 
LEV.11.43	Lu iĕm 'nĕ kơ ăn minh pôm kon sem mă 'bơm tơ akâu lu iĕm pơm kơ lu iĕm 'mê̆-'mach, kơnh lu iĕm jing ưh kơ rơgoh. Athei lăng krưp dêh tơdrong noh. 
LEV.11.44	Yua kơ Inh boih Kră Yang 'Bok Kei-Dei lu iĕm, Inh 'lơ̆ng rơgoh, lu iĕm kư̆m athei oei rơgoh, na gơh rơgoh tơpă. Lu iĕm 'nĕ kơ ăn minh pôm kon sem kiơ mơmŏ kơpal teh mă pơm kơ lu iĕm jing kơnê̆ 'mê̆-'mach. 
LEV.11.45	Yua kơ Inh boih Kră Yang Tơ'ngla mă anhăk ba lu iĕm lĕch đơ̆ng char Êyiptơ jing Kră Yang 'Bok Kei-Dei lu iĕm, lu iĕm athei rơgoh 'lơ̆ng, yua kơ Inh 'lơ̆ng rơgoh. 
LEV.11.46	Noh jơ̆ tơdrong juăt gah kon sem brem, gah lu sem păr tơ kơpal, lu ka kon sem lăm đak păng lu kơep lep-ler mơmŏ kơpal teh. 
LEV.11.47	Klah lê̆ pha wă kơ băt kon sem brem ayơ mă ưh kơ rơgoh păng ayơ mă rơgoh, kon sem arih đe gơh sa păng ưh kơ gơh sa.
LEV.12.1	Kră Yang khan kơ Môis: 
LEV.12.2	Khan bĕ kơ kon pơlei Isơrael, tơdah đei minh 'nu drŏ-kăn anăp păng hơiơch kơ minh 'nu kon hơ'lơ̆p drŏ-nglo, sư gô jing kơnê̆ 'mê̆-'mach lăm tơpơh năr; kư̆m thoi kơplah sư 'bôh jơ̆ng mơ̆n. 
LEV.12.3	Năr mă tơhngam đe gô kăt tơdra akar kơ kon drŏ-nglo sư. 
LEV.12.4	Đơ̆ng noh bơngai drŏ-kăn noh athei oei lăm pêng-jĭt pêng năr, wă kơ rơgoh lê̆ pham sư, ưh kơ gơh hơtŭt 'bơm tơmam kiơ mă rơgoh 'lơ̆ng, dah năm mơ̆t tơ anih 'lơ̆ng rơgoh, dĭng truh đĭ năr pơm rơgoh akâu sư 'mơ̆i. 
LEV.12.5	Mă-lei tơdah sư tơpŭ minh 'nu kon drŏ-kăn, sư gô jing 'mê̆-'mach lăm 'bar giĕng kư̆m thoi kơplah sư 'bôh hơbĕn mơ̆n, sư gô oei lăm tơdrong kơnê̆ 'mê̆-'mach sư, lăm tơdrâu-jĭt tơdrâu năr, wă kơ jing rơgoh 'lơ̆ng kơ đơ̆ng pham. 
LEV.12.6	Tơdah kơtĕch boih măng năr oei rơgoh tơpŭ nge drŏ-nglo dah drŏ-kăn sư, ăn kơ sư năm ba nge noh kơ 'bok soi tơ Bơsŭn Anih Akŭm chĕp ba minh pôm kon triu minh sơnăm, wă pơm tơmam soi 'buh păng minh pôm kon kơtơp dah pơgâm wă pơm tơmam soi huai đơ̆ng yoch. 
LEV.12.7	'Bok soi gô pơyơ̆r tơmam soi noh, 'bơ̆t anăp Kră Yang wă soi sơmah huai yoch sư, kơplah noh sư gô jing rơgoh đơ̆ng pham sư, noh jơ̆ tơdrong juăt bơngai drŏ-kăn hơiơch kơ kon drŏ-nglo dah drŏ-kăn. 
LEV.12.8	Tơdah sư chă ưh kơ kĕ đei minh pôm kon triu, sư athei rôp 'bar tŏ sem pơgâm dah 'bar tŏ kon kơtơp. Minh pôm 'măn kơ tơmam soi 'buh, minh pôm yua pơm kơ tơmam soi huai đơ̆ng yoch, 'bok soi gô soi sơmah huai yoch sư, na sư gô rơgoh.
LEV.13.1	Kră Yang khan dơ̆ng kơ Môis păng Arôn: 
LEV.13.2	Tơdah minh 'nu bơngai 'bôh akâu sư pơ'ngeh păng wă đuh, dah jĭ sư thoi lak kok păng jing hloi chin tơ akâu sư, athei đe chông ba sư tơ 'bok soi tơm Arôn, dah năm ba sư tơ minh 'nu lăm lu kon drŏ-nglo sư, mă pơm 'bok soi. 
LEV.13.3	'Bok soi gô lăng lăng rơka jĭ tơ akâu sư, tơdah sŏk sop 'bơ̆t jĭ tơ akâu sư noh tơplih jing kok păng Jĭ sư jrŭ 'biơ̆ kơ akar so, noh jing jĭ chin, tơdah 'bok soi lăng đang bơih, sư gô jô̆ bơngai âu jing jĭ kơnê̆. 
LEV.13.4	Mă-lei tơdah anih lak jing kok lăm akâu sư huay kơ jrŭ 'biơ̆ hăm akar so sư păng sŏk sop ưh kơ jing kok ôh, 'bok soi sư gô chĭt bơngai noh lăm tơpơh năr. 
LEV.13.5	Lăm năr mă tơpơh 'bok soi gô lăng sư dơ̆ng. Tơdah jĭ sư oei hơnơ̆ng huay kơ lanh tơ akar nai, 'bok soi gô chĭt sư mă 'bar lăm tơpơh năr dơ̆ng. 
LEV.13.6	Hlôi kơ tơpơh năr noh 'bok soi gô lăng sư dơ̆ng. Tơdah lak sư noh yơ̆m bơih ưh pă lanh tơ akar nai, 'bok soi gô jô̆ sư rơgoh, noh jĭ pơtôch đĕch. Lei sư gô pih hơbĕn ao sư jing rơgoh. 
LEV.13.7	Mă-lei tơdah đơ̆ng rŏng kơ sư dơ̆ng 'bơ̆t anăp 'bok soi wă jô̆ sư 'lơ̆ng rơgoh, na jĭ đuh sư iung lanh dơ̆ng tơ lăm akar, bơngai noh sư athei năm pơlơ̆k tơ 'bok soi tăl mă 'bar. 
LEV.13.8	'Bok soi gô lăng hơlen tơdah jĭ đuh sư iung lanh dơ̆ng tơ akâu akar sư na pơm kơ bơngai noh jing kơnê̆ 'mê̆-'mach; lei noh jơ̆ Jĭ chin bơih. 
LEV.13.9	Tơdah minh 'nu bơngai 'bơm chin bơih, athei đe ba sư tơ'bôh tơ 'bok soi. 
LEV.13.10	'Bok soi gô lăng sư tơdah đei pơ'ngeh tơ lăm akar, pơm kơ sŏk sop jing kok păng đei 'breo lăm pơ'ngeh sư, 
LEV.13.11	noh boih Jĭ chin oei ngăn lăm akâu akar sư păng 'bok soi gô jô̆ sư kơnê̆ 'mê̆-'mach bơih, 'bok soi ưh kơ kăl chĭt sư ôh, yua kơ sư jing kơnê̆ bơih. 
LEV.13.12	Tơdah Jĭ chin lanh jơ̆p kơ akâu akar sư, đơ̆ng kơ̆l truh tơ jơ̆ng, jơ̆p-jang 'bok soi lăng 'bôh nhen. 
LEV.13.13	'Bok soi gô lăng, tơdah jĭ chin jơ̆p-jang 'bĕnh kơ akâu sư boih, 'bok soi jô̆ sư jing rơgoh kơ tơdrong jĭ noh, akar sư jing kok jơ̆p-jang akâu na noh jing rơgoh bơih. 
LEV.13.14	Mă-lei năr ayơ mă sĕch akâu nhen đum 'brê na sư noh jing kơnê̆ 'mê̆-'mach. 
LEV.13.15	Mưh 'bok soi lăng 'bôh sĕch akar sư đum 'brê na jô̆ sư jing kơnê̆ 'mê̆-'mach. Sĕch đum 'brê noh jing kơnê̆ 'mê̆-'mach, noh Jĭ chin bơih. 
LEV.13.16	Mă-lei tơdah akâu akar sư đơ̆ng 'brê jing kok sư athei năm tơ'bôh akâu sư tơ 'bok soi. 
LEV.13.17	Na 'bok soi lăng sư păng tơdah tơdrong jĭ sư jing kok bơih, na 'bok soi jô̆ sư rơgoh đơ̆ng tơdrong jĭ, yua kơ rơgoh 'lơ̆ng bơih. 
LEV.13.18	Tơdah đei minh 'nu bơngai tơ akâu sư đêl pơtôch na klaih bơih, 
LEV.13.19	păng đêl rơka pơtôch noh đei pơ'ngeh kok dah pơ'ngeh 'bri, bơngai noh athei năm tơ'bôh akâu sư kơ 'bok soi. 
LEV.13.20	'Bok soi gô lăng sư, tơdah 'bơ̆t jĭ rơka sư jrŭ hloh kơ akar păng sŏk sop sư jing kok 'bok soi gô jô̆ sư jing kơnê̆ 'mê̆-'mach, noh jĭ chin, sư lĕch 'bơ̆t đêl pơtôch. 
LEV.13.21	Mă-lei tơdah 'bok soi lăng boih, na sŏk sop 'bơ̆t jĭ sư ưh kơ jing kok păng ưh kơ jrŭ tơ akar, na jing thoi rơka so đĕch 'bok soi gô chĭt sư lăm tơpơh năr. 
LEV.13.22	Tơdah jĭ sư lanh lăm akar, 'bok soi gô jô̆ sư jing kơnê̆ 'mê̆-'mach, noh sư đei jĭ chin. 
LEV.13.23	Tơdah anih lak sư hơnơ̆ng minh 'bôt, ưh kơ lanh rai să, noh đêl pơtôch so đĕch, 'bok soi gô jô̆ sư rơgoh. 
LEV.13.24	Mă-lei tơdah bu mă đei pơtŏk đơ̆ng ŭnh tơ akar sư, na rơka pơtŏk noh sư 'brê dah kok, 
LEV.13.25	'bok soi gô lăng tơdah sŏk sop 'bơ̆t jĭ lak jing kok păng jrŭ hloh kơ akar so, noh jĭ chin đuh lăm đêl pơtŏk, 'bok soi jô̆ sư kơnê̆ 'mê̆-'mach, noh jĭ chin. 
LEV.13.26	Păng tơdah 'bok soi lăng anih noh, ưh kơ 'bôh sŏk sop 'bơ̆t jĭ sư huay kơ kok ôh, ưh kơ jrŭ hloh akar so păng 'bôh jĭ sư akar nhen thoi so, 'bok soi athei chĭt sư lăm tơpơh năr. 
LEV.13.27	Kơtĕch lăm tơpơh năr 'bok soi lăng lăng sư dơ̆ng, tơdah jĭ sư lanh jơ̆p lăm akar, 'bok soi athei jô̆ sư jing kơnê̆ 'mê̆-'mach, noh jĭ chin. 
LEV.13.28	Mă-lei tơdah jĭ sư oei hơnơ̆ng minh 'bôt ưh kơ lanh tơ lăm akar, nhen akar so noh đơ̆ng đêl pơtŏk ŭnh, 'bok soi gô jô̆ sư jing rơgoh, yua kơ noh đêl rơka pơtŏk so. 
LEV.13.29	Tơdah minh 'nu bơngai drŏ-nglo dah drŏ-kăn đei rơka tơ kơ̆l, dah 'bơ̆t kang sư, 
LEV.13.30	na 'bok soi gô lăng lăng rơka noh, tơdah rơka noh jrŭ hloh kơ akar so, đei sŏk sop jing kơmưt păng chăt hui, 'bok soi gô jô̆ sư jing kơnê̆ 'mê̆-'mach, noh jĭ đơđik, chin tơ kơ̆l dah 'bơ̆t sŏk kang sư. 
LEV.13.31	Tơdah 'bok soi lăng tơdrong jĭ đơđik, ưh kơ jrŭ hloh akar so păng ưh kơ đei sŏk sop găm chăt 'bơ̆t rơka jĭ noh, na 'bok soi gô chĭt bơngai jĭ đơđik noh lăm tơpơh năr. 
LEV.13.32	'Bơ̆t năr mă tơpơh 'bok soi gô lăng lăng rơka Jĭ sư; tơdah đơđik sư ưh kơ lanh, ưh kơ đei sŏk sop kơmưt păng ưh kơ jrŭ hloh kơ akar so, 
LEV.13.33	bơngai noh gô hơkôih sŏk sop păng sŏk kơ̆l sư mă-lei ưh kơ hơkôih 'bơ̆t đơđik sư, đơ̆ng noh 'bok soi gô chĭt sư mă 'bar lăm tơpơh năr dơ̆ng. 
LEV.13.34	'Bok soi gô lăng dơ̆ng tơdrong đơđik sư tơ lăm năr mă tơpơh, tơdah đơđik sư ưh kơ lanh rai să, ưh kơ jrŭ hloh kơ akar so, 'bok soi gô jô̆ sư jing rơgoh, bơngai jĭ noh athei pih ao tai sư na jing rơgoh. 
LEV.13.35	Mă-lei tơdah đơ̆ng rŏng jô̆ bơngai noh rơgoh bơih, na đei dơ̆ng jĭ sư lanh tơ akâu, 'bok soi athei lăng lăng dơ̆ng. 
LEV.13.36	Tơdah jĭ sư lanh tơ akâu akar sư, 'bok soi ưh kơ kăl ôh chơchă sŏk sop sư kơmưt dơ̆ng, noh jơ̆ kơnê̆ bơih. 
LEV.13.37	Mă-lei tơdah sư 'bôh jĭ đơđik hơnơ̆ng minh 'bôt, ưh pă lanh, na sŏk sop găm ưh kơ chăt 'bơ̆t rơka jĭ noh lei tơdrong jĭ noh klaih bơih, sư jing rơgoh; păng 'bok soi gô jô̆ sư rơgoh. 
LEV.13.38	Tơdah drŏ-nglo dah drŏ-kăn tơ akâu akar sư đei hơđoh kok, lak kok. 
LEV.13.39	'Bok soi gô lăng. Tơdah akâu akar sư đei hơđoh kok, bul, bơngai noh jing rơgoh, yua kơ noh jơ̆ jĭ lak tơ akar sư đĕch. 
LEV.13.40	Tơdah sŏk kơ̆l minh 'nu bơngai drŏ-nglo tơtuh, noh jơ̆ bơngai kơ̆l hok, đe jô̆ sư oei rơgoh đĕch. 
LEV.13.41	Tơdah minh 'nu bơngai drŏ-nglo sŏk sư tơtuh 'bơ̆t klĕng, bơngai noh klĕng hok, jô̆ sư oei rơgoh. 
LEV.13.42	Mă-lei tơdah đei 'bơ̆t kơ̆l mưu dah 'bơ̆t, klĕng hok đei jĭ lak, noh jơ̆ jĭ chin, sư lĕch tơ klĕng hok dah 'bơ̆t kơ̆l mưu. 
LEV.13.43	'Bok soi athei lăng sư. Tơdah 'bơ̆t anih jĭ sư 'brê kok, 'bơ̆t kơ̆l mưu, dah 'bơ̆t klĕng hok sư thoi jĭ chin tơ akâu akar sư. 
LEV.13.44	Lei bơngai âu jĭ chin, 'bok soi gô jô̆ sư kơnê̆ 'mê̆-'mach rơka tơ kơ̆l. 
LEV.13.45	Bơngai jĭ chin đei tơdrong jĭ noh gô hrŭk hơbĕn ao hiah, ưh kơ chô̆ sŏk, gom lê̆ sŏk kang sư na athei ôr: 'Mê̆-'mach, 'mê̆-'mach. 
LEV.13.46	Lăm khei năr tơdrong jĭ, bơngai noh kơnê̆ 'mê̆-'mach sư athei oei hơdrô̆ 'nguaih kơ anih hơdrŭm.
LEV.13.47	Tơdah đei hơbĕn ao 'bơm phơ̆ka thoi jĭ chin, hơbĕn ao hăm sŏk triu dah hơbĕn ao che, 
LEV.13.48	tơ brai tơdơ̆ng dah brai tơnanh, b tơ ao sŏk triu dah ao che, dah tơmam kiơ hăm akar. 
LEV.13.49	Tơdah phơ̆k noh jơk dah 'brê, tơ hơbĕn ao dah tơ tơmam akar, tơ brai tơdơ̆ng dah tơnanh dah tơ minh blah akar noh jơ̆ phơ̆k, đe gô tơ'bôh kơ 'bok soi. 
LEV.13.50	'Bok soi gô lăng tơmam noh păng tah chĭt lê̆ tơmam noh lăm tơpơh năr. 
LEV.13.51	Sư gô lăng lăng tơdrong phơ̆k noh lăm năr mă tơpơh. Tơdah tơdrong phơ̆k noh lanh tơ hơbĕn ao, tơ brai tơdơ̆ng dah tơnanh tơ akar dah tơmam kiơ mă hăm akar. Tơdrong phơ̆k noh jĭ chin rai lanh; tơmam noh jing kơnê̆ 'mê̆-'mach. 
LEV.13.52	Thoi noh sư athei soh hơbĕn ao noh phơ̆k 'bơm tơ brai tơdơ̆ng dah brai tơnanh, tơ hơbĕn ao hăm sŏk triu dah hơbĕn ao che, dah tơmam kiơ mă hăm akar, yua kơ noh tơdrong jĭ chin rai lanh; đe athei soh lê̆ tơmam noh tơ lăm ŭnh. 
LEV.13.53	Na tơdah 'bok soi lăng boih ưh kơ 'bôh phơ̆k tơdrong jĭ noh lanh tơ hơbĕn ao tơ brai tơdơ̆ng dah tơnanh dah tơmam kiơ mă hăm akar. 
LEV.13.54	Thoi noh 'bok soi sư athei đe pih lê̆ tơmam mă 'bơm phơ̆k jĭ noh păng tah 'măn lê̆ sư wơ̆t mă 'bar lăm tơpơh năr dơ̆ng. 
LEV.13.55	Đang kơ pih bơih 'bok soi gô lăng lăng dơ̆ng tơmam mă đei tơdrong jĭ phơ̆k noh. Tơdah tơdrong jĭ phơ̆k noh ưh kơ tơkloh păng ưh kơ lanh jơ̆p, lei tơmam noh jơ̆ kơnê̆ 'mê̆-'mach bơih, ih athei soh lê̆ lăm ŭnh bĕ, yua kơ đei tơdrong jĭ sư sa tơ pah rŏng dah pah klak. 
LEV.13.56	Mă-lei tơdah đơ̆ng rŏng kơ pih 'bok soi lăng lăng dơ̆ng mưh tơdrong jĭ phơ̆k yơ̆m bơih athei sư hek hŭt lê̆ 'bơ̆t đêl jĭ phơ̆k noh tơ che dah tơ akar, tơ brai tơdơ̆ng dah brai tơnanh. 
LEV.13.57	Tơdah tơdrong jĭ phơ̆k sư oei đei dơ̆ng, 'bôh tơ hơbĕn ao, tơ brai tơdơ̆ng, tơnanh dah tơmam kiơ mă hăm akar, tơdrong jĭ phơ̆k noh lanh dơ̆ng bơih, ih athei soh lê̆ tơmam đei tơdrong jĭ phơ̆k noh tơ lăm ŭnh. 
LEV.13.58	Mă-lei hơbĕn ao, brai tơdơ̆ng dah brai tơnanh, dah tơmam kiơ mă hăm akar mă ih đei pih, tơdrong jĭ phơ̆k tơkloh bơih, ih athei pih dơ̆ng wơ̆t mă 'bar đơ̆ng noh sư gô rơgoh. 
LEV.13.59	Noh jing tơdrong juăt gah tơdrong jĭ chin đei phơ̆k 'bơm tơ hơbĕn ao hăm sŏk triu dah hăm che, tơ brai tơdơ̆ng dah tơnanh dah tơ tơmam kiơ mă hăm akar. Wă lăng kiơ̆ kơ tơdrong juăt noh na jô̆ sư rơgoh 'lơ̆ng dah oei kơnê̆ 'mê̆-'mach.
LEV.14.1	Kră Yang khan kơ Môis: 
LEV.14.2	'Nâu bơih tơdrong juăt lu bơngai jĭ chin lăm năr wă pơm rơgoh sư đe gô chông ba sư tơ 'bok soi. 
LEV.14.3	'Bok soi gô lĕch tơ 'nguaih kơ kơđông na sư lăng bơngai noh. Tơdah rơka jĭ chin sư klaih bơih, 
LEV.14.4	'bok soi tơtă kơ lu sư, chĕp 'bar tŏ sem oei arih păng rơgoh hăm 'long hơngo bri, che hơhĭm păng hla 'long pơgang (Hisôp).a 
LEV.14.5	'Bok soi gô athei lu sư pơlôch minh lăm 'bar tŏ sem noh, lăm gŏ 'bei tơ đak ro hlăng. 
LEV.14.6	Đơ̆ng noh 'bok soi iŏk sem mă oei arih hơbĭ 'long hơngo bri, che 'brê hơhĭm păng hla 'long pơgang, năm djrŭ tơ pham sem đêl pơlôch tơ đak ro hlăng. 
LEV.14.7	'Bok soi athei tơtraih pham tơpơh wơ̆t tơ bơngai mă wă kơ goh kơ jĭ chin păng jô̆ sư 'lơ̆ng rơgoh, đơ̆ng noh achăng sem oei arih păr tơ chŭn mir. 
LEV.14.8	Bơngai wă kơ đei rơgoh noh athei pih hơbĕn ao tai sư, hơkôih đĭ sŏk sư, hum lăm đak na sư gơh rơgoh, đơ̆ng noh sư gơh mơ̆t lăm kơđông, mă-lei gô oei 'nguaih kơ bơsŭn lăm tơpơh năr. 
LEV.14.9	Truh năr mă tơpơh sư gô hơkôih đĭ sŏk sop, sŏk kơ̆l, sŏk kang, gơnur măt sư, pih hơbĕn ao sư păng hum lăm đak, na gơh jing rơgoh. 
LEV.14.10	Truh năr mă tơhngam, sư gô rôp 'bar tŏ kon triu tơno ưh kơ đei jĭ kiơ, b minh pôm kon triu akăn mă tơ'bưh kơ đêl, ưh kơ đei jĭ kiơ, iŏk pêng lăm mơjĭt tơpŭng hĕch, tuh hrâu đak rơmă ôliwơ.c 
LEV.14.11	'Bok soi tơ'ngla mă pơm rơgoh kơ sư, gô chông ba bơngai mă wă kơ rơgoh noh păng dôm lu tơmam noh 'bơ̆t anăp Kră Yang, năm tơ Bơsŭn Anih Akŭm. 
LEV.14.12	Đơ̆ng noh 'bok soi gô rôp minh lăm 'bar tŏ kon triu tơno wă pơyơ̆r huai đơ̆ng tơdrong hơch 'bơm kơ pơm yoch, hăm đak rơmă ôliwơ, na ba pơm tơmam soi pơyơ̆r 'ma 'ngiĕo 'bơ̆t anăp Kră Yang. 
LEV.14.13	Sư gô pơlôch kon triu noh lăm anih đe juăt kơ pơlôch sem dơrong tơmam soi, wă pơm tơmam soi huai đơ̆ng yoch. Păng tơmam soi 'buh, tơ minh anih 'lơ̆ng rơgoh, yua kơ tơmam soi huai đơ̆ng tơdrong hơch 'bơm pơm yoch, 'nâu mơ̆ng kơ 'bok soi ngăl kư̆m thoi tơmam soi huai đơ̆ng yoch mơ̆n, noh jơ̆ minh tơmam 'lơ̆ng rơgoh hloh. 
LEV.14.14	'Bok soi gô iŏk pham tơmam pơyơ̆r huai đơ̆ng tơdrong hơch 'bơm pơm yoch noh, na pik tơ đon gah 'ma bơngai mă wă kơ rơgoh, tơ hơnglâu yŏng ti gah 'ma păng hơnglâu yŏng jơ̆ng gah 'ma bơngai noh. 
LEV.14.15	'Bok soi iŏk tŏ sĕt đak rơmă ôliwơ hling tơ tơpang ti 'ngiĕo sư kơdih. 
LEV.14.16	Djrŭ hơnglâu ti gah 'ma sư lăm đak rơmă ôliwơ tơ tơpang ti 'ngiĕo sư kơdih na tơtraih tơpơh wơ̆t 'bơ̆t anăp Kră Yang. 
LEV.14.17	Đak rơmă oei oei lăm tơpang ti 'bok soi gô pik tơ hla đon gah 'ma, tơ hơnglâu yŏng ti 'ma păng hơnglâu yŏng jơ̆ng 'ma bơngai wă kơ rơgoh noh păng dan tơ kơpal pham tơmam soi pơyơ̆r huai đơ̆ng tơdrong hơch 'bơm pơm yoch. 
LEV.14.18	Đak rơmă oei oei lăm tơpang ti, 'bok soi gô hling tơ kơ̆l bơngai wă kơ rơgoh noh. Thoi noh 'bok soi gô soi sơmah pơm rơgoh ăn kơ sư 'bơ̆t anăp Kră Yang. 
LEV.14.19	'Bok soi gô pơyơ̆r tơmam soi huai đơ̆ng yoch, wă soi sơmah ăn kơ bơngai noh, gơh rơgoh đơ̆ng tơdrong yoch sư. Đơ̆ng noh 'bok soi gô 'bet pơlôch sem dơrong tơmam soi, pơm tơmam soi 'buh. 
LEV.14.20	'Bok soi gô pơyơ̆r tơ kơpal chơnang soi tơmam soi 'buh păng tơmam soi tơpŭng. Thoi noh 'bok soi gô pơm rơgoh ăn tơdrong yoch sư na tơdrong yoch bơngai âu gơh rơgoh. 
LEV.14.21	Mă-lei tơdah bơngai 'noh dơnuh hin ưh kơ kĕ đei dôm tơmam noh ôh, ăn kơ sư rôp minh pôm kon triu tơno, yua lăm tơdrong soi sơmah huai đơ̆ng tơdrong hơch 'bơm pơm yoch, pơyơ̆r 'ma 'ngiĕo, wă pơm tơmam soi wă rơgoh đơ̆ng yoch sư păng minh lăm mơjĭt kĭ tơpŭng bơlah, hrâu hăm đak rơmă ôliwơ, pơm tơmam soi phe 'ba păng minh puăt lit đak ôliwơ. 
LEV.14.22	Kŭm thoi noh mơ̆n, kiơ̆ kơ sư đei athei chĕp ba 'bar tŏ kon sem pơgâm dah kon sem kơtơp, sem minh pôm âu pơm tơmam soi huai đơ̆ng yoch, sem minh pôm noh pơm tơmam soi 'buh. 
LEV.14.23	Lăm năr mă tơhngam, sư gô chĕp ba kơ 'bok soi tơmam âu wă pơm rơgoh kơ sư, tơ 'măng jang Bơsŭn Anih Akŭm. 
LEV.14.24	'Bok soi gô iŏk kon triu tơno, pơm tơmam soi huai đơ̆ng hơch 'bơm pơm yoch păng minh puăt lit đak ôliwơ đơ̆ng noh 'bok soi pơyơ̆r 'ma 'ngiĕo 'bơ̆t anăp Kră Yang. 
LEV.14.25	Sư gô 'bet pơlôch kon triu pơm tơmam soi huai đơ̆ng hơch 'bơm pơm yoch; 'bok soi iŏk pham pik tơ hla đon gah 'ma bơngai mă wă kơ rơgoh tơ hơnglâu yŏng ti gah 'ma tơ hơnglâu yŏng jơ̆ng 'ma sư. 
LEV.14.26	Đơ̆ng noh 'bok soi hling đak rơmă ôliwơ tơ tơpang ti gah 'ngiĕo sư kơdih, 
LEV.14.27	tôt hơnglâu ti 'ma sư tơ đak ôliwơ, mă tơ tơpang ti 'ngiĕo sư noh, na tơtraih tơpơh wơ̆t 'bơ̆t anăp Kră Yang. 
LEV.14.28	Păng pik tơ hla đon gah 'ma bơngai mă wă kơ rơgoh noh, tơ hơnglâu yŏng ti 'ma păng hơnglâu yŏng jơ̆ng 'ma sư. Tơ anih đe dan pham tơmam pơyơ̆r huai đơ̆ng tơdrong yoch hơch 'bơm. 
LEV.14.29	Đak rơmă ôliwơ mă oei oei lăm ti 'bok soi tuh tơ kơ̆l bơngai wă kơ rơgoh noh, wă pơm rơgoh kơ sư đơ̆ng yoch 'bơ̆t anăp Kră Yang. 
LEV.14.30	Păng 'bok soi sư kư̆m gô pơyơ̆r, minh lăm 'bar tŏ kon sem kơtơp dah minh lăm 'bar tŏ sem pơgâm kiơ̆ kơ sư kĕ đei. 
LEV.14.31	Pơyơ̆r minh pôm kon sem 'nâu pơm tơmam soi huai đơ̆ng yoch, minh pôm kon sem noh pơm tơmam soi 'buh, hăm tơmam soi phe 'ba; thoi noh 'bok soi gô soi sơmah ăn kơ bơngai mă wă kơ đei rơgoh noh, 'bơ̆t anăp Kră Yang. 
LEV.14.32	Noh minh tơdrong juăt gah bơngai jĭ chin dơnuh hin ưh kơ đei tơmam pơyơ̆r, wă kơ rơgoh đơ̆ng tơdrong jĭ sư.
LEV.14.33	Kră Yang khan kơ Môis păng Arôn: 
LEV.14.34	Layơ lu iĕm mơ̆t tơ char Kanaan, mă Inh gô ăn kơ lu iĕm jang sa păng Inh ăn tơdrong jĭ phơ̆k lăm minh pôm hnam, lăm char mă lu iĕm đei iŏk oei jang sa, 
LEV.14.35	tơ'ngla hnam noh athei năm roi kơ 'bok soi thoi âu: Inh đei 'bôh tơdrong jĭ phơ̆k tơ hnam nhôn. 
LEV.14.36	'Bok soi tơtă athei wơh lu sư iŏk đĭ dôm mŭk tơmam đơ̆ng lăm hnam tơlĕch đĭ tơ 'nguaih, adrol kơ wă lăng tơdrong jĭ phơ̆k noh, wă kơ tơdrong jĭ kơnê̆ 'mê̆-'mach noh huay kơ apoh, đang kơ iŏk hơmet bơih 'bok soi gô mơ̆t lăng. 
LEV.14.37	Sư gô lăng tơdrong jĭ noh, tơdah tơdrong jĭ phơ̆k klep tơ tơnăr hnam 'bôh đei lơ anih phơ̆k kơmưt dah 'brê, tơdah tơdrong jĭ noh sa jrŭ tơ lăm tơnăr. 
LEV.14.38	Na 'bok soi gô lĕch tơ 'nguaih kơ 'măng hnam, tang chĭt lê̆ 'măng hnam noh lăm tơpơh năr. 
LEV.14.39	Lăm năr mă tơpơh, 'bok soi wơ̆t lăng dơ̆ng, tơdah 'bôh tơdrong jĭ sa lanh tơ tơnăr hnam. 
LEV.14.40	Thoi noh, 'bok soi gô athei đe iŏk lê̆ tơmo hnam 'bơm jĭ phơ̆k noh, na klơ̆m lê̆ tơ anih 'mê̆-'mach 'nguaih kơ pơlei. 
LEV.14.41	Păng athei đe hơkôih đĭ lăm hnam, jum dăr kơ hnam păng chup đĭ 'bruih đêl hơkôih ei tuh tơ anih 'mê̆-'mach 'nguaih kơ pơlei. 
LEV.14.42	Đơ̆ng noh iŏk tơmo plơ̆ng, tah pơklep đêl tơmo noh păng lŭk chuơh na man bah tơnăr hnam noh. 
LEV.14.43	Tơdah tơdrong jĭ phơ̆k đei dơ̆ng đơ̆ng rŏng kơ iŏk tơmo noh, hơkôih lăm hnam păng man ming tơnăr, hnam noh. 
LEV.14.44	'Bok soi gô năm lăng dơ̆ng, tơdah 'bôh tơdrong jĭ phơ̆k lanh rai să, lei noh jơ̆ jĭ phơ̆k thoi sa lanh lăm hnam, na hnam noh jing kơnê̆ 'mê̆-'mach. 
LEV.14.45	Thoi noh athei đe yuih đĭ hnam noh, tơmo, 'long păng chuơh, tŏng pơdŭ đĭ tuh lê̆ tơ anih 'mê̆-'mach 'nguaih kơ pơlei. 
LEV.14.46	Bu mơ̆t lăm hnam mă đe tang lê̆ boih, bơngai noh jing kơnê̆ 'mê̆-'mach truh kơmăng. 
LEV.14.47	Bu 'bĭch dah sŏng sa lăm hnam noh athei pih hơbĕn ao sư. 
LEV.14.48	Mă-lei đơ̆ng rŏng kơ hnam mă đei man bah ming tơdah 'bok soi wơ̆t lăng, ưh pă đei 'bôh tơdrong jĭ phơ̆k sa lanh lăm hnam, 'bok soi gô khan hnam noh rơgoh, yua kơ tơdrong jĭ phơ̆k klaih bơih. 
LEV.14.49	Tơdrong wă pơm rơgoh kơ hnam 'noh, sư athei iŏk 'bar tŏ sem iĕ, hăm 'long hơngo, che brai 'brê hơhĭm păng hla 'long pơgang. 
LEV.14.50	Sư gô pơlôch minh pôm sem lăm gŏ teh, tơ đak ro hlăng. 
LEV.14.51	Đơ̆ng noh iŏk 'long hơngo bri Sêđar, hla pơgang Hisôp, che brai 'brê hơhĭm păng sem arih, djrŭ lu tơmam âu, tơ lăm pham sem mă kăt hơko pơlôch lăm gŏ teh tơ đak ro hlăng păng tơtraih tơpơh wơ̆t tơ hnam. 
LEV.14.52	Thoi noh wă pơm rơgoh kơ hnam noh, sư iŏk pham sem, đak ro hlăng, sem oei arih, 'long hơngo Sêđar, hla 'long pơgang Hisôp, che brai 'brê hơhĭm. 
LEV.14.53	Đơ̆ng noh sư achăng sem oei arih păr 'nguaih kơ pơlei truh tơ chŭn mir. Thoi âu sư soi sơmah kơ hnam noh wă kơ rơgoh, na hnam noh gô jing rơgoh. 
LEV.14.54	Noh jing tơdrong juăt kơ đĭ-đăng tơdrong jĭ phơ̆k păng đơđik. 
LEV.14.55	Tơdrong jĭ phơ̆k đei phơ̆k tơ hơbĕn ao dah tơ hnam oei. 
LEV.14.56	'Bơ̆t anih pơ'ngeh, djah, rơka tơlŏng. 
LEV.14.57	Bơtho tơ'bôh wă kơ băt, liơ mă jing kơnê̆ 'mê̆-'mach păng liơ mă jing rơgoh 'lơ̆ng, noh jơ̆ khôi juăt tơdrong jĭ phơ̆k.
LEV.15.1	Kră Yang khan kơ Môis păng Arôn: 
LEV.15.2	Roi bĕ kơ kon pơlei Isơrael; tơdah minh 'nu bơngai drŏ-nglo đei đuh lĕch đơ̆ng akâu sư jĭ lĕcha đuh noh jing kơnê̆ 'mê̆-'mach. 
LEV.15.3	'Nâu jing khôi juăt gah tơdrong 'mê̆-'mach yua kơ đei đuh lĕch đơ̆ng akâu sư. Mă khan akâu sư oei lĕch hơnơ̆ng dah ưh pă lĕch bơih, akâu sư noh jing kơnê̆ 'mê̆-'mach. 
LEV.15.4	Anih giơng tep bơngai đei tơdrong jĭ đuh lĕch đơ̆ng akâu, gô jing 'mê̆-'mach păng dôm tơmam kiơ mă sư ngăl hơ-oei kư̆m gô jing 'mê̆-'mach mơ̆n. 
LEV.15.5	Bu mă hơtŭt 'bơm giơng tep sư, athei pih hơbĕn ao sư, hum lăm đak păng sư jing kơnê̆ 'mê̆-'mach truh kơmăng. 
LEV.15.6	Bu hơ-oei kơpal tơmam kiơ mă đêl bơngai đei tơdrong jĭ đuh lĕch đơ̆ng akâu hơ-oei bơih, sư athei pih hơbĕn ao sư, hum lăm đak păng sư gô jing kơnê̆ 'mê̆-'mach truh kơmăng. 
LEV.15.7	Bu hơtŭt 'bơm akâu bơngai đei tơdrong jĭ đuh lĕch đơ̆ng akâu noh, athei pih hơbĕn ao sư, hum lăm đak păng jing kơnê̆ 'mê̆-'mach truh kơmăng. 
LEV.15.8	Tơdah bơngai đei tơdrong jĭ đuh lĕch đơ̆ng akâu, gơsoh 'bơm kơ bơngai rơgoh, bơngai noh athei pih hơbĕn ao sư, hum lăm đak păng jing kơnê̆ 'mê̆-'mach truh kơmăng. 
LEV.15.9	An gre ayơ mă bơngai đei tơdrong jĭ đuh lĕch đơ̆ng akâu hao hơ-oei, an noh gô jing kơnê̆ 'mê̆-'mach. 
LEV.15.10	Bu mă hơtŭt 'bơm dôm tơmam kiơ ala akâu bơngai đei tơdrong jĭ đuh, jing đei kơnê̆ 'mê̆-'mach truh kơmăng păng bu mă chĕp tơmam noh, athei pih hơbĕn ao sư, hum lăm đak păng jing kơnê̆ 'mê̆-'mach truh kơmăng. 
LEV.15.11	Tơdah bơngai bu mă đêl bơngai đei tơdrong jĭ đuh lĕch đơ̆ng akâu pel 'bơm na ưh kơ ôp ti adrol, bơngai noh athei pih hơbĕn ao sư, hum lăm đak păng gô jing kơnê̆ 'mê̆-'mach truh kơmăng. 
LEV.15.12	Gŏ man hăm gŏ teh đêl bơngai đei tơdrong jĭ lĕch đơ̆ng akâu pel 'bơm, athei teh pơchah lê̆; dah tơmam pơm hăm 'long athei ôp hăm đak. 
LEV.15.13	Tơdah bơngai drŏ-nglo đei tơdrong jĭ đuh noh klaih bơih, athei jô̆ đơ̆ng năr sư gơh klaih truh tơ tơpơh năr, đơ̆ng noh pih hơbĕn ao sư păng hum tơ đak ro, na sư gô rơgoh. 
LEV.15.14	Truh năr mă tơhngam sư gô rôp 'bar tŏ sem pơgâm dah 'bar tŏ kon sem kơtơp, năm ba 'bơ̆t anăp Kră Yang tơ 'măng Bơsŭn Anih Akŭm păng jao sem noh ăn kơ 'bok soi. 
LEV.15.15	'Bok soi gô pơyơ̆r, minh pôm sem pơm tơmam soi huai đơ̆ng yoch minh pôm sem pơm tơmam soi 'buh, thoi noh 'bok soi gô soi sơmah wă kơ goh tơdrong yoch sư 'bơ̆t anăp Kră Yang yua kơ đei tơdrong jĭ lĕch đak đuh đơ̆ng akâu. 
LEV.15.16	Tơdah bơngai drŏ-nglo lĕch đak kơtăk athei hum đĭ akâu sư lăm đak păng gô kơnê̆ 'mê̆-'mach truh kơmăng. 
LEV.15.17	Đĭ-đăng hơbĕn ao păng đĭ-đăng akâu akar sư đêl 'bơm đak kơtăk lĕch noh, athei pih hum hơrao 'nhao hơpĕch lăm đak păng gô jing kơnê̆ 'mê̆-'mach truh kơmăng. 
LEV.15.18	Tơdah bơngai drŏ-nglo ngôi hăm minh 'nu drŏ-kăn na lĕch đak kơtăk, 'bar 'nu măr sư athei hum lăm đak păng gô jing kơnê̆ 'mê̆-'mach truh kơmăng. 
LEV.15.19	Tơdah minh 'nu bơngai drŏ-kăn 'bôh jơ̆ng, sư athei chu iŏk tơdrong 'mê̆ noh lăm tơpơh năr bu hơtŭt 'bơm sư gô jing kơnê̆ 'mê̆-'mach truh kơmăng. 
LEV.15.20	Dôm tơmam sư yua 'bĭch kơplah sư đei tơdrong kơnê̆ 'mê̆-'mach jing kơnê̆ 'mê̆-'mach đĭ; păng tơmam sư kơtĭt oei kư̆m jing kơnê̆ 'mê̆-'mach. 
LEV.15.21	Bu hơtŭt 'bơm giơng sư tep, athei pih hơbĕn ao, hum lăm đak păng gô jing kơnê̆ 'mê̆-'mach truh kơmăng. 
LEV.15.22	Bu hơtŭt 'bơm tơmam đêl sư kơtĭt oei, athei pih hơbĕn ao, hum lăm đak păng gô jing kơnê̆ 'mê̆-'mach truh kơmăng. 
LEV.15.23	Tơdah tơmam kiơ kơpal giơng sư, dah tơmam đêl sư hơ-oei na bu mă hơtŭt 'bơm gô jing kơnê̆ 'mê̆-'mach truh kơmăng. 
LEV.15.24	Tơdah bơngai drŏ-nglo 'bĭch hăm bơngai drŏ-kăn, na tơdrong 'mê̆-'mach bơngai drŏ-kăn 'bôh jơ̆ng, 'bơm tơ drŏ-nglo, bơngai drŏ-nglo gô jing kơnê̆ 'mê̆-'mach lăm tơpơh năr; giơng đêl sư 'bĭch kư̆m gô jing kơnê̆ 'mê̆-'mach. 
LEV.15.25	Tơdah bơngai drŏ-kăn 'bôh pham lơ năr, hloh kơ khei năr sư juăt kơ 'bôh jơ̆ng, dah tơdrong 'bôh pham noh đunh dêh, hloh kơ năr jing kơnê̆ 'mê̆-'mach, sư gô jing kơnê̆ 'mê̆-'mach đĭ lăm năr sư 'bôh jơ̆ng noh; thoi lăm năr kơplah sư jing kơnê̆ 'mê̆-'mach. 
LEV.15.26	Lăm năr sư 'bôh jơ̆ng. Lu giơng mă sư ngăl 'bĭch păng dôm tơmam kiơ đêl sư kơtĭt hơ-oei jing kơnê̆ 'mê̆-'mach ngăl, kư̆m thoi kơplah sư 'bôh hơbĕn. 
LEV.15.27	Bu hơtŭt 'bơm tơmam noh gô jing kơnê̆ 'mê̆-'mach athei pih hơbĕn ao sư hum lăm đak; păng gô jing kơnê̆ 'mê̆-'mach truh kơmăng. 
LEV.15.28	Mă-lei tơdah pham 'bôh jơ̆ng noh păt bơih, athei jô̆ đơ̆ng năr sư păt truh tơ tơpơh năr, đơ̆ng noh jô̆ sư jing rơgoh. 
LEV.15.29	Lăm năr mă tơhngam, sư gô rôp 'bar tŏ sem pơgâm dah 'bar tŏ kon sem kơtơp păng sư athei chĕp ba kơ 'bok soi tơ 'măng Bơsŭn Anih Akŭm. 
LEV.15.30	'Bok soi gô pơyơ̆r minh pôm sem wă soi sơmah huai đơ̆ng tơdrong yoch păng minh pôm sem dơ̆ng pơm tơmam soi 'buh, na 'bok soi gô soi sơmah wă kơ sư rơgoh đơ̆ng yoch sư 'bơ̆t anăp Kră Yang, yua kơ tơdrong sư 'bôh pham lơ năr, jing kơnê̆ 'mê̆-'mach. 
LEV.15.31	Thoi noh ih athei klah lê̆ lu bơngai Isơrael ataih đơ̆ng lu tơdrong kơnê̆ 'mê̆-'mach lu sư, kơnh hli kơ lu sư lôch lăm tơdrong kơnê̆ 'mê̆-'mach lu sư noh na pơm 'mê̆-'mach kơ Bơsŭn Anih Akŭm Inh mă oei tŏk-bŏk lu sư. 
LEV.15.32	Noh jing tơdrong juăt gah bơngai drŏ-nglo mă đei tơdrong jĭ đuh lĕch đơ̆ng akâu sư păng bơngai drŏ-nglo lĕch đak kơtăk jing kơnê̆ 'mê̆-'mach. 
LEV.15.33	Gah bơngai drŏ-kăn 'bôh jơ̆ng dah bơngai drŏ-nglo lĕch đak kơtăk păng gah bơngai drŏ-nglo 'bĭch hăm bơngai drŏ-kăn oei 'bôh jơ̆ng kơnê̆ 'mê̆-'mach.
LEV.16.1	Đơ̆ng rŏng kơ 'bar 'nu kon drŏ-nglo Arôn lôch kơplah măr sư năm jê̆ 'bơ̆t anăp Kră Yang, 
LEV.16.2	Kră Yang khan kơ Môis thoi âu: Khan bĕ kơ Arôn 'nhŏng ih 'nĕ kơ mơ̆t ling-lang tơ anih 'lơ̆ng rơgoh tơ lăm kơ che đe pĕng 'bơ̆t anăp tơnglơ̆p mơnat ăn 'măn tơ kơpal kơ hom tơdrong pơgơ̆p, kơnh hli kơ sư lôch, yua kơ Inh gô oei lăm hơmơ̆l tơ'bôh tơ anih mơnat ăn. 
LEV.16.3	Arôn gô mơ̆t lăm anih 'lơ̆ng rơgoh thoi âu: Sư dui ba minh pôm rơmo dăm wă pơm tơmam soi huai đơ̆ng yoch păng minh pôm triu tơno wă pơm tơmam soi 'buh. 
LEV.16.4	Sư gô hrŭk ao tai che hơtăng rơgoh păng hơbĕn che, tơ̆n tơlei tơ̆n che păng yơ̆l môk che tơ kơ̆l sư, noh jơ̆ hơbĕn ao 'lơ̆ng rơgoh mă-lei sư gô hrŭk đang kơ sư hum. 
LEV.16.5	Ăn kơ sư iŏk đơ̆ng lăm tơpôl kon pơlei Isơrael 'bar tŏ bơbe tơno wă pơm tơmam soi huai đơ̆ng yoch păng minh pôm triu tơno yua pơm tơmam soi 'buh. 
LEV.16.6	Arôn gô pơyơ̆r rơmo dăm pơm tơmam soi huai đơ̆ng yoch sư kơdih, sư gô soi sơmah wă kơ rơgoh đơ̆ng yoch sư păng hnam dơnŏ sư. 
LEV.16.7	Na sư gô rôp 'bar tŏ bơbe tơno, dan 'bơ̆t anăp Kră Yang tơ 'măng Bơsŭn Anih Akŭm. 
LEV.16.8	Arôn gô hlang lăng kơ 'bar tŏ bơbe tơno noh, mă minh wă 'măn kơ Kră Yang, minh dơ̆ng kơ Asasên wă khan pŭ iŏk đĭ tơdrong yoch. 
LEV.16.9	Arôn gô pơyơ̆r bơbe tơno, trŏ 'măn kơ Kră Yang, na pơyơ̆r sư pơm tơmam soi huai đơ̆ng yoch. 
LEV.16.10	Gah bơbe mă trŏ kơ Asasên wă pŭ iŏk đĭ tơdrong yoch sư pơyơ̆r oei arih lê̆ 'bơ̆t anăp Kră Yang wă pơm rơgoh tơdrong yoch, đơ̆ng noh achăng lê̆ sư tơ tơmăn glă wă kơ sư pŭ iŏk đĭ tơdrong yoch kon pơlei. 
LEV.16.11	Arôn pơyơ̆r rơmo dăm, pơm tơmam soi huai đơ̆ng yoch, sư pơlôch rơmo noh soi sơmah wă kơ goh đơ̆ng yoch sư kơdih păng hnam dơnŏ sư. 
LEV.16.12	Sư iŏk bô̆i kep ngar ŭnh ngŭr 'brê kơpal chơnang soi 'bơ̆t anăp Kră Yang păng iŏk 'bar chup tah tơmam 'bâu phu hĕch, na chĕp ba tơ gah lăm kơ che pĕng. 
LEV.16.13	Sư gô dan tơmam 'bâu phu kơpal ŭnh 'bơ̆t anăp Kră Yang wă kơ 'nhui đơ̆ng rơmă gom lê̆ tơnglơ̆p tơdrong mơnat ăn, tơ kơpal hom tơdrong pơgơ̆p. Na sư huay kơ lôch. 
LEV.16.14	Sư gô iŏk pham rơmo tơno noh, djrŭ hơnglâu ti sư tơtraih tơ tơnglơ̆p tơdrong mơnat ăn păng tơtraih tơpơh wơ̆t gah anăp tơnglơ̆p tơdrong mơnat ăn noh. 
LEV.16.15	Đơ̆ng noh sư gô pơlôch bơbe tơno pơm tơmam soi yua huai đơ̆ng yoch kon pơlei pơla; sư chĕp ba pham bơbe noh tơ lăm che pĕng, kư̆m thoi yua pham rơmo dăm mơ̆n, tơtraih tơ kơpal tơnglơ̆p tơdrong mơnat ăn păng tơ anăp tơ'bơ̆p mơnat ăn. 
LEV.16.16	Thoi noh sư năm soi sơmah tơ lăm anih 'Lơ̆ng rơgoh yua kơ đơ̆ng tơdrong kơnê̆ 'mê̆-'mach, pơm glăi, yoch kon pơlei Isơrael na sư athei soi sơmah huai đơ̆ng tơdrong yoch. Sư kư̆m soi sơmah huay đơ̆ng yoch kơ Bơsŭn Anih Akŭm, yua kơ anih akŭm oei tơ tŏk-bŏk tơdrong kơnê̆ 'mê̆-'mach lu sư. 
LEV.16.17	Kơplah 'bok soi mơ̆t lăm Bơsŭn Anih Akŭm wă soi sơmah huai đơ̆ng tơdrong yoch lăm anih 'lơ̆ng rơgoh, 'nĕ kơ ăn minh 'nu bơngai bu oei lăm noh, dĭng truh tơ sư lĕch, đơ̆ng rŏng kơ sư soi sơmah huai đơ̆ng yoch sư kơdih, hnam dơnŏ sư păng đĭ-đăng kon pơlei Isơrael. 
LEV.16.18	Đơ̆ng noh sư gô lĕch năm tơ chơnang soi 'bơ̆t anăp Kră Yang, soi sơmah kơ chơnang soi wă kơ rơgoh; sư iŏk pham rơmo dăm păng pham bơbe tơno pik jum dăr lu ake chơnang soi. 
LEV.16.19	Păng iŏk hơnglâu ti sư tơtraih pham tơpơh wơ̆t tơ chơnang soi, pơm kơ chơnang soi jing 'lơ̆ng rơgoh păng ôp lê̆ đơ̆ng tơdrong kơnê̆ 'mê̆-'mach kon pơlei Isơrael. 
LEV.16.20	Layơ 'bok soi, soi sơmah huai yoch ăn kơ anih 'lơ̆ng rơgoh, kơ Bơsŭn Anih Akŭm, kơ chơnang soi đang boih, lei sư gô pơyơ̆r bơbe tơno oei arih. 
LEV.16.21	Arôn dan 'bar pah ti sư kơpal kơ̆l bơbe tơno mă oei arih, na roi đĭ-đăng dôm tơdrong yoch kơnê̆ pơm glăi lu kon pơlei Isơrael păng dan đĭ-đăng tơdrong yoch lu sư pơm boih kơpal kơ̆l bơbe tơno. Đơ̆ng noh yua minh 'nu bơngai đei jao boih tơdrong jang 'nâu na puh achăng bơbe noh tơ tơmăn glă. 
LEV.16.22	Kon bơbe noh gô pŭ tơ akâu sư dôm tơdrong yoch kon pơlei Isơrael, lĕch tơ bri brah ưh kơ đei bơngai, đe achăng bơbe noh tơ tơmăn glă. 
LEV.16.23	Arôn gô mơ̆t lăm Bơsŭn Anih Akŭm, plôh lê̆ hơbĕn ao đêl sư hrŭk mơ̆t tơ anih 'lơ̆ng rơgoh păng sư gô lê̆ hloi hơbĕn ao tơ noh. 
LEV.16.24	Sư gô hum tơ lăm minh anih 'lơ̆ng rơgoh, hrŭk ao sư, lĕch tơ 'nguaih, pơyơ̆r tơmam soi 'buh kơ sư kơdih păng tơmam soi 'buh kơ kon pơlei pơla, soi sơmah kơ sư kơdih păng kon pơlei pơla wă kơ rơgoh. 
LEV.16.25	Sư gô iŏk rơmă tơmam soi huai tơdrong yoch na soh pơyơ̆r tơ kơpal chơnang soi. 
LEV.16.26	Bơngai mă dui tơlĕch bơbe tơno gah pŭ tơdrong yoch kon pơlei athei pih hơbĕn ao sư păng hum lăm đak, đơ̆ng noh sư gơh brŏk mơ̆t tơ gơđông. 
LEV.16.27	Đe gô anhăk ba rơmo tơno păng bơbe tơno tơ 'nguaih kơ gơđông, tơmam mă hlôi pơyơ̆r bơih pơm tơmam soi huai iŏk đơ̆ng yoch, pham sư đe anhăk ba tơ anih 'lơ̆ng rơgoh wă soi sơmah huai tơdrong yoch; đơ̆ng noh sư gô iŏk soh lê̆ lăm ŭnh, akar, sĕch păng ĭch, tơmam soi noh tơ 'nguaih kơ gơđông. 
LEV.16.28	Bơngai mă soh athei pih hơbĕn ao sư păng hum; đơ̆ng noh na gơh brŏk mơ̆t tơ gơđông. 
LEV.16.29	'Nâu jing tơdrong juăt kơ lu iĕm ling-lang khŏm khŏm truh tơ năr mơjĭt lăm khei tơpơh, lu iĕm athei pơmat akâu lu iĕm kơdih, ưh kơ gơh pơm minh tơdrong kiơ, mă kon pơlei pơla iĕm kơdih, dah tơmoi nai bơngai đơ̆ng ataih oei hăm lu iĕm. 
LEV.16.30	Yua kơ lăm năr noh đe gô soi sơmah ôp rơgoh lu iĕm đơ̆ng yoch, wă kơ lu iĕm gơh rơgoh, na lu iĕm gô rơgoh tơdrong yoch lu iĕm 'bơ̆t anăp Kră Yang. 
LEV.16.31	Noh jing thoi năr Sa'bat kơ lu iĕm, minh năr pơdơh pơyom, lu iĕm athei pơmat akâu iĕm kơdih, noh jing tơdrong juăt ling-lang. 
LEV.16.32	'Bok soi gô tuh rơmă păng pôk sư pơm 'bok soi tơplih kơ 'bă sư, wă soi sơmah huai đơ̆ng tơdrong yoch, gô hrŭk hơbĕn ao che wă khan hơbĕn ao 'lơ̆ng rơgoh, na soi sơmah huai iŏk tơdrong yoch. 
LEV.16.33	Sư mă soi sơmah pơm rơgoh ăn kơ anih rơgoh păng kơ Bơsŭn Anih Akŭm păng soi sơmah kơ chơnang soi, soi sơmah kơ lu 'bok soi păng soi sơmah kơ đĭ-đăng kon pơlei Isơrael. 
LEV.16.34	Minh sơnăm minh wơ̆t athei soi sơmah huai đơ̆ng yoch kon pơlei Isơrael, wă pơm rơgoh tơdrong yoch lu sư, noh gô jing tơdrong juăt lu iĕm ling-lang khŏm khŏm. Arôn pơm rok kiơ̆ thoi Kră Yang khan pơkă bơih kơ Môis.
LEV.17.1	Kră Yang khan kơ Môis thoi âu: 
LEV.17.2	Khan bĕ kơ Arôn, lu kon drŏ-nglo sư păng đĭ-đăng kon pơlei Isơrael: 'Nâu nơ̆r Kră Yang tơtă boih. 
LEV.17.3	Tơdah minh 'nu bơngai drŏ-nglo, đơ̆ng lăm hnam Isơrael koh pơlôch minh pôm rơmo, minh pôm kon triu dah minh pôm bơbe lăm anih kơđông dah 'nguaih kơ anih kơđông, 
LEV.17.4	na ưh kơ dui ba tơ 'măng Bơsŭn Anih Akŭm, wă pơyơ̆r kơ Kră Yang 'bơ̆t anăp Bơsŭn Anih Akŭm kơkuh kơ Kră Yang, pham noh gô tuh tơpŭ tơdrong yoch kơ bơngai drŏ-nglo noh; sư 'bet tuh pham bơih; đe gô tơlĕch sư đơ̆ng kon pơlei Isơrael. 
LEV.17.5	Tơdrong noh wă kơ kon pơlei Isơrael iŏk tơmam soi lu sư mă đei 'bet pơlôch tơ bri tơ mir, na anhăk ba kơ 'bok soi, 'bơ̆t anăp Kră Yang tơ 'măng Bơsŭn Anih Akŭm. Wă 'bet pơyơ̆r soi sơmah kơ tơdrong 'blŏk bơnê kơ Kră Yang. 
LEV.17.6	'Bok soi gô tơtraih pham tơmam soi tơ kơpal chơnang soi kơ Kră Yang 'bơ̆t 'măng Bơsŭn Anih Akŭm păng soh pơyơ̆r rơmă đei 'bâu phu ăn kơ Kră Yang. 
LEV.17.7	Kon pơlei Isơrael ưh pă pơyơ̆r tơmam soi lu sư kơ yang kơnê̆ păng ưh pă tơ'bưh pơm pơyô kư̆ kă hăm lu sư dơ̆ng. Noh jing tơdrong juăt ling-lang kơ lu sư lăm đĭ chăl đơ̆ng rŏng. 
LEV.17.8	Thoi noh ih athei khan kơ lu sư: Tơdah bu mă lăm bơngai Isơrael, dah bơngai tơmoi oei lăm lu kon pơlei, sư pơyơ̆r minh pôm tơmam soi 'buh dah pơyơ̆r tơmam soi kiơ, 
LEV.17.9	na ưh kơ chĕp ba tơ 'măng Bơsŭn Anih Akŭm wă pơyơ̆r kơ Kră Yang, lei bơngai noh đe gô puh tơweh sư đơ̆ng kon pơlei Isơrael.
LEV.17.10	Tơdah bơngai bu mă đơ̆ng lăm adrĕch Isơrael, dah bơngai tơmoi oei hăm sư, sa pham kiơ bưh, lei Inh gô iung hil mĭl kơ bơngai sa pham noh, Inh gô puh tơhiong lê̆ sư đơ̆ng bơngai Isơrael sư. 
LEV.17.11	Yua kơ tơdrong ariha sĕch akar oei tơ lăm pham; Inh ăn boih kơ lu iĕm pham tơtraih tơ chơnang soi wă soi sơmah huai đơ̆ng yoch bơhngol lu iĕm; yua kơ pham jing tơdrong arih. 
LEV.17.12	Yua kơ tơdrong noh na Inh khan boih kơ bơngai Isơrael, Lăm lu iĕm ưh kơ gơh minh 'nu bơngai bu mă sa pham, bơngai tơmoi oei hăm iĕm kư̆m ưh kơ gơh sa pham. 
LEV.17.13	Thoi noh mơ̆n tơdah đei minh 'nu bơngai lăm kon pơlei Isơrael dah đơ̆ng lăm bơngai tơmoi, chă hơnguang đei minh pôm jĭl juei dah sem păr mă bơ̆n juăt kơ sa, 'bet lê̆ pham lĕch na iŏk teh 'bŭ lê̆. 
LEV.17.14	Yua kơ tơdrong arih đĭ-đăng lu kon sem brem lăm pham ngăl, yua kơ thoi noh na Inh khan boih kơ đĭ-đăng kon pơlei Isơrael, lu iĕm ưh kơ gơh sa pham dôm lu kon sem brem, yua kơ tơdrong arih lu sem brem noh jơ̆ lăm pham sư, bu sa đe gô puh tơweh lê̆ sư. 
LEV.17.15	Bơngai bu đơ̆ng pơlei kơtă dah đơ̆ng tơmoi, na sa 'nhĕm sem brem lôch kơmăp kơdih dah lôch đơ̆ng đêl sem bri kăp bơngai noh athei pih hơbĕn ao sư, hum lăm đak păng gô đei kơnê̆ 'mê̆-'mach truh kơmăng, klaih kơ noh sư jing rơgoh. 
LEV.17.16	Tơdah sư ưh kơ pih hơbĕn ao sư păng ưh kơ hum, sư gô pŭ tơdrong yoch sư.
LEV.18.1	Kră Yang khan kơ Môis: 
LEV.18.2	Khan bĕ kơ kon pơlei Isơrael, Inh jing Kră Yang lu iĕm. 
LEV.18.3	Lu iĕm 'nĕ kơ pơm rok ôh tơdrong lu sư pơm tơ lăm char Êyiptơ, char mă đêl lu iĕm oei, dah tơ char Kanaan, đơ̆ng char noh mă Inh chông ba lu iĕm. Lu iĕm kư̆m 'nĕ kơ yak kiơ̆ tơdrong juăt lu sư ôh. 
LEV.18.4	Lu iĕm athei pơm kiơ̆ kơ nơ̆r Inh đei tơtă boih, bơwei tơdrong juăt Inh na yak kiơ̆ tơdrong noh, Inh jing Kră Yang lu iĕm. 
LEV.18.5	Thoi noh lu iĕm athei wei răk tơdrong juăt Inh păng nơ̆r Inh tơtă, bu mă pơm kiơ̆ tơdrong noh, sư gô arih, Inh boih Kră Yang. 
LEV.18.6	'Nĕ kơ ăn minh 'nu lăm lu iĕm năm jê̆ bơngai drŏ-kăn kơtum kơtŏng iĕm kơdih na hưch pơm kư̆ kă, Inh boih Kră Yang. 
LEV.18.7	'Nĕ kơ pơm pơ'brơh kơ 'bă ih, hưch pơm kư̆ kă hăm mĕ ih kơdih, yua kơ bre sư mĕ 'bă ih. 
LEV.18.8	'Nĕ kơ hưch pơm kư̆ kă hăm akăn 'bă ih; tơdrong noh pơm mơlâu pơ'brơh kơ 'bă ih. 
LEV.18.9	'Nĕ kơ hưch pơm kư̆ kă kơ mai oh ih kơdih, mă khan pôm 'bă mĕ phara, dah minh pôm mĕ, 'bă phara, mă khan tơpŭ lăm hnam dah tơpŭ phara hnam. 
LEV.18.10	'Nĕ kơ hưch pơm kư̆ kă hăm mon drŏ-kăn ih, mă khan mon gah mĕ dah gah 'bă, mưh ih hưch pơm kư̆ kă noh pơm mơlâu pơ'brơh kơdih akâu. 
LEV.18.11	'Nĕ kơ hưch pơm kư̆ kă hăm kon adruh akăn 'bă ih, đơ̆ng 'bă ih pơjing, yua kơ sư jing mai oh ih kơdih. 
LEV.18.12	'Nĕ hưch pơm kư̆ kă hăm duch nă gah 'bă, yua kơ sư jing mai oh 'bă ih. 
LEV.18.13	'Nĕ hưch pơm kư̆ kă hăm duch nă gah mĕ, yua kơ sư jing mai oh mĕ ih. 
LEV.18.14	'Nĕ hưch pơm kư̆ kă hăm akăn mih dah ma ih, wă khan akăn lu sư; yua kơ sư jing duch nă mĕ tơm ih. 
LEV.18.15	'Nĕ hưch pơm kư̆ kă hăm mŏ mai ih; yua kơ sư jing akăn kon drŏ-nglo ih, 'nĕ hưch kơ sư. 
LEV.18.16	'Nĕ hưch pơm kư̆ kă hăm mi dah duch; yua kơ sư akăn 'nhŏng păng oh ih. 
LEV.18.17	'Nĕ hưch pơm kư̆ kă hăm minh 'nu bơngai drŏ-kăn păng kon adruh sư. Kŭm 'nĕ hưch kơ sâu drŏ-kăn gah kon drŏ-nglo dah hưch kơ sâu drŏ-kăn gah kon drŏ-kăn sư. Lu sư noh jing adrĕch adrung sư jê̆ dêh; pơm thoi noh kơnê̆ tơpă. 
LEV.18.18	'Nĕ iŏk mŏ mai dah oh akăn ih, wă plah tơgar iŏk hưch pơm kư̆ kă, kơplah akăn ih oei arih. 
LEV.18.19	Kơplah drŏ-kăn oei 'bôh jơ̆ng 'nĕ kơ năm jê̆ na 'bĭch hăm sư. 
LEV.18.20	'Nĕ kơ 'bĭch hăm akăn rông 'bôt ih, kơnh pơm kơ ih jing kơnê̆ 'mê̆-'mach ih hăm sư. 
LEV.18.21	'Nĕ kơ pơyơ̆ra kon hơ'lơ̆p ih kơ yang Mơlŏk, b 'nĕ kơ pơm 'mê̆-'mach kơ anăn Kră Yang 'Bok Kei-Dei ih, inh bơih Kră Yang. 
LEV.18.22	'Nĕ kơ 'bĭch pơm tơduă drŏ-nglo, thoi 'bĭch hăm bơngai drŏ-kăn;c tơdrong noh jing tơdrong Kră Yang 'Bok Kei-Dei hil mĭl dêh. 
LEV.18.23	'Nĕ kơ 'bĭch pơm kư̆ kă hăm kon sem brem. Na pơm kơdih akâu 'mê̆-'mach hăm sư, bơngai drŏ-kăn kư̆m 'nĕ ăn akâu sư kơ kon sem brem wă 'bĭch pơm kư̆ kă hăm sư; noh jing minh tơdrong pơm kơnê̆ dêh. 
LEV.18.24	Lu iĕm 'nĕ kơ pơm minh tơdrong kiơ lăm dôm tơdrong noh na pơm kơ akâu iĕm kơdih jing kơnê̆ 'mê̆-'mach, lu kon pơlei mă Inh puh tơweh đơ̆ng anăp măt lu iĕm, lu sư jing kơnê̆ 'mê̆-'mach bơih. 
LEV.18.25	Teh âu, yua kơ lu sư na kơnê̆ 'mê̆-'mach boih, Inh gô phak tơdrong kơnê̆ lu sư, teh gô hăk tơlĕch lê̆ kon pơlei sư. 
LEV.18.26	Gah lu iĕm, kon pơlei kơtă dah đơ̆ng tơmoi oei hơdai lu iĕm, athei bơwei răk khôi juăt păng nơ̆r Inh tơtă 'nĕ kơ pơm minh tơdrong kơnê̆ chư̆ tơdrong mă Inh areh, 
LEV.18.27	yua kơ dôm tơdrong kơnê̆ 'mê̆ brư̆ Inh areh noh, lu bơngai oei lăm char âu hlôi pơm, lu bơngai mă oei adrol kơ lu iĕm, yua kơ thoi noh na char âu jing kơnê̆ 'mê̆-'mach boih; 
LEV.18.28	thoi noh 'nĕ pơm kơ teh đak jing kơnê̆ 'mê̆-'mach, kơnh hli kơ teh đak gô hăk tơlĕch lê̆ lu iĕm, thoi đei hăk lê̆ bơih kon pơlei mă oei tơ lăm char âu adrol kơ lu iĕm. 
LEV.18.29	Yua kơ adrĕch bu pơm minh lăm dôm lu tơdrong kơnê̆ mă Inh areh noh, đe gô puh tơweh sư lĕch đơ̆ng kon pơlei lu sư. 
LEV.18.30	Thoi noh na lu iĕm athei wei răk bĕ tơdrong Inh tơtă, 'nĕ kơ pơm ôh minh lăm tơdrong juăt kơnê̆ mă Inh areh âu, mă lu oei adrol kơ iĕm lu sư pơm boih păng lu iĕm 'nĕ yua tơdrong kơnê̆ noh na pơm kơ iĕm jing kơnê̆ 'mê̆-'mach, Inh boih Kră Yang 'Bok Kei-Dei lu iĕm.
LEV.19.1	Kră Yang khan kơ Môis: 
LEV.19.2	Roi tơbăt ăn bĕ kơ đĭ-đăng kon pơlei Isơrael khŭl akŭm, lu iĕm athei oei sa mă 'lơ̆ng rơgoh bĕ, yua kơ Inh Kră Yang lu iĕm 'lơ̆ng rơgoh. 
LEV.19.3	Rim 'nu lu iĕm athei lui yom kơ mĕ 'bă păng răk năr Sa'bat Inh, Inh boih Kră Yang 'Bok Kei-Dei lu iĕm. 
LEV.19.4	'Nĕ kơ man rup yang păng kư̆m 'nĕ kơ tuh hling pơm rup yang, Inh boih Kră Yang 'Bok Kei-Dei lu iĕm. 
LEV.19.5	Tơdah lu iĕm pơyơ̆r tơmam soi 'blŏk bơnê kơ Kră Yang, lu iĕm pơyơ̆r thoi yơ trŏ lăp na Inh iŏk. 
LEV.19.6	Iĕm athei sa lăm năr iĕm pơyơ̆r noh, dah năr dơning đĕch; lu tơmam mă rơkah truh năr mă pêng athei tuh soh lê̆ tơ ŭnh. 
LEV.19.7	Tơdah đe sa 'nhĕm 'măn truh kơ năr mă pêng noh jơ̆ minh tơdrong kơnê̆ Inh Kră Yang areh dêh; ưh kơ iŏk ôh. 
LEV.19.8	Bu sa tơmam soi thoi noh gô pŭ iŏk tơdrong yoch sư kơdih, yua kơ sư pơm 'mê̆-'mach kơ tơmam rơgoh 'lơ̆ng Kră Yang bơngai noh; đe gô puh tơlĕch đơ̆ng kon pơlei pơla sư. 
LEV.19.9	Tơdah lu iĕm kĕch yuă 'ba lăm tơring iĕm, 'nĕ kơ yuă truh tơ tôch mum chŭn. Păng kư̆m 'nĕ kơ chă dônh mok lu ba oei đei. 
LEV.19.10	Iĕm kư̆m 'nĕ kơ phĕ hơlơ̆k plei hơmu 'bar wơ̆t, kư̆m 'nĕ kơ dônh lu plei hơmu đêl huŏng, iĕm athei lê̆ kơ lu bơngai dơnuh hin păng bơngai tơmoi 'bĭch ngôi dônh. Inh boih Kră Yang lu iĕm. 
LEV.19.11	Lu iĕm kư̆m 'nĕ kơ tơtông, kư̆m 'nĕ kơ pơhlŭ hơlĕnh 'nĕ kơ chă plêl pơdăr kơ đe. 
LEV.19.12	Lu iĕm 'nĕ kơ yua anăn Inh na pơkă hơlĕnh, yua kơ ih pơm kơnê̆ kơ Kră Yang 'Bok Kei-Dei ih, Inh boih Kră Yang. 
LEV.19.13	'Nĕ kơ pơjăm pơjuă bơngai oei cheng pleh kơ ih, 'nĕ kơ tơtông tơgar tơmam lu sư. Tơmam apah bơngai jang kơ iĕm, 'nĕ kơ wei lê̆ tơ hnam iĕm truh tơnăr dơning. 
LEV.19.14	'Nĕ kơ hiap bơngai klĭk, kư̆m 'nĕ kơ dan lê̆ tơmam kiơ 'bơ̆t anăp bơngai măt tol, wă pơm kơ sư kơtơih pơ̆k, ih athei hli yom kơ Kră Yang 'Bok Kei-Dei ih, Inh bơih Kră Yang. 
LEV.19.15	Lăm iĕm sek tơlang 'nĕ kơ pơm glăi tơdrong tơpăt. 'Nĕ kơ mơ̆t bơngai dơnuh hin dah bơngai pơm yŏng tih ôh, na athei sek tơlang tơpăt kơ bơngai rông 'bôt bơ̆n. 
LEV.19.16	'Nĕ kơ roi sa pơma 'bơm, 'nĕ chă tơdrong wă pơm kơnê̆ kơ rông 'bôt ih, Inh bơih Kră Yang. 
LEV.19.17	'Nĕ kơ đei jơhngơ̆m areh arĕnh kơ 'nhŏng oh bơ̆n, athei bơtho pơlung rông 'bôt ih, 'nĕ kơ ăn kơdih akâu puh yoch yua kơ lu sư pơm glăi. 
LEV.19.18	'Nĕ kơ pơm 'mong răk rong mong găr hăm rông 'bôt kơtum kơtŏng 'nhŏng oh ih, athei 'mêm kơ lu sư thoi ih 'mêm akâu ih kơdih, Inh boih Kră Yang. 
LEV.19.19	Lu iĕm athei bơwei răk nơ̆r Inh tơtă, 'nĕ kơ ăn kon sem dơrong phara adrĕch tơkiơ̆ băl, 'nĕ kơ rei lăm chŭn ih 'bar tŏ anăn adrĕch păng 'nĕ kơ hrŭk ao đe tanh hăm lơ brai phara. 
LEV.19.20	Tơdah minh 'nu bơngai drŏ-nglo 'bĭch hăm minh 'nu bơngai drŏ-kăn đĭch, mă hơkơ̆t bơih hăm minh 'nu bơngai drŏ-nglo nai, mă-lei đe tam mă huai răt iŏk sư dah pơklaih sư rơngei đơ̆ng đĭch, na đe gô sek tơlang kơ măr sư, mă-lei ưh kơ truh kơ pơlôch ôh, yua kơ bơngai drŏ-kăn tam mă rơngei đơ̆ng đĭch. 
LEV.19.21	Yua kơ tơdrong yoch sư bơngai drŏ-nglo athei năm ba minh pôm triu tơno pơyơ̆r tơ anăp Kră Yang, tơ 'măng Bơsŭn Anih Akŭm, na pơm tơmam soi sơmah huai đơ̆ng tơdrong yoch. 
LEV.19.22	'Bok soi gô iŏk triu tơno noh pơm tơmam soi wă kơ goh đơ̆ng tơdrong hơch 'bơm pơm yoch, 'bơ̆t anăp Kră Yang wă soi sơmah ăn kơ bơngai mă đêl pơm glăi noh, thoi noh tơdrong yoch sư gơh mơnat ăn. 
LEV.19.23	Tơdah lu iĕm mơ̆t bơih lăm char Kanaan păng đei pơtăm boih lu plei 'long sa iĕm athei lăng lu plei noh ưh kơ rơgoh;a lăm pêng sơnăm đe khă lu iĕm, 'nĕ kơ sa plei noh ôh. 
LEV.19.24	Mă-lei truh kơ sơnăm mă puăn, lu plei noh jing rơgoh 'lơ̆ng, jing tơmam pơyơ̆r kơ Kră Yang. 
LEV.19.25	Truh lăm sơnăm mă pơđăm lu iĕm gơh sa plei noh, wă kơ plei rai lơ hloh ăn kơ iĕm, inh boih Kră Yang 'Bok Kei-Dei lu iĕm. 
LEV.19.26	Lu iĕm 'nĕ kơ sa 'nhĕm mă oei đei pham, 'nĕ kơ pơm pơjâu chă tơwir lăng tơdra. 
LEV.19.27	'Nĕ kơ yuă sŏk klĕng păng 'nĕ kơ yuă sŏk kang ôh. 
LEV.19.28	Kơplah bơngai lôch iĕm 'nĕ kơ 'bet akâu, 'nĕ kơ chhơ̆ săm akâu iĕm, Inh boih Kră Yang. 
LEV.19.29	'Nĕ kơ pơm pơ'mê̆ kơ kon adruh ih, 'nĕ kơ lê̆ sư pơm đi kư̆ kă, kơnh lăm tơring bơ̆n jing pơm đi păng 'bĕnh kơ tơdrong kơnê̆. 
LEV.19.30	Lu iĕm athei bơwei năr Sa'bat păng pơyom kơ Anih 'Lơ̆ng Rơgoh Inh, Inh boih Kră Yang lu iĕm. 
LEV.19.31	'Nĕ kơ năm tơ lu bơngai mă juăt kơ pơma hăm yang kơnê̆ dah lu pơjâu, 'nĕ kơ chă apinh lu sư ôh kơnh pơm kơ iĕm jing kơnê̆ đơ̆ng lu sư, Inh boih Kră Yang 'Bok Kei-Dei lu iĕm. 
LEV.19.32	Lu iĕm athei iung dơ̆ng 'bơ̆t anăp bơngai sŏk ko, lu iĕm athei pơyom kơ bơngai kră păng hli yom kơ 'Bok Kei-Dei Inh boih Kră Yang. 
LEV.19.33	Tơdah bơngai tơmoi oei hơdai lăm tơring lu iĕm, 'nĕ kơ pơjuă pơm kơnê̆ kơ sư. 
LEV.19.34	Bơngai tơmoi mă chă oei pơdơh hơdai lu iĕm, athei lăng sư thoi kon pơlei iĕm kơdih. Athei 'mêm kơ lu sư thoi iĕm 'mêm akâu kơdih; yua kơ lu iĕm kư̆m đêl jing bơngai tơmoi oei tơ char Êyiptơ sơ̆. Inh boih Kră Yang 'Bok Kei-Dei lu iĕm. 
LEV.19.35	Lu iĕm 'nĕ kơ pơm glăi kơplah iĕm đei sek tơlang kơ đe, dah hơgăt tơdrong kiơ kơjung dah kơđeh, 'lơ̆ng dah kơnê̆, trăp dah hơiơch. 
LEV.19.36	Lu iĕm athei đei 'long kŏng tơpăt, plei kŏng athei trŏ, athei trŏ kơ êphab păng trŏ kơ hnŏng (Hin)c tơpă, Inh Kră Yang 'Bok Kei-Dei lu iĕm, tơ'ngla mă chông anhăk iĕm đơ̆ng char Êyiptơ. 
LEV.19.37	Thoi noh lu iĕm athei bơwei răk pơm kiơ̆ dôm tơdrong juăt Inh păng nơ̆r Inh tơtă, Inh boih Kră Yang.
LEV.20.1	Kră Yang khan kơ Môis: 
LEV.20.2	Ih athei khan kơ kon pơlei Isơrael. Tơdah bơngai bu lăm kon pơlei Isơrael dah bơngai tơmoi oei lăm char Isơrael jao minh 'nu kon hơ'lơ̆p sư ăn kơ yang Mơlŏk, a bơngai noh đe gô pơlôch sư, kon pơlei lăm char noh gô klơ̆m pơlôch sư hăm tơmo. 
LEV.20.3	Inh kơdih gô hil mĭl kơ bơngai noh păng pơtôch lê̆ sư đơ̆ng kon pơlei pơla sư, yua kơ sư jao kon hơ'lơ̆p sư kơ yang Mơlŏk, pơm kơ anih 'lơ̆ng rơgoh Inh jing kơnê̆ 'mê̆-'mach păng pơ'mê̆ kơ anăn 'lơ̆ng rơgoh Inh. 
LEV.20.4	Tơdah kon pơlei lăm char âu đơ̆p muh măt sư ưh kơ wă lăng dah ưh kơ pơlôch bơngai noh, kơplah bơngai noh jao kon hơ'lơ̆p sư kơ yang Mơlŏk, 
LEV.20.5	thoi noh Inh gô hil mĭl kơ bơngai noh păng hnam dơnŏ sư păng puh tơweh lê̆ sư păng lu bơngai mă kiơ̆ sư đei pơm pơyô ngôi kư̆ kă hăm yang Mơlŏk,
LEV.20.6	Tơdah bu năm lăng tơ pơjâu păng bơngai pơma hăm yang kơnê̆ lui kiơ̆ na pơm pơyô ngôi kư̆ kă hăm lu sư, Inh gô hil mĭl kơ bơngai noh păng gô puh tơweh sư lĕch đơ̆ng kon pơlei pơla sư. 
LEV.20.7	Lu iĕm athei wei akâu iĕm jing 'lơ̆ng rơgoh, yua kơ Inh jơ̆ Kră Yang 'Bok Kei-Dei lu iĕm. 
LEV.20.8	Lu iĕm athei bơwei pơm kiơ̆ tơdrong juăt Inh, Inh boih Kră Yang Tơ'ngla mă pơm kơ lu iĕm jing rơgoh.
LEV.20.9	Tơdah bơngai bu blei hiap mĕ dah 'bă sư đe gô pơlôch. Sư hiap boih mĕ 'bă sư na pham sư gô tuh tơ sư kơdih.
LEV.20.10	Tơdah bơngai bu pơm kư̆ kă hưch kơ akăn đe dah pơm kư̆ kă hưch kơ akăn rông 'bôt, bre sư noh đe gô pơlôch sư. 
LEV.20.11	Tơdah bơngai bu mă 'bĭch hăm akăn 'bă sư kơdih, noh jơ̆ pơm mơlâu pơ'brơh kơ 'bă sư. Bre sư pơm kư̆ kă noh đe gô pơlôch đĭ, pham lu sư gô tuh tơ kơ̆l lu sư kơdih. 
LEV.20.12	Tơdah bơngai bu 'bĭch hăm mŏ mai sư kơdih đĭ kơ măr sư noh đe gô pơlôch, yua kơ măr sư pơm tơdrong kơnê̆ hơgăm dêh, pham lu sư gô tuh tơ lu sư kơdih. 
LEV.20.13	Tơdah bơngai drŏ-nglo 'bĭch pơm kư̆ kă hăm tơduă bơngai drŏ-nglo thoi 'bĭch pơm kư̆ kă hăm bơngai drŏ-kăn, 'bar 'nu bre sư đe gô pơlôch đĭ. Yua kơ pơm boih tơdrong kơnê̆ mă Inh hil mĭl krưp dêh, pham lu sư gô tuh tơ lu sư kơdih. 
LEV.20.14	Tơdah minh 'nu bơngai drŏ-nglo iŏk bre mĕ kon na pơm akăn, noh jing tơdrong kơnê̆ chư̆ dêh; đe gô soh pơđĭ pêng 'nu lu sư, wă kơ tơdrong kơnê̆ chư̆ noh huay pă đei lăm lu iĕm. 
LEV.20.15	Tơdah đei bơngai drŏ-nglo pơm kư̆ kă hăm kon sem brem, đe gô pơlôch sư; na iĕm kư̆m athei pơlôch kon sem brem noh mơ̆n. 
LEV.20.16	Tơdah bơngai drŏ-kăn năm 'bĭch pơm kư̆ kă hăm kon sem brem ih athei pơlôch lê̆ bơngai drŏ-kăn hăm kon sem brem noh hloi. Pham lu sư gô tuh tơ lu sư kơdih. 
LEV.20.17	Tơdah minh 'nu bơngai drŏ-nglo, iŏk mŏ dah oh sư kơdih minh pôm 'bă, na mĕ phara dah pôm mĕ na 'bă pha, na sư ngôi kư̆ kă, noh jing tơdrong kơnê̆ pơm kư̆ kă đe gô puh tơlĕch sư đơ̆ng anăp kon pơlei lu sư, bơngai pơm kơnê̆, pơ'brơh kơ mŏ oh sư, sư gô pŭ iŏk tơdrong glăi kơnê̆ sư. 
LEV.20.18	Tơdah bơngai drŏ-nglo 'bĭch hăm bơngai drŏ-kăn kơplah oei 'bôh jơ̆ng; bơngai drŏ-nglo pơm kơ pham bơngai drŏ-kăn lĕch, na bơngai drŏ-kăn tơlĕch pham sư kơdih, 'bar 'nu sư noh, đe gô puh tơlĕch weh đơ̆ng kon pơlei lu sư. 
LEV.20.19	'Nĕ kơ hưch pơm kư̆ kă hăm mai oh gah mĕ dah mai oh gah 'bă ih, yua kơ tơdrong noh pơm mơlâu pơ'mê̆ kơ adrĕch adrung jê̆ bơ̆n; 'bar 'nu bre noh gô pŭ tơdrong glăi sư. 
LEV.20.20	Tơdah minh 'nu drŏ-nglo 'bĭch hăm duch akăn ma, nă akăn mih sư kơdih, noh jơ̆ pơm pơ'brơh kơ mih ma sư, bre sư noh gô pŭ tơdrong kơnê̆ sư, măr sư gô lôch ưh kơ đei kon ôh. 
LEV.20.21	Tơdah minh 'nu bơngai drŏ-nglo hưch kơ akăn 'nhŏng oh sư kơdih, noh jơ̆ tơdrong kơnê̆ 'mê̆-'mach. Bơngai noh pơm kơnê̆ kơ 'nhŏng oh sư kơdih, bre sư gô ưh kơ đei kon ôh. 
LEV.20.22	Lu iĕm athei bơwei pơm kiơ̆ tôm tơdrong juăt Inh păng nơ̆r Inh tơtă păng pơm kiơ̆ tơdrong noh; wă kơ tơring char Inh ăn kơ iĕm oei huay kơ hăk tơlĕch tŭk iĕm. 
LEV.20.23	'Nĕ kơ pơm kiơ̆ tơdrong juăt lu kon pơlei mă Inh gô puh tơweh sư đơ̆ng anăp lu iĕm; yua kơ lu sư pơm dôm tơdrong kơnê̆ noh na Inh hil mĭl dêh kơ lu sư tơpă. 
LEV.20.24	Inh khan kơ lu iĕm, lu iĕm gô iŏk teh đêl lu sư oei, Inh ăn kơ lu iĕm đei teh noh, wă pơm tơmam iĕm kơdih, noh jơ̆ teh đak toh, đak sut kơdrot, Inh boih Kră Yang 'Bok Kei-Dei lu iĕm, plah iŏk lu iĕm đơ̆ng kon pơlei nai. 
LEV.20.25	Thoi noh lu iĕm athei jô̆ klah phara lu kon sem brem rơgoh păng kon sem brem ưh kơ rơgoh, lu sem păr rơgoh păng sem păr ưh kơ rơgoh, 'nĕ kơ pơm kơ iĕm kơdih jing kơnê̆ na Inh hil areh, yua kơ kon sem brem, sem păr, 'bih kơep lep-ler, tơmam mă Inh đei jô̆ phara lu sư jing kơnê̆. 
LEV.20.26	Ăn kơ lu iĕm arih hăm Inh 'lơ̆ng rơgoh; yua kơ Inh boih Kră Yang 'lơ̆ng rơgoh, Inh klah lu iĕm bơih đơ̆ng kon pơlei âu, wă kơ lu iĕm jing khŭl kon pơlei gah Inh. 
LEV.20.27	Bơngai drŏ-nglo dah drŏ-kăn pơm pơjâu dah pơm pơma hăm yang kơnê̆, đe gô pơlôch sư, klơ̆m sư păng tơmo, pham lu sư gô tuh tơ lu sư kơdih.
LEV.21.1	Kră Yang khan kơ Môis, khan bĕ kơ lu 'bok soi kon drŏ-nglo Arôn, lu sư 'nĕ kơ hơtŭt 'bơm akâu lăm lu kon pơlei sư lôch, kơnh pơm kơ lu sư kơdih jing kơnê̆ 'mê̆-'mach. 
LEV.21.2	Lăp pôm kơtum kơtŏng 'nhŏng oh sư jê̆ dêh đĕch, pơtih thoi mĕ sư, 'bă sư, kon drŏ-nglo sư, kon drŏ-kăn sư, 
LEV.21.3	dah mai oh sư oei adruh hơlai tam mă đei klo; lei huay kơ pơm kơ sư jing kơnê̆ 'mê̆-'mach. 
LEV.21.4	'Bok soi 'nĕ pơm kơdih akâu sư jing kơnê̆ 'mê̆-'mach đơ̆ng lu adrĕch adrung sư oei chă klo kăn nai pơyoch sư kơdih.a 
LEV.21.5	Lu 'bok soi ưh kơ gơh hơkôih sŏk kơ̆l pơm kơ sư jing kơ̆l 'ngôch, 'nĕ kơ hơkôih sŏk kang sư kơdih kư̆m 'nĕ kơ 'bet akâu sư kơdih mơ̆n. 
LEV.21.6	Lu sư athei arih 'lơ̆ng rơgoh kơ Kră Yang 'Bok Kei-Dei, 'nĕ kơ pơm mơgrĭ kơ Anăn Kră Yang 'Bok Kei-Dei lu sư; yua kơ lu sư pơyơ̆r kơ Kră Yang dôm tơmam pơyơ̆r soh hăm ŭnh, wă khan pơyơ̆r 'bĕng tơmam sa kơ Kră Yang, yua kơ noh lu sư jing 'lơ̆ng rơgoh. 
LEV.21.7	'Bok soi ưh kơ gơh ôh oei kơ drŏ-kăn đi, dah drŏ-kăn kơnê̆ bơih; kư̆m ưh kơ gơh oei kơ drŏ-kăn đêl klo sư achăng; yua kơ 'bok soi bơngai 'lơ̆ng rơgoh kơ Kră Yang 'Bok Kei-Dei lu sư. 
LEV.21.8	Thoi noh ih athei lăng jô̆ sư 'lơ̆ng rơgoh, yua kơ sư pơyơ̆r 'bĕng tơmam sa kơ Kră Yang 'Bok Kei-Dei ih. Sư jing rơgoh 'lơ̆ng kơ Inh; yua kơ Inh Kră Yang 'lơ̆ng rơgoh. Tơ'ngla mă pơm kơ lu iĕm jing rơgoh 'lơ̆ng. 
LEV.21.9	Tơdah kon adruh 'bok soi ngôi kư̆ kă, noh jơ̆ pơm kơnê̆ kơ anăn 'bă sư, na đe gô soh sư lăm ŭnh. 
LEV.21.10	'Bok soi tơm jing kră tơm hloh lăm lu 'nhŏng oh sư, đêl đei tuh đak rơmă bơih tơ kơ̆l sư, đe pôk sư gơh hrŭk ao rơgoh 'lơ̆ng, na kơ̆l sư ưh kơ lê̆ ôh sŏk ưh kơ păi, b kư̆m ưh kơ hek lê̆ ao sư mơ̆n. 
LEV.21.11	Sư ưh kơ gơh năm jê̆ bơngai lôch ôh, mă 'bă sư, dah mĕ sư lôch wă pơm kơ sư jing kơnê̆ 'mê̆-'mach. 
LEV.21.12	Sư kư̆m ưh kơ gơh weh đơ̆ng anih 'lơ̆ng rơgoh ôh dah pơm mơgrĭ kơ anih 'lơ̆ng rơgoh Kră Yang 'Bok Kei-Dei sư kơdih jing kơnê̆ 'mê̆-'mach, yua kơ đak 'bâu phu thoi hơgăl đơ̆ng Kră Yang 'Bok Kei-Dei đe tuh oei đei tơ kơ̆l sư, Inh boih Kră Yang. 
LEV.21.13	Sư athei oei kơ drŏ-kăn hơlai oei plơ̆ng. 
LEV.21.14	Sư ưh kơ gơh oei kơ drŏ-kăn adro, drŏ-kăn klo sư hrĕch, drŏ-kăn ngôi kư̆ kă pơm đi; mă-lei athei oei kơ drŏ-kăn hơlai oei plơ̆ng đơ̆ng lăm kon pơlei sư kơdih, 
LEV.21.15	wă kơ sư ưh kơ gơh pơm kơnê̆ 'mê̆-'mach kơ kon sâu sư lăm kon pơlei pơla sư, yua kơ Inh boih Kră Yang pơm kơ sư jing rơgoh 'lơ̆ng.
LEV.21.16	Kră Yang khan kơ Môis, 
LEV.21.17	athei khan bĕ kơ Arôn. Ưh kơ đei bu lăm kon hơ'lơ̆p ih lăm chăl arih sư đei tơdrong jĭ jăn ưh kơ gơh năm jê̆ wă pơyơ̆r tơmam soi kơ Kră Yang 'Bok Kei-Dei ôh. 
LEV.21.18	Yua kơ ưh kơ đei bơngai bu mă jĭ jăn gơh năm jê̆ tơ bơsŭn, bơngai măt tol, jopo, muh măt cheng chong dah jơ̆ng sư kơjung kơđeh. 
LEV.21.19	Bơngai tơgơ̆ ti dah tơgơ̆ jơ̆ng, 
LEV.21.20	bơngai kơdŭ grŏn, kơđeh hnang dah jĭ măt, tơ'boch roch, jĭ lak, bŏng sư pơchah minh pôm. 
LEV.21.21	Ưh kơ đei bu lăm kon drŏ-nglo Arôn 'bok soi tơm đei tơdrong jĭ jăn lăm akâu sư ưh kơ gơh năm jê̆ wă pơyơ̆r tơmam soi 'buh ăn kơ Kră Yang; tơdah đei jĭ jăn lăm akâu ưh kơ gơh năm jê̆ wă pơyơ̆r 'bĕng tơmam soi kơ Kră Yang 'Bok Kei-Dei sư. 
LEV.21.22	Sư gơh sa tơmam sa Kră Yang 'Bok Kei-Dei sư, mă tơmam 'lơ̆ng rơgoh hloh păng tơmam 'lơ̆ng rơgoh. 
LEV.21.23	Mă-lei sư ưh kơ gơh năm jê̆ che pĕng, kư̆m ưh kơ gơh năm jê̆ chơnang soi, yua kơ akâu đei jĭ jăn wă kơ sư huay kơ pơm kơ anih 'lơ̆ng rơgoh Inh jing kơnê̆ 'mê̆-'mach; yua kơ Inh boih Kră Yang, pơm kơ lu sư noh jing rơgoh. 
LEV.21.24	Môis pơma thoi noh kơ Arôn păng kơ lu kon drŏ-nglo sư păng đĭ-đăng kon pơlei Isơrael.
LEV.22.1	Kră Yang khan kơ Môis, 
LEV.22.2	Khan bĕ kơ Arôn păng lu kon drŏ-nglo sư, wă kơ lu sư kơchăng pơm mă 'lơ̆ng lu tơmam pơyơ̆r kon pơlei Isơrael, mă đei 'măn pơyơ̆r pơm rơgoh ăn kơ Inh, wă kơ lu sư huay kơ pơm kơnê̆ 'mê̆-'mach kơ anăn 'lơ̆ng rơgoh Inh, Inh boih Kră Yang. 
LEV.22.3	Khan bĕ kơ lu sư. Tơdah đei bu lăm lu kon sâu iĕm lăm đĭ chăl arih lu iĕm năm jê̆ lu tơmam 'lơ̆ng rơgoh mă kon pơlei Isơrael pơyơ̆r 'măn lê̆ kơ Kră Yang, na bơngai noh sư đei tơdrong kơnê̆ 'mê̆-'mach, đe gô puh tơlĕch sư weh đơ̆ng anăp Inh, Inh boih Kră Yang. 
LEV.22.4	Tơdah bơngai bu lăm kon drŏ-nglo Arôn jĭ chin dah jĭ lĕch đak kơtăk, ưh kơ gơh sa ôh tơmam đe 'măn lê̆ 'lơ̆ng rơgoh dĭng truh tơ sư rơgoh 'lơ̆ng 'mơ̆i. Tơdah bu đei hơtŭt 'bơm bơngai đei kơnê̆ 'mê̆-'mach yua kơ 'bơm akâu lôch, dah bơngai đei đak kơtăk lĕch, 
LEV.22.5	tơdah hơtŭt 'bơm hơdrông kơep lep-ler, dah hơtŭt 'bơm minh 'nu bơngai đei tơdrong kơnê̆, pơm kơ sư kư̆m kơnê̆ 'mê̆-'mach. Mă tôm tơdrong kiơ nai kư̆m kơnê̆ 'mê̆-'mach lei-lăi. 
LEV.22.6	Bu hơtŭt 'bơm dôm tơmam noh jing kơnê̆ 'mê̆-'mach truh kơmăng, ưh kơ gơh sa tơmam đe 'măn lê̆ rơgoh mă-lei đang kơ hum lăm đak. 
LEV.22.7	Đang kơ 'năr mơ̆t bơih, sư jing rơgoh lei na gơh sa tơmam rơgoh yua kơ tơmam noh tơmam sa sư. 
LEV.22.8	Sư ưh kơ gơh sa ôh kon sem bri lôch kơmăp, dah lôch đơ̆ng sem bri kăp, wă kơ sư huay kơ kơnê̆ 'mê̆-'mach, yua kơ Inh boih Kră Yang. 
LEV.22.9	Yua kơ noh na sư athei bơwei nơ̆r Inh pơkă, kơnh hli kơ lu sư pŭ tơdrong yoch păng lôch hloi yua kơ đei pơm dôm tơdrong Inh tơtă jing kơnê̆ 'mê̆-'mach, Inh boih Kră Yang pơm kơ sư jing rơgoh 'lơ̆ng.
LEV.22.10	Minh 'nu bơngai tơmoi ưh kơ gơh sa tơmam rơgoh 'lơ̆ng ôh, bơngai tơmoi chă oei lăm hnam 'bok soi dah bơngai chă jang mưng kơ đe kư̆m ưh kơ gơh sa tơmam rơgoh 'lơ̆ng. 
LEV.22.11	Mă-lei bơngai ayơ mă 'bok soi iŏk jên răt bơih păng lu bơngai mă tơpŭ lăm hnam sư gơh sa tơmam sa sư. 
LEV.22.12	Tơdah kon adruh 'bok soi chă klo bơngai tơmoi drŏ-kăn noh ưh kơ gơh sa ôh tơmam rơgoh 'lơ̆ng. 
LEV.22.13	Păng tơdah kon adruh 'bok soi adro, dah klo sư achăng lê̆, ưh kơ đei hơ'lơ̆p ôh, na wih brŏk tơ hnam 'bă sư thoi oei 'lơ̆p sơ̆ lei sư gơh sa tơmam 'bă sư. Mă-lei ưh kơ đei bơngai tơmoi ayơ gơh sa tơmam noh ôh. 
LEV.22.14	Tơdah bu hơch 'bơm sa tơmam rơgoh 'lơ̆ng, sư athei 'mong ăn kơ 'bok soi đêl sư sa noh păng ăn thim dơ̆ng minh lăm pơđăm kiơ̆ kơ tơdrong gĭt sư, ăn kơ 'bok soi tơmam sa noh. 
LEV.22.15	'Bok soi ưh kơ gơh pơm 'mê̆-'mach kơ tơmam soi mă kon pơlei Isơrael pơyơ̆r ăn kơ Kră Yang. 
LEV.22.16	Bu sa tơmam rơgoh đêl pơyơ̆r thoi noh gô pŭ iŏk tơdrong sư hlôi pơm glăi, yua kơ Inh boih Kră Yang pơm kơ lu sư jing rơgoh 'lơ̆ng.
LEV.22.17	Kră Yang khan kơ Môis, 
LEV.22.18	athei khan bĕ kơ Arôn păng lu kon drŏ-nglo sư păng đĭ-đăng kon pơlei Isơrael, tơdah đei minh 'nu lăm hnam Isơrael dah bơngai tơmoi oei lăm char Isơrael lu sư, ba tơmam soi pơyơ̆r dah tơmam soi pơsĭt tơdrong pơkă dah tơmam soi lăp đon 'maih wă pơyơ̆r kơ Kră Yang jing tơmam soi 'buh, 
LEV.22.19	wă kơ Inh iŏk athei pơyơ̆r minh pôm rơmo, triu, dah bơbe tơno ưh kơ đei jĭ kiơ, rôp đơ̆ng lăm hơdrong. 
LEV.22.20	Lu iĕm 'nĕ kơ pơyơ̆r kon sem dơrong ayơ mă đei jĭ kiơ kiơ, yua kơ tơmam soi noh Inh ưh kơ iŏk ôh. 
LEV.22.21	Tơdah minh 'nu bơngai pơyơ̆r kơ Kră Yang tơmam soi 'blŏk bơnê hăm rơmo, triu dah pơyơ̆r pơsĭt tơdrong pơkă dah pơyơ̆r tơmam soi Inh lăp đon. Wă kơ gơh iŏk, tơmam pơyơ̆r noh athei 'lơ̆ng, ưh kơ đei jĭ kiơ kiơ. 
LEV.22.22	Lu iĕm 'nĕ kơ pơyơ̆r kơ Kră Yang minh pôm kon sem dơrong ayơ mă măt tol, tơgơ̆ jơ̆ng, rơka, tơ'boch roch jĭ lak, iĕm 'nĕ kơ rôp sư pơm tơmam soi 'buh hăm ŭnh pơyơ̆r kơ Kră Yang tơ kơpal chơnang soi. 
LEV.22.23	Lu iĕm gơh rôp minh pôm rơmo dah triu đei jơ̆ng kơjung hnang, dah kơđeh hnang wă pơm tơmam soi lăp đon 'maih wă, mă-lei gah tơmam soi pơsĭt tơdrong pơkă, kon sem tơmam soi thoi noh Kră Yang ưh kơ iŏk ôh. 
LEV.22.24	Lu iĕm 'nĕ kơ pơyơ̆r kơ Kră Yang lăm char iĕm kơdih minh pôm sem dơrong bŏng sư pơchah, hĕch dah krĕo lê̆. 
LEV.22.25	'Nĕ kơ iŏk đơ̆ng ti bơngai tơmoi, minh pôm kon sem tơmam soi ayơ mă thoi noh, wă pơyơ̆r tơmam soi kơ Kră Yang 'Bok Kei-Dei ih. Yua kơ akâu sư rơka rơkĕch, Inh ưh kơ iŏk ôh tơmam soi noh. 
LEV.22.26	Kră Yang khan kơ Môis. 
LEV.22.27	Tơdah, kon rơmo, kon triu, kon bơbe, đơ̆ng rŏng kơ sư tuh athei oei hơdai mĕ sư lăm tơpơh năr. Mă-lei ưh kơ hloh năr mă tơhngam ôh, iŏk đơ̆ng năr âu tơ anăp Inh gô iŏk sư jing tơmam pơyơ̆r soh hăm ŭnh ăn kơ Kră Yang. 
LEV.22.28	Mă rơmo akăn dah triu akăn, iĕm 'nĕ kơ pơlôch yŏng păng kon sư lăm minh năr. 
LEV.22.29	Tơdah lu iĕm pơyơ̆r tơmam soi 'blŏk bơnê kơ Kră Yang, lu iĕm athei pơyơ̆r mă trŏ thoi noh, na Inh iŏk. 
LEV.22.30	Đe gô sa tơmam sa noh lăm năr noh, 'nĕ kơ lê̆ minh kơnăt 'măn kơ năr dơning. Inh boih Kră Yang. 
LEV.22.31	Thoi noh lu iĕm athei bơwei pơm kiơ̆ tơdrong Inh tơtă, Inh bơih Kră Yang. 
LEV.22.32	'Nĕ pơm 'mê̆-'mach kơ anăn 'lơ̆ng rơgoh Inh, na Inh đei tơdrong 'lơ̆ng rơgoh lăm kon pơlei Isơrael, Inh boih Kră Yang Tơ'ngla pơm kơ iĕm jing rơgoh. 
LEV.22.33	Wă khan Tơ'ngla chông anhăk ba iĕm đơ̆ng char Êyiptơ, wă kơ Inh pơm Kră Yang 'Bok Kei-Dei lu iĕm, Inh boih Kră Yang.
LEV.23.1	Kră Yang khan kơ Môis: 
LEV.23.2	Athei roi bĕ kơ kon pơlei Isơrael: 'Nâu năr pơm giĕng tih đơ̆ng Kră Yang 'Bok Kei-Dei lu iĕm đei pơkă jing năr akŭm 'lơ̆ng rơgoh. 
LEV.23.3	Đe gô bơ̆jang lăm tơdrâu năr; mă-lei năr tơpơh, noh năr Sa'bat, năr đe pơdơh wă khan năr akŭm kơkuh 'lơ̆ng rơgoh. 'Nĕ kơ bơ̆jang kiơ; noh năr Sa'bat kơ Kră Yang tơ lăm jơ̆p-jang anih lu iĕm. 
LEV.23.4	'Nâu lu năr Kră Yang pơkă boih, năr akŭm kơkuh 'lơ̆ng rơgoh, lu iĕm athei ră roi bĕ kơ đe mưh truh năr mă đei pơkă bơih. 
LEV.23.5	Truh năr mơjĭt-puăn khei mônh, kơplah til kơsơ̆ măng noh năr giĕng Năm Brih Kră Yang.a 
LEV.23.6	Na truh năr mơjĭt-pơđăm khei noh đe pơm giĕng 'Bĕng Ưh Kơ Đei 'Buih Pông. Wă kơkuh pơyom kơ Kră Yang, na lu iĕm gô sa 'bĕng ưh kơ đei 'buih noh lăm tơpơh năr. 
LEV.23.7	Năr blŭng-a lu iĕm athei akŭm 'lơ̆ng rơgoh, ưh kơ gơh bơ̆jang kiơ kơ sĕch akar. 
LEV.23.8	Mă-lei lu iĕm athei pơyơ̆r kơ Kră Yang tơmam soi yua 'buh lăm ŭnh lăm tơpơh năr; truh năr mă tơpơh gô đei tơdrong akŭm kơkuh 'lơ̆ng rơgoh; lu iĕm 'nĕ kơ pơm minh tơdrong jang kiơ kơ sĕch akar ôh. 
LEV.23.9	Kră Yang khan kơ Môis: 
LEV.23.10	Khan bĕ kơ kon pơlei Isơrael: Tơdah lu iĕm mơ̆t tơ lăm char mă Inh ăn kơ lu iĕm păng lu iĕm đei kĕch yuă, bơyan 'ba tơ noh, iĕm athei năm ba minh hơchô̆ ba plei blŭng-a ăn kơ 'bok soi. 
LEV.23.11	Năr đơ̆ng rŏng hlôi kơ năr giĕng Sa'bat, 'bok soi gô pơyơ̆r hơchô̆ ba, ba 'ma 'ngiĕo 'bơ̆t anăp Kră Yang, wă kơ tơdrong pơyơ̆r hơchô̆ 'ba noh Kră Yang iŏk; 
LEV.23.12	lăm năr pơyơ̆r hơchô̆ 'ba, mă ba 'ma 'ngiĕo noh lu iĕm kư̆m athei pơyơ̆r kơ Kră Yang minh pôm kon triu tơ'bưh kơ đêl, ưh kơ đei jĭ kiơ, wă pơm tơmam soi 'buh. 
LEV.23.13	Păng pơyơ̆r tơmam soi phe 'ba, dang 'bar lăm mơjĭt êpha tơpŭng, b lŭk hrâu hăm đak rơmă ôliwơ pơm tơmam soi soh hăm ŭnh, pơyơ̆r đei 'bâu phu 'lơ̆ng ăn kơ Kră Yang păng pơyơ̆r tơmam huch hai sik plei hơmu, minh lăm puăn hin.c 
LEV.23.14	Lu iĕm 'nĕ kơ sa 'bĕng, 'ba hơdrĕng, dah 'ba oei adrih, dĭng truh tơnăr âu, wă khan truh năr mă lu iĕm pơyơ̆r tơmam soi kơ Kră Yang boih. Mă khan tơ anih ayơ, noh boih tơdrong juăt pơkă kơ lu iĕm ling-lang truh tơ kon sâu iĕm. 
LEV.23.15	Iŏk đơ̆ng rŏng năr pơdơh Sa'bat, năr mă lu iĕm chĕp hơchô̆ 'ba pơyơ̆r ba 'ma 'ngiĕo, iĕm athei jô̆ noh tơpơh 'măng giĕng. 
LEV.23.16	Lu iĕm jô̆ pơđăm-jĭt năr đơ̆ng rŏng kơ năr pơdơh Sa'bat tăl mă tơpơh; kơplah noh iĕm athei pơyơ̆r tơmam phe 'ba hle ăn kơ Kră Yang. 
LEV.23.17	Lu iĕm athei năm ba đơ̆ng hnam iĕm 'bar tŏ 'bĕng wă pơm tơmam soi ba 'ma 'ngiĕo, 'bĕng noh pơm hăm minh lăm mơjĭt êpha tơpŭng, đei 'buih pông pơtŏ tơ ŭnh; 'bĕng noh jing tơmam blŭng-a lăm bơyan pơyơ̆r kơ Kră Yang. 
LEV.23.18	Lu iĕm kư̆m athei pơyơ̆r hloi 'bĕng noh hăm tơpơh tŏ triu kon dang minh sơnăm, ưh kơ đei jĭ kiơ, minh pôm kon rơmo tơno păng 'bar tŏ triu tơno hơdai hăm tơmam soi phe 'ba păng tơmam soi huch wă pơm tơmam soi 'buh hăm ŭnh, pơyơ̆r đei 'bâu phu 'lơ̆ng ăn kơ Kră Yang. 
LEV.23.19	Lu iĕm athei pơyơ̆r minh pôm bơbe tơno pơm tơmam soi huai đơ̆ng yoch păng 'bar tŏ kon triu đei minh sơnăm wă pơm tơmam soi 'blŏk bơnê. 
LEV.23.20	'Bok soi gô iŏk tơmam soi noh hơdai hăm 'bar tŏ 'bĕng pơm păng 'ba blŭng-a lăm bơyan hơdai hăm 'bar tŏ kon triu na pơyơ̆r ba 'ma 'ngiĕo 'bơ̆t anăp Kră Yang, lu tơmam noh athei 'măn lê̆ rơgoh pha ăn kơ Kră Yang păng gô ăn kơ 'bok soi. 
LEV.23.21	Lu iĕm athei roi tơ'băt: Tơdrong akŭm tơm năr noh athei đei tơdrong akŭm rơgoh, ưh kơ gơh kơ bơ̆jang tơdrong sĕch akar. Noh jing tơdrong juăt pơkă ling-lang ăn kơ adrĕch adrung lu iĕm, mă tơ anih yơ yơ lu iĕm oei. 
LEV.23.22	Tơdah kĕch yuă 'ba lăm tơring iĕm, 'nĕ kơ yuă kĕch truh tơ mum jih kơ mir păng kư̆m 'nĕ kơ dônh lu 'ba mă huŏng. Athei 'măn lu 'ba noh kơ lu bơngai dơnuh hin păng lu bơngai tơmoi, Inh boih Kră Yang 'Bok Kei-Dei lu iĕm. 
LEV.23.23	Kră Yang khan kơ Môis: 
LEV.23.24	Roi tơ'băt bĕ kơ bơngai Isơrael, lăm năr mônh khei tơpơh, d năr noh lu iĕm gô đei năr pơdơh gĭt găl, wă kơ 'blŏk hơdơ̆r; iĕm athei hlôm keng, na ră roi, năr noh đei tơdrong akŭm rơgoh. 
LEV.23.25	Lu iĕm ưh kơ gơh bơ̆jang kơ sĕch akar ôh; iĕm athei pơyơ̆r tơmam soi 'buh hăm ŭnh kơ Kră Yang. 
LEV.23.26	Kră Yang kư̆m khan kơ Môis: 
LEV.23.27	Năr mônh khei tơpơh âu jơ̆ năr pơm giĕng huai đơ̆ng yoch; lu iĕm gô đei tơdrong akŭm rơgoh, lu iĕm athei hơdrĭ lăm jơhngơ̆m pơmat akâu iĕm kơdihe păng pơyơ̆r tơmam soi yua 'buh hăm ŭnh kơ Kră Yang. 
LEV.23.28	Năr noh 'nĕ kơ jang minh tơdrong kiơ; yua kơ năr noh wă huai đơ̆ng tơdrong yoch, lăm năr noh wă pơm rơgoh tơdrong yoch iĕm 'bơ̆t anăp Kră Yang 'Bok Kei-Dei lu iĕm. 
LEV.23.29	Lăm năr noh bu mă ưh kơ hơdrĭ kơ jơhngơ̆m pơmat akâu sư kơdih đe gô puh tơlĕch sư đơ̆ng kon pơlei pơla sư. 
LEV.23.30	Păng tơdah bơngai bu bơ̆jang tơdrong kiơ, lăm năr âu, Inh gô pơrăm sư đơ̆ng lăm kon pơlei pơla sư. 
LEV.23.31	Lu iĕm ưh kơ gơh jang minh tơdrong kiơ noh jơ̆ khôi juăt pơkă ling-lang ăn kơ adrĕch adrung iĕm jơ̆p-jang mă tơ anih ayơ iĕm oei. 
LEV.23.32	Noh jing minh năr Sa'bat, năr pơdơh ăn kơ lu iĕm, lu iĕm athei hơdrĭ lăm jơhngơ̆m pơmat akâu kơdih; dơ̆ng măng năr tơsĭn lăm khei noh, iĕm athei bơwei năr Sa'bat iĕm, đơ̆ng kơsơ̆ âu truh kơsơ̆ dơning. 
LEV.23.33	Kră Yang khan kơ Môis: 
LEV.23.34	Roi khan bĕ kơ bơngai Isơrael, 'bơ̆t năr mơjĭt-pơđăm khei tơpơhf âu, pơm giĕng bơsŭn lăm tơpơh năr wă kơkuh kơ Kră Yang. 
LEV.23.35	Năr mă blŭng-a đei tơdrong akŭm rơgoh; lu iĕm ưh kơ gơh bơ̆jang kơ sĕch akar minh tơdrong kiơ ôh. 
LEV.23.36	Lăm tơpơh năr noh iĕm athei pơyơ̆r rim năr dôm tơmam soi, yua 'buh hăm ŭnh ăn kơ Kră Yang; truh lăm năr tơhngam lu iĕm đei akŭm rơgoh păng năm ba tơmam pơyơ̆r 'buh hăm ŭnh kơ Kră Yang; noh đei tơdrong akŭm tih pơyom. Lu iĕm 'nĕ kơ bơ̆jang kơ sĕch akar minh tơdrong kiơ. 
LEV.23.37	Noh jing năr pơm giĕng Kră Yang pơkă bơih, lu iĕm ră roi kơ kon pơlei pơla, noh jing năr akŭm 'lơ̆ng rơgoh wă pơyơ̆r kơ Kră Yang dôm tơmam soi yua 'buh hăm ŭnh. Tơmam soi 'buh, tơmam soi phe 'ba, tơmam soi 'blŏk bơnê, tơmam soi huch, tơmam ayơ đe hơgăt trŏ kơ năr noh. 
LEV.23.38	'Nguaih kơ bơwei năr pơdơh Sa'bat Kră Yang, lu iĕm athei pơyơ̆r tơmam soi iĕm kơdih, lu tơmam soi pơsĭt nơ̆r pơkă păng tơmam soi 'maih wă. Iĕm juăt kơ pơyơ̆r ăn kơ Kră Yang. 
LEV.23.39	Truh năr mơjĭt-pơđăm khei tơpơh, g đang kơ lu iĕm kĕch yuă bơyan hơnê̆ sơnăm iĕm bơih, lu iĕm athei bơwei tơdrong pơm giĕng iĕm lăm tơpơh năr, năr blŭng-a jing năr pơdơh đei tơdrong pơyom păng năr mă tơhngam kư̆m năr pơdơh pơyom. 
LEV.23.40	Năr mă mônh lu iĕm athei iŏk plei 'long 'lơ̆ng; dơng 'long gol, dơng tih đei hla lơ păng 'long hla prai, na lu iĕm et sa chơt hiôk 'bơ̆t anăp Kră Yang 'Bok Kei-Dei lu iĕm lăm tơpơh năr. 
LEV.23.41	Rim sơnăm lăm khei tơpơh lu iĕm athei bơwei năr pơdơh Kră Yang âu, lăm tơpơh năr, noh jing khôi juăt pơkă ăn kơ adrĕch adrung iĕm ling-lang đĭ chăl; lu iĕm pơm 'blŏk hơdơ̆r lăm khei tơpơh. 
LEV.23.42	Đĭ-đăng bơngai bu lăm adrĕch adrung Isơrael athei oei lăm hnam bơsŭn tơpơh năr. 
LEV.23.43	Wă kơ kon drŏ-nglo lu iĕm băt, kơplah Inh anhăk ba lu iĕm lĕch đơ̆ng Êyiptơ, Inh ăn kơ lu iĕm oei lăm hnam bơsŭn, Inh boih Kră Yang 'Bok Kei-Dei lu iĕm. 
LEV.23.44	Thoi noh Môis roi kơ lu kon pơlei Isơrael dôm tơdrong pơm giĕng Kră Yang đei pơkă boih.
LEV.24.1	Kră Yang khan kơ Môis: 
LEV.24.2	Tơtă bĕ kơ kon pơlei Isơrael athei chĕp ba đak rơmă ôliwơ rơgoh, wă tơ̆k ŭnh kơđeng, wă bơwei ŭnh kơđeng khơ̆ng hơnơ̆ng. 
LEV.24.3	Arôn gô wei ŭnh kơđeng noh lăm hnam akŭm tơ 'nguaih kơ che pĕng hom tơdrong pơgơ̆p wă kơ ŭnh kơđeng noh oei khơ̆ng ling-lang đơ̆ng kơsơ̆ âu truh pơgê dơning 'bơ̆t anăp Kră Yang; noh jơ̆ khôi juăt pơkă ling-lang đĭ chăl kơ adrĕch adrung lu iĕm. 
LEV.24.4	Arôn gô wei ŭnh kơđeng dan kơpal jơ̆ng kơđeng hăm maih. Wă kơ ŭnh kơđeng khơ̆ng hơnơ̆ng 'bơ̆t anăp Kră Yang. 
LEV.24.5	Ih athei iŏk tơpŭng pơtŏ tơ ŭnh pơm mơjĭt-'bar tŏ 'bĕng, minh pôm 'bĕng man iŏk 'bar lăm mơjĭt êpha tơpŭng.a 
LEV.24.6	Ih săp pơrĕng 'bĕng kơpal gơ'bang maih pơm 'bar trong minh trong tơdrâu tŏ, 'bơ̆t anăp Kră Yang. 
LEV.24.7	Iŏk rơmă rơgoh, dan kơpal rim trong wă kơ 'blŏk hơdơ̆r 'bĕng noh, thoi tơmam soi, yua 'buh hăm ŭnh pơyơ̆r 'bơ̆t anăp Kră Yang. 
LEV.24.8	Rim wơ̆t năr pơdơh Sa'bat Arôn gô săp pơrĕng 'bĕng âu ling-lang 'bơ̆t anăp Kră Yang, tơmam âu đơ̆ng kon pơlei pơla Isơrael pơyơ̆r, noh jơ̆ minh tơdrong pơgơ̆p ling-lang. 
LEV.24.9	Lu 'bĕng âu gô 'măn kơ Arôn păng lu kon drŏ-nglo sư, lu sư gô sa tơ anih 'lơ̆ng rơgoh, yua kơ tơmam 'măn kơ lu sư noh rơgoh, noh đơ̆ng lu tơmam soi yua 'buh hăm ŭnh pơyơ̆r kơ Kră Yang, noh jing tơdrong juăt pơkă ling-lang.
LEV.24.10	Đei minh 'nu kon drŏ-nglo mĕ sư bơngai Isơrael 'bă sư bơngai Êyiptơ sư yak chă ngôi lăm bơngai Isơrael, tơhil tôn tơteh băl hăm minh 'nu bơngai Isơrael. 
LEV.24.11	Kon bơngai drŏ-kăn Isơrael noh pơma blông păng hiap kơ anăn Kră Yang đe chông ba sư tơ Môis. Anăn mĕ sư Sôlômit, kon yă Dibri, đơ̆ng adrĕch adrung Đan. 
LEV.24.12	Đe chĭt sư truh tơ Kră Yang tơl pơdah kơ lu sư wă sek thoi yơ. 
LEV.24.13	Kră Yang khan kơ Môis thoi âu: 
LEV.24.14	Chông ba bĕ bơngai mă hiap pơtê̆ lĕch tơ 'nguaih kơ gơđông, đĭ-đăng đe bu mă kơtơ̆ng sư athei dan ti lu sư 'bơ̆t kơ̆l bơngai noh păng ăn đĭ-đăng kon pơlei pơla klơ̆m pơlôch sư păng tơmo. 
LEV.24.15	Păng khan bĕ kơ kon pơlei pơla Isơrael, bơngai hiap Kră Yang 'Bok Kei-Dei sư gô pŭ iŏk tơdrong phak đơ̆ng tơdrong yoch sư kơdih. 
LEV.24.16	Bu pơma blông kơ anăn Kră Yang; đe gô pơlôch sư, kon pơlei gô klơ̆m sư păng tơmo. Mă khan bơngai đơ̆ng tơmoi nai, dah bơngai kon pơlei sư kơdih, mưh pơma blông kơ Anăn Kră Yang đe gô pơlôch đĭ.
LEV.24.17	Bu mă pơlôch minh 'nu bơngai, đe gô pơlôch sư mơ̆n. 
LEV.24.18	Bu pơlôch minh pôm kon sem brem sư athei 'mong, wă khan tơdrong arih 'mong tơdrong arih. 
LEV.24.19	Tơdah minh 'nu bơngai pơm kơ rông 'bôt sư rơka, đe gô pơm kơ sư jĭ rơka lei-lăi thoi sư đei pơm kơ đe boih. 
LEV.24.20	Kơting 'mong kơting, măt 'mong măt, hơnĕnh 'mong hơnĕnh, đe gô pơm kơ sư rơka lei-lăi thoi sư pơm kơ đe rơka. 
LEV.24.21	Bơngai bu pơlôch kon sem brem sư athei 'mong, na bơngai bu pơlôch bơngai đe gô pơlôch sư. 
LEV.24.22	Mă bơngai tơmoi lăm pơlei pơla kơdih kư̆m gô yua minh tơdrong juăt đĕch; yua kơ Inh boih Kră Yang 'Bok Kei-Dei lu iĕm. 
LEV.24.23	Thoi noh Môis khan kơ kon pơlei Isơrael, chông anhăk bơngai hiap pơtê̆ lĕch tơ 'nguaih kơ gơđông, đơ̆ng noh klơ̆m sư păng tơmo. Na kon pơlei Isơrael pơm kiơ̆ nơ̆r Kră Yang mă đei tơtă bơih kơ Môis.
LEV.25.1	Kră Yang khan kơ Môis tơ kông Sinai. 
LEV.25.2	Khan bĕ kơ kon pơlei Isơrael, tơdah lu iĕm mơ̆t lăm char mă Inh ăn kơ lu iĕm, teh athei pơdơh Sa'bat ăn kơ Kră Yang. 
LEV.25.3	Lăm tơdrâu sơnăm ih gô rei pơtăm lăm chŭn ih păng kăt hơmet pơgar hơmu ih, đơ̆ng noh phĕ plei sư. 
LEV.25.4	Mă-lei sơnăm mă tơpơh jing sơnăm Sa'bat, ăn kơ teh pơdơh wă khan minh sơnăm ăn kơ Kră Yang, ih ưh kơ rei pơtăm lăm chŭn mir ih, dah kăt hơmet pơgar hơmu ih. 
LEV.25.5	Ih ưh kơ kĕch yuă ôh lu 'ba rah kơdih lăm mir chŭn ih; ih kư̆m ưh kơ gơh phĕ plei hơmu mă plei kơdih đơ̆ng so ih ưh kơ đei kăt bơwei hơmet ming; yua kơ noh jơ̆ minh sơnăm kơ teh pơdơh. 
LEV.25.6	Dôm tơmam sa mă chăt tơ teh lăm sơnăm Sa'bat gô ăn pơm tơmam sa kơ iĕm, ăn kơ đĭch đam drŏ-nglo drŏ-kăn, ăn kơ đĭ-đăng bơngai jang kơ ih păng đĭ-đăng bơngai tơmoi mă oei hăm ih 
LEV.25.7	păng kư̆m ăn kơ sem dơrong ih păng sem bri brah oei lăm tơring char ih. Đĭ-đăng plei sa wă pơm tơmam sa ih.
LEV.25.8	Ih kư̆m athei jô̆ tơpơh jơhnơr wă khan tơpơh wơ̆t tơpơh sơnăm, noh jing puăn-jĭt tơsĭn sơnăm. 
LEV.25.9	Truh tơnăr mơjĭt khei tơpơh noh wă khan năr huai đơ̆ng tơdrong yoch lu iĕm athei hlôm keng tơgiĕp mă re kơtơ̆ng jơ̆p lăm tơring char lu iĕm. 
LEV.25.10	Lu iĕm athei iŏk sơnăm mă pơđăm-jĭt, pơm sơnăm 'lơ̆ng rơgoh păng ră roi tơdrong rơngei kơ đĭ-đăng kon pơlei pơla oei lăm char noh jĭ sơnăm hiôk-hian kơ lu iĕm, bu bu kư̆m wơ̆t iŏk teh jang sa sư kơdih đĭ-đăng gô rơngei wih brŏk tơ hnam dơnŏ sư kơdih. 
LEV.25.11	Sơnăm mă pơđăm-jĭt âu jơ̆ sơnăm hiôk-hian kơ lu iĕm; lu iĕm ưh pă rei pơtăm, kĕch yuă tơmam rah chăt kơdih sư păng kư̆m ưh pă phĕ lu plei hơmu mă đêl ưh pă kăt hơmet. 
LEV.25.12	Yua kơ sơnăm hiôk-hian; gô jing 'lơ̆ng rơgoh ăn kơ lu iĕm; lu iĕm gô sa tơmam kiơ chăt kơdih đơ̆ng chŭn mir lu iĕm. 
LEV.25.13	Lăm sơnăm hiôk-hian âu, đĭ-đăng rim 'nu gô wih tơ mŭk tơmam chŭn mir sư kơdih.
LEV.25.14	Tơdah lu iĕm tĕch dah răt kiơ đơ̆ng rông 'bôt iĕm, iĕm 'nĕ kơ pơgâm sa dih băl. 
LEV.25.15	Ih kư̆ jô̆ dôm sơnăm đơ̆ng rŏng kơ sơnăm hiôk-hian na răt đơ̆ng rông 'bôt ih, sư gô tĕch kơ ih kiơ̆ kơ dôm sơnăm sư oei đei kĕch yuă. 
LEV.25.16	Kiơ̆ kơ dôm yơ sơnăm, tơdah sơnăm oei lơ ih gô hơtŏk 'long sư păng tơdah oei pă tŏ sĕt sơnăm ih gô tơjur 'long sư, yua kơ kiơ̆ kơ bơyan kĕch yuă sư gô tĕch tơ ih. 
LEV.25.17	Lăm lu iĕm 'nĕ kơ pơgâm sa rông 'bôt iĕm kơdih. Sơmă athei băt hli yom kơ Kră Yang 'Bok Kei-Dei yua kơ Inh boih Kră Yang 'Bok Kei-Dei lu iĕm. 
LEV.25.18	Thoi noh lu iĕm athei pơm kiơ̆ kơ nơ̆r inh athei, bơwei tơdrong juăt păng rok kiơ̆, thoi noh na lu iĕm gô arih hiôk hơđơ̆ng lăm tơring char iĕm. 
LEV.25.19	Teh gô chăt lơ plei 'long sa, lu iĕm gô sa phĭ jơnap păng arih hiôk hơđơ̆ng lăm char iĕm. 
LEV.25.20	Tơdah lu iĕm khan: Mưh nhôn ưh kơ đei rei pơtăm ưh kơ kĕch yuă, lei lăm sơnăm mă tơpơh lu nhôn gô sa kiơ. 
LEV.25.21	Sơnăm mă tơdrâu Inh gô tuh ăn pŭn hiôk kơ lu iĕm, na sơnăm noh iĕm gô đei phe 'ba plei 'long sa lơ, 'mong kơ pêng sơnăm. 
LEV.25.22	Mưh rei pơtăm lăm sơnăm mă tơhngam, lu iĕm gô sa plei bơyan so păng gô sa dĭng truh tơ bơyan kĕch yuă sơnăm mă tơsĭn. 
LEV.25.23	Teh ưh kơ gơh tĕch hloi ôh, yua kơ noh teh Inh, iĕm thoi bơngai tơmoi mă oei hơdai Inh đĕch. 
LEV.25.24	Tơdrong gơh pơdrâu iŏk teh đêl tĕch, athei pơyom jơ̆p kơ lăm teh đak iĕm oei. 
LEV.25.25	Tơdah 'nhŏng oh lu iĕm hoh kơ'bah, wă tĕch hai 'biơ̆ teh jang sa sư, na bơngai mă 'nhŏng oh tơ jê̆ bơngai noh athei răt huai iŏk teh noh. 
LEV.25.26	Mă-lei, tơdah ưh kơ đei bu tơgŭm huai iŏk, na đơ̆ng rŏng bơngai noh sư jang sa jing mơdrŏng dơ̆ng đei tôm tơmam wă huai pơdrâu iŏk teh sư kơdih, 
LEV.25.27	bơngai noh athei jô̆ đơ̆ng sơnăm sư tĕch, păng pơdrâu ăn kơ bơngai mă răt teh sư tơdrong gĭt jên kiơ̆ kơ dôm sơnăm mă oei oei noh, na pơdrâu teh noh jing teh sư kơdih. 
LEV.25.28	mă-lei tơdah bơngai noh ưh kơ kĕ đei jên wă pơdrâu kơ bơngai mă răt, bơngai răt noh gô bơwei teh dĭng truh tơ sơnăm hiôk-hian, noh sơnăm mă tơmam, teh gô pơdrâu kơ tơ'ngla sư, na bơngai noh gô iŏk tơwih teh sư kơdih. 
LEV.25.29	Tơdah bơngai bu tĕch hnam lăm minh pôm pơlei đei dur war tăp dăr, bơngai tĕch noh gơh pơdrâu huai iŏk dang kiơ̆ lăm minh sơnăm, jô̆ iŏk đơ̆ng năr sư tĕch. Lăm sơnăm noh, bơngai tĕch gơh pơdrâu huai iŏk hnam sư kơdih. 
LEV.25.30	Tơdah hlôi kơ minh sơnăm bơih na bơngai tĕch ưh kơ huai pơdrâu iŏk, lei hnam mă lăm tŏk-bŏk pơlei đei dur war tăp dăr noh gô oei hơnơ̆ng gah ti bơngai răt. 
LEV.25.31	Mă-lei lu hnam tơ pơlei iĕ 'nguaih ưh kơ đei dur war jô̆ hloi hăm chŭn mir; tơ'ngla sư gơh pơdrâu iŏk, truh tơ sơnăm hiôk-hian, đe gô pơdrâu tơwih kơ tơ'ngla sư. 
LEV.25.32	Mă-lei gah pơlei lu bơngai Lêwi, hnam lu sư lăm pơlei noh, lu bơngai Lêwi ling-lang sư gơh huai iŏk mơ̆ng kơ lu sư wă. 
LEV.25.33	Bu răt đơ̆ng bơngai Lêwi minh pôm hnam lăm pơlei bơngai Lêwi, truh tơ sơnăm hiôk-hian hnam noh gô pơdrâu tơwih kơ tơ'ngla sư, yua kơ lu hnam lăm pơlei bơngai Lêwi jing mŭk tơmam teh choh lu sư lăm lu bơngai Isơrael. 
LEV.25.34	Mă-lei lu tơmăn 'nhĕt rong sem dơrong tăp dăr pơlei tih lu sư, bơngai Lêwi ưh kơ gơh kơ tĕch ôh, yua kơ noh jing teh lu sư jang sa ling-lang.
LEV.25.35	Tơdah 'nhŏng oh oei hơdai ih jing dơnuh hin mŭk tơmam 'me sa kơdih akâu ưh kơmah, ih athei tơgŭm 'me rong sư, mă khan sư bơngai tơmoi oei tơ âu, wă kơ sư gơh oei hơdai ih. 
LEV.25.36	'Nĕ kơ sa lơi kư̆m 'nĕ kơ iŏk yua đơ̆ng sưa sơmă athei hli yom kơ Kră Yang 'Bok Kei-Dei ih, na 'nhŏng oh ih gô oei hơdai ih. 
LEV.25.37	'Nĕ ăn kơ sư mưng jên ih na iŏk jên kon păng 'nĕ ăn kơ sư mưng phe 'ba na 'mong đei kon. 
LEV.25.38	Inh boih Kră Yang 'Bok Kei-Dei lu iĕm Tơ'ngla mă chông anhăk iĕm lĕch đơ̆ng dêh Êyiptơ wă năm ba iĕm tơ dêh Kanaan păng pơm Kră Yang 'Bok Kei-Dei lu iĕm.
LEV.25.39	Tơdah 'nhŏng oh jing dơnuh hin păng tĕch akâu sư kơ ih, ih 'nĕ kơ pơgŏ sư jang thoi đĭch hŏ. 
LEV.25.40	Sư gô oei hơdai ih thoi minh 'nu bơngai jang kơ ih păng thoi bơngai tơmoi sa tơ ih, sư gô tơgŭm tơdrong jang ih truh tơ sơnăm hiôk-hian. 
LEV.25.41	Kơplah noh sư gô tơklah đơ̆ng hnam ih, sư păng hơ'lơ̆p sư wih tơ hnam sư. Gô iŏk chŭn mir yă 'bok sư kơdih. 
LEV.25.42	Yua kơ lu sư jing đam Inh, mă Inh hlôi chông anhăk lĕch đơ̆ng dêh Êyiptơ; đe ưh kơ gơh tĕch lu sư thoi đe tĕch đĭch ôh. 
LEV.25.43	Pơgơ̆r sư 'nĕ kơ pơjuă pơđep dêh, sơmă athei hli yom kơ Kră Yang 'Bok Kei-Dei ih. 
LEV.25.44	Na lu đĭch drŏ-nglo đĭch drŏ-kăn mă ih đei, lu iĕm gơh răt đơ̆ng adrĕch bơngai tăp dăr kơ iĕm. 
LEV.25.45	Lu iĕm kư̆m gơh răt đĭch đam đơ̆ng lu kon drŏ-nglo bơngai tơmoi oei lăm char iĕm. Adrĕch adrung lu sư oei hơdai hăm lu iĕm, đe tơpŭ boih kơ lu sư lăm char iĕm, thoi noh lu sư jing tơmam lu iĕm. 
LEV.25.46	Lu iĕm wei sư pơm tơmam thoi kon drŏ-nglo iĕm. Wei sư thoi bơngai đĭch đam ling-lang, mă-lei tơduă 'nhŏng oh iĕm bơngai Isơrael ưh kơ gơh pơjuă pơđep băl. 
LEV.25.47	Tơdah bơngai đơ̆ng teh đak 'nguaih, dah bơngai tơmoi oei lăm teh đak ih jing mơdrŏng na 'nhŏng oh ih oei hơdai sư jing dơnuh, na năm tĕch akâu sư kơdih kơ bơngai tơmoi đơ̆ng teh đak nai oei hăm ih, dah tĕch ăn kơ minh 'nu bơngai bu lăm hnam bơngai tơmoi noh. 
LEV.25.48	Đơ̆ng rŏng kơ hlôi tĕch akâu sư kơdih bơih. Iĕm kư̆m gơh huai pơdrâu iŏk; dah minh 'nu lăm 'nhŏng oh lu sư kư̆m gơh huai pơdrâu iŏk sư. 
LEV.25.49	Mih ma sư, dah kon mih ma sư kơlĕ, dah minh 'nu adrĕch sư kư̆m gơh huai pơdrâu iŏk sư, tơdah sư kơdih kĕ đei mơdrŏng, sư kư̆m gơh huai pơdrâu sư kơdih. 
LEV.25.50	Sư gô tinh jô̆ hăm tơ'ngla răt sư đơ̆ng sơnăm ayơ mă sư tĕch akâu sư kơdih, dĭng truh tơ sơnăm hiôk-hian; păng 'long sư wă huai tinh jô̆ kiơ̆ kơ sơnăm lơ dah tŏ sĕt wă khan tinh jô̆ thoi đe juăt kơ jang apah. 
LEV.25.51	Tơdah oei lơ sơnăm bơngai noh athei ăn jên wă jê̆ dôm đe răt sư. Tơmam wă huai sư. 
LEV.25.52	Tơdah truh sơnăm hiôk-hian oei pă tŏ sĕt athei tinh jô̆ hăm tơ'ngla răt sư, kiơ̆ kơ sơnăm noh na 'mong jên, wă huai iŏk sư. 
LEV.25.53	Sư hăm tơ'ngla sư, lăng thoi minh 'nu bơngai jang apah kiơ̆ kơ sơnăm, tơ'ngla sư ưh kơ gơh pơjuă pơđep sư ôh 'bơ̆t anăp ih. 
LEV.25.54	Tơdah sư ưh kơ kĕ huai sư kơdih thoi noh, na gô truh sơnăm hiôk-hian, sư păng lu kon sư kư̆m gô rơngei. 
LEV.25.55	Yua kơ lu kon pơlei Isơrael đam Inh. Wă khan lu đam Inh mă đei chông anhăk lĕch đơ̆ng dêh Êyiptơ, Inh boih Kră Yang 'Bok Kei-Dei lu iĕm.
LEV.26.1	Lu iĕm 'nĕ kơ man rup yang, dah traih pơm păng 'long dah pơm hăm tơmo, 'nĕ kơ pơdơ̆ng minh pôm tơmo ayơ lăm tơring iĕm đei rup na drap kơkuh 'bơ̆t anăp rup noh, yua kơ Inh boih Kră Yang 'Bok Kei-Dei lu iĕm. 
LEV.26.2	Wei răk bĕ năr pơdơh Sa'bat Inh păng pơyom kơ anih 'lơ̆ng rơgoh Inh, Inh boih Kră Yang. 
LEV.26.3	Tơdah iĕm yak rok kiơ̆ khôi juăt Inh, wei răk păng pơm kiơ̆ nơ̆r Inh tơtă, 
LEV.26.4	thoi noh Inh gô tơjur ăn đak 'mi trŏ kơ bơyan sư lăm teh gô đei lơ 'long plei sa tơ mir gô đei 'nhot sa. 
LEV.26.5	Bơyan kĕch 'ba oei đei truh tơ bơyan phĕ plei hơmu, oei đei truh tơ bơyan rei, lu iĕm gô sŏng sa phĭ mah, arih hiôk hơđơ̆ng lăm char iĕm. 
LEV.26.6	Inh gô ăn tơdrong rơnŭk rơnua lăm char iĕm, lu iĕm gô tep pơdơh pă đei hli kơ bu, Inh gô puh đĭ lu sem bri nuih kơtang đơ̆ng char iĕm, đao hơlă pă đei truh bơih tơ char iĕm. 
LEV.26.7	Lu iĕm gô druh lu bơngai ayăt kơ lu iĕm, na lu sư gô pơ̆k lôch kơ đao hơlă 'bơ̆t anăp lu iĕm. 
LEV.26.8	Pơđăm 'nu lăm lu iĕm gô druh minh-hrĕng 'nu, minh-hrĕng lăm lu iĕm gô druh mơjĭt-rơbâu 'nu, đơ̆ng noh lu ayăt kơ iĕm gô pơ̆k lôch kơ đao hơlă 'bơ̆t anăp iĕm. 
LEV.26.9	Inh gô 'mêm bơwei lu iĕm ăn kơ iĕm chek lar rai lơ păng pơjing tơdrong pơgơ̆p hăm lu iĕm kơjăp. 
LEV.26.10	Lu iĕm oei sa tơmam lu iĕm 'măn lê̆ sơ̆. Đơ̆ng noh tuh hŭt lê̆ tơmam so noh wă 'măn mong tơmam 'nao. 
LEV.26.11	Inh gô pơm anih oei Inha tŏk-bŏk lu iĕm, Inh ưh kơ đei weh đơ̆ng lu iĕm ôh. 
LEV.26.12	Inh gô oei tŏk-bŏk lu iĕm Inh gô jing Kră Yang 'Bok Kei-Dei lu iĕm păng lu iĕm gô jing kon pơlei pơla Inh. 
LEV.26.13	Inh jing Kră Yang, 'Bok Kei-Dei lu iĕm, Tơ'ngla mă chông anhăk iĕm lĕch jăk đơ̆ng char Êyiptơ, wă kơ iĕm klaih đơ̆ng pơm đĭch đam đe; Inh hlôi gơ̆ lê̆ 'long ăt đơ̆ng lu iĕm păng ăn kơ lu iĕm yak ngơk tơpăt. 
LEV.26.14	Mă-lei tơdah lu iĕm mă ưh kơ mơ̆ng Inh păng ưh kơ pơm kiơ̆ nơ̆r Inh tơtă âu, 
LEV.26.15	tơdah lu iĕm sơngah kơ nơ̆r Inh tơtă păng jơhngơ̆m iĕm areh kơ khôi juăt Inh, dĭng mah ưh pă pơm kiơ̆ nơ̆r Inh tơtă, pơm glăi kơ tơdrong Inh pơgơ̆p. 
LEV.26.16	Mưh lei tơdrong âu Inh gô pơm kơ lu iĕm: Inh gô ăn kơ lu iĕm đei tơdrong hli truh tih, tơdrong jĭ jăn, bơlŏ chĕp tơngiĕt pơm kơ măt iĕm bơbôl, jơhngơ̆m rơmơ̆n rơmok. Lu iĕm rei pơtăm ră mă-lei hŭt đĕch jing tơdrong kơ đei, bơngai ayăt kơ iĕm gô iŏk sa yua đĭ. 
LEV.26.17	Inh gô wih rŏng hil mĭl kơ iĕm, lu bơngai ayăt kơ iĕm gô teh dong iĕm, lu bơngai areh kơ iĕm gô pơgơ̆r iĕm, lu iĕm gô kơdâu ôn mă khan ưh kơ đei bu druh. 
LEV.26.18	Thoi ei ră mă-lei iĕm oei ưh kơ mơ̆ng Inh, yua kơ tơdrong iĕm pơm yoch glăi noh Inh gô phak tơmal iĕm tơpơh wơ̆t. 
LEV.26.19	Inh gô pơglơh lê̆ tơdrong pơang jơhngơ̆m pran lu iĕm, Inh gô pơm kơ plĕnh kơpal lu iĕm arăng dang mam teh đak ala lu iĕm thoi kong. 
LEV.26.20	Jơhngơ̆m pran lu iĕm gô hiong tơdrong kơ đei, teh đak ưh pă đei chăt lu hla 'nhot, tơm 'long lăm char lu iĕm kư̆m ưh pă đei plei sa. 
LEV.26.21	Tơdah iĕm blơ̆ Inh păng ưh kơ wă mơ̆ng Inh, Inh gô ăn tơdrong gleh truh kơ iĕm tơpơh wơ̆t hloh kiơ̆ kơ tơdrong yoch iĕm pơm. 
LEV.26.22	Inh gô ăn sem bri rôp lu kon hơ'lơ̆p iĕm păng kăp sa lu sem dơrong iĕm, pơm kơ kon bơngai iĕm jing kơtuei, tơ trong glung pă đei bu yak năm rơhiăng kơkot. 
LEV.26.23	Mă tôm tơdrong Inh bơtho pơjĭ thoi noh ră, mă-lei iĕm oei ưh kơ chu, oei 'maih blơ̆ Inh. 
LEV.26.24	Inh kư̆m gô pơm tơwih kơ lu iĕm, Inh gô teh tôn lu iĕm tơpơh wơ̆t hloh kơ adrol, yua kơ tơdrong yoch lu iĕm. 
LEV.26.25	Inh gô ăn đao hơlă pơm kơ lu iĕm. Wă pơm 'mong đêl iĕm pơm glăi tơdrong pơgơ̆p Inh; tơdah lu iĕm akŭm băl lăm pơlei tih lu iĕm, Inh gô ăn tơdrong jĭ hơbuh 'bơm tơ lu iĕm păng jao iĕm lăm ti lu bơngai ayăt kơ iĕm. 
LEV.26.26	Tơdah inh ăn tơdrong pơngot rơwĕt truh, mơjĭt 'nu adruh gô 'buh 'bĕng lu iĕm lăm minh tơnuh ŭnh păng kŏng 'bĕng noh na wih ăn kơ lu iĕm, lu iĕm sa ră mă-lei ưh kơ phĭ. 
LEV.26.27	Mă đei tơdrong truh thoi ei ră, mă-lei iĕm oei ưh kơ mơ̆ng Inh 'mơ̆i, oei yak trong pha kơ trong Inh wă, 
LEV.26.28	na Inh gô hil mĭl kơ iĕm tơpă hăm tơdrong kơtang păng yua kơ tơdrong yoch lu iĕm pơm, na Inh gô bơtho pơjĭ iĕm, hloh kơ tơdrong yoch iĕm tơpơh wơ̆t. 
LEV.26.29	Lu iĕm gô sa 'nhĕm lu kon drŏ-nglo lu iĕm păng kon drŏ-kăn lu iĕm. 
LEV.26.30	Inh gô pơrăm đĭ lu chơnang soh tơmam 'bâu phu tơ anih kơjung iĕm, teh pơchah lê̆ rup măt 'năr iĕm păng dan akâu lôch iĕm kơpal lu rup yang iĕm man păng Inh gô hil areh krưp kơ iĕm. 
LEV.26.31	Inh gô pơrăm pơlei tih lu iĕm, ăn anih rơgoh iĕm juơ rơhiăng păng Inh ưh pă hiup rơmă đơ̆ng lu tơmam iĕm pơyơ̆r dơ̆ng. 
LEV.26.32	Inh gô pơrăm char iĕm, dĭng lu ayăt oei lăm noh lăng 'bôh 'băi hlĭch kơ tơdrong noh. 
LEV.26.33	Inh pơrŭng lu iĕm tơklah tơklang jơ̆p kơ adrĕch adrung bơngai păng Inh gô iŏk đao gưm 'bet lu iĕm; na char lu iĕm gô juơ rơhiăng, pơlei tih lu iĕm hrơ-hrĕng kơkot. 
LEV.26.34	Kơplah teh đak lê̆ juơ rơhiăng păng lu iĕm oei lăm dêh char bơngai ayăt kơ iĕm kơplah noh teh gô đei pơdơh năr Sa'bat sư. 
LEV.26.35	Teh đak lê̆ juơ rơhiăng, kơplah noh sư đei tơdrong pơdơh, na yua kơ lu iĕm oei lăm teh noh jing ưh kơ đei tơdrong pơdơh lăm sơnăm Sa'bat. 
LEV.26.36	Lu bơngai mă oei arih inh gô ăn kơ lu sư rơdu lêl kơplah lu sư oei lăm teh đak bơngai ayăt kơ lu sư. Minh hlak hla kial dơhlu kư̆m pơm kơ sư kơdâu ôn, lu sư kơdâu thoi đe kơdâu kơ đao hơlă păng gô pơ̆k mă ưh kơ đei bu druh sư. 
LEV.26.37	Bơngai âu pơ̆k kơpal bơngai to, thoi kơdâu kơ đao hơlă, pơ̆k mă ưh kơ đei bu druh 'moi lu sư păng lu iĕm ưh kơ kĕ ôh wă dơ̆ng 'bơ̆t anăp lu bơngai ayăt kơ lu iĕm. 
LEV.26.38	Lu iĕm gô lôch hiong đĭ tŏk-bŏk lu kon pơlei pơla nai, dêh char lu bơngai ayăt kơ iĕm gô luăn sa iĕm. 
LEV.26.39	Lu iĕm mă oei arih gô lôch ơh ol lăm char lu bơngai ayăt kơ iĕm. Yua kơ tơdrong yoch lu iĕm, kư̆m thoi tơdrong yoch lu yă 'bok iĕm sơ̆, iĕm gô lôch ơh ol thoi sư mơ̆n. 
LEV.26.40	Kơplah noh sư gô roi tơdrong yoch sư kơdih păng roi tơdrong yoch lu yă 'bok sư, dôm tơdrong sư đei pơm glăi păng tơdrong sư pơm tơwih plơ̆ kơ Inh. 
LEV.26.41	Thoi noh Inh kư̆m pơm plơ̆ kơ lu sư, ba lu sư tơ dêh char lu bơngai ayăt kơ lu sư, tơdah jơhngơ̆m lu sư ưh kơ chu kăt tơdra akar, băt chu tơjur akâu lu sư kơdih tơ ala păng chu iŏk tơdrong bơtho pơjĭ yua tơdrong yoch lu sư. 
LEV.26.42	Lei Inh gô 'blŏk kơ tơdrong Inh pơgơ̆p hăm Jakôp, 'blŏk kơ tơdrong pơgơ̆p hăm Isăk đơ̆ng noh 'blŏk kơ tơdrong Inh pơgơ̆p hăm Abraham păng Inh gô 'blŏk hơdơ̆r kơ dêh char. 
LEV.26.43	Yua kơ char lu sư hlôi achăng lê̆ bri juơ, gô đei dôm sơnăm Sa'bat, kiơ̆ kơ lu sư đei achăng lê̆ dôm yơ noh; lu sư gô chu iŏk tơdrong bơtho pơjĭ yua kơ tơdrong yoch lu sư kơdih, yua kơ lu sư sơngah ưh kơ kiơ̆ nơ̆r Inh tơtă păng areh kơ tơdrong juăt Inh. 
LEV.26.44	Mă khan thoi ei kơplah lu sư oei lăm char lu bơngai ayăt kơ lu sư, Inh kư̆m ưh kơ đei hŭt lê̆ lu sư ôh, kư̆m ưh kơ areh kơ lu sư mơ̆n dĭng mah Inh pơrăm đĭ lu sư. Păng Inh ưh kơ hŭt lê̆ tơdrong pơgơ̆p hăm lu sư; yua kơ Inh Kră Yang 'Bok Kei-Dei lu sư. 
LEV.26.45	Mă-lei yua kơ đơ̆ng lu sư na Inh 'blŏk kơ tơdrong Inh pơgơ̆p hăm yă 'bok lu sư, lu bơngai mă Inh đei chông anhăk lu sư lĕch đơ̆ng char Êyiptơ, 'bơ̆t anăp măt adrĕch adrung kon bơngai, wă pơm Kră Yang 'Bok Kei-Dei lu sư, Inh boih Kră Yang. 
LEV.26.46	Noh boih chih tơdrong tơtă păng tơdrong khôi juăt Kră Yang đơ̆ng Môis tơ kông Sinai. Wă pơgơ̆p Kră Yang hăm kon pơlei Isơrael.
LEV.27.1	Kră Yang khan kơ Môis: 
LEV.27.2	Roi bĕ kơ kon pơlei Isơrael: Tơdah đei bu mă pơkăm pơkă wă pơyơ̆r kơ Kră Yang athei ăn jên kiơ̆ kơ tơdrong gĭt bơngai. 
LEV.27.3	Tơdah hơgăt tơdrong gĭt kơ bơngai drŏ-nglo đơ̆ng 'bar-jĭt sơnăm truh tơ tơdrâu-jĭt sơnăm tơdrong gĭt sư dang pơđăm-jĭt seikơla jên hu, kiơ̆ kơ seikơl lăm anih 'lơ̆ng rơgoh. 
LEV.27.4	Tơdah minh 'nu bơngai drŏ-kăn athei jô̆ tơdrong gĭt sư pêng-jĭt seikơl jên hu. 
LEV.27.5	Tơdah minh 'nu bơngai 'lơ̆p đơ̆ng pơđăm sơnăm truh tơ 'bar-jĭt sơnăm athei jô̆ tơdrong gĭt sư 'bar-jĭt seikơl jên hu kơ bơngai drŏ-nglo păng mơjĭt seikơl jên hu kơ bơngai drŏ-kăn. 
LEV.27.6	Tơdah bơngai nge đơ̆ng minh khei truh tơ pơđăm sơnăm athei jô̆ tơdrong gĭt sư pơđăm seikơl jên hu kơ bơngai drŏ-nglo păng pêng seikơl jên hu kơ bơngai drŏ-kăn. 
LEV.27.7	Tơdah bơngai kră đơ̆ng tơdrâu-jĭt sơnăm truh tơ kơpal, ih athei jô̆ tơdrong gĭt sư mơjĭt-pơđăm seikơl jên hu, kơ bơngai drŏ-nglo păng mơjĭt seikơl jên hu, kơ bơngai drŏ-kăn. 
LEV.27.8	Tơdah bơngai pơyơ̆r pơkă pơkăm noh dơnuh dêh, ưh kơ kĕ ăn jên kiơ̆ kơ hơgăt. Athei anhăk ba sư tơ anăp 'bok soi sư gô hơgăt kiơ̆ kơ bơngai noh kĕ đei. 
LEV.27.9	Tơdah pơkă pơyơ̆r hăm sem dơrong juăt kơ pơm tơmam pơyơ̆r kơ Kră Yang, na tơmam wă pơyơ̆r kơ Kră Yang noh athei 'lơ̆ng rơgoh. 
LEV.27.10	Bơngai noh ưh kơ gơh tơplih păng tơăn băl sem dơrong 'lơ̆ng na iŏk sem dơrong kơnê̆, dah ăn sem dơrong kơnê̆ na iŏk sem dơrong 'lơ̆ng, tơdah wă tơplih sem dơrong âu păng sem dơrong to, athei 'bar tŏ noh 'lơ̆ng rơgoh ngăl. 
LEV.27.11	Tơdah sem dơrong kơnê̆ ưh kơ gơh pơm tơmam soi wă pơyơ̆r kơ Kră Yang, athei chĕp ba sem dơrong noh 'bơ̆t anăp 'bok soi. 
LEV.27.12	Đơ̆ng noh 'bok soi gô lăng jô̆ kiơ̆ kơ kon kơnê̆ dah 'lơ̆ng na sư hơgăt ăn tơdrong gĭt sư. Na sư gô ăn jên kiơ̆ kơ 'bok soi hơgăt noh. 
LEV.27.13	Păng tơdah sư wă huai pơdrâu iŏk, sư athei ăn thim minh lăm pơđăm kiơ̆ kơ sư hơgăt boih. 
LEV.27.14	Mưh bu wă 'măn ăn hnam sư 'lơ̆ng rơgoh kơ Kră Yang, 'bok soi gô kiơ̆ kơ hnam kơnê̆ dah 'lơ̆ng na sư jô̆ hơgăt ăn tơdrong gĭt sư. Na bơngai noh athei kiơ̆ kơ jên 'bok soi hơgăt. 
LEV.27.15	Tơdah đơ̆ng rŏng, bơngai noh 'măn lê̆ boih hnam noh 'maih huai pơdrâu iŏk, athei ăn thim minh lăm pơđăm kiơ̆ kơ jên đe hơgăt bơih, na hnam noh gô pơdrâu kơ sư. 
LEV.27.16	Tơdah bu wă pơyơ̆r chŭn mir sư kơ Kră Yang, ih athei jô̆ jên kiơ̆ kơ adrĕch sư rei lăm noh, wă khan minh hlak chŭn đe rei minh homerb adrĕch jô̆ gĭt sư pơđăm-jĭt seikơl jên hu. 
LEV.27.17	Tơdah chŭn sư pơyơ̆r đơ̆ng sơnăm hiôk-hian tơdrong gĭt sư iŏk kiơ̆ kơ hơgăt lê̆ bơih. 
LEV.27.18	Mưh khan sư pơyơ̆r chŭn sư đơ̆ng rŏng kơ sơnăm hiôk-hian lei 'bok soi gô jô̆ kiơ̆ kơ oei pă dôm sơnăm truh tơ sơnăm hiôk-hian, na mă đei hơgăt boih. 
LEV.27.19	Tơdah sư đei pơyơ̆r chŭn sư bơih, na 'maih wă huai pơdrâu iŏk dơ̆ng, sư athei ăn thim minh lăm pơđăm kiơ̆ kơ jên đei hơgăt boih, đơ̆ng noh chŭn gô pơdrâu kơ sư. 
LEV.27.20	Tơdah mưh sư ưh kơ wă huai pơdrâu iŏk ôh păng sư tĕch boih chŭn noh kơ bơngai nai, lei chŭn noh ưh pă gơh pơdrâu iŏk bơih. 
LEV.27.21	Mă-lei tơdah truh tơ sơnăm hiôk-hian bơih, chŭn noh pơdrâu kơ tơ'ngla sư. Lei chŭn noh gô jing rơgoh 'lơ̆ng, teh âu gô jing tơmam Kră Yang gô jao ăn kơ 'bok soi. 
LEV.27.22	Tơdah wă pơm tơmam 'lơ̆ng rơgoh, pơyơ̆r kơ Kră Yang minh hlak chŭn sư răt, ưh kơ sĭ chŭn đơ̆ng yă 'bok sư ôh, 
LEV.27.23	thoi noh 'bok soi gô hơgăt tơng lăng gĭt chŭn noh dôm yơ jên truh tơ sơnăm hiôk-hian, lăm năr noh hloi sư athei ăn jên kiơ̆ kơ đêl hơgăt yua kơ jing tơmam 'lơ̆ng rơgoh ăn kơ Kră Yang. 
LEV.27.24	Truh sơnăm hiôk-hian chŭn noh gô pơdrâu kơ tơ'ngla sư wă khan pơdrâu kơ tơ'ngla đêl tĕch sư. 
LEV.27.25	Đĭ-đăng tơdrong gĭt sư mă đêl hơgăt bơih, gĭt sư athei kiơ̆ kơ seikơl jên hu tơ anih 'lơ̆ng rơgoh, minh seikơl gĭt sư dang 'bar-jĭt Gêra.c 
LEV.27.26	Mă-lei ưh kơ đei bu wă 'măn lê̆ pơm tơmam 'lơ̆ng rơgoh pơyơ̆r kon sem dơrong tuh blŭng-a rơmo dah triu, yua kơ kon mă tuh blŭng-a noh trŏ tơmam Kră Yang ngăl bơih. 
LEV.27.27	Păng tơdah kon sem brem ưh kơ rơgoh, sư athei kiơ̆ kơ tơdrong gĭt đei hơgăt. Na thim minh lăm pơđăm, đơ̆ng noh huai pơdrâu iŏk sư. Tơdah kon sem noh đe ưh kơ huai pơdrâu iŏk, đe gô tĕch sư, kiơ̆ kơ tơdrong gĭt đei hơgăt bơih.
LEV.27.28	Dôm lu tơmam jao, wă khan đĭ-đăng tơmam kiơ mă pơyơ̆r kơ Kră Yang, kon bơngai, sem brem dah chŭn mir tơmam đơ̆ng lăm hnam bơ̆n đei, ưh pă gơh tĕch kư̆m ưh kơ gơh kơ huai pơdrâu iŏk ôh. Yua kơ dôm tơmam noh 'lơ̆ng rơgoh ăn kơ Kră Yang bơih. 
LEV.27.29	Minh 'nu bơngai đe wă pơlôchd 'bơ̆t anăp kon bơngai ưh pă gơh wă huai iŏk sư ôh, bơngai noh khŏm ăn đe pơlôch. 
LEV.27.30	Dôm tơmam minh lăm mơjĭt đơ̆ng chŭn mir, 'ba hơ'bo dah plei 'long noh tơmam Kră Yang ngăl tơmam 'lơ̆ng rơgoh pơyơ̆r kơ Kră Yang. 
LEV.27.31	Tơdah bu wă huai pơdrâu iŏk tơmam kiơ đơ̆ng minh lăm mơjĭt tơmam sư, athei ăn thim minh lăm pơđăm kơ tơmam noh. 
LEV.27.32	Đĭ-đăng minh lăm mơjĭt đơ̆ng rơmo, dah triu, iŏk 'long jra na jô̆ rơmo dah triu ayơ mă yak năm ala 'long jra truh tơ mơjĭt noh tơmam 'lơ̆ng rơgoh, iŏk 'măn pơyơ̆r kơ Kră Yang. 
LEV.27.33	Sư ưh kơ gơh pơkă khan 'lơ̆ng dah kơnê̆ păng kư̆m ưh kơ gơh tơplih, kon sem mă tơplih noh păng kon wă tơplih 'măn lê̆ jing 'lơ̆ng rơgoh; đe ưh kơ gơh huai pơdrâu iŏk ôh. 
LEV.27.34	Noh jơ̆ dôm tơdrong nơ̆r tơtă athei đơ̆ng Kră Yang roi khan kơ Môis păng kon pơlei Isơrael tơ kơpal kông Sinai.
NUM.1.1	Năr mônh khei 'bar, sơnăm mă 'bar, đơ̆ng rŏng kơ adrĕch bơngai Isơrael lĕch hlôi đơ̆ng char Êyiptơ, Kră Yang khan kơ Môis oei lăm Bơsŭn Anih Akŭm tơ Thŭng glă Sinai: 
NUM.1.2	Ih athei chih jô̆ đĭ-đăng adrĕch adrung bơngai Isơrael, kiơ̆ kơ adrĕch, kơtum kơtŏng 'nhŏng oh gah 'bă, chih anăn rim 'nu lu kon drŏ-nglo, 
NUM.1.3	Ih păng Arôn gô chih jô̆ măt iŏk đơ̆ng 'bar-jĭt sơnăm tơ kơpal, wă khan đĭ-đăng kơ̆l bơngai lăm adrĕch Isơrael gơh kĕ năm tơblah. 
NUM.1.4	Bơngai kơdră pơgơ̆r lu adrĕch sư kơdih. Kư̆ lăm minh adrĕch athei đei minh 'nu bơ̆jang tơgŭm ih păng Arôn.
NUM.1.5	'Nâu anăn lu bơngai wă jang hơdai păng tơgŭm lu iĕm:
NUM.1.5	Gah adrĕch Rubên đei Êlisur kon drŏ-nglo Sêdur;
NUM.1.6	đơ̆ng adrĕch Simêôn đei Sêlumiel kon drŏ-nglo Surisadai;
NUM.1.7	đơ̆ng adrĕch Juđa đei Nahsôn kon drŏ-nglo Aminađap;
NUM.1.8	đơ̆ng adrĕch Isakar đei Nathanel kon drŏ-nglo Suar;
NUM.1.9	đơ̆ng adrĕch Sabulôn đei Êliap kon drŏ-nglo Hêlôn;
NUM.1.10	đơ̆ng adrĕch kon drŏ-nglo Jôsep,
NUM.1.10	adrĕch Êphraim đei Êlisama kon drŏ-nglo Amihut,
NUM.1.10	đơ̆ng adrĕch Manase đei Gamaliel kon drŏ-nglo Pêdasur;
NUM.1.11	đơ̆ng adrĕch Bênjamin đei Abidan kon drŏ-nglo Gideôni;
NUM.1.12	đơ̆ng adrĕch Đan đei Ahiser kon drŏ-nglo Amisadai;
NUM.1.13	Đơ̆ng adrĕch Aser đei Pagiel kon drŏ-nglo Ôkran;
NUM.1.14	đơ̆ng adrĕch Gat đei Êliasap kon drŏ-nglo Đêuel;
NUM.1.15	đơ̆ng adrĕch Neptali đei Ahira kon drŏ-nglo Ênan.
NUM.1.16	Lu đe âu đe rơih iŏk đơ̆ng lăm kon pơlei; lu sư âu boih lu kơdră pơgơ̆r adrĕch lu sư kơdih kiơ̆ kơ adrĕch 'bok lu sư păng jơ̆ yŏng pơgơ̆r linh bơngai Isơrael.
NUM.1.17	Môis păng Arôn sơng iŏk lu bơngai mă đe đei chih anăn; 
NUM.1.18	Truh năr mônh khei 'bar krao akŭm đĭ-đăng kon pơlei, chih anăn lu sư kơdih iŏk đơ̆ng 'bar-jĭt sơnăm tơ kơpal na chih tơmơ̆t lăm sơ̆p hla bơar kiơ̆ kơ adrĕch adrung kơtum kơtŏng lu sư. 
NUM.1.19	Thoi noh Môis chih jô̆ tơmơ̆t lăm sơ̆p hla bơar tơ Thŭng glă Sinai, thoi Kră Yang Isơrael đei pơkă khan kơ sư.
NUM.1.20	Kon sâu Rubên, kon kơdră drŏ-nglo Isơrael, kiơ̆ kơ adrĕch adrung sư, kiơ̆ kơ hnam dơnŏ 'bă sư kơdih, đe jô̆ chih rim anăn lu sư đĭ-đăng kon drŏ-nglo đơ̆ng 'bar-jĭt sơnăm tơ kơpal, wă khan lu kon sâu Rubên mă gơh năm tơblah 
NUM.1.21	đei puăn-jĭt tơdrâu-rơbâu pơđăm-hrĕng 'nu.
NUM.1.22	Kon sâu Simêôn, adrĕch adrung, kiơ̆ kơ hnam dơnŏ 'bă sư kơdih, đe chih jô̆ anăn rim 'nu drŏ-nglo đơ̆ng 'bar-jĭt sơnăm tơ kơpal, wă khan lăm kon sâu Simêôn gơh năm tơblah, 
NUM.1.23	đei pơđăm-jĭt tơsĭn-rơbâu pêng-hrĕng 'nu.
NUM.1.24	Kon sâu Gat, adrĕch adrung sư kiơ̆ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm tơ kơpal, wă khan lăm kon sâu Gat gơh năm tơblah, 
NUM.1.25	đei puăn-jĭt pơđăm-rơbâu tơdrâu-hrĕng pơđăm-jĭt 'nu.
NUM.1.26	Kon sâu Juđa, adrĕch adrung sư, kiơ̆ kơ hnam dơnŏ 'bă sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm năm tơ kơpal, wă khan lăm lu kon sâu Juđa gơh năm tơblah, 
NUM.1.27	đei tơpơh-jĭt puăn-rơbâu tơdrâu-hrĕng 'nu.
NUM.1.28	Kon sâu Isakar, adrĕch adrung sư, kiơ̆ kơ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm tơ kơpal, wă khan lăm kon sâu Isakar gơh năm tơblah, 
NUM.1.29	đei pơđăm-jĭt puăn-rơbâu puăn-hrĕng 'nu.
NUM.1.30	Kon sâu Sabulôn, adrĕch drung sư, kiơ̆ kơ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm tơ kơpal, wă khan lăm kon sâu Sabulôn gơh năm tơblah, 
NUM.1.31	đei pơđăm-jĭt tơpơh-rơbâu puăn-hrĕng 'nu.
NUM.1.32	Kon sâu Jôsep, noh kiơ̆ kon sâu Êphraim, adrĕch adrung sư, kiơ̆ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm năm tơ kơpal, wă khan lăm kon sâu Êphraim gơh năm tơblah. 
NUM.1.33	Đei puăn-jĭt rơbâu pơđăm-hrĕng 'nu.
NUM.1.34	Kon sâu Manase, adrĕch adrung sư kiơ̆ kơ hnam dơnŏ 'bă sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm năm tơ kơpal, wă khan lăm kon sâu Manase gơh năm tơblah, 
NUM.1.35	đei pêng-jĭt 'bar-rơbâu 'bar-hrĕng 'nu.
NUM.1.36	Kon sâu Bênjamin, adrĕch adrung sư, kiơ̆ kơ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm tơ kơpal, wă khan lăm kon sâu Bênjamin gơh năm tơblah. 
NUM.1.37	Đei pêng-jĭt pơđăm-rơbâu puăn-hrĕng 'nu.
NUM.1.38	Kon sâu Đan, adrĕch adrung sư, kiơ̆ kơ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm tơ kơpal, wă khan lăm kon sâu Đan gơh năm tơblah. 
NUM.1.39	Đei tơdrâu-jĭt 'bar-rơbâu tơpơh-hrĕng 'nu.
NUM.1.40	Kon sâu Aser, adrĕch adrung sư, kiơ̆ kơ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm năm tơ kơpal, wă khan lăm kon sâu Aser, gơh năm tơblah. 
NUM.1.41	Đei puăn mơjĭt-mônh rơbâu pơđăm-hrĕng 'nu.
NUM.1.42	Kon sâu Neptali, adrĕch adrung sư, kiơ̆ kơ hnam dơnŏ 'bă lu sư, đei chih jô̆ anăn rim 'nu drŏ-nglo đơ̆ng 'bar-jĭt sơnăm năm tơ kơpal, wă khan lăm kon sâu Neptali gơh năm tơblah, 
NUM.1.43	đei pơđăm-jĭt pêng-rơbâu puăn-hrĕng 'nu.
NUM.1.44	'Nâu bơngai mă Môis, Arôn păng mơjĭt-'bar 'nu kơdră pơgơ̆r bơngai Isơrael đei chih jô̆; rim kơdră chih jô̆ adrĕch bơ̆n kơdih. 
NUM.1.45	Thoi noh đĭ-đăng lu bơngai lăm adrĕch adrung Isơrael đe đei chih tơmơ̆t lăm sơ̆p hla bơar jô̆ kơ̆l bơngai kiơ̆ kơ adrĕch kơdih, iŏk đơ̆ng 'bar-jĭt sơnăm tơ kơpal, wă khan lăm adrĕch kon sâu Isơrael gơh năm tơblah, 
NUM.1.46	đei tơdrâu-hrĕng pêng-rơbâu pơđăm-hrĕng pơđăm-jĭt 'nu.
NUM.1.47	Lu bơngai Lêwi, kiơ̆ kơ adrĕch adrung lu sư kơdih, ưh kơ chih jô̆ hơdai hăm lu adrĕch adrung nai. 
NUM.1.48	Yua kơ Kră Yang đei khan kơ Môis thoi âu: 
NUM.1.49	Ih 'nĕ kơ chih jô̆ adrĕch adrung Lêwi păng kư̆m 'nĕ chih tơmơ̆t hơdai hăm adrĕch Isơrael; 
NUM.1.50	Mă-lei athei klah lê̆ adrĕch Lêwi wă kơ lu sư wei-lăng Bơsŭn Anih Akŭm Pơgơ̆p Sĭt păng đĭ-đăng lu tơmam yua lăm anih akŭm đe pơm păng khăn noh, wă kơ lu sư tơiung pơdơ̆ng păng tung anhăk anih, wei-lăng đĭ lu tơmam yua lăm anih noh bơ̆jang lăm hnam noh păng pơm bơsŭn oei tăp dăr kơ Anih Akŭm noh. 
NUM.1.51	Tơdah Anih Akŭm păng khăn noh pôk tơ nai lu adrĕch bơngai Lêwi âu yuih, truh tơ anih boih lu sư gô tơiung pơdơ̆ng ming; lu adrĕch bơngai nai ưh kơ gơh năm jê̆ tơdah năm jê̆ đe gô pơlôch. 
NUM.1.52	Adrĕch bơngai Isơrael gô pơm bơsŭn oei kiơ̆ kơ adrĕch lu sư, rim 'nu kiơ̆ anih sư kiơ̆ kơ hla-kơ lu sư. 
NUM.1.53	Mă-lei lu adrĕch Lêwi gô oei tăp dăr kơ Bơsŭn Anih Akŭm Pơgơ̆p Sĭt, wă kơ huay tơhil pơjăng pơjah hăm lu adrĕch bơngai Isơrael; adrĕch Lêwi lu sư gô wei-lăng bơ̆jang lăm Bơsŭn Anih Akŭm Pơgơ̆p Sĭt.
NUM.1.54	Lu kon pơlei bơngai Isơrael pơm kiơ̆ thoi nơ̆r Kră Yang đei pơkă boih hăm Môis.
NUM.2.1	Kră Yang khan kơ Môis păng Arôn: 
NUM.2.2	Adrĕch bơngai Isơrael rim 'nu oei jê̆ hla-kơ lu sư kơdih, oei 'bơ̆t ala che đe chih adrĕch adrung sư kơdih; lu sư oei tơklă băl anăp păng tăp dăr Bơsŭn Anih Akŭm.
NUM.2.3	Kơđông linh Juđa oei tơ gah hơlĕch gah măt 'năr lĕch, đei hla-kơ khŭl lu sư. Yŏng kơdră adrĕch bơngai Juđa noh Nahsôn, kon drŏ-nglo Minađap. 
NUM.2.4	Khŭl linh lu sư đei chih jô̆ boih, đei tơpơh-jĭt puăn-rơbâu tơdrâu-hrĕng 'nu.
NUM.2.5	Adrĕch bơngai Isakar kơđông lu sư oei jê̆ Juđa. Yŏng kơdră sư Nathanel, kon drŏ-nglo Suar; 
NUM.2.6	khŭl linh đe chih jô̆ boih pơđăm-jĭt puăn-rơbâu puăn-hrĕng 'nu.
NUM.2.7	Đang kơ noh adrĕch Sabulôn; yŏng kơdră sư Êliap, kon drŏ-nglo Hêlôn; 
NUM.2.8	păng khŭl linh sư đei chih jô̆ boih pơđăm-jĭt tơpơh-rơbâu puăn-hrĕng 'nu;
NUM.2.9	Đĭ-đăng bơngai oei lăm kơđông Juđa kiơ̆ thoi lu sư đei jô̆ minh-hrĕng tơhngam-jĭt tơdrâu-rơbâu puăn-hrĕng 'nu; lu sư jing khŭl yak adrol ba trong kơplah lu sư yak năm.
NUM.2.10	Hla-kơ păng kơđông linh Rubên kiơ̆ kơ khŭl lu sư oei tơ gah gơal. Yŏng kơdră adrĕch Rubên noh Êlisur kon drŏ-nglo Sêdur; 
NUM.2.11	păng linh sư, đei chih jô̆, puăn-jĭt tơdrâu-rơbâu pơđăm-hrĕng 'nu.
NUM.2.12	Adrĕch Simêôn kư̆m athei oei jê̆ Rubên. Yŏng kơdră bơngai adrĕch Simêôn noh Sêlumiel kon drŏ-nglo Surisadai; 
NUM.2.13	lu linh sư, đe jô̆ pơđăm-jĭt tơsĭn-rơbâu pêng-hrĕng 'nu.
NUM.2.14	Đơ̆ng noh đei adrĕch Gat, Yŏng kơdră adrĕch Gat noh Êliasap kon drŏ-nglo Rêuel; 
NUM.2.15	lu linh sư, đe jô̆ puăn-jĭt pơđăm-rơbâu tơdrâu-hrĕng pơđăm-jĭt 'nu.
NUM.2.16	Đĭ-đăng bơngai oei lăm anih linh Rubên, kiơ̆ thoi lu sư đei chih jô̆ minh-hrĕng pơđăm-jĭt mônh rơbâu puăn-hrĕng pơđăm-jĭt 'nu. Lu khŭl sư 'nâu athei yak năm mă 'bar.
NUM.2.17	Đơ̆ng rŏng kơ noh Bơsŭn Anih Akŭm pôk năm hơdai lu adrĕch Lêwi, oei tŏk-bŏk anih lu khŭl bơngai nai; kơđông khŭl Lêwi gô yak kiơ̆ thoi đei asong boih, rim 'nu kiơ̆ kơ khŭl păng kiơ̆ kơ hla-kơ kơdih.
NUM.2.18	Hla-kơ khŭl kơđông linh Êphraim păng lu linh sư athei oei tơ gah bơmơ̆t. Yŏng kơdră bơngai Êphraim noh Êlisama kon drŏ-nglo Amihut; 
NUM.2.19	păng khŭl linh sư, kư̆ kiơ̆ kơ đe chih jô̆, đei puăn-jĭt rơbâu pơđăm-hrĕng 'nu.
NUM.2.20	Adrĕch Manase athei oei jê̆ anih adrĕch Êphraim. Yŏng kơdră adrĕch Manase noh Gamaliel, kon drŏ-nglo Pêdasur; 
NUM.2.21	păng khŭl linh sư, kiơ̆ kơ đei chih jô̆, đei pêng-jĭt 'bar-rơbâu 'bar-hrĕng 'nu.
NUM.2.22	Đơ̆ng noh adrĕch adrung Bênjamin. Yŏng kơdră adrĕch Bênjamin noh Abidan kon drŏ-nglo Gideôni, 
NUM.2.23	khŭl linh sư, kiơ̆ thoi đe jô̆, đei pêng-jĭt pơđăm-rơbâu puăn-hrĕng 'nu.
NUM.2.24	Thoi noh, kiơ̆ kơ đe đei jô̆ khŭl linh hăm lăm kơđông Êphraim, kiơ̆ kơ khŭl linh, đei minh-hrĕng tơhngam-rơbâu minh-hrĕng 'nu: Khŭl sư athei năm kiơ̆ mă pêng.
NUM.2.25	Hla-kơ kơđông linh Đan păng lu linh sư athei oei gah yă-nơ̆m. Yŏng kơdră adrĕch Đan noh Ahiser, kon drŏ-nglo Amisadai; 
NUM.2.26	khŭl linh sư đe jô̆ đĭ-đăng đei tơdrâu-jĭt 'bar-rơbâu tơpơh-hrĕng 'nu.
NUM.2.27	Adrĕch Aser khŭl kơđông sư oei jê̆ Đan. Yŏng kơdră adrĕch Aser noh Pagiel, kon drŏ-nglo Ôkran; 
NUM.2.28	khŭl linh sư, đe jô̆ đĭ-đăng, puăn mơjĭt-mônh rơbâu pơđăm-hrĕng 'nu.
NUM.2.29	Đơ̆ng noh adrĕch Neptali. Yŏng kơdră Neptali noh Ahira, kon drŏ-nglo Ênan; 
NUM.2.30	păng khŭl linh sư, đe jô̆ đĭ-đăng, pơđăm-jĭt pêng-rơbâu puăn-hrĕng 'nu.
NUM.2.31	Thoi noh, kiơ̆ kơ đe đei jô̆ kiơ̆ kơ kơđông khŭl linh Đan, đei minh-hrĕng pơđăm-jĭt tơpơh-rơbâu tơdrâu-hrĕng 'nu. Lu sư kiơ̆ kơ hla-kơ lu sư kơdih khŭl adrĕch Đan lu sư yak tuch-luch.
NUM.2.32	'Nâu adrĕch bơngai Isơrael đe đei jô̆ boih kiơ̆ kơ adrĕch 'bă lu sư kơdih. Lăm rim kơđông linh kiơ̆ kơ khŭl linh đe jô̆ đei đĭ-đăng tơdrâu-hrĕng pêng-rơbâu pơđăm-hrĕng pơđăm-jĭt 'nu. 
NUM.2.33	Mă-lei adrĕch bơngai Lêwi đe ưh kơ chih jô̆ ôh hơdai lăm sơ̆p hla bơar adrĕch Isơrael, kiơ̆ thoi nơ̆r Kră Yang đei tơtă kơ Môis.
NUM.2.34	Adrĕch kon pơlei Isơrael pơm rok kiơ̆ kơ nơ̆r Kră Yang đei tơtă ăn boih kơ Môis, na lu sư pơm kơđông anih kiơ̆ kơ hla-kơ lu sư kơdih păng lu sư yak nơnăm kư̆m kiơ̆ kơ adrĕch 'bă lu sư kơdih.
NUM.3.1	'Nâu adrĕch adrung Arôn păng Môis, lăm năr Kră Yang khan kơ Môis tơ kông Sinai.
NUM.3.2	'Nâu anăn lu kon drŏ-nglo Arôn: Kơdră sư Nađap, Abihu, Êlêasar păng Ithamar.
NUM.3.3	'Nâu lu kon drŏ-nglo Arôn lu 'bok soi mă đe đei tuh đak rơmă tơ kơ̆l wă jing 'bok soi. 
NUM.3.4	Nađap păng Abihu lôch boih 'bơ̆t anăp Kră Yang kơplah bre sư oei soh pơyơ̆r ŭnh ưh kơ rơgoh ôh 'bơ̆t anăp Kră Yang lăm Thŭng glă Sinai păng bre sư ưh kơ đei kon ôh. Bre Êlêasar păng Ithamar pơm 'bok soi kơplah 'bă lu sư Arôn oei arih.
NUM.3.5	Kră Yang khan kơ Môis thoi âu: 
NUM.3.6	Ăn bĕ kơ kon drŏ-nglo Lêwi năm jê̆, 'bơ̆t anăp Arôn 'bok soi tơm, wă kơ lu adrĕch Lêwi awih awăn tơgŭm sư. 
NUM.3.7	Lu bơngai Lêwi gô awih awăn kơ sư păng awih awăn bơ̆jang kơ lu kon pơlei akŭm hơdai lăm Bơsŭn Anih Akŭm, anih kơkuh kơ Kră Yang. 
NUM.3.8	Kŭm wă wei-lăng đĭ-đăng dôm tơmam lăm Bơsŭn Anih Akŭm păng đĭ tơmam kiơ mă đơ̆ng adrĕch bơngai Isơrael jao wă yua lăm Bơsŭn Anih Akŭm Kră Yang. 
NUM.3.9	Thoi noh ih athei jao dôm lu bơngai Lêwi kơ Arôn păng lu kon drŏ-nglo sư; đĭ-đăng lu sư mă đei rơih iŏk đơ̆ng lăm adrĕch bơngai Isơrael Inh jao boih kơ Arôn. 
NUM.3.10	Thoi noh, ih gô pôk Arôn păng lu kon drŏ-nglo sư, wă pơm 'bok soi; lu bơngai tơmoi nai năm jê̆ đe gô pơlôch.
NUM.3.11	Kră Yang khan kơ Môis thoi âu: 
NUM.3.12	'Nâu, lăm adrĕch bơngai Isơrael Inh, rơih iŏk boih bơngai Lêwi tơplih ăn kơ đĭ-đăng lu kon kơdră bơngai Isơrael. Thoi noh, bơngai Lêwi noh lu sư gah Inh, 
NUM.3.13	yua kơ đĭ-đăng lu kon kơdră noh gah Inh ngăl. Sơ̆ kơplah Inh pơlôch pơrăm lu kon kơdră lăm char Êyiptơ, Inh rơih 'măn lê̆ kơ Inh lu kon kơdră lăm Isơrael, mă khan noh kon bơngai dah kon sem dơrong, lu sư gah Inh đĭ-đăng; Inh boih Kră Yang.
NUM.3.14	Kră Yang khan dơ̆ng kơ Môis lăm Thŭng Glă Sinai thoi âu: 
NUM.3.15	Chih jô̆ bĕ kon sâu Lêwi, kiơ̆ adrĕch kơtum gah 'bă lu sư; jô̆ đĭ-đăng kon drŏ-nglo iŏk đơ̆ng minh khei tơ kơpal. 
NUM.3.16	Thoi noh Môis chih jô̆ đĭ-đăng lu adrĕch bơngai Lêwi kiơ̆ thoi nơ̆r Kră Yang đei tơtă khan hăm sư noh.
NUM.3.17	'Nâu anăn lu kon drŏ-nglo Lêwi;
NUM.3.17	Gersôn, Kôhat, Mêrari.
NUM.3.18	'Nâu lu kon drŏ-nglo Gersôn:
NUM.3.18	Lipni, Simei.
NUM.3.19	'Nâu kon drŏ-nglo Kôhat:
NUM.3.19	Amram, Ishar, Hêbrôn păng Usiên.
NUM.3.20	Kon drŏ-nglo Marari noh:
NUM.3.20	Mahil, Musi.
NUM.3.20	'Nâu adrĕch Lêwi kiơ̆ kơ hnam dơnŏ 'bă lu sư.
NUM.3.21	Đơ̆ng Gersôn đei adrĕch Lipni păng adrĕch Simei; 'nâu boih adrĕch adrung Gersôn. 
NUM.3.22	Jô̆ đĭ-đăng kon drŏ-nglo iŏk đơ̆ng 'nao minh khei tơ kơpal, đei tơpơh-rơbâu pơđăm-hrĕng 'nu. 
NUM.3.23	Lu adrĕch Gersôn oei tơ gah bơmơ̆t, gah rŏng kơ Bơsŭn Anih Akŭm. 
NUM.3.24	Yŏng kơdră lu adrĕch Gersôn noh Êliasap kon drŏ-nglo Lael. 
NUM.3.25	Tơdrong jang lu kon drŏ-nglo Gersôn lăm bơsŭn wei-lăng đĭ-đăng tơmam kiơ kiơ lăm Bơsŭn Anih Akŭm noh wă khan che klơ̆p bơbŭng Bơsŭn păng che pĕng 'măng Bơsŭn Anih Akŭm, 
NUM.3.26	lu che pĕng kơdeng păng che pĕng 'măng gah kơdeng tăp dăr kơ bơsŭn păng chơnang soi, lu tơlei giĕn chô̆ bơsŭn noh păng đĭ-đăng tơmam yua lăm noh.
NUM.3.27	Adrĕch Amram, adrĕch Ishar adrĕch Hêbrôn păng adrĕch Usiêl, lu đe âu jing kon sâu adrĕch Kôhat. 
NUM.3.28	Jô̆ đĭ-đăng kon drŏ-nglo iŏk đơ̆ng 'nao minh khei tơ kơpal, đei tơhngam-rơbâu tơdrâu-hrĕng 'nu. Tơdrong jang lu sư wei-lăng anih rơgoh. 
NUM.3.29	Lu adrĕch kon sâu Kôhat pơm anih oei lu sư gah cheng Bơsŭn Anih Akŭm gah gơal. 
NUM.3.30	Yŏng kơdră adrĕch Kôhat noh Êlisaphan, kon drŏ-nglo Usiên. 
NUM.3.31	Tơdrong jang lu kon sư noh wei-lăng Hom Tơdrong Pơgơ̆p, gơ'bang, jơ̆ng ŭnh kơđeng, chơnang soi păng lu tơmam yua lăm anih rơgoh wă yua lăm tơdrong akŭm kơkuh hăm che pĕng gom păng dôm tơdrong 'bơm lăm tơdrong jang 'noh. 
NUM.3.32	Yŏng pơgơ̆r tih hloh lu adrĕch bơngai Lêwi noh Êlêasar, kon drŏ-nglo Arôn 'bok soi tơm; sư jao ăn kơ Êlêasar wei-lăng păng pơgơ̆r lu bơngai bơ̆jang lăm anih rơgoh.
NUM.3.33	Đơ̆ng adrĕch Mêrari đei adrĕch Mahil păng adrĕch Musi; 'nâu boih adrĕch adrung Mêrari. 
NUM.3.34	Jô̆ đĭ-đăng kon drŏ-nglo iŏk đơ̆ng 'nao minh khei tơ kơpal đei tơdrâu-rơbâu 'bar-hrĕng 'nu. 
NUM.3.35	Yŏng kơdră adrĕch Mêrari noh Suriêl, kon drŏ-nglo Abihai; bơsŭn lu sư oei gah yă-nơ̆m cheng Bơsŭn Anih Akŭm. 
NUM.3.36	Tơdrong jang lu sư wei-lăng lu tơ̆r, 'long pơjô̆, jrăng, jrăng trôm, đĭ dôm lu tơmam yua pơm Bơsŭn Anih Akŭm. 
NUM.3.37	Lu jrăng tăp dăr kơdeng păng jrăng đei bơlôh, lu gơwŏk păng tơlei giĕn chô̆ jrăng.
NUM.3.38	Môis, Arôn păng lu kon drŏ-nglo sư, đei pơdơ̆ng anih bơsŭn lu sư oei, tơ anăp gah hơlĕch kơ Bơsŭn Anih Akŭm, lu sư bơ̆jang lăm anih rơgoh tơplih kơ kon pơlei Isơrael. Lu bơngai nai năm jê̆ anih 'nâu đe gô pơlôch. 
NUM.3.39	Đĭ-đăng adrĕch Lêwi mă Môis păng Arôn đei chih jô̆ kiơ̆ adrĕch adrung lu sư, jô̆ đĭ-đăng bơngai drŏ-nglo iŏk đơ̆ng 'nao minh khei tơ kơpal, đei 'bar-jĭt 'bar-rơbâu 'nu.
NUM.3.40	Kră Yang khan kơ Môis: Ih jô̆ bĕ đĭ-đăng lu kon kơdră adrĕch bơngai Isơrael, iŏk đơ̆ng 'nao minh khei tơ kơpal, chih tơmơ̆t bĕ lăm sơ̆p hla bơar anăn lu sư. 
NUM.3.41	Inh boih Kră Yang. Ih athei chă rơih ăn kơ Inh kon kơdră drŏ-nglo đơ̆ng adrĕch bơngai Lêwi wă tơplih kơ kon drŏ-nglo kơdră lăm adrĕch bơngai Isơrael; kư̆m athei rôp sem dơrong tuh blŭng-a đơ̆ng bơngai Lêwi wă tơplih kơ dôm kon sem dơrong tuh blŭng-a kơ bơngai Isơrael. 
NUM.3.42	Thoi ei, Môis chih jô̆ pơđĭ lu kon kơdră bơngai Isơrael, kiơ̆ thoi Kră Yang mă đei pơkă khan kơ sư. 
NUM.3.43	Đĭ-đăng lu kon kơdră chih jô̆ rim anăn lu sư iŏk đơ̆ng 'nao minh khei tơ kơpal, kiơ̆ adrĕch adrung lu sư kơdih, đei 'bar-jĭt 'bar-rơbâu 'bar-hrĕng tơpơh-jĭt pêng 'nu.
NUM.3.44	Kră Yang khan kơ Môis: 
NUM.3.45	Iŏk bĕ đĭ-đăng kon kơdră bơngai Lêwi tơplih kơ lu kon kơdră bơngai Isơrael păng lu sem dơrong bơngai Lêwi tuh blŭng-a noh tơplih kơ sem dơrong bơngai Isơrael mă tuh blŭng-a; thoi noh, lu bơngai Lêwi lu sư gah Inh. Inh boih Kră Yang. 
NUM.3.46	Bĕ gah wă huai iŏk kon kơdră bơngai Isơrael, jô̆ kon kơdră bơngai Isơrael hloh kơ kon kơdră bơngai Lêwi noh 'bar-hrĕng tơpơh-jĭt pêng 'nu, 
NUM.3.47	na ih athei ra pơđăm seikơl hlak jên hu, kiơ̆ kơ seikơl jên hu lăm Anih Rơgoh; minh seikơl jên hu noh dang 'bar-jĭt Gêraa 
NUM.3.48	Ih athei pơjao ăn jên hu noh kơ Arôn păng lu kon drŏ-nglo sư, noh jên mă huai iŏk lu kon kơdră bơngai Isơrael hloh kơ kon kơdră bơngai Lêwi. 
NUM.3.49	Thoi noh, Môis iŏk jên wă huai iŏk lu kon kơdră bơngai Isơrael hloh kơ kon kơdră bơngai Lêwi mă huai iŏk boih. 
NUM.3.50	Sư iŏk jên hu đơ̆ng lu kon kơdră bơngai Isơrael, minh-rơbâu pêng-hrĕng tơdrâu-jĭt pơđăm seikơl jên hu, kiơ̆ kơ seikơl jên hu lăm anih rơgoh.b 
NUM.3.51	Môis chu nơ̆r tơtă Kră Yang, jao ăn jên noh kơ Arôn păng lu kon drŏ-nglo sư, kiơ̆ thoi Kră Yang đei khan pơkă ăn boih kơ sư.
NUM.4.1	Kră Yang khan kơ Môis păng Arôn thoi âu: 
NUM.4.2	Lăm lu adrĕch bơngai Lêwi, chih jô̆ adrĕch kon sâu Kôhat kiơ̆ kơ adrĕch ioi sư. 
NUM.4.3	Iŏk đơ̆ng pêng-jĭt sơnăm tơ kơpal truh tơ pơđăm-jĭt sơnăm, wă khan đĭ-đăng bơngai bu mă gơh jang tơgŭm lăm Bơsŭn Anih Akŭm.
NUM.4.4	'Nâu tơdrong jang lu adrĕch kon sâu Kôhat lăm Bơsŭn Anih Akŭm, lu sư wei-lăng tơmam rơgoh hloh, 
NUM.4.5	tơdah wă weh tơ nai plôh bơsŭn Anih akŭm, Arôn păng lu kon drŏ-nglo sư yaih lang che pĕng anih 'lơ̆ng rơgoh, na klơ̆p gom lê̆ hom tơdrong pơgơ̆p hăm che noh, 
NUM.4.6	đe gô iŏk akar ka tih klơ̆p kơpal kơ che klơ̆p gom păng kư̆m lơ̆k che dreng plĕnh dơ̆ng kơpal noh păng sôr 'long tơnung tung. 
NUM.4.7	Păng kư̆m lơ̆k minh blah che dreng plĕnh tơ kơpal gơ'bang dan 'bĕng pơyơ̆r ăn kơ Kră Yang 'Bok Kei-Dei, tơ kơpal gơ'bang đe dan pơnhan chhĕr, pơnhan tô, pơnhan iĕ, kơthao păng 'bĭnh wă mong tơmam huch sa. 'Bĕng athei đei tơ noh ling-lang. 
NUM.4.8	Đơ̆ng noh đe gô tơsu tơ kơpal lu tơmam noh hăm minh blah che 'brê gôh păng klơ̆p gom lê̆ dơ̆ng hăm che akar ka tih đơ̆ng noh đe sôr 'long tơnung tung. 
NUM.4.9	Kŭm athei iŏk minh blah che jơk plĕnh pơ̆n jơ̆ng kơđeng ŭnh jrĕnh wă nhơk pơchrang hăm ŭnh kơđeng, chơkep wă tơpăt ŭnh, kơđŏng mam mong ngar păng đĭ-đăng lu bô̆i mong đak rơmă ôliwơ wă yua pơm ŭnh jrĕnh. 
NUM.4.10	Đe gô dan sư hơdai hăm đĭ-đăng tơmam yua lăm che gom sư pơm păng akar ka tih, na dan tơmam noh tơ kơpal hơbang. 
NUM.4.11	Lu sư athei lơ̆k minh blah che jơk plĕnh kơpal gơ'bang soi maih păng gom hăm akar ka tih đang kơ noh đe sôr 'long tơnung tung; 
NUM.4.12	lu sư gô iŏk đĭ-đăng tơmam yua 'măn kơ tơdrong bơ̆jang lăm anih rơgoh đơ̆ng noh đĭ-đăng 'nŭng tơ lăm che jơk plĕnh păng gom hăm akar ka tih đang kơ noh dan kơpal hơbang. 
NUM.4.13	Lu sư kôch tơnuh ŭnh đơ̆ng chơnang soi; đơ̆ng noh bơyar minh blah che hơhĭm kơpal chơnang soi, 
NUM.4.14	dan kơpal noh đĭ-đăng tơmam yua lăm tơdrong jang chơnang soi, wă khan kơđŏng mam mong, lu tơnuh ŭnh; gơ'bênh, pơnai, pơnhan, hăm đĭ-đăng lu tơmam yua kơ chơnang soi. Đơ̆ng noh klơ̆p kơpal chơnang soi noh minh blah akar ka tih păng sôr 'long tơnung wă tung. 
NUM.4.15	Đang kơ Arôn păng lu kon drŏ-nglo sư chô̆ chôm đĭ tơmam lăm anih rơgoh boih, na đe pôk bơsŭn noh yak, na lu kon sâu Kôhat năm tung iŏk lu tơmam noh; lu sư ưh kơ gơh kơ hơtŭt 'bơm ôh tơmam rơgoh noh, kơnh lu sư lôch. Tơmam lăm Bơsŭn Anih Akŭm, tơmam noh mă lu kon sâu Kôhat athei tung.
NUM.4.16	Êlêasar kon drŏ-nglo Arôn, sư wei-lăng gah đak rơmă ôliwơ wă tơ̆k ŭnh kơđeng, tơmam 'bâu phu, tơmam pơyơ̆r tơpŭng ling-lang, đak rơmă 'bâu phu wă pik păng đĭ-đăng tơmam kiơ lăm noh păng lu tơmam yua lăm anih rơgoh.
NUM.4.17	Kră Yang khan dơ̆ng kơ Môis păng Arôn thoi âu: 
NUM.4.18	Athei wei pơm liơ 'nĕ ăn kơ adrĕch Kôhat lôch đơ̆ng lăm adrĕch bơngai Lêwi, 
NUM.4.19	athei pơm tơdrong 'nâu ăn kơ lu sư, wă kơ tơdah năm jê̆ tơ anih rơgoh hloh, lu sư gơh arih, huay kơ lôch: Arôn păng lu kon drŏ-nglo athei jao ăn tơdrong jang kơ rim 'nu păng tơmam kiơ lu sư wă tung. 
NUM.4.20	Mă khan lăp hrei hrei đĕch lu sư kư̆m ưh kơ gơh mơ̆t lăng, lu tơmam rơgoh, kơnh hli kơ lu sư lôch.
NUM.4.21	Kră Yang khan dơ̆ng kơ Môis thoi âu: 
NUM.4.22	Păng kư̆m athei chih jô̆ adrĕch kon sâu Gersôn kiơ̆ adrĕch 'bă lu sư. 
NUM.4.23	Iŏk đơ̆ng pêng-jĭt sơnăm tơ kơpal truh tơ pơđăm-jĭt sơnăm. Ih athei chih jô̆ lu sư hơdôm 'nu gơh jang tơ Bơsŭn Anih Akŭm. 
NUM.4.24	'Nâu dôm tơdrong jang lu adrĕch kon sâu Gersôn, gô pơm păng tơmam lu sư wă tung. 
NUM.4.25	Lu sư gô tung che pĕng Anih Akŭm, che pĕng lăm Bơsŭn Anih Akŭm păng che gom sư, tơmam gom klơ̆p pơm hăm akar ka tơ kơpal păng che pĕng 'măng Bơsŭn Anih Akŭm; 
NUM.4.26	lu che pĕng kơđeng tăp dăr kơ bơsŭn păng chơnang soi păng che pĕng 'măng kơđeng Anih Akŭm, lu tơlei giĕn păng đĭ-đăng tơmam yua lăm tơdrong noh păng jang dôm tơdrong jang noh. 
NUM.4.27	'Nâu đĭ dôm tơdrong jang kơ lu kon sâu adrĕch Gersôn, tơmam kiơ mă lu sư tung ba păng dôm tơdrong jang kiơ lu sư pơm athei pơm kiơ̆ kơ nơ̆r Arôn păng lu kon drŏ-nglo sư tơtă athei tơhlâu tơ'bôh; ih jao ăn kơ lu sư wei-lăng tơmam kiơ lu sư athei tung ba. 
NUM.4.28	Lăm Bơsŭn Anih Akŭm, noh tơdrong jang kơ lu kon sâu Gersôn. Lu sư athei bơ̆jang kiơ̆ kơ Ithamar, kon drŏ-nglo Arôn 'bok soi tơm.
NUM.4.29	Ih athei chih jô̆ adrĕch kon sâu Mêrari, kiơ̆ kơ adrĕch hnam 'bă lu sư, 
NUM.4.30	jô̆ lu kon drŏ-nglo iŏk đơ̆ng pêng-jĭt sơnăm truh tơ pơđăm-jĭt sơnăm, wă jô̆ đĭ-đăng lu bơngai gơh jang tơgŭm tơ Bơsŭn Anih Akŭm. 
NUM.4.31	Tơdrong jang lu kon sâu Mêrari lăm Anih akŭm, 'nâu lu tơmam lu sư wei-lăng păng tung dah đe pôk tơ nai; lu tơ̆r lăm Bơsŭn Anih Akŭm lu tơpơng, jrăng, jrăng trôm, 
NUM.4.32	lu jrăng tăp dăr kơđeng păng trôm jrăng, gơwŏk, tơlei giĕn păng đĭ-đăng tơmam yua lăm noh; lu iĕm jô̆ chih anăn rim tơmam kiơ lu sư wă wei-lăng păng tung anhăk. 
NUM.4.33	Noh boih đĭ dôm tơdrong jang lu kon sâu Mêrari, dôm tơdrong jang lăm Anih Akŭm mă lu sư athei pơm kiơ̆ kơ Ithamar kon drŏ-nglo Arôn wơh.
NUM.4.34	Thoi noh, Môis, Arôn păng lu yŏng pơgơ̆r chih jô̆ kon sâu Kôhat, kiơ̆ adrĕch, hnam 'bă lu sư, 
NUM.4.35	iŏk đơ̆ng pêng-jĭt sơnăm truh tơ pơđăm-jĭt sơnăm, wă khan đĭ-đăng bơngai mă gơh bơ̆jang tơ Bơsŭn Anih Akŭm; 
NUM.4.36	păng lu bơngai mă đe chih jô̆ kiơ̆ kơ adrĕch, hnam dơnŏ 'bă lu sư, đei 'bar-rơbâu tơpơh-hrĕng pơđăm-jĭt 'nu. 
NUM.4.37	Noh boih lu bơngai kon sâu adrĕch Kôhat mă đei chih jô̆, wă khan đĭ-đăng bơngai bu mă gơh bơ̆jang lăm Bơsŭn Anih Akŭm Môis păng Arôn chih jô̆, kiơ̆ thoi nơ̆r Kră Yang tơtă kơ Môis bơtho khan.
NUM.4.38	Kon sâu Gersôn chih jô̆ tơmơ̆t lăm sơ̆p hla bơar boih, kiơ̆ kơ adrĕch gah 'bă lu sư. 
NUM.4.39	Iŏk đơ̆ng pêng-jĭt sơnăm tơ kơpal truh tơ pơđăm-jĭt, wă khan đĭ-đăng lu kon drŏ-nglo mă gơh bơ̆jang tơ Bơsŭn Anih Akŭm, 
NUM.4.40	đĭ-đăng đei 'bar-rơbâu tơdrâu-hrĕng pêng-jĭt 'nu. 
NUM.4.41	Dôm noh boih adrĕch adrung kon sâu Gersôn chih jô̆ wă khan dôm lu bơngai mă bơ̆jang lăm Bơsŭn Anih Akŭm mă Môis păng Arôn chih jô̆ kiơ̆ thoi nơ̆r Kră Yang đei tơtă.
NUM.4.42	Bĕ gah kon sâu adrĕch Mêrari kư̆m đei jô̆, kiơ̆ adrĕch hnam dơnŏ 'bă lu sư, 
NUM.4.43	iŏk đơ̆ng pêng-jĭt sơnăm tơ kơpal truh tơ pơđăm-jĭt, kiơ̆ adrĕch hnam dơnŏ 'bă lu sư wă khan lu kon drŏ-nglo mă gơh bơ̆jang lăm Anih Akŭm, 
NUM.4.44	đĭ-đăng đei pêng-rơbâu 'bar-hrĕng. 
NUM.4.45	Dôm noh boih jô̆ lu kon sâu Mêrari. Môis păng Arôn chih jô̆ boih, kiơ̆ thoi nơ̆r Kră Yang đei athei Môis bơtho khan.
NUM.4.46	Đĭ-đăng lu bơngai lăm adrĕch Lêwi mă Môis, Arôn păng đĭ lu yŏng pơgơ̆r bơngai Isơrael đei chih jô̆ tơmơ̆t, kiơ̆ kơ lu adrĕch lu sư, 
NUM.4.47	iŏk đơ̆ng pêng-jĭt sơnăm truh tơ pơđăm-jĭt sơnăm, wă khan lu bơngai mă wă bơ̆jang lăm Bơsŭn Anih Akŭm, tung lu tơmam yua lăm noh. 
NUM.4.48	Đĭ-đăng đei tơhngam-rơbâu pơđăm-hrĕng tơhngam-jĭt 'nu. 
NUM.4.49	Đe đei chih jô̆ jao tơdrong jang adrĕch bơngai Lêwi kiơ̆ thoi nơ̆r Kră Yang tơtă gơnang kơ Môis bơtho khan, asong jang jao ăn kơ rim 'nu kiơ̆ kơ tơdrong jang lu sư athei pơm păng tơmam kiơ lu sư wă tung; đe đei asong tơdrong jang kiơ̆ kơ Kră Yang đei pơkă khan kơ Môis noh.
NUM.5.1	Kră Yang khan kơ Môis: 
NUM.5.2	Ih athei khan kơ adrĕch bơngai Isơrael puh tơweh lê̆ đĭ-đăng lu bơngai kơnê̆ 'mê̆-'mach lu đei jĭ apoh, lu bơngai đei jĭ jăn lĕch đak đuh păng lu bơngai mă đei hơtŭt 'bơm kơ akâu bơngai lôch bơngai ayơ mă 'mê̆-'mach noh. 
NUM.5.3	Mă drŏ-nglo dah drŏ-kăn athei puh tơweh lê̆ lu sư tơ 'nguaih kơ kơđông, wă kơ lu sư huay kơ pơm mơgrĭ 'mê̆-'mach kơ anih kơđông, mă đei Inh oei tơ lăm noh, 
NUM.5.4	lu adrĕch bơngai Isơrael pơm kiơ̆ hloi thoi noh, puh tơweh lê̆ đĭ lu jĭ 'mê̆ đơ̆ng lăm kơđông, kiơ̆ thoi nơ̆r Kră Yang đei tơtă lê̆ boih kơ Môis.
NUM.5.5	Kră Yang khan kơ Môis: 
NUM.5.6	Ih khan bĕ kơ lu bơngai Isơrael: Tơdah đei minh 'nu drŏ-nglo dah bơngai drŏ-kăn pơm tơdrong yoch mă kon bơngai ngăl juăt kơ pơm, pơm glăi kơ Kră Yang jô̆ bơngai noh pơm yoch; 
NUM.5.7	bơngai noh athei tơbral roi tơdrong yoch sư păng pơdrâu tơwih tơmam tôm dôm thoi đêl păng ăn thim minh lăm pơđăm tơmam noh tơwih ăn kơ bơngai mă bơ̆n đei pơm glăi. 
NUM.5.8	Tơdah bơngai 'nâu ưh pă đei boih 'nhŏng oh păng dah bơngai wă iŏk tơmam đe tơwih ăn kư̆m pă đei lei tơmam âu gah Kră Yang, wă khan ăn kơ lu 'bok soi, thim đei triu tơno wă soi pơyơ̆r pơm tơmam soi huai tơplih tơdrong yoch sư. 
NUM.5.9	Đĭ-đăng tơmam pơyơ̆r 'lơ̆ng rơgoh đơ̆ng lu bơngai Isơrael pơyơ̆r ăn kơ lu 'bok soi boih noh lê̆ kơ lu 'bok soi. 
NUM.5.10	Tơmam ayơ bơngai Isơrael pơyơ̆r 'măn lê̆ pơm tơmam 'lơ̆ng rơgoh dôm lu tơmam noh ăn kơ 'bok soi; tơmam kiơ mă đe ăn kơ 'bok soi noh tơmam sư boih.
NUM.5.11	Kră Yang khan dơ̆ng kơ Môis thoi âu: 
NUM.5.12	Khan bĕ kơ adrĕch bơngai Isơrael: Tơdah đei minh 'nu drŏ-kăn 'blal pơm yoch hăm klo sư, 
NUM.5.13	Tơdah đei minh 'nu bơngai drŏ-nglo ngôi hăm sư noh, ôn hlơp đơ̆ng klo sư; tơdah sư đei pơm kư̆ kă 'mê̆ brư̆ akâu sư ôn oei hlơp păng đe ưh kơ đei bu rôp 'bơ̆t jơ̆ng ti; 
NUM.5.14	tơdah đei klo sư gar akăn sư, tơchĕng akăn sư pơm kơnê̆ 'mê̆-'mach kơ sư boih, dah huay kơ pơm kơnê̆ 'mê̆-'mach ră. 
NUM.5.15	Lei klo sư athei chông ba akăn sư năm 'bơ̆t anăp 'bok soi, chĕp ba tơpŭng minh lăm mơjĭt êpha phe 'ba tơ'bâu wă pơm tơmam soi, sư ưh kơ gơh hling đak rơmă ôliwơ păng đak tơmam 'bâu phu tơ kơpal tơmam ôh, yua kơ noh jơ̆ tơmam pơyơ̆r phe 'ba ưh kơ đei pham yua kơ tơdrong gar, tơmam soi âu wă pơtih ăn đei pơm tơdrong yoch kơnê̆, 
NUM.5.16	'bok soi gô athei bơngai drŏ-kăn noh năm jê̆ dơ̆ng 'bơ̆t anăp Kră Yang. 
NUM.5.17	Đơ̆ng noh 'bok soi iŏk đak rơgoh tuh lăm bô̆i glah, chup iŏk 'bruih đơ̆ng hơnă Anih Akŭm na tah lăm đak noh. 
NUM.5.18	Na 'bok soi athei bơngai drŏ-kăn noh dơ̆ng năm jê̆ 'bơ̆t anăp Kră Yang, na lang achăng sŏk bơngai drŏ-kăn noh, dan tơmam wă pơyơ̆r 'bơ̆t tơpang ti sư, tơmam pơyơ̆r phe 'ba tơmam pơyơ̆r kơ gar; păng 'bok soi đei chĕp đak tăng lăm ti sư wă pơtih thoi hiap. 
NUM.5.19	'Bok soi athei bơngai drŏ-kăn noh pơkă pơkăm păng khan kơ sư: Tơdah ưh kơ đei minh 'nu bơngai drŏ-nglo ayơ 'bĭch hăm ih păng ih oei lui mơ̆ng kơ klo ih ưh kơ luĕl 'blal păng huay kơ pơm kơnê̆ 'mê̆ brư̆, lei đak tăng tơdrong hiap âu huay kơ pơrăm ih. 
NUM.5.20	Mă-lei tơdah klo ih oei pơgơ̆r, mă ih luĕl 'blal; pơm kư̆ kă 'mê̆ brư̆ păng tơdah đei minh 'nu bơngai drŏ-nglo 'nguaih kơ klo ih 'bĭch hơdai ih. 
NUM.5.21	Kơplah noh 'bok soi athei bơngai drŏ-kăn noh pơma pơkă hiap akâu păng khan kơ bơngai drŏ-kăn thoi âu: Apinh Kră Yang ăn kơ ih jing bơngai pŭ tơdrong hiap pơtê̆ lăm lu kon pơlei ih, pơm kơ ih iôr hiang hơkĕ hơkong păng klak ih bơôr pơpông. 
NUM.5.22	Thŭ đak tăng tơdrong hiap mơ̆t truh tơ lăm klơm klak pơm ăn kơ klak ih bơôr, blu ih ôm. Bơngai drŏ-kăn noh khan A-men, A-men.
NUM.5.23	Đơ̆ng noh 'bok soi athei chih minh hlak hla bơar akar tơdrong hiap, na đang kơ noh iŏk đak tăng noh ôp. 
NUM.5.24	'Bok soi ăn kơ bơngai drŏ-kăn huch đak tăng tơdrong hiap, đak tăng tơdrong hiap mơ̆t lăm akâu sư wă pơm kơ sư jĭ hang nuih kơtang dêh.a 
NUM.5.25	Đơ̆ng noh, 'bok soi iŏk tơmam soi pơyơ̆r phe 'ba kơ tơdrong gar đơ̆ng ti bơngai drŏ-kăn, chĕp tơi wơi 'bơ̆t anăp Kră Yang na pơyơ̆r dan kơpal chơnang soi. 
NUM.5.26	Iŏk minh kơđôp tơpŭng tơmam soi wă tơ'blŏk păng soh tơ kơpal chơnang soi; klaih kơ noh sư gô ăn kơ bơngai drŏ-kăn noh huch đak noh. 
NUM.5.27	Tơdah đang kơ ăn kơ bơngai drŏ-kăn noh huch đak tăng tơdrong hiap, tơdah bơngai đei pơm kơnê̆ 'mê̆ brư̆ kơđang kơ̆l hơko klo sư lei đak tăng noh pơm kơ sư hơ̆-hang chhŭr nuih klak sư pơpông tih, blu sư ôm, lei na bơngai drŏ-kăn noh jing bơngai đe hiap pơtê̆ lăm lu kon pơlei sư. 
NUM.5.28	Mă-lei tơdah bơngai drŏ-kăn noh huay kơ pơm kơnê̆ 'mê̆ brư̆, oei rơgoh, lei sư huay kơ đei tơdrong truh răm kiơ păng gô pơjing kon hơ'lơ̆p.b
NUM.5.29	Noh boih tơdrong khôi juăt gah tơdrong gar lu bơngai drŏ-kăn. Klo sư pơgơ̆r sư, dah sư pơm kư̆ kă pơm nhŭng kŏ; 
NUM.5.30	dah kơplah klo sư gar akăn sư; lei athei ba bơngai drŏ-kăn noh 'bơ̆t anăp Kră Yang, hăm 'bơ̆t anăp 'bok soi gô pơm kơ sư kiơ̆ tôm thoi tơdrong khôi juăt 'nâu bơtho tơ'bôh. 
NUM.5.31	Klo sư gô huay kơ yoch, gah bơngai drŏ-kăn noh pŭ tơdrong yoch sư kơdih.
NUM.6.1	Kră Yang khan kơ Môis: 
NUM.6.2	Ih roi tơbăt ăn kơ adrĕch bơngai Isơrael khan: Mă bơngai drŏ-nglo dah bơngai drŏ-kăn, mưh pơkă pơkăm wă jao kơdih akâu sư kơ Kră Yang. Kiơ̆ thoi khŭl Nasirit 
NUM.6.3	Na sư athei pơkơ̆m ưh kơ gơh et sik dah huch tơmam kiơ suai; kư̆m ưh kơ huch sik kiơ mă đe pơm hrâu păng plei hơmu, dah sa hơmu oei adrih, dah sa plei hơmu mă kro boih kư̆m ưh kơ gơh. 
NUM.6.4	Lăm đĭ năr sư pơjao akâu, ưh kơ gơh sa kiơ đe pơm hăm plei hơmu, mă găr truh tơ kơđoh akar sư. 
NUM.6.5	Kơplah lăm năr sư wă pơkă jao akâu thoi khŭl Nasirit, ưh kơ gơh yua săng hơkôih, hơkôih kơ̆l; sư athei oei mă rơgoh, lê̆ sŏk chăt kơjung dang yơ dĭng truh tơ đĭ năr sư pơkă kơdih akâu wă pơyơ̆r sư kơ Kră Yang.
NUM.6.6	Kơplah đĭ lăm năr sư pơjao pơyơ̆r akâu sư kơ Kră Yang sư ưh kơ gơh jê̆ akâu bơngai lôch ôh. 
NUM.6.7	Sư ưh kơ gơh pơm ăn kơ akâu sư 'mê̆-'mach yua kơ mĕ, 'bă dah 'nhŏng mai oh sư lôch, kơplah lăm đĭ năr sư pơyơ̆r jao akâu kơ Kră Yang oei kơpal kơ̆l sư. 
NUM.6.8	Kơplah đĭ-đăng năr sư jao akâu kơdih, sư jing rơgoh ăn kơ Kră Yang.
NUM.6.9	Tơdah đei bơngai bu lôch ưh kơ tam băt 'bơ̆t anăp sư, pơm kơ kơ̆l sư 'mê̆-'mach mă đei jao wă kơ rơgoh, athei hơkôih kơ̆l 'ngôch lăm năr rơgoh noh, wă khan lăm năr mă tơpơh. 
NUM.6.10	Truh năr mă tơhngam sư athei chĕp ba 'bar tŏ sem pơgâm dah 'bar tŏ kơtơp ăn kơ 'bok soi 'bơ̆t 'măng Bơsŭn Anih Akŭm. 
NUM.6.11	'Bok soi gô iŏk minh pôm sem âu pơyơ̆r pơm tơmam soi huai tơdrong yoch, minh pôm dơ̆ng pơyơ̆r pơm tơmam soi 'buh păng pơm rơgoh tơdrong yoch sư mă đei pơm, yua kơ atâu bơngai lôch, thoi noh lăm năr sư gô jao kơ̆l sư wă pơm rơgoh 'lơ̆ng. 
NUM.6.12	Thoi noh, sư athei 'măn lê̆ akâu sư kơdih kơ Kră Yang, dôm lu năr mă jao akâu sư kơdih păng rôp minh pôm kon triu tơno dang minh sơnăm pơyơ̆r pơm tơmam soi huai iŏk tơdrong sư yoch glăi; mă-lei dôm lu năr sư pơyơ̆r jao akâu sư mă adrol noh ưh pă jô̆ boih, yua kơ năr sư jao akâu noh sư yoch 'mê̆-'mach boih.
NUM.6.13	'Nâu khôi juăt khŭl Nasirit, tơdah đĭ tôm dôm năr mă pơyơ̆r jao akâu; đe gô chông ba sư tơ anăp 'măng Bơsŭn Anih Akŭm, 
NUM.6.14	sư athei pơyơ̆r tơmam soi sư kơ Kră Yang, wă khan minh pôm triu kon tơno minh sơnăm ưh kơ đei jĭ kiơ, pơm tơmam soi 'buh, iŏk minh pôm kon triu akăn dơ̆ng ưh kơ đei jĭ kiơ, dang minh sơnăm pơm tơmam soi pơyơ̆r yua kơ tơdrong yoch, iŏk dơ̆ng minh pôm kon triu tơno ưh kơ jĭ kiơ pơyơ̆r pơm tơmam soi bơnê hiôk-hian, 
NUM.6.15	hơdai hăm tơmam soi phe 'ba păng tơmam soi huch sa păng minh bai 'bĕng ưh kơ đei 'buih; 'bĕng pơm hăm tơpŭng bơlŭ hăm rơmă ôliwơ, lu 'bĕng klang pik đak rơmă ôliwơ. 
NUM.6.16	'Bok soi gô pơdah pơyơ̆r tơmam soi noh 'bơ̆t anăp Kră Yang păng pơyơ̆r tơmam soi huai tơdrong yoch hơdai hăm tơmam soi 'buh sư. 
NUM.6.17	Sư gô pơyơ̆r kon triu tơno kơ Kră Yang wă pơm tơmam soi pơyơ̆r 'blŏk bơnê hiôk-hian, hơdai hăm 'bĕng mă ưh kơ đei 'buih, 'bok soi kư̆m gô pơyơ̆r tơmam soi phe 'ba păng pơyơ̆r tơmam soi huch hai. 
NUM.6.18	'Bơ̆t 'măng Bơsŭn Anih Akŭm, bơngai mă pơjao akâu sư athei hơkôih kơ̆l 'ngôch, iŏk sŏk sư soh lăm ŭnh ala tơmam soi 'blŏk bơnê hiôk-hian. 
NUM.6.19	Đơ̆ng rŏng kơ bơngai jao akâu sư hơkôih sŏk boih, 'bok soi iŏk minh pah hơngiĕng ti triu tơno hơtŭk sĭn, iŏk minh pôm 'bĕng ưh kơ đei 'buih păng iŏk minh hlak 'bĕng klang ưh kơ đei 'buih na dan 'bơ̆t 'bar pah tơpang ti sư. 
NUM.6.20	Na tơpơng 'ma 'ngiĕo 'bơ̆t anăp Kră Yang; noh jing tơmam rơgoh lê̆ kơ 'bok soi, kơtơh păng blu mă sư đei pơyơ̆r 'ma 'ngiĕo. Klaih kơ noh bơngai kiơ̆ khŭl Nasirit gơh huch sik hơmu.
NUM.6.21	Noh jing tơdrong khôi juăt lu khŭl Nasirit pơm tơdrong wă pơkă pơkăm. Tơmam mă sư soi pơyơ̆r kơ Kră Yang kơ tơdrong jao akâu kơdih kiơ̆ khŭl Nasirit, gô jing thoi sư pơkă 'nguaih kơ tơmam nai mă sư đei pơyơ̆r. Sư athei pơm kiơ̆ trŏ tơdrong juăt jao akâu thoi minh 'nu bơngai khŭl Nasirit.
NUM.6.22	Kră Yang khan kơ Môis: 
NUM.6.23	Khan bĕ kơ Arôn hăm đĭ kon drŏ-nglo sư thoi âu: Tơdrong iĕm wă sơkat pŭn hiôk ăn kơ kon pơlei Isơrael lu iĕm gô khan kơ lu sư:
NUM.6.24	Apơi Kră Yang ăn tơdrong pŭn hiôk kơ iĕm
NUM.6.24	păng tơgŭm wei-lăng iĕm.
NUM.6.25	Apinh Kră Yang pơchrang muh măt sư kơ iĕm
NUM.6.25	păng mơnat kơ iĕm.
NUM.6.26	Apinh Kră Yang tơmang lăng iĕm
NUM.6.26	păng ăn tơdrong chơt hiôk kơ iĕm.
NUM.6.27	Lu sư athei dan 'măn anăn Inh tơ kơpal lu kon pơlei adrĕch Isơrael thoi noh, lei na Inh gô ăn tơdrong pŭn hiôk kơ lu sư.
NUM.7.1	Kơplah Môis pơdơ̆ng Bơsŭn Anih Akŭm đang boih, tuh đak rơmă păng 'măn lê̆ pha Bơsŭn Anih Akŭm dôm lu tơmam yua lăm noh, tuh đak rơmă tơ chơnang soi păng đĭ-đăng tơmam yua lăm chơnang soi noh đang boih, 
NUM.7.2	na đĭ-đăng lu kơdră lăm adrĕch Isơrael, wă khan lu yŏng pơyơ̆r adrĕch adrung mă lu đe chih jô̆ boih năm ba tơmam pơyơ̆r lu sư. 
NUM.7.3	Thoi noh lu kră pơgơ̆r năm ba tơmam lu sư pơyơ̆r noh 'bơ̆t anăp Kră Yang, tơdrâu tŏ gre đei tơmam gom lê̆ păng mơjĭt-'bar tŏ rơmo dăm, wă khan rim kơ 'bar 'nu kră pơgơ̆r adrĕch sư pơyơ̆r minh pôm gre păng rim 'nu kră pơgơ̆r pơyơ̆r minh pôm rơmo dăm. Lu sư pơyơ̆r tơmam noh 'bơ̆t anăp Bơsŭn Anih Akŭm.
NUM.7.4	Kră Yang khan kơ Môis thoi âu: 
NUM.7.5	Iŏk bĕ đĭ-đăng lu tơmam pơyơ̆r đơ̆ng lu đe âu wă yua lăm Bơsŭn Anih Akŭm. Păng jao ăn bĕ kơ lu bơngai adrĕch Lêwi, kiơ̆ kơ tơdrong jang rim 'nu lu sư. 
NUM.7.6	Thoi noh, Môis iŏk đĭ lu gre păng lu rơmo dăm, pơjao ăn kơ lu bơngai Lêwi. 
NUM.7.7	Sư pơjao ăn kơ lu kon sâu Gersôn 'bar tŏ gre păng puăn tŏ rơmo dăm, kiơ̆ tơdrong jang lu sư. 
NUM.7.8	Sư pơjao ăn kơ lu kon sâu Mêrari puăn tŏ gre păng tơhngam tŏ rơmo dăm, kiơ̆ kơ tơdrong jang lu sư, đei Ithamar, kon drŏ-nglo Arôn, pơm bơngai pơgơ̆r wei-lăng. 
NUM.7.9	Mă-lei sư ưh kơ pơjao gre hăm rơmo dăm kơ kon sâu Kôhat, yua kơ lu sư jang wei-lăng păng tung tơmam rơgoh tơ kơpal hơngiĕng lu sư.
NUM.7.10	Lăm năr chơnang soi đei tuh đak 'bâu phu lu kră pơgơ̆r pơyơ̆r tơmam lu sư 'bơ̆t anăp chơnang wă pơm giĕng pơyơ̆r. 
NUM.7.11	Kră Yang khan kơ Môis thoi âu: Lu kră pơgơ̆r athei pơyơ̆r tơmam soi kơ năr wă pơih chơnang soi, bơngai âu năr 'nâu, bơngai noh năr nai, rim năr.
NUM.7.12	Nahsôn kon drŏ-nglo Aminađap, adrĕch Juđa pơyơ̆r năr blŭng-a adrol kơ pơkeh. 
NUM.7.13	Tơmam sư pơyơ̆r noh minh hlak chhĕr hu trăp sư minh-hrĕng pêng-jĭt seikơl, minh hlak pơnhan hu trăp sư tơpơh-jĭt seikơl, kiơ̆ kơ seikơl lăm anih rơgoh; pơđĭ kơ 'bar hlak noh dan 'bĕnh kơ tơpŭng bơlŭ hăm đak rơmă ôliwơ, wă pơm tơmam soi pơyơ̆r phe 'ba; 
NUM.7.14	minh hlak chhĕr maih trăp sư mơjĭt seikơl, dan 'bĕnh kơ pơgang 'bâu phu; 
NUM.7.15	minh pôm kon rơmo dăm, minh pôm kon triu tơno, minh pôm triu tơno, truh minh sơnăm wă pơm tơmam soi 'buh; 
NUM.7.16	minh pôm bơbe dăm wă pơm tơmam soi huai tơdrong yoch; 
NUM.7.17	pơyơ̆r tơmam soi kơ tơdrong 'blŏk bơnê hiôk-hian; 'bar tŏ rơmo dăm, pơđăm tŏ triu tơno, pơđăm tŏ bơbe dăm păng pơđăm tŏ kon triu tơno truh minh sơnăm. Noh tơmam soi pơyơ̆r đơ̆ng Nahsôn, kon drŏ-nglo Aminađap.
NUM.7.18	Lăm năr mă 'bar Nathanel kon drŏ-nglo Suar, yŏng kơdră adrĕch Isakar, pơyơ̆r tơmam soi sư, 
NUM.7.19	sư pơyơ̆r minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp sư tơpơh-jĭt seikơl, kiơ̆ kơ seikơl lăm anih rơgoh 'bar hlak noh tă 'bĕnh kơ tơpŭng hrâu hăm đak rơmă ôliwơ, wă yua pơm tơmam soi phe 'ba; 
NUM.7.20	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.21	minh pôm kon rơmo dăm, minh pôm triu kon tơno, minh pôm triu kon tơno minh sơnăm, yua wă pơm tơmam soi 'buh, 
NUM.7.22	minh pôm bơbe tơno yua wă pơm tơmam soi huai tơdrong yoch; 
NUM.7.23	păng tơmam soi tơdrong 'blŏk bơnê hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon minh sơnăm. Noh boih mă tơmam soi pơyơ̆r đơ̆ng Nathanel, kon drŏ-nglo Suar.
NUM.7.24	Lăm năr mă pêng, truh tơ yŏng kơdră kon sâu adrĕch Sabulôn, noh Êliap kon drŏ-nglo Hêlôn pơyơ̆r tơmam soi. 
NUM.7.25	Tơmam soi sư minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp tơpơh-jĭt seikơl, kiơ̆ kơ seikơl lăm anih rơgoh; pơđĭ kơ 'bar hlak tă kơ 'bĕnh kơ tơpŭng bơlŭ hăm đak rơmă ôliwơ, wă yua pơm tơmam soi phe 'ba; 
NUM.7.26	minh hlak pơnhan maih mơjĭt seikơl, 'bĕnh pơgang 'bâu phu; 
NUM.7.27	minh pôm rơmo dăm, minh pôm triu kon tơno, minh pôm triu kon minh sơnăm, yua wă pơm tơmam soi 'buh; 
NUM.7.28	minh pôm bơbe tơno yua pơm tơmam soi pơyơ̆r wă huai tơdrong yoch; 
NUM.7.29	păng gah tơmam soi 'blŏk bơnê kơ tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe dăm păng pơđăm tŏ triu kon tơno truh minh sơnăm. Noh tơmam soi Êliap kon drŏ-nglo Hêlôn.
NUM.7.30	Lăm năr mă puăn, truh tơ yŏng kơdră kon sâu Rubên, noh Êlisur kon drŏ-nglo Sêdur, pơyơ̆r tơmam soi 
NUM.7.31	tơmam soi sư noh minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp tơpơh-jĭt seikơl, kiơ̆ kơ seikơl lăm anih rơgoh; pơđĭ kơ 'bar hlak tă kơ 'bĕnh tơpŭng hrâu hăm đak rơmă ôliwơ, yua pơm tơmam soi phe 'ba; 
NUM.7.32	minh hlak pơnhan maih trăp mơjĭt seikơl, 'bĕnh kơ pơgang 'bâu phu, 
NUM.7.33	minh pôm rơmo dăm, minh pôm triu tơno, minh pôm triu kon tơno truh minh sơnăm, yua pơm tơmam soi 'buh; 
NUM.7.34	minh pôm bơbe tơno yua pơm tơmam soi pơyơ̆r wă huai tơdrong yoch; 
NUM.7.35	păng gah tơmam soi tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh tơmam soi đơ̆ng Êlisur, kon drŏ-nglo Sêdur pơyơ̆r.
NUM.7.36	Năr mă pơđăm, truh yŏng kơdră kon sâu Simêôn, noh Sêlumiel kon drŏ-nglo Surisadai. Pơyơ̆r tơmam soi. 
NUM.7.37	Tơmam soi sư pơyơ̆r noh minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp tơpơh-jĭt seikơl, kiơ̆ kơ seikơl lăm anih rơgoh; đĭ kơ 'bar hlak pơnhan noh mong 'bĕnh kơ tơpŭng bơlŭ hăm đak rơmă ôliwơ, yua pơm tơmam soi phe 'ba; 
NUM.7.38	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.39	minh pôm kon rơmo dăm, minh pôm triu tơno, minh pôm triu kon tơno truh minh sơnăm, yua wă pơm tơmam soi 'buh; 
NUM.7.40	minh pôm bơbe tơno yua wă pơm tơmam soi huai tơdrong yoch; 
NUM.7.41	păng gah tơmam soi pơyơ̆r 'blŏk bơnê kơ tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ triu kon tơno truh minh sơnăm. Noh boih tơmam soi đơ̆ng Sêlumiel, kon drŏ-nglo Surisadai.
NUM.7.42	Năr mă tơdrâu, truh tơ yŏng kơdră kon sâu Gat, noh Êliasap, kon drŏ-nglo Đêuel, pơyơ̆r tơmam soi, 
NUM.7.43	tơmam soi lu sư noh, minh hlak chhĕr trăp minh-hrĕng pêng-jĭt seikơl, minh hlak pơnhan trăp tơpơh-jĭt seikơl, kiơ̆ kơ seikơl lăm anih rơgoh, pơđĭ kơ 'bar hlak pơnhan noh 'bĕnh kơ tơpŭng bơlŭ hrâu hăm đak rơmă ôliwơ, yua wă pơm tơmam soi phe 'ba; 
NUM.7.44	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.45	minh pôm rơmo dăm, minh pôm triu tơno, minh pôm triu kon tơno truh minh sơnăm, yua wă pơm tơmam soi 'buh; 
NUM.7.46	minh pôm bơbe tơno, yua wă pơm tơmam soi huai tơdrong yoch; 
NUM.7.47	păng gah tơmam soi pơyơ̆r kơ tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh boih tơmam soi Êliasap, kon drŏ-nglo Đêuel.
NUM.7.48	Năr mă tơpơh, truh tơ yŏng kơdră kon sâu Êphraim, noh Êlisama kon drŏ-nglo Amihut. Pơyơ̆r tơmam soi. 
NUM.7.49	Tơmam soi sư pơyơ̆r minh hlak chhĕr hu trăp minh-hrĕng pêng-jĭt seikơl, minh hlak kơthao hu trăp tơpơh-jĭt seikơl, kiơ̆ kơ seikơl lăm anih rơgoh, 'bar hlak pơnhan âu mong 'bĕnh kơ tơpŭng bơlŭ hrâu hăm đak rơmă ôliwơ, yua pơm tơmam soi pơyơ̆r phe 'ba; 
NUM.7.50	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.51	minh pôm rơmo dăm, minh pôm triu tơno, minh pôm triu kon tơno truh minh sơnăm yua wă pơm tơmam soi 'buh; 
NUM.7.52	minh pôm bơbe tơno yua pơm tơmam soi wă huai tơdrong yoch; 
NUM.7.53	gah tơmam soi 'blŏk bơnê kơ tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ triu kon tơno truh minh sơnăm, pơđăm tŏ bơbe tơno. Noh tơmam soi pơyơ̆r đơ̆ng Êlisama, kon drŏ-nglo Amihut.
NUM.7.54	Năr mă tơhngam, truh tơ yŏng kơdră kon sâu Manase, noh Gamaliel kon drŏ-nglo Pêdasur; pơyơ̆r tơmam soi, 
NUM.7.55	tơmam soi sư minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp tơpơh-jĭt seikơl, kiơ̆ kơ seikơl anih rơgoh, pơđĭ kơ 'bar hlak pơnhan noh mong 'bĕnh kơ tơpŭng bơlŭ hrâu hăm đak rơmă ôliwơ, yua pơm tơmam soi phe 'ba; 
NUM.7.56	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.57	minh pôm rơmo dăm, minh pôm triu tơno, minh pôm triu kon tơno truh minh sơnăm, yua pơm tơmam soi 'buh; 
NUM.7.58	minh pôm bơbe tơno yua pơm tơmam soi pơyơ̆r huai tơdrong yoch;
NUM.7.59	Păng tơmam soi gah tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh tơmam soi đơ̆ng Gamaliel, kon drŏ-nglo Pêdasur.
NUM.7.60	Năr mă tơsĭn, truh tơ yŏng kơdră kon sâu Bênjamin noh Abidan kon drŏ-nglo Gideôni. Pơyơ̆r tơmam soi. 
NUM.7.61	Tơmam soi sư pơyơ̆r minh hlak chhĕr hu trăp minh-hrĕng pêng-jĭt seikơl, minh hlak pơnhan tơpơh-jĭt seikơl, kiơ̆ kơ seikơl anih 'lơ̆ng rơgoh, pơđĭ kơ 'bar hlak pơnhan noh mong 'bĕnh kơ tơpŭng bơlŭ hrâu hăm đak rơmă ôliwơ yua pơm tơmam soi pơyơ̆r phe 'ba; 
NUM.7.62	minh hlak pơnhan maih trăp mơjĭt seikơl, 'bĕnh kơ pơgang 'bâu phu, 
NUM.7.63	minh pôm rơmo dăm, minh pôm triu tơno, minh pôm triu kon tơno truh minh sơnăm yua pơm tơmam soi 'buh; 
NUM.7.64	minh pôm bơbe tơno yua pơm tơmam soi huai tơdrong yoch; 
NUM.7.65	păng tơmam soi 'blŏk bơnê gah tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh tơmam soi đơ̆ng Abidan, kon drŏ-nglo Gideôni.
NUM.7.66	Năr mă mơjĭt truh tơ yŏng kơdră Đan, noh Ahiser kon drŏ-nglo Amisadai pơyơ̆r tơmam soi, 
NUM.7.67	tơmam soi sư minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp tơpơh-jĭt seikơl, kiơ̆ kơ seikơl anih rơgoh, pơđĭ kơ 'bar hlak mong 'bĕnh kơ tơpŭng bơlŭ hrâu hăm đak rơmă ôliwơ, yua pơm tơmam soi phe 'ba; 
NUM.7.68	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.69	minh pôm rơmo dăm, minh pôm triu tơno, minh pôm triu kon tơno truh minh sơnăm, yua pơm tơmam soi 'buh; 
NUM.7.70	minh pôm bơbe tơno yua pơm tơmam soi huai tơdrong yoch; 
NUM.7.71	păng tơmam soi 'blŏk bơnê tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh boih tơmam soi pơyơ̆r đơ̆ng Ahiser, kon drŏ-nglo Amisadai.
NUM.7.72	Năr mă mơjĭt-mônh, truh tơ yŏng kơdră kon sâu Aser, noh Pagiel kon drŏ-nglo Ôkran. Pơyơ̆r tơmam soi. 
NUM.7.73	Tơmam soi sư pơyơ̆r minh hlak chhĕr hu trăp minh-hrĕng pêng-jĭt seikơl, minh hlak pơnhan hu trăp tơpơh-jĭt seikơl, kiơ̆ kơ seikơl anih rơgoh, pơđĭ kơ 'bar hlak mong 'bĕnh kơ tơpŭng bơlŭ hrâu hăm đak rơmă ôliwơ, yua pơm tơmam soi phe 'ba; 
NUM.7.74	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.75	minh pôm rơmo dăm, minh pôm triu tơno, minh pôm triu kon tơno truh minh sơnăm, yua pơm tơmam soi 'buh; 
NUM.7.76	minh pôm bơbe tơno yua pơm tơmam soi wă huai tơdrong yoch; 
NUM.7.77	păng gah tơmam soi pơyơ̆r tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh tơmam soi pơyơ̆r đơ̆ng Pagiel, kon drŏ-nglo Ôkran.
NUM.7.78	Năr mă mơjĭt-'bar, truh tơ yŏng kơdră kon sâu Neptali, noh Ahira, kon drŏ-nglo Ênan. Pơyơ̆r tơmam soi. 
NUM.7.79	Tơmam soi sư pơyơ̆r minh hlak chhĕr trăp minh-hrĕng pêng-jĭt seikơl, minh hlak pơnhan trăp tơpơh-jĭt seikơl, kiơ̆ kơ seikơl lăm anih rơgoh, pơđĭ kơ 'bar hlak pơnhan mong 'bĕnh kơ tơpŭng bơlŭ hrâu hăm đak rơmă ôliwơ, yua pơm tơmam soi pơyơ̆r phe 'ba; 
NUM.7.80	minh hlak pơnhan maih trăp mơjĭt seikơl, 'bĕnh kơ pơgang 'bâu phu; 
NUM.7.81	minh pôm rơmo dăm, minh pôm triu tơno, minh pôm triu kon tơno truh minh sơnăm, yua pơm tơmam soi 'buh; 
NUM.7.82	minh pôm bơbe tơno yua pơm tơmam soi pơyơ̆r huai tơdrong yoch; 
NUM.7.83	păng gah tơmam soi 'blŏk bơnê pơyơ̆r tơdrong hiôk-hian, 'bar tŏ rơmo dăm, pơđăm tŏ triu tơno, pơđăm tŏ bơbe tơno păng pơđăm tŏ triu kon tơno truh minh sơnăm. Noh tơmam soi pơyơ̆r đơ̆ng Ahira, kon drŏ-nglo Ênan.
NUM.7.84	Noh boih tơmam soi pơyơ̆r đơ̆ng lu yŏng kơdră adrĕch bơngai Isơrael lăm năr pơm giĕng pơyơ̆r pơkeh pơyơ̆r chơnang soi, kơplah lăm năr đe tuh đak rơmă kơ chơnang soi: Mơjĭt-'bar hlak chhĕr hu, mơjĭt-'bar hlak pơnhan hu, mơjĭt-'bar hlak pơnhan maih; 
NUM.7.85	minh hlak chhĕr hu trăp sư minh-hrĕng pêng-jĭt seikơl păng minh hlak pơnhan trăp sư tơpơh-jĭt seikơl. Jô̆ akŭm đĭ chhĕr hu păng pơnhan hu noh đei 'bar-rơbâu puăn-hrĕng seikơl, kiơ̆ kơ seikơl lăm anih rơgoh. 
NUM.7.86	Mơjĭt hlak pơnhan maih 'bĕnh kơ pơgang 'bâu phu, lăm minh hlak trăp mơjĭt seikơl, kiơ̆ kơ seikơl anih rơgoh; jô̆ akŭm đĭ-đăng maih trăp sư minh-hrĕng 'bar-jĭt seikơl, 
NUM.7.87	jô̆ đĭ-đăng sem dơrong pơm tơmam soi 'buh đei mơjĭt-'bar tŏ rơmo dăm păng mơjĭt-'bar tŏ triu tơno, mơjĭt-'bar tŏ triu kon tơno truh minh sơnăm, hơdai hăm lu tơmam soi phe 'ba păng mơjĭt tŏ bơbe tơno yua pơm tơmam soi huai tơdrong yoch. 
NUM.7.88	Jô̆ đĭ rơmo dăm yua pơm tơmam soi 'blŏk hơdơ̆r kơ tơdrong hiôk-hian đei 'bar-jĭt puăn tŏ păng tơdrâu-jĭt tŏ triu tơno, tơdrâu-jĭt bơbe tơno, tơdrâu-jĭt bơbe kon tơno truh minh sơnăm. Noh boih tơmam soi pơyơ̆r lăm năr pơih pơyơ̆r chơnang soi, đang kơ chơnang soi đei tuh đak rơmă boih.
NUM.7.89	Kơplah Môis mơ̆t tơ lăm Bơsŭn Anih Akŭm wă pơma dơnuh hăm Kră Yang, na sư kơtơ̆ng nơ̆r pơma hăm sư đơ̆ng lăm Tơnglơ̆p Mơnat ăn dan kơpal Hom tơdrong Roi Tơbăt, tŏk-bŏk sơlam kơ 'bar tŏ chêrubim; Kră Yang pơma dơnuh hăm sư.
NUM.8.1	Kră Yang khan kơ Môis thoi âu: 
NUM.8.2	Khan bĕ kơ Arôn; kơplah ih pơdơ̆ng ŭnh kơđeng, lei dan tơpơh tŏ ŭnh nhơk pơchrang hơdah tơ gah anăp kơ jơ̆ng ŭnh jrĕnh. 
NUM.8.3	Arôn pơm kiơ̆ hloi sư dan tơpơh tŏ ŭnh kơđeng wă pơchrang hơdah tơ gah anăp kơ jơ̆ng ŭnh jrĕnh, thoi nơ̆r Kră Yang đei pơkă khan kơ Môis. 
NUM.8.4	Đe pơm jơ̆ng ŭnh jrĕnh păng maih, iŏk đơ̆ng jơ̆ng truh tơ lu pơkao đei hơjơ̆m, thoi noh đe hơjơ̆m pơm kiơ̆ thoi Kră Yang mă pơma tơ'bôh kơ Môis rup.
NUM.8.5	Kră Yang khan kơ Môis, 
NUM.8.6	rơih iŏk bĕ lu bơngai Lêwi đơ̆ng lăm khŭl bơngai Isơrael păng pơm kơ lu sư rơgoh 'lơ̆ng. 
NUM.8.7	'Nâu boih tơdrong ih athei pơm ăn kơ lu sư rơgoh; iŏk đak rơgoh tơtreh tơ kơpal akâu lu sư wă kơ rơgoh; lu sư athei hơkôih sŏk sop jơ̆p kơ akâu lu sư, pih hơbĕn ao păng hum hơmet akâu kơdih rơgoh. 
NUM.8.8	Đơ̆ng noh lu sư athei rôp minh pôm rơmo dăm hăm tơmam soi phe 'ba tơpŭng bơlŭ hrâu hăm đak rơmă ôliwơ; gah ih athei rôp iŏk minh pôm rơmo dăm plơ̆ng dơ̆ng yua pơm tơmam soi huai tơdrong yoch; 
NUM.8.9	Ih athei pơdah lu bơngai Lêwi âu 'bơ̆t anăp Bơsŭn hăm 'bơ̆t anăp đĭ-đăng lu bơngai Isơrael. 
NUM.8.10	Thoi noh, ih athei lu bơngai Lêwi dơ̆ng 'bơ̆t anăp Kră Yang na lu kon pơlei bơngai Isơrael gô dan ti lu sư pel akâu lu bơngai Lêwi. 
NUM.8.11	Đơ̆ng noh, Arôn gô pơyơ̆r lu bơngai Lêwi 'bơ̆t anăp Kră Yang jing tơmam soi đơ̆ng lăm adrĕch Isơrael pơyơ̆r tơpơng 'ma 'ngiĕo, wă kơ lu sư bơ̆jang kơ Kră Yang. 
NUM.8.12	Đơ̆ng noh lu bơngai Lêwi gô dan ti lu sư kơpal kơ̆l 'bar tŏ rơmo dăm noh, na ih athei pơyơ̆r rơmo âu pơm tơmam soi yua kơ tơdrong yoch păng minh pôm dơ̆ng pơm tơmam soi 'buh ăn kơ Kră Yang wă pơm tơmam soi huai tơdrong yoch ăn kơ lu bơngai Lêwi. 
NUM.8.13	Đơ̆ng rŏng kơ noh ih athei lu bơngai Lêwi dơ̆ng 'bơ̆t anăp Arôn păng lu kon drŏ-nglo sư, na ih pơyơ̆r lu bơngai Lêwi âu thoi tơmam pơyơ̆r tơpơng 'ma 'ngiĕo âu ăn kơ Kră Yang. 
NUM.8.14	Thoi noh ih athei rơih 'măn lê̆ lu bơngai Lêwi đơ̆ng lăm lu bơngai Isơrael, lu bơngai noh gô jing gah Inh. 
NUM.8.15	Đang kơ dôm tơdrong noh, lu bơngai Lêwi pha gô bơ̆jang lăm Bơsŭn Anih Akŭm. Na ih athei pơm ăn kơ lu sư rơgoh păng pơyơ̆r lu sư thoi tơmam soi pơyơ̆r tơpơng 'ma 'ngiĕo. 
NUM.8.16	Yua kơ Inh rơih iŏk lu bơngai Lêwi kơ Inh kơdih, wă tơplih lu kon kơdră bơngai Isơrael. 
NUM.8.17	Yua kơ đĭ-đăng kon kơdră mă tơpŭ blŭng-a, mă kon bơngai dah kon sem dơrong kơdră Inh iŏk 'măn lê̆ gah Inh kơdih boih, kơplah lăm năr Inh pơlôch pơrăm lu kon kơdră bơngai Êyiptơ lăm char sư sơ̆. 
NUM.8.18	Păng Inh kư̆m rơih iŏk lu bơngai Lêwi tơplih kơ kon kơdră lu bơngai Isơrael. 
NUM.8.19	Đơ̆ng lăm lu adrĕch bơngai Isơrael Inh rơih iŏk boih bơngai Lêwi pơjao ăn kơ Arôn păng lu kon drŏ-nglo sư, wă kơ bơ̆jang tơplih tơdrong jang Isơrael lăm Bơsŭn Anih Akŭm, kư̆m pơm soi sơmah wă huai tơdrong yoch ăn kơ lu adrĕch bơngai Isơrael, wă kơ lu sư mă năm jê̆ anih 'lơ̆ng rơgoh, huay kơ đei tơdrong kiơ truh.
NUM.8.20	Thoi noh Môis, Arôn păng đĭ-đăng khŭl bơngai Isơrael akŭm hơdai pơm ăn kơ lu bơngai Lêwi kiơ̆ thoi Kră Yang đei pơkă khan kơ Môis; lu bơngai Isơrael pơm hăm lu bơngai Lêwi thoi noh. 
NUM.8.21	Bơngai Lêwi hơmet kơdih akâu 'lơ̆ng rơgoh huay pă yoch păng pih hơbĕn ao lu sư; đơ̆ng noh Arôn pơyơ̆r lu sư thoi tơmam soi drơng tơpơng 'ma 'ngiĕo 'bơ̆t anăp Kră Yang păng pơm tơmam soi huai tơdrong yoch lu sư, wă hơmet ăn kơ lu sư rơgoh. 
NUM.8.22	Đơ̆ng rŏng kơ noh, lu bơngai Lêwi mơ̆t jang lăm Bơsŭn Anih Akŭm tơgŭm Arôn păng tơgŭm lu kon drŏ-nglo sư; pơm kơ lu bơngai Lêwi, kiơ̆ trŏ thoi nơ̆r Kră Yang đei pơma pơkă kơ Môis gah lu sư.
NUM.8.23	Kră Yang khan kơ Môis, 
NUM.8.24	'Nâu tơdrong pơkă gah lu bơngai Lêwi: Iŏk đơ̆ng 'bar-jĭt sơnăm tơ kơpơ̆ng lu sư athei mơ̆t bơ̆jang tơ lăm Bơsŭn Anih Akŭm, 
NUM.8.25	mă-lei truh tơ pơđăm-jĭt sơnăm lu sư gô pơdơh ưh pă bơ̆jang dơ̆ng.
NUM.8.26	Mă-lei kư̆m oei tơgŭm lu 'nhŏng oh lu sư lăm Bơsŭn Anih Akŭm, wă jang wei-lăng dôm lu tơmam mă đei pơjao boih kơ lu sư bơngai Lêwi, mă-lei lu sư ưh pă đei bơ̆jang boih. Ăn kơ ih athei pơm kiơ̆ tơdrong juăt noh kơ bơngai Lêwi kơplah ih pơjao ăn kơ lu sư tơdrong jang.
NUM.9.1	Kră Yang pơma hăm Môis tơ char glă Sinai: Lăm khei mă mônh, sơnăm mă 'bar, đang kơ lu sư lĕch đơ̆ng dêh char Êyiptơ. 
NUM.9.2	Bơngai Isơrael athei răk 'blŏk kơ năr giĕng Năm Brih mă đei pơkă lê̆ boih. 
NUM.9.3	Lu iĕm athei răk 'blŏk hơdơ̆r kơ năr giĕng Năm Brih, noh năr mơjĭt-puăn lăm khei 'nâu, gah kơsơ̆ măng; lu iĕm athei pơm kiơ̆ đĭ-đăng tơdrong mă đei pơkă păng khôi juăt gah năr giĕng noh. 
NUM.9.4	Thoi noh Môis athei lu bơngai Isơrael răk 'blŏk hơdơ̆r kơ năr giĕng Năm Brih. 
NUM.9.5	Lu bơngai Isơrael pơm 'blŏk hơdơ̆r kơ năr giĕng Năm Brih lăm khei mônh, năr mơjĭt-puăn, gah kơsơ̆ măng, tơ char glă Sinai, pơm kiơ̆ dôm tơdrong thoi Kră Yang đei khan pơkă kơ Môis.
NUM.9.6	Mă-lei đei lu mơ'nah ưh kơ gơh kơ năm năr pơm giĕng Năm Brih yua kơ lu sư hơtŭt 'bơm kơ akâu bơngai lôch, lu sư năm 'bơ̆t anăp Môis hăm Arôn, 
NUM.9.7	lu sư khan kơ Môis thoi âu: Lu nhôn đĭ kơnê̆ 'mê̆-'mach yua kơ 'bơm akâu lu bơngai lôch, yua kơ kiơ đe khă ưh kơ ăn lu nhôn pơyơ̆r tơmam soi kơ Kră Yang kiơ̆ thoi tơdrong juăt mă đei pơkă sơ̆? 
NUM.9.8	Môis tơl: Gô 'mơ̆i iĕm athei gô inh krao apinh Kră Yang wă kơ băt Sư bơtho pơkă thoi yơ gah lu iĕm.
NUM.9.9	Kră Yang khan kơ Môis thoi âu: 
NUM.9.10	Ih athei khan kơ lu bơngai Isơrael: Tơdah đei minh 'nu lăm lu iĕm dah lăm kon sâu lu iĕm pơm mơgrĭ 'mê̆-'mach yua kơ akâu atâu bơngai lôch, dah oei năm tơ ataih, na kư̆m athei 'blŏk hơdơ̆r kơ năr giĕng Năm Brih Kră Yang. 
NUM.9.11	Dôm lu bơngai noh athei pơm giĕng Năm Brih âu lăm năr mơjĭt-puăn khei 'bar, gah kơsơ̆ măng, sa 'bĕng ưh kơ đei 'buih pông hăm hla 'nhot tăng, 
NUM.9.12	sa pơđĭ ưh kơ đei 'măn kiơ tŏ sĕt truh tơ năr dơning păng kư̆m ưh kơ gơ̆ minh pôm kơting mơ̆n; athei wei răk kiơ̆ kơ tơdrong juăt giĕng Năm Brih noh. 
NUM.9.13	Mă-lei bơngai bu rơgoh păng ưh kơ đei năm tơ ataih, tơdah ưh kơ đei 'blŏk hơdơ̆r ôh kơ năr giĕng Năm Brih, đe gô puh tơweh lê̆ sư đơ̆ng kon pơlei pơla sư; yua kơ bơngai noh ưh kơ đei pơyơ̆r tơmam soi kơ Kră Yang kiơ̆ thoi đei pơkă lê̆ năr boih, sư gô pŭ yoch kơdih. 
NUM.9.14	Tơdah đei lu bơngai tơmoi oei hơdai hăm lu iĕm 'blŏk hơdơ̆r 'maih wă pơm giĕng Năm Brih Kră Yang, sư athei kiơ̆ tơdrong tơtă păng khôi juăt gah giĕng Năm Brih. Kŭm đei minh tơdrong juăt kơ lu iĕm bơngai tơmoi păng bơngai kơtă mă tơpŭ lăm dêh char âu.
NUM.9.15	Lăm năr đei pơdơ̆ng tơiung Bơsŭn Anih Akŭm đei hơmơ̆l gom Bơsŭn noh, Bơsŭn Tơdrong Tơbăt; đơ̆ng drơ̆m kơsơ̆ đei ŭnh kơpal Bơsŭn Anih Akŭm dĭng truh pơgê dơning. 
NUM.9.16	Đei thoi noh ling-lang; kơ'năr đei hơmơ̆l gom Bơsŭn Anih Akŭm păng kơmăng hơmơ̆l noh thoi ŭnh. 
NUM.9.17	Mưh khan hơmơ̆l noh đông weh tơ nai đơ̆ng bơsŭn, lu kon pơlei Isơrael yak năm tơ lăm anih ayơ mă hơmơ̆l dơ̆ng, na kon pơlei Isơrael oei tơ noh pơdơ̆ng Bơsŭn. 
NUM.9.18	Lu bơngai Isơrael yak năm kiơ̆ kơ nơ̆r Kră Yang tơtă păng kư̆m oei pơdơ̆ng Bơsŭn kư̆m kiơ̆ kơ nơ̆r Kră Yang. Kư̆ mơ̆ng kơ hơmơ̆l gom Bơsŭn Anih Akŭm dang yơ, kon pơlei bơngai Isơrael oei tơ noh dang noh. 
NUM.9.19	Mưh hơmơ̆l oei gom Bơsŭn Anih Akŭm noh đunh dang yơ, kon pơlei bơngai Isơrael kiơ̆ kơ nơ̆r Kră Yang tơtă, ưh kơ đei yak năm tơ nai. 
NUM.9.20	Mă-lei mưh hơmơ̆l gom Bơsŭn Anih Akŭm lăm tŏ sĕt năr đĕch, na kon pơlei bơngai Isơrael kư̆ chu kiơ̆ kơ nơ̆r Kră Yang tơtă oei pơdơ̆ng Bơsŭn dah yak năm tơ nai. 
NUM.9.21	Tơdah hơmơ̆l gom Bơsŭn Anih Akŭm noh đơ̆ng kơsơ̆ truh pơgê păng dah pơgê dơning hơmơ̆l noh đông weh, na lu sư yak; mă kơ'năr dah kơmăng mơ̆ng kơ hơmơ̆l đông weh, na lu sư yak năm. 
NUM.9.22	Hơmơ̆l gom hnam akŭm 'bar năr, dah minh khei, dah đunh hloh, kon pơlei bơngai Isơrael kư̆ kơ oei, ưh kơ yak weh; mă-lei mưh khan hơmơ̆l đông weh, na lu sư yak năm. 
NUM.9.23	Kon pơlei Isơrael oei pơdơ̆ng Bơsŭn dah yak năm mơ̆ng kơ Kră Yang tơtă; lu sư oei jang pơm kiơ̆ kơ Kră Yang tơtă ăn kơ Môis.
NUM.10.1	Kră Yang khan kơ Môis: 
NUM.10.2	Pơm bĕ 'bar tŏ keng hu; ih hơjơ̆m sư, na ih gô yua hlôm sư 'bơ̆t năr wă krao akŭm dah roi tơbăt wă yak năm. 
NUM.10.3	Tơdah đe hlôm yua pơđĭ 'bar tŏ keng lei đĭ-đăng lu bơngai năm akŭm tơ ih 'bơ̆t 'măng Bơsŭn Anih Akŭm, 
NUM.10.4	tơdah đe hlôm lăp minh pôm keng đĕch lei lu yŏng kơdră wă khan lu yŏng pơgơ̆r lu linh bơngai Isơrael gô năm akŭm tơ ih. 
NUM.10.5	Mưh iĕm hlôm keng re pơtĕnh roi tơbăt wă tơblah lei lu bơngai oei gah hơlĕch lu sư năm; 
NUM.10.6	mưh lu iĕm hlôm keng re pơtĕnh mă 'bar lei lu bơngai oei gah gơal năm; đe gô hlôm pơtĕnh kơplah noh lei wă tơbăt kơ 'bar kơđông noh năm. 
NUM.10.7	Wă krao akŭm kon pơlei, lu iĕm hlôm re, mă-lei 'nĕ kơ hlôm re pơtĕnh, 
NUM.10.8	lu kon drŏ-nglo Arôn, lu bơngai mă pơm 'bok soi, lu sư gô hlôm keng noh. Đơ̆ng chăl arih âu dĭng truh tơ chăl nai, noh boih tơdrong juăt ăn kơ lu iĕm ling-lang.
NUM.10.9	Layơ lăm dêh iĕm đei tơdrong lu iĕm wă năm blah lu ayăt dah ayăt năm blah iĕm, lei lu iĕm athei hlôm keng re pơtĕnh, Kră Yang 'Bok Kei-Dei gô 'blŏk kơ lu iĕm păng lu iĕm gô klaih đơ̆ng ti lu bơngai ayăt. 
NUM.10.10	Lăm năr chơt hiôk, lăm năr pơm giĕng et sa tih păng lăm khei blŭng-a lu iĕm, lu iĕm hlôm keng 'bơ̆t kơplah lu iĕm pơyơ̆r tơmam soi 'blŏk bơnê hiôk-hian păng tơmam soi 'buh bơ̆n kơdih, keng noh pơm tơmam tơ'blŏk 'bơ̆t anăp Kră Yang, 'Bok Kei-Dei lu iĕm.
NUM.10.11	Lăm sơnăm mă 'bar, khei 'bar, năr 'bar-jĭt, hơmơ̆l đông đơ̆ng bơbŭng Bơsŭn Anih Akŭm roi tơbăt. 
NUM.10.12	Lu kon pơlei Isơrael, pơm kiơ̆ tơdrong tơdă lê̆ boih lu sư năm lĕch đơ̆ng char glă Sinai păng hơmơ̆l dơ̆ng 'bơ̆t char glă Pharan: 
NUM.10.13	Thoi noh bơngai Isơrael chu kiơ̆ Kră Yang tơtă thoi sư đei khan boih kơ Môis, na lu sư lĕch yak năm tăl mă mônh.
NUM.10.14	Hla-kơ adrĕch Juđa, yak kiơ̆ kơ khŭl, yak adrol. Nahsôn kon drŏ-nglo Aminađap pơm yŏng kơdră pơyơ̆r lu sư. 
NUM.10.15	Nathanel kon drŏ-nglo Suar pơm yŏng kơdră pơgơ̆r lu adrĕch Isakar. 
NUM.10.16	Êliap kon drŏ-nglo Hêlôn, yŏng kơdră pơgơ̆r khŭl Sabulôn.
NUM.10.17	Đe yuih Bơsŭn Anih Akŭm boih na lu bơngai drŏ-nglo kon sâu Gersôn păng lu drŏ-nglo kon sâu Mêrari, lu sư tung tơmam Bơsŭn Anih Akŭm, na yak năm.
NUM.10.18	Đơ̆ng noh, khŭl adrĕch kon sâu Rubên chĕp hla-kơ yak năm kiơ̆ kơ khŭl linh lu sư. Êlisur kon drŏ-nglo Sêdur yŏng pơgơ̆r lu adrĕch Rubên. 
NUM.10.19	Sêlumiel kon drŏ-nglo Surisadai yŏng kơdră pơgơ̆r lu adrĕch kon sâu Simêôn. 
NUM.10.20	Êliasap kon drŏ-nglo Đêuel yŏng kơdră pơgơ̆r lu adrĕch kon sâu Gat.
NUM.10.21	Đơ̆ng noh khŭl Kôhat yak năm, tung ba tơmam rơgoh; lu đe tơiung pơdơ̆ng Bơsŭn Anih Akŭm păng khăn noh boih adrol kơ lu sư truh.
NUM.10.22	Đơ̆ng noh, khŭl kon sâu Êphraim yak năm chĕp hla-kơ khŭl lu sư, Êlisama kon drŏ-nglo Amihut yŏng kơdră pơgơ̆r lu sư. 
NUM.10.23	Gamaliel kon drŏ-nglo Pêdasur yŏng kơdră pơgơ̆r khŭl adrĕch kon sâu Manase. 
NUM.10.24	Abidan kon drŏ-nglo Gideôni yŏng kơdră pơgơ̆r lu adrĕch kon sâu Bênjamin.
NUM.10.25	Na, khŭl kon sâu Dan chĕp hla-kơ kiơ̆ kơ khŭl lu sư; lu sư jing khŭl yak đơ̆ng rŏng kơ lu khŭl adrĕch nai. Ahiser kon drŏ-nglo Amisadai, yŏng kơdră pơgơ̆r khŭl adrĕch kon sâu Đan. 
NUM.10.26	Pagiel kon drŏ-nglo Ôkran yŏng kơdră pơgơ̆r khŭl lu adrĕch kon sâu Aser. 
NUM.10.27	Ahira kon drŏ-nglo Ênan yŏng kơdră pơgơ̆r khŭl adrĕch kon sâu Naptali.
NUM.10.28	'Nâu boih tơdrong lu sư asong băl năm hơtuch adrol kiơ̆ kơ khŭl lu sư tơdah lu sư wă yak năm.
NUM.10.29	Môis khan kơ Hôbap kon drŏ-nglo Rêuel, bơngai Madian, Hêbap 'nhŏng akăn sư, thoi âu: Lu nhôn năm truh tơ dêh char mă Kră Yang đei pơkă khan: Inh gô ăn kơ lu iĕm dêh char noh. Apinh ih năm hơdai nhôn, lu nhôn gô pơm 'lơ̆ng hăm ih; yua kơ Kră Yang pơkă wă ăn pŭn hiôk kơ kon pơlei adrĕch Isơrael. 
NUM.10.30	Hôbap tơl: Inh ưh kơ năm ôh, mă-lei inh wih brŏk tơ dêh char inh kơdih, noh kon pơlei inh. 
NUM.10.31	Môis khan kơ sư dơ̆ng: Inh apinh ih 'nĕ kơ achăng lê̆ nhôn, yua kơ ih băt tơ lăm char glă anih ayơ lu nhôn mă gơh oei pơdơh pơdơ̆ng bơsŭn; ih thoi măt, 
NUM.10.32	tơdah ih năm hơdai nhôn, lu nhôn pơm ăn kơ ih đei pŭn hiôk kiơ̆ thoi Kră Yang ăn pŭn hiôk kơ nhôn.
NUM.10.33	Thoi noh, kon pơlei bơngai Isơrael yak năm đơ̆ng kông Kră Yang, pêng năr kơ trong; hom tơdrong pơgơ̆p Kră Yang yak adrol kơ lăm pêng năr kơ trong 'nâu, wă chă anih ăn kơ kon pơlei pơdơh. 
NUM.10.34	Kơplah kơ'năr, kon pơlei Isơrael yuih anih bơsŭn lu sư yak năm, na hơmơ̆l Kră Yang kiơ̆ hơdai kơpal lu sư.
NUM.10.35	Rim wơ̆t Hom Pơgơ̆p năm, na Môis khan thoi âu:
NUM.10.35	Ơ Kră Yang, apinh ih iung yak bĕ,
NUM.10.35	wă kơ lu bơngai ayăt kơ Ih kơdâu tơklah tơklang đĭ;
NUM.10.35	lu đe bu areh kơ Ih gô kơdâu ôn đĭ đơ̆ng anăp Ih!
NUM.10.36	Mưh đe tơjur Hom Pơgơ̆p, na Môis khan thoi âu:
NUM.10.36	Ơ Kră Yang, apinh Ih wih brŏk bĕ
NUM.10.36	tơ rơbâu hơngan bơngai Isơrael.
NUM.11.1	Kon pơlei pơma jŏk, kơ tơdrong pơmat-tat anat anot. Kră Yang kơtơ̆ng tơdrong noh, Kră Yang hil mĭl, ŭnh đơ̆ng Kră Yang soh sa khơ̆ng lăm kon pơlei păng ŭnh sa đơ̆ng jih kơđông. 
NUM.11.2	Kon pơlei krao apinh Môis; Môis krao khan apinh Kră Yang, na ŭnh păt. 
NUM.11.3	Đe anăn hloi anih 'nâu Tabêra, yua kơ ŭnh đơ̆ng Kră Yang soh sa tơ lăm lu sư.
NUM.11.4	Đei lu bơngai tơmoi oei hơdai hăm kon pơlei Isơrael đei jơhngơ̆m rơhing 'maih wă sa dêh; na pơm kơ kon pơlei Isơrael nhơ̆m apinh hơpơi khan: Rŏ kơ đei 'nhĕm sa dêh? 
NUM.11.5	Lu nhôn 'blŏk kơ đêl 'nhĕm ka đe ăn kơ lu nhôn sa đĕch lăm dêh char Êyiptơ, đei pia đak pia bih, 'bum kơdĭm, kơdĭm hmă, kơdĭm toih. 
NUM.11.6	Na dang ei, jơhngơ̆m lu nhôn đĭ jô hŏnh, ưh kơ đei kiơ sa! Măt nhôn 'bôh 'băi pôm mana đĕch.
NUM.11.7	Mana thoi găr hla ngo, hlăng thoi chai 'long. 
NUM.11.8	Kon pơlei chă dônh tah, peh hăm tơpăl wă kơ hĕch, dah ot hăm tơpăl ot, hơtŭk sư lăm gŏ dah pơm 'bĕng; sa sư thoi 'bĕng đe hrâu hăm đak rơmă ôliwơ. 
NUM.11.9	Kơmăng tŭk jur tơ kơpal bơsŭn lu sư lăm kơđông na mana kư̆m jruh hơdai.
NUM.11.10	Môis kơtơ̆ng kon pơlei nhơ̆m, rim 'nu, 'bơ̆t 'măng bơsŭn sư kơdih; tơdrong Kră Yang hil mĭl dêh na Môis sư sơ'ngon dêh kơ tơdrong noh. 
NUM.11.11	Môis krao khan apinh Kră Yang: Yua kơ kiơ Ih pơm ăn kơ đĭch đam Ih thoi noh? Yua kơ kiơ inh mă ưh kơ đei mơnat 'bơ̆t anăp Ih, na mă Ih ăn kơ inh pŭ dôm tơdrong trăp, đơ̆ng đĭ-đăng kon pơlei pơla 'nâu? 
NUM.11.12	Hăm trŏ kơ inh anăp tơpŭ lu sư ưh? Na mă Ih khan kơ inh: Pŭ krôp kon pơlei wei kon pơla âu lăm jơhngơ̆m ih bĕ, thoi bơngai 'bă mă pôk kon hơ'lơ̆p sư oei mŏm, dĭng mă truh tơ dêh char mă Ih đei pơkă wă ăn kơ lu 'bok yă lu sư. 
NUM.11.13	Inh gô chă đei 'nhĕm đơ̆ng yơ wă asong kơ đĭ-đăng lu kon pơlei âu? Yua kơ lu sư năm nhơ̆m tơ inh khan: Asong ăn kơ lu nhôn 'nhĕm sa. 
NUM.11.14	Inh ưh kơ kĕ pŭ đĭ lu kon pơlei âu ôh, lu sư jing trăp trĭn tơpă kơ inh! 
NUM.11.15	Tơdah Ih pơm kơ inh thoi noh păng dah inh đei tơdrong mơnat 'bơ̆t anăp ih, 'lơ̆ng hloh Ih jah pơlôch inh đĕch, wă kơ inh huay pă 'bôh tơdrong pơmat-tat inh!
NUM.11.16	Kră Yang khan kơ Môis dơ̆ng thoi âu: Krao akŭm bĕ kơ inh tơpơh-jĭt 'nu lu kră pơgơ̆r bơngai Isơrael wă khan dôm lu kră wei-lăng kon pơlei mă ih băt; ba lu sư năm tơ Bơsŭn Anih Akŭm, dơ̆ng 'bơ̆t noh hơdai ih. 
NUM.11.17	Na Inh gô jur, pơma dơnuh hăm ih tơ noh; Inh gô iŏk ăn Yang Bơhngol Inh oei lăm ih păng oei lăm lu sư mơ̆n, wă kơ lu sư wang pŭ tơdrong trăp kon pơlei hơdai ih păng ih huay pă pŭ minh drô̆ ih. 
NUM.11.18	Ih athei roi tơbăt ăn kơ kon pơlei thoi âu: Pơgê dơning athei rim 'nu hơmet akâu kơdih mă 'lơ̆ng rơgoh; lei na lu iĕm đei 'nhĕm sa, yua kơ lu iĕm nhơ̆m boih, đon Kră Yang kơtơ̆ng lu iĕm nhơ̆m khan: Bu gô ăn kơ lu nhôn 'nhĕm sa, yua kơ lu nhôn đĭ hiôk boih oei lăm dêh char Êyiptơ, na Kră Yang gô ăn kơ lu iĕm 'nhĕm sa, na lu iĕm gô đei 'nhĕm sa. 
NUM.11.19	Lu iĕm sa 'nhĕm ưh kơ sĭ lăp minh năr, lăp 'bar năr, lăp pơđăm năr, mơjĭt năr dah 'bar-jĭt năr đĕch ôh; 
NUM.11.20	Mă-lei dĭng truh tơ minh khei hloi, dĭng mă 'nhĕm iĕm 'bĕnh mah lĕch trong muh păng lu iĕm đĭ pă 'maih sa, yua kơ lu iĕm achăng lê̆ Kră Yang mă oei tŏk-bŏk lu iĕm păng nhơ̆m krao 'bơ̆t anăp Sư khan: Yua kơ kiơ lu nhôn mă lĕch đơ̆ng char Êyiptơ.
NUM.11.21	Môis tơl khan: Lăm kon pơlei mă inh oei âu, đei tơdrâu-hrĕng 'nu bơngai drŏ-nglo, na Ih khan: Inh gô ăn kơ kon pơlei âu sa 'nhĕm lăm minh khei. 
NUM.11.22	Đe gô pơlôch triu păng rơmo dĭng mah tôm ăn kơ lu sư hă? Dah đe gô rôp akŭm pơpôi đĭ ka lăm đak dơsĭ dĭng mah tôm kơ lu sư hă? 
NUM.11.23	Kră Yang khan kơ Môis thoi âu: Ti Kră Yang kơđeh hă?a Ih gô lăng hŏ tơdrong mă Inh đei khan boih hăm ih gô lăng hăm truh trŏ 'blep.
NUM.11.24	Môis lĕch, năm roi ăn dôm nơ̆r Kră Yang kơ kon pơlei, dơ̆ng noh na krao akŭm tơpơh-jĭt 'nu lu kră wei-lăng kon pơlei, tơoei lê̆ lu sư tăp dăr kơ Bơsŭn Anih Akŭm. 
NUM.11.25	Kră Yang jur hăm hơmơ̆l, pơma hăm Môis. Sư iŏk Yang Bơhngol ăn oei hăm Môis păng ăn kơ tơpơh-jĭt 'nu lu kră wei-lăng. Lăp Yang Bơhngol jur oei hăm lu kră, lu sư pơtơm pơma khan lê̆ adrol, mă-lei lu sư ưh kơ pơma khan lê̆ adrol ling-lang hloi ôh.
NUM.11.26	Đei 'bar 'nu oei lăm kơđông; minh 'nu anăn sư Eldat, minh noh dơ̆ng anăn sư Mêdat, na Yang Bơhngol mơ̆t oei lăm bre sư, bre sư pơtơm pơma khan lê̆ adrol lăm kơđông. 'Bar 'nu bre sư âu, lăm khŭl mă đe đei chih jô̆ anăn noh, mă-lei ưh kơ đei năm tơ Bơsŭn Anih Akŭm. 
NUM.11.27	Đei minh 'nu bơngai tơdăm năm khan kơ Môis: Eldat păng Mêdat bre sư pơma khan lê̆ adrol lăm kơđông. 
NUM.11.28	Jôsuê kon drŏ-nglo Nun, bơngai awih awăn ăn kơ Môis, tơl thoi âu: Ơ Môis, kơdră inh, khă lu sư bĕ! 
NUM.11.29	Môis tơl sư: Ih wă chrih gar kơ inh loh? Ô! Apơi rŏ kơ đĭ-đăng kon pơlei Kră Yang gơh pơma khan lê̆ adrol păng rŏ kơ Kră Yang ăn Yang Bơhngol kơ lu sư. 
NUM.11.30	Môis păng lu kră wei-lăng wih brŏk tơ kơđông dơ̆ng.
NUM.11.31	Kră Yang ăn hloi kial tơthu bah đơ̆ng đak dơsĭ, puh ba hloi sem wăt huŏng tơ jê̆ tăp dăr kơđông, minh pah âu huŏng dă să wă đei minh năr kơ trong yak, minh pah to dơ̆ng huŏng dă să wă đei minh năr kơ trong yak; hơ'bơ̆l wă dang 'bar hlok đơ̆ng teh. 
NUM.11.32	Kon pơlei iung dônh sem wăt lăm năr noh, măng noh păng truh năr dơning; bơngai bu dônh tŏ sĕt hloh wă dang mơjĭt hnŏngb đe sơ̆k tơraih sư tăp dăr kơđông. 
NUM.11.33	Sa 'nhĕm oei đom lăm hơnĕnh, ưh kơ tam kơkă đei hloi tơdrong Kră Yang hil mĭl kơ kon pơlei, pơm ăn đei tơdrong truh pơrăm kon pơlei pơla trăp dêh tơpă. 
NUM.11.34	Đe anăn hloi anih noh Kibrôt Hatawa,c yua kơ tơ anih noh đe 'bŭ lu bơngai mă jơhngơ̆m ham kơ sa. 
NUM.11.35	Đơ̆ng Kibrôt Hatawa kon pơlei năm truh tơ Haserôt, oei pơdơh tơ noh.
NUM.12.1	Miriam păng Arôn pơma 'bơm Môis yua kơ sư iŏk oei kơ minh 'nu drŏ-kăn bơngai Kus; 
NUM.12.2	Bre sư khan: “Kră Yang yua lăp minh 'nu Môis đĕch hă, wă khan tơbăt kơ kon pơlei? Sư kư̆m ưh kơ wă yua ba hai ah?” Kră Yang kơtơ̆ng tơdrong noh. 
NUM.12.3	Môis boih mă iŏk đon ala iơ̆m dim hloh kơ đĭ-đăng bơngai kơpal teh âu. 
NUM.12.4	Chĭnh đei hloi nơ̆r Kră Yang khan kơ Môis, Arôn, Miriam thoi âu: Pêng 'nu iĕm athei năm bĕ tơ Bơsŭn Anih Akŭm, năm pơđĭ pêng 'nu iĕm hloi. 
NUM.12.5	Kră Yang jur hăm hơmơ̆l dơ̆ng 'bơ̆t 'măng Bơsŭn Anih Akŭm, na krao Arôn păng Miriam; na bre sư năm. 
NUM.12.6	Kră Yang khan kơ bre sư thoi âu: Mơ̆ng mă nhen bĕ nơ̆r Inh.
NUM.12.6	Tơdah lăm lu iĕm đei bơngai bu pơma khan lê̆ adrol,
NUM.12.6	Inh boih Kră Yang gô tơ'bôh kơ sư lăm tơdrong sư 'bôh,
NUM.12.6	păng pơma kơ sư lăm tơdrong sư apo.
NUM.12.7	Đĭch đam Inh Môis ưh kơ trŏ thoi noh ôh, sư bơngai tơpăt tơnăp dêh lăm hnam Inh.
NUM.12.8	Inh pơma dơnuh hăm sư 'bơ̆r păng 'bơ̆r, hơđăl hơdah, ưh kơ đei tơdrong pơpơn ôn ôh;
NUM.12.8	păng sư 'bôh boih rup Kră Yang.
NUM.12.8	Thoi noh, liơ lu iĕm ưh kơ hli pơ̆n pơma 'bơm kơ đĭch đam Inh Môis?
NUM.12.9	Thoi noh, tơdrong Kră Yang hil mĭl dêh kơ bre sư; đơ̆ng noh Kră Yang tŏk. 
NUM.12.10	Kơplah hơmơ̆l tŏk đông đơ̆ng Bơsŭn Anih Akŭm, na Miriam 'bơm kơnê̆ jĭ chin 'bĕnh akâu tơkhôih nhen prĕl, Arôn lăng tơ Miriam, 'bôh sư đĭ jĭ chin boih.
NUM.12.11	Arôn khan kơ Môis: Ô, yŏng inh, apinh 'nĕ tơpŭ tơ nhi tơdrong yoch mă nhi pơm kơtul, tơdrong yoch mă nhi pơm ưh kơ hlôh kơwao mă đei pơm boih. 
NUM.12.12	Apinh ih 'nĕ ăn kơ sư thoi minh 'nu kon nge sĕch akâu sư đĭ bluch răm minh puăt boih. 
NUM.12.13	Môis krao khan apinh Kră Yang thoi âu: Ơ, Kră Yang 'Bok Kei-Dei! Inh hơdrĭ hơpơi kơ Ih pơklaih ăn kơ mŏ inh. 
NUM.12.14	Kră Yang tơl Môis thoi âu: Tơdah 'bă sư gơsoh đak hai 'bơ̆t muh măt sư, hăm trŏ kơ sư mơlâu lăp tơpơh năr? Đe athei chĭt lê̆ sư tơ 'nguaih kơđông tơpơh năr; đơ̆ng noh đe iŏk sư tơmơ̆t lăm anih kơđông dơ̆ng. 
NUM.12.15	Thoi ei, đe chĭt lê̆ Miriam lăm tơpơh năr tơ 'nguaih kơ kơđông, lu kon pơlei ưh kơ đei năm tơ nai ôh dĭng truh tơ Miriam mă đe iŏk tơmơ̆t sư 'mơ̆i.
NUM.12.16	Đơ̆ng rŏng kơ noh, kon pơlei yak năm lĕch đơ̆ng Haserôt, na oei pơdơh tơ char glă Pharan.
NUM.13.1	Kră Yang khan kơ Môis: 
NUM.13.2	Athei ăn bơngai năm chop dăr lăng dêh char Kanaan, dêh char mă Inh gô ăn kơ lu kon pơlei adrĕch Isơrael. Kư̆ kơ rim adrĕch ih rơih iŏk minh 'nu năm; minh 'nu mă pơm yŏng kơdră kơ adrĕch sư.
NUM.13.3	Kiơ̆ kơ nơ̆r Kră Yang Môis wơh lu yŏng kơdră Isơrael năm đơ̆ng char glă Pharan.
NUM.13.4	'Nâu dôm anăn lu sư:
NUM.13.4	Samua kon drŏ-nglo Sakur đơ̆ng adrĕch Rubên;
NUM.13.5	Saphat kon drŏ-nglo Hôri đơ̆ng adrĕch Simêôn;
NUM.13.6	Kalep kon drŏ-nglo Jêphunê đơ̆ng adrĕch Juđa;
NUM.13.7	Igal kon drŏ-nglo Jôsep đơ̆ng adrĕch Isakar;
NUM.13.8	Hôsêa kon drŏ-nglo Nun đơ̆ng adrĕch Êphraim;
NUM.13.9	Palti kon drŏ-nglo Raphu đơ̆ng adrĕch Bênjamin;
NUM.13.10	Gadiel kon drŏ-nglo Sôdi đơ̆ng adrĕch Sabulôn;
NUM.13.11	Gatdi kon drŏ-nglo Susi đơ̆ng adrĕch Jôsep, wă khan kiơ̆ adrĕch Manase;
NUM.13.12	Ammiel kon drŏ-nglo Gêmali đơ̆ng adrĕch Đan;
NUM.13.13	Sêthur kon drŏ-nglo Mikel đơ̆ng adrĕch Aser;
NUM.13.14	Nahbi kon drŏ-nglo Wôsi đơ̆ng adrĕch Naptali;
NUM.13.15	Gêuel kon drŏ-nglo Maki đơ̆ng adrĕch Gat.
NUM.13.16	'Nâu bơngai mă Môis wơh lu sư năm chop dăr lăng char. Môis tơplih anăn Hôsê, kon drŏ-nglo Nun krao anăn Jôsuê.
NUM.13.17	Thoi noh, Môis wơh lu sư năm chop dăr lăng char Kanaan păng pơkă khan: Đơ̆ng âu tŏk năm bĕ tơ thŭng glă gah gơal păng năm tŏk tơ gah groi kông; 
NUM.13.18	na lăng char noh thoi yơ, lu kon pơlei oei tơ lăm noh pran dah tơrăn, lu sư lơ dah tŏ sĕt. 
NUM.13.19	Lăng dêh char lu sư oei noh 'lơ̆ng dah kơnê̆; lăng lăm pơlei tih noh, lu sư chă oei pơm bơsŭn pơdơh đĕch dah đei anih hnam dur kơjăp; 
NUM.13.20	teh lu sư jang sa, 'lơ̆ng dah kơnê̆, hăm đei 'long dah ưh. Athei mă nuih păng phĕ ba plei hơmu đum.
NUM.13.21	Thoi noh na lu đe noh năm chop dăr lăng dêh char, iŏk đơ̆ng char glă Yin truh tơ Rêhôp, jê̆ 'măng jang Hamat. 
NUM.13.22	Lu sư yak năm đơ̆ng gah gơal tŏk truh tơ pơlei tih Hêbrôn, tơ noh đei Ahiman, Sêsai păng Tanmai, lu kon sâu Anak oei tơ noh. Đe pơjing pơlei tih Hêbrôn tơpơh sơnăm adrol kơ pơlei Sôan lăm char Êyiptơ, 
NUM.13.23	lu sư năm truh tơ Thŭng Êskôl, tơ noh lu sư chơ̆ng iŏk minh tơ'bla, đei minh hơie plei hơmu trem; lu sư chă 'long 'bar 'nu tung, lu sư kư̆m đei phĕ ba plei hơra păng plei gărnăt mơ̆n. 
NUM.13.24	Đe anăn anih 'nâu thŭng Êskôl,a kơ lu bơngai Isơrael đei chơ̆ng iŏk hơie plei hơmu đơ̆ng noh.
NUM.13.25	Lu bơngai năm chop dăr lăng char noh lăm puăn-jĭt năr na brŏk. 
NUM.13.26	Brŏk truh boih lu sư năm tơ Môis, Arôn păng đĭ khŭl adrĕch bơngai Isơrael, tơ Kades lăm char glă Pharan, lu sư roi ăn kơ bre sư păng đĭ-đăng kon pơlei băt păng tơ'bôh ăn plei 'long sa đơ̆ng lăm char noh.
NUM.13.27	Lu sư khan kơ Môis, lu nhôn đei truh boih tơ char mă ih đei wơh nhôn năm; lăm char noh teh mơ̆r 'lơ̆ng tơmam sa rơkah rơkai, 'nâu boih plei 'long sa đơ̆ng char noh. 
NUM.13.28	Mă-lei kon pơlei oei lăm char noh bơngai pran kơtang, anih pơlei dur kơjăp păng tih; mă-lei lu nhôn 'bôh đei kon sâu Anak oei tơ noh. 
NUM.13.29	Kon pơlei Amalek oei tơ gah gơal, kon pơlei Hêtit, kon pơlei Jêbus păng kon pơlei Amôrit oei lăm tơring jê̆ kông, kon pơlei Kanaan oei cheng dơsĭ păng rok kiơ̆ đak Krong Jôrđăn.
NUM.13.30	Kalep pơm ăn kơ lu kon pơlei oei hreh 'bơ̆t anăp Môis, na sư khan: Lu bơ̆n athei năm tŏk blah iŏk oei hloi lăm char noh, gô jei lu bơ̆n. 
NUM.13.31	Mă-lei lu bơngai drŏ-nglo năm hơdai Kalep khan: Lu bơ̆n ưh kơ kĕ năm blah iŏk char 'nâu đơ̆ng lu kon pơlei noh ôh, lu sư pran hloh kơtang hloh kơ lu bơ̆n. 
NUM.13.32	'Bơ̆t anăp lu kon pơlei bơngai Isơrael, lu đe noh roi pơăm tơă khan: Lu kon pơlei oei lăm char mă lu nhôn đei năm chop dăr lăng tơ jơ̆p-jang, char noh luăn sa pơđĭ kon pơlei sư kơdih; lu nhôn 'bôh đĭ lu kon pơlei noh akâu tih kơjung ngăl. 
NUM.13.33	Lu nhôn 'bôh lu sư tih kơjung, noh lu kon sâu Anak, adrĕch bơngai nuih pran kơtang; lu nhôn lăng bơ̆n kơdih rŏ thoi lep 'ba, lu sư lăng lu nhôn kư̆m thoi noh mơ̆n.
NUM.14.1	Đĭ-đăng lu tơpôl bơngai akŭm ôr re păng lu kon pơlei nhơ̆m hmoi lăm măng noh. 
NUM.14.2	Đĭ-đăng lu bơngai Isơrael jŏk kơ Môis păng Arôn; đĭ-đăng lu bơngai tơpôl khan kơ bre sư thoi âu: 'Lơ̆ng hloh kơ lu nhôn jah lôch tơ lăm char Êyiptơ ki, dah jah lôch tơ lăm char glă âu đĕch! 
NUM.14.3	Liơ mă Kră Yang chông ba lu nhôn mơ̆t tơ lăm dêh char 'nâu wă ăn kơ lu nhôn lôch ngôi kơ đao gưm đe? Kon akăn lu nhôn jing tơmam đe plah tơgar iŏk đĕch. Hăm trŏ 'lơ̆ng hloh lu nhôn jah wih hơlơ̆k tơ char Êyiptơ hă? 
NUM.14.4	Đơ̆ng noh lu kon pơlei pơma pơđâu tơduă lu sư khan: Bĕ bơ̆n chă pơjing pôk minh 'nu pơm yŏng pơgơ̆r bơ̆n jah wih hơlơ̆k tơ char Êyiptơ năm.
NUM.14.5	Bre Môis păng Arôn drap bon tơ teh 'bơ̆t anăp kon pơlei Isơrael akŭm. 
NUM.14.6	Jôsuê kon drŏ-nglo Nun păng Kalep kon drŏ-nglo Jêphunê bre sư kư̆m lăm lu bơngai năm chop dăr lăng char noh, hek ao bre sư kơdih. 
NUM.14.7	Bre sư năm tơ lu kon pơlei Isơrael oei akŭm khan: Char mă lu nhôn năm chop dăr jing minh char 'lơ̆ng dêh; 
NUM.14.8	tơdah Kră Yang lăp đon hăm bơ̆n sư chông ba ăn kơ bơ̆n mơ̆t oei lăm char noh; char noh đei mơ̆r 'lơ̆ng tơmam sa rơkah rơkai. Kră Yang gô ăn char noh kơ lu bơ̆n. 
NUM.14.9	Lăp kơ bơ̆n 'nĕ kơ hil blah Kră Yang; păng kư̆m 'nĕ kơ hli kơ lu kon pơlei lăm char noh, yua kơ lu sư jing thoi tơmam sa bơ̆n boih, ưh pă đei bu tơgŭm lu sư kĕ blah bơ̆n dơ̆ng păng 'nĕ pă hli Kră Yang oei gah bơ̆n.
NUM.14.10	Kơplah noh lu kon pơlei Isơrael akŭm wă klơ̆m bre sư tơmo, mă-lei đei tơdrong rang mơnhal Kră Yang đei pơdah pơchrang tơ Bơsŭn Anih Akŭm 'bơ̆t anăp lu kon pơlei Isơrael Akŭm. 
NUM.14.11	Kră Yang khan kơ Môis thoi âu: Kon pơlei 'nâu hil areh păng ưh kơ lui kơ Inh dĭng dang yơ, mă khan Inh đei pơm tơ'bôh tơdrong hlĭch 'bơ̆t anăp lu sư boih ră? 
NUM.14.12	Inh gô ăn kơ kon pơlei âu jĭ lôch hơbuh, Inh gô pơrăm lê̆ dôm tơmam mă lu sư đei, na Inh gô pơjing minh adrĕch lĕch dơ̆ng ih kơdrâ̆m păng pran kơtang hloh kơ lu sư.
NUM.14.13	Môis tơl Kră Yang thoi âu: Lu kon pơlei char Êyiptơ gô kơtơ̆ng, ih chông tơlĕch lu kon pơlei Isơrael âu hăm tơdrong mơsêh mơyang pran kơtang Ih, 
NUM.14.14	păng đei roi tơbăt ăn kơ kon pơlei char 'nâu. Ơ! Kră Yang lu sư băt Ih oei hơdai hăm lu kon pơlei âu, yua kơ Ih tơ'bôh kơ lu sư, hơmơ̆l dơ̆ng boih kơpal lu kon pơlei âu păng Ih yak adrol, jrăng hơmơ̆l gah kơ'năr, jrăng ŭnh gah kơmăng. 
NUM.14.15	Tơdah Ih pơlôch đĭ kon pơlei adrĕch 'nâu, minh 'măng, na lu dêh char nai mă kơtơ̆ng boih gah lu sư khan: 
NUM.14.16	Kră Yang ưh kơ gơh ôh chông ba lu adrĕch adrung 'nâu mơ̆t tơ lăm dêh char mă sư pơkă wă ăn kơ lu sư; yua kơ thoi noh, sư pơlôch boih lu đe noh tơ lăm char glă. 
NUM.14.17	Dang ei, inh apinh Ih, ăn tơdrong mơsêh mơyang pran kơtang Ih tih thoi Ih đei khan: 
NUM.14.18	Kră Yang hiơ̆ kơ hil păng 'bĕnh hăm tơdrong 'mêm mơnat; huay kơ jô̆ yo tơdrong yoch; mă-lei Sư ưh kơ jô̆ ôh lu bơngai pơm yoch khan 'lơ̆ng; păng ưh kơ lê̆ pŭ tơdrong yoch đơ̆ng 'bok yă lu sư truh tơ kon sâu sư pêng puăn jơhnơr. 
NUM.14.19	Apinh Ih mơnat 'nĕ jô̆ tơdrong kon pơlei âu pơm yoch kiơ̆ thoi tơdrong mơnat tih đơ̆ng Ih, thoi Ih đei mơnat ăn boih kơ lu nhôn đơ̆ng char Êyiptơ sơ̆ khơ̆ dang ei.
NUM.14.20	Kră Yang tơl tơwih: Inh ưh kơ jô̆ yoch thoi ih đei apinh. 
NUM.14.21	Mă-lei Inh Kră Yang oei arih na pơkă, tơdrong ư-ang Kră Yang gô 'bĕnh-'bang jơ̆p-jang kơ teh đak, 
NUM.14.22	lu iĕm 'bôh boih dôm tơdrong ư-ang, tơdrong hlĭch chrơp Inh đei pơm boih lăm char Êyiptơ păng lăm char glă, lu iĕm đei pơlong lăng Inh mơjĭt wơ̆t păng kuă pă mơ̆ng nơ̆r Inh, 
NUM.14.23	lei na lăm lu sư ưh kơ đei minh 'nu bu mă gơh 'bôh char mă Inh đei pơkă wă ăn kơ lu 'bok yă lu sư păng lu bơngai mă ưh kơ chu boih nơ̆r Inh, ưh kơ đei bu mă gơh 'bôh char noh. 
NUM.14.24	Mă-lei Kalep buăl Inh, chu kiơ̆ lui ngeh kơ nơ̆r Inh tơpă ưh kơ wă kiơ̆ nơ̆r lu đe, na Inh gô chông ba ăn kơ sư mơ̆t lăm char noh, char mă đêl sư đei năm boih, ăn kơ lu adrĕch adrung sư oei jang sa tơ noh. 
NUM.14.25	Kon pơlei Amalek păng kon pơlei Kanaan oei lăm thŭng; dơning lu iĕm athei kơdŭn tơ rŏng 'biơ̆, năm rok char glă gah đak Dơsĭ 'Brê.
NUM.14.26	Kră Yang khan kơ Môis păng Arôn: 
NUM.14.27	Oei pă dang yơ dơ̆ng Inh gô mơ̆ng lu tơpôl bơngai kơnê̆ âu jŏk? Inh đei kơtơ̆ng boih lu tơpôl kon pơlei Isơrael jŏk chrih kơ Inh. 
NUM.14.28	Khan bĕ kơ tơpôl kon pơlei: Kră Yang khan thoi âu: Inh pao tơdrong arih Inh na pơkă, Inh gô pơm kơ lu iĕm kiơ̆ thoi nơ̆r mă Inh đei kơtơ̆ng lu iĕm pơm; 
NUM.14.29	akâu lu iĕm gô pơ̆k lôch tơ lăm char glă âu, dôm lu bơngai jŏk chrih kơ Inh jô̆ đĭ dôm yơ kư̆m lei-lăi, đei jô̆ boih iŏk đơ̆ng 'bar-jĭt sơnăm tơ kơpal, 
NUM.14.30	na gô ưh kơ gơh mơ̆t oei tơ char mă Inh đei pơkă wă ăn kơ lu iĕm oei, lăp Kalep kon drŏ-nglo Jêphunê păng Jôsuê kon drŏ-nglo Nun đĕch. 
NUM.14.31	Mă-lei Inh gô ăn lu kon hơ'lơ̆p iĕm gô mơ̆t oei tơ lăm char noh mă lu iĕm đei khan: Lu sư jing tơmam đe tơtông tơgar iŏk; đơ̆ng noh lu sư gô oei lăm char mă lu iĕm pơjăm. 
NUM.14.32	Bĕ lu iĕm akâu lu iĕm gô pơ̆k lôch tơ lăm char glă 'nâu. 
NUM.14.33	Lu kon sâu iĕm gô wei triu lăm char glă 'nâu lăm puăn-jĭt sơnăm lu sư gô pŭ iŏk tơdrong phak đơ̆ng lu iĕm ngôi kư̆ kă ưh kơ wă lui dĭng truh tơ lu iĕm pơ̆k lôch đĭ lăm char glă 'nâu. 
NUM.14.34	Lu iĕm gô yak dăr lăng hơdôm năr wă khan puăn-jĭt năr păng lu iĕm gô pŭ iŏk tơdrong phak đơ̆ng yoch lu iĕm kơdih dôm yơ, wă khan puăn-jĭt sơnăm, minh sơnăm jô̆ thoi minh năr; kơplah noh lu iĕm băt boih kơ Inh achăng lê̆ iĕm. 
NUM.14.35	Inh Kră Yang khan boih: Inh gô pơm kơ lu tơpôl adrĕch kon pơlei kơnê̆ 'nâu, mă lu sư đei pơgơ̆p pôm đon pơm kơnê̆ kơ Inh; lu sư gô lôch huach hiong tơ lăm char glă 'nâu.
NUM.14.36	Lu bơngai mă Môis đei wơh năm chop dăr lăng char, pơtrŭt lu kon pơlei akŭm pơma jŏk kơ Môis 
NUM.14.37	păng lu bơngai roi hơlĕnh khan char noh kơnê̆, lu bơngai 'nâu lôch lăm tơdrong kơnê̆ pơmat tơpă 'bơ̆t anăp Kră Yang. 
NUM.14.38	Mă-lei lăm lu bơngai năm chop dăr lăng char, oei pă Jôsuê, kon drŏ-nglo Nun păng Kalep kon drŏ-nglo Jêphunê oei arih.
NUM.14.39	Kơplah Môis roi khan đơ̆ng tơdrong 'nâu ăn kơ đĭ-đăng kon pơlei; đơ̆ng noh đĭ lu kon pơlei nhơ̆m hmoi sơ'ngon dêh tơpă. 
NUM.14.40	Lu kon pơlei iung đơ̆ng hrôih tŏk năm tơ kơpal kông păng khan: Lu nhôn 'nâu gô năm tŏk truh tơ char Kră Yang mă đei pơkă boih, yua kơ lu nhôn pơm yoch boih. 
NUM.14.41	Mă-lei Môis khan: Liơ lu iĕm pơm pơhloh kơ nơ̆r Kră Yang tơtă? Tơdrong noh ưh kơ gơh ôh. 
NUM.14.42	'Nĕ tŏk tơ noh, kơnh hli kơ lu ayăt blah lu iĕm, yua kơ Kră Yang ưh pă oei hơdai iĕm boih. 
NUM.14.43	To, kon pơlei Amalek păng kon pơlei Kanaan oei 'bơ̆t anăp iĕm, lu iĕm gô pơ̆k lôch kơ đao gưm đĭ, yua kơ lu iĕm blah Kră Yang boih, Kră Yang ưh kơ oei hơdai iĕm. 
NUM.14.44	Mă-lei kon pơlei năm tơ anăp khŏm tŏk kơpal kông noh; gah Hom Tơdrong Pơgơ̆p Kră Yang păng Môis ưh kơ năm ôh đơ̆ng kơđông. 
NUM.14.45	Kon pơlei Amalek păng kon pơlei Kanaan đơ̆ng kông noh jur druh blah prah pơlôch pơrăm lu kon pơlei Isơrael, dĭng truh tơ pơlei Horma.
NUM.15.1	Kră Yang khan kơ Môis: 
NUM.15.2	Khan bĕ kơ kon pơlei Isơrael thoi âu: Mưh iĕm mơ̆t lăm char mă Inh pơkă wă ăn kơ lu iĕm oei, 
NUM.15.3	lu iĕm pơyơ̆r kơ Kră Yang tơmam soi soh păng ŭnh dah tơmam soi 'buh, noh minh tơmam soi dah pơyơ̆r, dah tơmam soi wă pơsĭt nơ̆r pơkă, dah pơyơ̆r tơmam soi lăm năr kơ̆m tih, lu iĕm 'maih wă pơyơ̆r ăn kơ Kră Yang tơmam soi đei 'bâu phu păng rơmo dah triu, 
NUM.15.4	na bơngai bu wă pơyơ̆r tơmam ăn kơ Kră Yang athei pơyơ̆r tơmam soi phe 'ba dang minh lăm mơjĭt êpha tơpŭng bơlŭ hăm minh lăm puăn hin đak rơmă ôliwơ. 
NUM.15.5	Mưh minh pôm triu kon, pơm tơmam soi 'buh dah hăm tơmam soi nai ih athei pơyơ̆r tơmam soi huch minh lăm puăn lit sik hơmu. 
NUM.15.6	Dah minh pôm triu tơno, na ih athei iŏk tơmam soi pơyơ̆r phe 'ba dang 'bar lăm mơjĭt êpha tơpŭng bơlŭ hăm minh lăm pêng lit rơmă ôliwơ, 
NUM.15.7	păng minh lăm pêng hin sik hơmu pơm tơmam soi huch sa păng pơyơ̆r đei 'bâu phu ăn kơ Kră Yang. 
NUM.15.8	Kơplah ih pơyơ̆r minh pôm rơmo dăm, dah jing soi 'buh, dah tơmam soi kơ tơdrong pơkă lăm tơmam soi bơnê ăn kơ Kră Yang, 
NUM.15.9	thoi noh athei đe pơyơ̆r hơdai rơmo dăm hăm tơmam soi phe 'ba iŏk pêng lăm mơjĭt êpha tơpŭng bơlŭ hrâu hăm minh puăt hin đak rơmă ôliwơ, 
NUM.15.10	păng iŏk minh puăt hin sik hơmu pơm tơmam soi huch: Noh boih jing minh tơmam soi yua ŭnh soh pơyơ̆r đei 'bâu phu ăn kơ Kră Yang. 
NUM.15.11	Đe kư̆m gô pơm thoi noh kơ rim tơmam soi pơyơ̆r rơmo tơno, dah triu tơno, rim tơmam soi hăm triu kon, dah kơ rim bơbe kon. 
NUM.15.12	Kiơ̆ kơ lu iĕm đei pơyơ̆r, iĕm athei pơm hơmet thoi noh kơ rim tŏ tơmam soi noh.
NUM.15.13	Kơ đĭ-đăng rim bơngai bu mă tơpŭ lăm char athei pơm kiơ̆ thoi noh, tơdah pơyơ̆r tơmam soi soh păng ŭnh, đei 'nhui 'bâu phu ăn kơ Kră Yang. 
NUM.15.14	Tơdah đei bơngai tơmoi oei hăm iĕm đunh dah 'nao đơ̆ng chăl âu truh tơ chăl nai, lu sư wă pơyơ̆r tơmam soi 'buh đei 'nhui 'bâu phu ăn kơ Kră Yang, athei pơm kiơ̆ rok thoi lu iĕm đei pơm hơmet noh. 
NUM.15.15	Đĭ-đăng lăm tơpôl akŭm đei lăp minh khôi juăt 'nâu đĕch ăn kơ lu iĕm păng lu bơngai tơmoi mă oei hơdai iĕm. 'Nâu boih minh tơdrong juăt pơkă ling-lang kơ adrĕch adrung lu iĕm 'bơ̆t anăp Kră Yang; bơngai tơmoi kư̆m lei-lăi thoi lu iĕm mơ̆n. 
NUM.15.16	Gô đei minh khôi juăt păng tơdrong juăt lei-lăi ăn kơ lu iĕm păng kơ lu bơngai tơmoi mă oei hơdai iĕm.
NUM.15.17	Kră Yang kư̆m khan kơ Môis thoi âu: 
NUM.15.18	Khan bĕ kơ lu kon pơlei adrĕch bơngai Isơrael thoi âu: Tơdah lu iĕm mơ̆t boih lăm char mă Inh đei chông anhăk lu iĕm mơ̆t, 
NUM.15.19	păng tơdah iĕm sa đơ̆ng char noh, lei lu iĕm athei iŏk minh puăt pơm tơmam soi pơyơ̆r ăn kơ Kră Yang. 
NUM.15.20	Iĕm iŏk minh tơpei 'bĕng wă pơm tơmam soi, wă khan đơ̆ng tơpŭng blŭng-a iĕm tam mă bơlŭ hrâu; lu iĕm pơyơ̆r lei-lăi thoi tơmam soi đơ̆ng anih đe preh 'ba noh mơ̆n. 
NUM.15.21	Đơ̆ng jơhnơr âu truh tơ jơhnơr ning-mônh, lu iĕm athei pơyơ̆r yơ̆r ti tơpơng ăn kơ Kră Yang tơmam soi gah tơpŭng phe 'ba blŭng-a lu iĕm kĕch yuă.
NUM.15.22	Tơdah lu iĕm đei pơm yoch glăi 'bơm, ưh kơ kĕ wei răk dôm tơdrong juăt pơkă 'nâu mă Kră Yang đei pơkă boih kơ Môis, 
NUM.15.23	wă khan dôm tơdrong kiơ mă Kră Yang đei tơtă ăn boih kơ Môis wă roi tơbăt ăn kơ iĕm, iŏk đơ̆ng năr Kră Yang tơbăt dôm khôi juăt 'nâu kơ ning-mônh kơ lu adrĕch adrung gô truh đơ̆ng rŏng kơ lu iĕm, 
NUM.15.24	tơdah tơdrong yoch glăi hơch 'bơm mă kon pơlei ưh tam băt, lei đĭ-đăng kơ bơngai tơpôl kiơ̆ nơ̆r tơtă athei yua minh pôm rơmo dăm pơm tơmam soi 'buh đei 'nhui 'bâu phu ăn kơ Kră Yang, hơdai hăm tơmam soi phe 'ba pham hăm tơmam soi huch; păng minh pôm bơbe tơno pơm tơmam soi huai tơdrong yoch. 
NUM.15.25	'Bok soi gô soi sơmah huai iŏk đơ̆ng tơdrong yoch ăn kơ đĭ-đăng tơpôl kon pơlei Isơrael, lei na tơdrong yoch đĭ tơpôl kon pơlei noh gô mơnat ăn, yua kơ noh tơdrong yoch glăi hơch 'bơm păng kon pơlei đei anhăk ba 'bơ̆t anăp Kră Yang tơmam soi kơdih, wă khan tơmam soi yua ŭnh soh pơyơ̆r, hơdai hăm tơmam soi huai tơdrong yoch. 
NUM.15.26	Đĭ-đăng lu kon pơlei Isơrael păng lu bơngai tơmoi mă oei hơdai lu sư gô klaih đơ̆ng yoch, yua kơ đơ̆ng kon pơlei glăi 'bơm pơm yoch boih.
NUM.15.27	Tơdah đei minh 'nu glăi hơch 'bơm pơm yoch, sư athei pơyơ̆r minh pôm bơbe akăn truh minh sơnăm pơm tơmam soi huai tơdrong yoch; 
NUM.15.28	'Bok soi gô soi sơmah huai yoch ăn kơ bơngai mă glăi 'bơm pơm yoch thoi noh 'bơ̆t anăp Kră Yang păng dah đei soi sơmah huai đơ̆ng yoch thoi noh na bơngai noh gơh klaih đơ̆ng yoch. 
NUM.15.29	Khôi juăt 'nâu yua kơ rim 'nu bơngai hơch 'bơm kơ pơm yoch mă tơdah glăi 'bơm pơm yoch, kư̆m gô pơm lei-lăi minh pôm khôi juăt kơ lu iĕm bơngai Isơrael dah lu bơngai tơmoi mă tơpŭ lăm char âu. 
NUM.15.30	Mă-lei tơdah đei bơngai bu, kon pơlei Isơrael dah lu bơngai tơpŭ lăm char 'nâu, pơrơ̆ng pơm yoch, kuă kơ chu Kră Yang; bơngai noh gô tơlĕch sư đơ̆ng adrĕch kon pơlei sư kơdih, 
NUM.15.31	yua kơ sư kuă kơ mơ̆ng kiơ̆ nơ̆r Kră Yang păng pơm glăi kơ nơ̆r Kră Yang tơtă; bơngai noh ăn đe pơrăm lê̆ sư tơdrong yoch kơnê̆ sư pơm gô tuh kơ sư kơdih.
NUM.15.32	Kơplah lu kon pơlei bơngai Isơrael oei lăm char glă, tơ'bơ̆p minh 'nu bơngai dônh 'long ŭnh lăm năr Sa'bat, 
NUM.15.33	lu bơngai mă tơ'bơ̆p bơngai noh oei dônh 'long ŭnh chông ba sư tơ Môis, Arôn păng tơ đĭ-đăng khŭl tơpôl akŭm. 
NUM.15.34	Đe rôp chĭt bơngai noh, yua kơ tơdrong đe pơm kơ sư noh tam mă pơsĭt. 
NUM.15.35	Kră Yang khan kơ Môis thoi âu: Bơngai 'nâu athei pơlôch, đĭ-đăng khŭl tơpôl akŭm athei klơ̆m tơmo kơ sư tơ đaih kơđông. 
NUM.15.36	Thoi noh, na khŭl tơpôl akŭm chông sư tơ đaih kơ kơđông linh na klơ̆m sư păng tơmo, na sư lôch, thoi Kră Yang đei khan kơ Môis.
NUM.15.37	Kră Yang khan dơ̆ng kơ Môis thoi âu: 
NUM.15.38	Ih athei khan ăn kơ kon pơlei Isơrael păng athei lu sư sĭt reng 'bơ̆t tơdrơi hơbĕn ao lu sư, iŏk đơ̆ng jơhnơr 'nâu truh tơ ning-mônh, sĭt reng noh iŏk brai dreng plĕnh, 
NUM.15.39	lu iĕm athei đei sĭt reng noh tơ hơbĕn dah ao, mưh iĕm lăng 'bôh reng noh lu iĕm gô 'blŏk kơ dôm khôi juăt nơ̆r Kră Yang tơtă păng pơm kiơ̆, ưh kơ kiơ̆ jơhngơ̆m lăp măt lăng, ngăl pơm kơ iĕm pơm yoch ngôi kư̆ kă. 
NUM.15.40	Thoi noh, lu iĕm gô 'blŏk păng pơm kiơ̆ dôm tơdrong inh tơtă păng oei sa rơgoh ăn kơ Kră Yang 'Bok Kei-Dei iĕm. 
NUM.15.41	Inh boih, Kră Yang, 'Bok Kei-Dei lu iĕm Tơ'ngla mă đei chông ba tơlĕch iĕm đơ̆ng dêh char Êyiptơ wă pơm Kră Yang 'Bok Kei-Dei lu iĕm. Inh boih Kră Yang, 'Bok Kei-Dei lu iĕm.
NUM.16.1	Kôrê kon drŏ-nglo Ishar, sâu Kôhat, sâu i Lêwi, chông ba Đathan păng Abiram kiơ̆ sư; Abiram, Đathan kon drŏ-nglo Êliap, hơdai hăm Ôn, kon drŏ-nglo Pêlet, kon sâu Rubên. 
NUM.16.2	Lu bơngai âu păng hăm 'bar-hrĕng pơđăm-jĭt 'nu lăm kon pơlei Isơrael, bơngai mă đe đei rơih iŏk pơm yŏng pơgơ̆r lu bơngai jang lăm khŭl tơpôl đe ư-ang, lu sư kư̆m pôm đon năm pơjah pơjăng hăm Môis păng Arôn, 
NUM.16.3	na khan: Lê̆ pă yua kơ đĭ-đăng khŭl kon pơlei 'lơ̆ng rơgoh ngăl păng Kră Yang oei lăm lu sư. Yua kơ kiơ lu iĕm oei wă pơang kơdih tơ kơpal lu bơngai Kră Yang đei akŭm?
NUM.16.4	Môis kơtơ̆ng tơdrong noh, sư kŭp kơ̆l drap tơ teh, 
NUM.16.5	khan kơ Kôrê păng đĭ-đăng lu bơngai pôm đon hăm sư thoi âu: Pơgê dơning Kră Yang gô tơ'bôh ăn bơngai bu gah Sư mă 'lơ̆ng rơgoh; Sư gô ăn kơ lu bơngai noh gô năm jê̆ Sư, wă khan ăn kơ bơngai mă Sư đei rơih iŏk boih năm jê̆ Sư. 
NUM.16.6	Ơ Kôrê, pơm bĕ tơdrong 'nâu: Ih păng đĭ-đăng lu bơngai kiơ̆ ih iŏk bĕ gĕl tah nhang pơgang 'bâu phu. 
NUM.16.7	Pơgê dơning tah ŭnh lăm ge iĕ păng dan pơgang 'bâu phu kơpal ŭnh 'bơ̆t anăp Kră Yang. Bơngai bu mă Kră Yang rơih iŏk, noh boih bơngai 'lơ̆ng rơgoh. Ơ kon sâu Lêwi, lê̆ pă!
NUM.16.8	Môis khan kơ Kôrê: Ơ kon sâu Lêwi, dang ei mơ̆ng bĕ: 
NUM.16.9	Gah lu iĕm, Kră Yang 'Bok Kei-Dei Isơrael đei 'măn lê̆ iĕm pha boih đơ̆ng khŭl kon pơlei bơngai Isơrael păng ăn kơ lu iĕm gơh năm jê̆ Sư wă bơ̆jang kơ Sư lăm Bơsŭn Kră Yang, wă kơ iĕm bơ̆jang awih awăn 'bơ̆t anăp kon pơlei, tơdrong noh iĕm lăng iĕ dêh hă? 
NUM.16.10	Kră Yang krao ih păng đĭ-đăng 'nhŏng oh ih kon sâu Lêwi năm jê̆ Sư, lu iĕm oei chă tơdrong jang thoi 'bok soi dơ̆ng hă? 
NUM.16.11	Yua kơ thoi noh ih păng lu khŭl kiơ̆ ih oei pơgơ̆p chă đon wă blah Kră Yang! Arôn noh bu mă lu iĕm hil jŏk kơ sư?
NUM.16.12	Môis athei đe năm krao bre Đathan hăm Abiram, kon drŏ-nglo Êliap; mă-lei bre sư tơl: Nhi ưh kơ năm ôh. 
NUM.16.13	Tơdrong 'nâu iĕ đĕch hă? Ih chông anhăk nhôn lĕch đơ̆ng dêh char đak toh đak sut đei tơmam sa rơkah rơkai, wă pơlôch lu nhôn tơ lăm char glă, mă ih kư̆m oei 'maih pơm yŏng pơjuă kơ̆l nhôn dơ̆ng hă? 
NUM.16.14	Tơpă, ih ưh kơ đei chông ba nhôn tơ lăm char mă đak toh đak sut ôh, ih ưh kơ đei pơjao ăn kơ lu nhôn mir chŭn pơgar wă kơ jang sa ôh! Ih wă kuek lê̆ măt lu nhôn hă? Lu nhôn ưh kơ wă năm ôh.
NUM.16.15	Môis blĕk dêh krao apinh Kră Yang thoi âu: Ih lê̆ pă iŏk dôm tơmam lu sư pơyơ̆r; inh ưh kơ đei rôp iŏk minh pôm kon aseh iĕ đơ̆ng lu sư ôh păng inh kư̆m ưh kơ đei pơrăm bu lăm lu sư. 
NUM.16.16	Môis khan kơ Kôrê: Dơning ih păng lu khŭl bơngai kiơ̆ ih hăm Arôn năm 'bơ̆t anăp Kră Yang, 
NUM.16.17	rim 'nu athei chĕp gĕl tah pơgang 'bâu phu tơ lăm noh, đơ̆ng noh na rim 'nu athei pơyơ̆r gĕl păng pơgang 'bâu phu noh 'bơ̆t anăp Kră Yang, wă khan đei 'bar-hrĕng pơđăm-jĭt tŏ gĕl iĕ tah pơgang 'bâu phu. Ih păng Arôn, kư̆m athei đei gĕl iĕ tah pơgang 'bâu phu kơdih.
NUM.16.18	Thoi noh, rim 'nu iŏk gĕl tah ŭnh lăm noh, tah pơgang 'bâu phu kơpal, đơ̆ng noh năm dơ̆ng 'bơ̆t anăp Bơsŭn Anih Akŭm păng Môis hăm Arôn. 
NUM.16.19	Kơplah Kôrê pơtơm akŭm, lu kon pơlei iung pơma blah Môis păng Arôn 'bơ̆t 'măng Bơsŭn Anih Akŭm; tơdrong rang hơdah Kră Yang pơchrang kơ đĭ-đăng khŭl kon pơlei akŭm. 
NUM.16.20	Kră Yang khan kơ Môis păng Arôn thoi âu: 
NUM.16.21	Weh bĕ đơ̆ng tơpôl kon pơlei akŭm âu, na Inh gô pơlôch lu sư wă loh ưh kơ tam kơ băt. 
NUM.16.22	Bre sư drap tơ teh kơkuh păng khan: Ơ Kră Yang 'Bok Kei-Dei, Ih Kră Yang 'Bok Kei-Dei ăn tơdrong arih kơ lu sĕch akar kon bơngai! Lăp minh 'nu đĕch pơm yoch lei Ih wă hil mĭl kơ đĭ-đăng kon pơlei hă? 
NUM.16.23	Kră Yang khan kơ Môis: 
NUM.16.24	Khan bĕ kơ kon pơlei lu akŭm thoi âu: Athei weh ataih bĕ dơ̆ng anih Kôrê, Đathan păng Abiram.
NUM.16.25	Môis iung, năm hloi tơ Đathan păng Abiram; lu kră pơlei bơngai Isơrael kiơ̆ sư. 
NUM.16.26	Sư khan kơ tơpôl kon pơlei akŭm thoi âu: Dang ei athei weh bĕ ataih đơ̆ng anih bơsŭn lu bơngai pơm kơnê̆ âu păng kư̆m 'nĕ kơ hơtŭt 'bơm tơmam kiơ lu sư, kơnh hli kơ iĕm lôch yua kơ tơdrong yoch lu sư. 
NUM.16.27	Thoi noh, lu kon pơlei weh ataih đơ̆ng bơsŭn anih Kôrê, Đathan păng Abiram. Đathan păng Abiram dơ̆ng 'bơ̆t măng bơsŭn hơdai hăm kon akăn sư, kon drŏ-nglo sư, kon hơ'lơ̆p oei iĕ sư kơdih.
NUM.16.28	Môis khan dơ̆ng thoi âu: Đơ̆ng tơdrong 'nâu lu iĕm gô băt Kră Yang đei wơh inh pơm tơdrong 'nâu păng inh ưh kơ đei layơ pơm kiơ̆ kơ inh kơdih, 
NUM.16.29	tơdah lu đe noh lôch kư̆m thoi lu bơngai nai lôch, tơdah lu sư kư̆m chu pŭ thoi lu bơngai nai pŭ, lei Kră Yang ưh kơ đei wơh athei inh. 
NUM.16.30	Mă-lei tơdah Kră Yang pơm minh tơdrong kiơ 'nao, tơdah teh ha 'bơ̆r luăn lu sư păng dôm tơmam kiơ lu sư đei, kơplah lu sư oei arih mă-lei jur lăm anih lôch, lu iĕm gô băt lu bơngai 'nâu ưh kơ chu păng pơjăm Kră Yang.
NUM.16.31	Lăp Môis pơma tơdrong 'nâu 'nao wă tôch, teh tơklă lu sư oei dơ̆ng hơđang hloi; 
NUM.16.32	teh ha 'bơ̆r luăn lu sư, hnam dơnŏ lu sư đĭ-đăng mŭk tơmam lu sư păng đĭ-đăng bơngai mă kiơ̆ Kôrê. 
NUM.16.33	Lu bơngai noh oei arih păng đĭ-đăng mŭk tơmam lu sư huŏng lăm pơlei lôch; teh 'bŭ klơ̆p pơđĭ lu sư hiong tôch ưh pă đei oei hơdai kon pơlei. 
NUM.16.34	Đĭ-đăng kon pơlei bơngai Isơrael oei tăp dăr kơtơ̆ng nơ̆r lu sư ôr, kơdâu ôn đĭ, yua kơ lu sư khan: Lu bơ̆n athei kơchăng bĕ, kơnh teh kư̆m luăn đĭ lu bơ̆n hai!
NUM.16.35	Đơ̆ng noh, đei ŭnh đơ̆ng Kră Yang dơhlông sa pơđĭ 'bar-hrĕng pơđăm-jĭt 'nu lu bơngai drŏ-nglo mă đei soh pơyơ̆r tơmam 'bâu phu.
NUM.16.36	Kră Yang khan kơ Môis: 
NUM.16.37	Khan bĕ kơ Êlêasar kon drŏ-nglo Arôn 'bok soi, athei sư kơih iŏk bĕ lu gĕl soh pơgang 'bâu phu đơ̆ng lăm ŭnh sa noh păng tuh lê̆ ngar lăm lu gĕl iĕ noh tơ ataih, yua kơ lu gĕl iĕ noh jing 'lơ̆ng rơgoh boih, 
NUM.16.38	gah lu gŏl đơ̆ng lu bơngai pơm yoch tah pơgang 'bâu phu păng soh pơyơ̆r boih jô̆ dĭng đĭ chăl arih lu sư, ih athei iŏk tơtang mă hơtăng na gom chơnang soi. Yua kơ lu gŏl noh pơyơ̆r boih 'bơ̆t anăp Kră Yang jing tơmam rơgoh; lu gĕl tơtang sư hơtăng noh wă pơm tơdra tơ'blŏk ăn kơ bơngai Isơrael. 
NUM.16.39	Thoi noh, Êlêasar, 'bok soi, iŏk lu gĕl tah pơgang 'bâu phu đe pơm păng kong mă đêl ŭnh sa đe soh pơyơ̆r pơgang 'bâu phu na sư tơtang jing hơtăng yua wă gom chơnang soi. 
NUM.16.40	Noh boih tơmam wă tơ'blŏk hơdơ̆r ăn kơ bơngai Isơrael, wă ưh kơ đei bu 'nguaih kơ kon sâu Arôn mă gơh năm jê̆ soh pơyơ̆r pơgang 'bâu phu 'bơ̆t anăp Kră Yang, hli kơnh kư̆m rok thoi Kôrê păng lu bơngai kiơ̆ hơdai sư, kiơ̆ thoi nơ̆r Kră Yang đei khan ăn boih kơ Môis. 
NUM.16.41	Pơgê dơning, đĭ-đăng lu khŭl bơngai Isơrael pơma jŏk kơ Môis păng Arôn khan: Măr iĕm pơlôch boih kon pơlei Kră Yang. 
NUM.16.42	Kơplah lu khŭl kon pơlei oei pơma kơ Môis păng Arôn, lu sư lăng tơ gah Bơsŭn Anih Akŭm 'bôh hơmơ̆l gom Bơsŭn păng đei tơdrong ư-ang rang mơnhal Kră Yang pơchrang. 
NUM.16.43	Môis păng Arôn dơ̆ng 'bơ̆t anăp Bơsŭn Anih Akŭm, 
NUM.16.44	Kră Yang khan kơ Môis: 
NUM.16.45	Kơdâu weh bĕ đơ̆ng lu bơngai tơpôl akŭm âu; na Inh gô pơlôch pơrăm lê̆ lu sư ưh kơ tam băt. Mă-lei bre sư drap tơ teh kơkuh, 
NUM.16.46	na Môis khan kơ Arôn: Iŏk bĕ gĕl soh pơgang 'bâu phu ih, tơ̆k ŭnh iŏk đơ̆ng chơnang soi, dan pơgang 'bâu phu kơpal, mă tĕnh tĕnh năm tơ lu khŭl tơpôl oei akŭm to păng pơyơ̆r huai tơdrong yoch lu sư; yua kơ tơdrong Kră Yang hil mĭl boih păng tơdrong gleh wă truh. 
NUM.16.47	Arôn iŏk gĕl pơgang 'bâu phu thoi Môis đei athei sư, kơdâu năm truh tơ lu tơpôl kon pơlei; to tơdrong gleh truh boih tơ lu kon pơlei. Arôn iŏk pơgang 'bâu phu tah, na pơyơ̆r huai tơdrong yoch kơ kon pơlei. 
NUM.16.48	Sư dơ̆ng tŏk-bŏk lu bơngai lôch păng bơngai arih, na tơdrong gleh noh khơ̆t pơdơh hĭ. 
NUM.16.49	Đei mơjĭt-puăn rơbâu tơpơh-hrĕng 'nu bơngai lôch yua kơ tơdrong gleh truh 'nâu; ưh kơ jô̆ lu bơngai lôch yua kơ Kôrê. 
NUM.16.50	Đơ̆ng noh, Arôn wih brŏk tơ Môis tơ 'măng Bơsŭn Anih Akŭm, na tơdrong pơrăm noh pơdơh.
NUM.17.1	Kră Yang khan kơ Môis: 
NUM.17.2	Khan bĕ kơ kon pơlei bơngai Isơrael păng iŏk bĕ đơ̆ng lu sư minh pôm 'long jra; wă khan mơjĭt-'bar tŏ 'long jra đơ̆ng lu yŏng kơdră rim kơ adrĕch. 
NUM.17.3	Ih athei chih anăn tơ rim 'long jra, 'long jra bu chih anăn sư păng chih anăn Arôn tơ 'long jra bơngai Lêwi; rim adrĕch đei minh pôm 'long jra, 
NUM.17.4	ih athei 'măn lê̆ lu 'long jra noh 'bơ̆t anăp Hom Tơdrong Pơgơ̆p, anih mă Inh ngăl tơ'bơ̆p ih. 
NUM.17.5	Bơngai bu mă inh rơih iŏk, 'long jra noh đei bluh pơkao; thoi noh Inh wă chĭt lê̆ 'bơ̆r lu bơngai Isơrael mă đei jŏk pơjah hăm lu iĕm.
NUM.17.6	Môis khan kơ kon pơlei Isơrael, hăm đĭ-đăng lu yŏng kơdră, kiơ̆ kơ rim adrĕch sư kơdih, năm ba 'long jra, wă khan mơjĭt-'bar tŏ 'long jra, 'long jra Arôn dan tŏk-bŏk lu 'long jra noh. 
NUM.17.7	Môis tah lu 'long jra noh 'bơ̆t anăp Kră Yang tơ lăm Bơsŭn Roi Tơbăt.
NUM.17.8	Truh pơgê Môis mơ̆t tơ lăm Bơsŭn Roi Tơbăt 'bôh 'long jra Arôn adrĕch Lêwi đei bluh pơkao; chơnăt bluh, đei pơkao păng plei đum. 
NUM.17.9	Môis iŏk lu 'long jra đơ̆ng anăp Kră Yang tơlĕch tơ đaih, 'bơ̆t anăp bơngai Isơrael. Lu sư lăng păng lu sư iŏk 'long jra lu sư kơdih.
NUM.17.10	Kră Yang khan kơ Môis: Iŏk bĕ 'long jra Arôn na dan 'bơ̆t Hom Roi Tơbăt, wă răk tơ'blŏk pơm tơdra tơ'bôh kơ kon sâu wă iung blah, “ih athei khă chĭt lê̆ nơ̆r lu sư jŏk iung blah pơjah hăm Inh, kơnh hli kơ lu sư lôch.” 
NUM.17.11	Môis pơm thoi noh, wă khan pơm kiơ̆ thoi Kră Yang đei tơtă kơ sư boih.
NUM.17.12	Bơngai Isơrael hli tơrơ khan kơ Môis: Âu 'nâu, lu nhôn gô lôch, lu nhôn lôch răm, lu nhôn gô lôch hiong đĭ-đăng! 
NUM.17.13	Dah bơngai bu mă năm jê̆ bơsŭn Kră Yang gô lôch, na lu nhôn gô lôch đĭ hă?
NUM.18.1	Kră Yang khan kơ Arôn: Ih, lu kon drŏ-nglo ih păng adrĕch adrung ih kư̆m gô pŭ iŏk lu tơdrong yoch lăm anih rơgoh; gah ih lu kon drŏ-nglo ih gô pŭ tơdrong yoch lăm tơdrong jang 'bok soi. 
NUM.18.2	Chông ba bĕ lu 'nhŏng oh ih hơdai ih mă adrĕch Lêwi, adrĕch 'bă ih, wă kơ lu sư pơgơ̆p hơdai ih păng tơgŭm ih jang; 'bơ̆t kơplah ih păng lu kon drŏ-nglo dơ̆ng 'bơ̆t anăp Bơsŭn Anih Akŭm Roi Tơbăt. 
NUM.18.3	Lu sư gô bơ̆jang wei-lăng kiơ mă ih jao ăn, tơdrong jang kiơ mă lăm Bơsŭn; mă-lei lăp ưh kơ gơh năm jê̆ lu tơmam 'lơ̆ng rơgoh, kư̆m ưh kơ gơh dơ̆ng jê̆ chơnang soi đĕch, kơnh hli kơ lu sư lôch păng lu iĕm kư̆m lôch hai mơ̆n. 
NUM.18.4	Lu sư gô pơgơ̆r hơdai ih, bơ̆jang lăm Bơsŭn Anih Akŭm, đĭ-đăng tơdrong jang lăm Bơsŭn; lu bơngai tơmoi nai ưh kơ gơh năm jê̆ ôh, 
NUM.18.5	lu iĕm athei wei-lăng tôm tơdrong lăm bơsŭn 'lơ̆ng rơgoh păng chơnang soi, wă kơ huay pă đei tơdrong Kră Yang hil kơ bơngai Isơrael. 
NUM.18.6	'Nâu Inh đei iŏk boih lu 'nhŏng oh ih, adrĕch bơngai Lêwi đơ̆ng lăm khŭl bơngai Isơrael, yua kơ đei pơyơ̆r kơ Kră Yang boih, wă bơ̆jang lăm Bơsŭn Anih Akŭm. 
NUM.18.7	Ih păng lu kon drŏ-nglo ih athei jang mă pơ'lơ̆ng tơdrong jang 'bok soi, wei-lăng dôm tơdrong gah chơnang soi păng tơmam kiơ tơ lăm che pĕng; lu iĕm jang tơdrong jang iĕm tơ lăm noh. Tơdrong jang 'bok soi noh minh tơdrong jang inh pôk ăn jing thoi minh tơdrong pơchĕp ăn; bơngai bu năm jê̆ tơ noh gô pơlôch.
NUM.18.8	Kră Yang khan kơ Arôn: 'Nâu Inh ăn kơ ih wei-lăng tơmam mă Inh đei iŏk akŭm đơ̆ng lu kon pơlei Isơrael pơyơ̆r kơ Inh, jing tơmam 'lơ̆ng rơgoh; Inh ăn boih tơmam 'nâu jing tơmam ih păng lu kon drŏ-nglo ih, tơdrong juăt 'nâu yua ling-lang hlŏng hloi. 
NUM.18.9	Lăm lu tơmam 'lơ̆ng rơgoh dêh 'nâu ưh kơ đei soh 'buh mă đơ̆ng kon pơlei Isơrael pơyơ̆r ăn kơ Inh tơmam 'nâu lê̆ kơ ih: Đĭ-đăng dôm tơmam soi pơyơ̆r đơ̆ng lu sư, tơmam soi phe 'ba, tơmam soi wă huai tơdrong yoch, tơmam soi kơ tơdrong yoch hơch 'bơm; dôm tơmam rơgoh 'lơ̆ng 'nâu lê̆ kơ ih păng lu kon drŏ-nglo ih, 
NUM.18.10	Noh tơmam 'lơ̆ng rơgoh hloh ih athei iŏk sa tơmam soi noh lăm anih 'lơ̆ng rơgoh lu bơngai drŏ-nglo gơh iŏk sa.
NUM.18.11	Tơmam 'nâu kư̆m 'măn kơ ih. Tơmam ayơ mă bơngai Isơrael pơyơ̆r tơpơng 'ma 'ngiĕo, na 'nâu tơdrong juăt yua ling-lang ăn kơ ih păng lu kon drŏ-nglo kon drŏ-kăn ih. Bơngai mă 'lơ̆ng rơgoh oei lăm hnam ih gơh sa tơmam noh. 
NUM.18.12	Inh kư̆m đei ăn kơ ih dôm tơmam bơngai Isơrael pơyơ̆r plei blŭng-a kơ Kră Yang, đĭ-đăng pơyơ̆r tơmam blŭng-a, sik hơmu păng 'ba tơ'bâu iŏk lu 'lơ̆ng hloh. 
NUM.18.13	Dôm tơmam plei 'long sa mă đơ̆ng teh, plei blŭng-a bơngai Isơrael pơyơ̆r kơ Kră Yang boih, noh 'măn kơ ih ngăl; hăm bơngai bu lăm hnam ih mă 'lơ̆ng rơgoh gơh sa.
NUM.18.14	Mă dôm tơmam kiơ đơ̆ng bơngai Isơrael pơyơ̆r noh jing tơmam ih ngăl. 
NUM.18.15	Dôm lu kon kơdră mă kon bơngai dah kon sem dơrong đơ̆ng bơngai Isơrael đei pơyơ̆r ăn kơ Kră Yang, noh jing gah ih ngăl; mă-lei ih athei huai iŏk kon kơdră kon bơngai; kư̆m athei huai iŏk dôm kon sem dơrong mă ưh kơ 'lơ̆ng rơgoh tuh adrol. 
NUM.18.16	Gah tơdrong ih huai iŏk, ih athei huai iŏk lu kon mă đei minh khei boih, kiơ̆ thoi đei hơgăt wă huai iŏk ih, iŏk pơđăm kăk jên hu, kiơ̆ kơ seikơl lăm anih 'lơ̆ng rơgoh; minh seikơl lăm anih 'lơ̆ng rơgoh noh dang 'bar-jĭt Gêra.a 
NUM.18.17	Mă-lei ưh kơ đei huai ôh kon rơmo, kon triu, kon bơbe mă tuh adrol; noh jing kon sem dơrong 'lơ̆ng rơgoh boih. Ih athei iŏk pham lu sư tơtraih kơpal chơnang soi păng athei soh rơmă sư jing tơmam pơyơ̆r 'bâu phu ăn kơ Kră Yang. 
NUM.18.18	'Nhĕm sĕch sư noh lê̆ kơ ih, thoi lu 'nhĕm sĕch đe pơyơ̆r tơpơng 'ma 'ngiĕo păng blu gah 'ma noh 'măn kơ ih. 
NUM.18.19	Inh pơkă 'nâu ling-lang ăn kơ ih, lu kon drŏ-nglo lu kon drŏ-kăn ih, đĭ-đăng tơmam pơyơ̆r 'lơ̆ng rơgoh mă bơngai Isơrael đei pơyơ̆r kơ Kră Yang; noh tơdrong pơgơ̆p pơkă 'bohb pơm ling-lang, ưh kơ gơh hiơt ôh, 'bơ̆t anăp Kră Yang ăn kơ ih păng adrĕch adrung ih.
NUM.18.20	Kră Yang khan kơ Arôn: Lăm char bơngai Isơrael ih ưh kơ đei ôh teh jang sa păng ưh kơ đei asong ih tơmam kiơ ôh đơ̆ng adrĕch noh; Inh boih jing mŭk tơmam ih đơ̆ng lăm adrĕch Isơrael. 
NUM.18.21	Bĕ gah lu kon sâu Lêwi, Inh ăn kơ lu sư yua iŏk đơ̆ng tơmam lu adrĕch Isơrael pơyơ̆r minh lăm mơjĭt apah lu sư jang lăm Bơsŭn Anih Akŭm. 
NUM.18.22	Kon pơlei Isơrael ưh kơ gơh năm jê̆ Bơsŭn Anih Akŭm dơ̆ng, kơnh hli kơ lu sư pơm yoch na lôch. 
NUM.18.23	Mă-lei lu bơngai Lêwi boih bơ̆jang lăm Bơsŭn Anih Akŭm noh; dah đei pơm yoch, lu sư pŭ iŏk kơdih; lu sư ưh kơ đei teh jang sa ôh lăm adrĕch khŭl bơngai Isơrael; noh jing tơdrong juăt đei pơkă lăm đĭ chăl, jơhnơr lu sư truh ning-mônh. 
NUM.18.24	Yua kơ Inh đei ăn boih kơ adrĕch Lêwi tơdrong jang sa, dôm lu tơmam đơ̆ng đe ra akŭm minh lăm mơjĭt đơ̆ng adrĕch bơngai Isơrael mă pơyơ̆r ăn kơ Kră Yang. Yua kơ thoi noh, Inh đei pơma boih gah lu sư thoi âu: Lu sư ưh kơ đei teh jang sa ôh lăm adrĕch bơngai Isơrael.
NUM.18.25	Kră Yang khan kơ Môis: 
NUM.18.26	Ih athei khan ăn kơ bơngai Lêwi thoi âu: Tơdah layơ lu iĕm đei iŏk minh lăm mơjĭt mă Inh ăn đơ̆ng kon pơlei pơyơ̆r noh wă pơm mŭk tơmam iĕm, na iŏk bĕ minh lăm mơjĭt đơ̆ng tơmam noh na jing pơm tơmam pơyơ̆r soi ăn kơ Kră Yang. 
NUM.18.27	Tơmam lu iĕm pơyơ̆r noh jô̆ thoi 'ba mi iŏk đơ̆ng anih đe preh 'ba păng kư̆m thoi sik đak hơmu 'bĕnh blai đơ̆ng anih đe hmĕt sư. 
NUM.18.28	Thoi ei na, lăm lu tơmam minh lăm mơjĭt lu iĕm iŏk đơ̆ng bơngai Isơrael, iĕm kư̆m athei iŏk minh lăm mơjĭt pơm tơmam pơyơ̆r ăn kơ Kră Yang păng jao tơmam pơyơ̆r ăn kơ Kră Yang noh kơ Arôn 'bok soi. 
NUM.18.29	Lăm dôm tơmam pơyơ̆r mă iĕm đei iŏk, lu iĕm athei rơih iŏk tơmam mă 'lơ̆ng hloh 'măn lê̆ pha jing tơmam 'lơ̆ng rơgoh na pơyơ̆r ăn kơ Kră Yang.
NUM.18.30	Lei na ih athei khan ăn kơ bơngai Lêwi: Tơdah lu iĕm đei pơyơ̆r boih tơmam mă 'lơ̆ng hloh iŏk đơ̆ng tơmam minh lăm mơjĭt, lei ăn kơ bơngai Lêwi jô̆ thoi tơmam lu sư đơ̆ng anih preh 'ba, kư̆m nhen thoi tơmam lu sư đơ̆ng anih hmĕt sik hơmu mơ̆n. 
NUM.18.31	Lu iĕm păng hnam dơnŏ iĕm iŏk sa đơ̆ng anih ayơ kư̆m bưh, yua kơ noh tơdrong apah đêl lu iĕm jang lăm Bơsŭn Anih Akŭm. 
NUM.18.32	Yua kơ thoi noh tơdah lu iĕm đei pơyơ̆r boih tơmam mă 'lơ̆ng hloh ăn kơ Kră Yang, lu iĕm huay pă pŭ tơdrong yoch boih, lu iĕm huay pă pơm 'mê̆-'mach kơ dôm lu tơmam 'lơ̆ng rơgoh bơngai Isơrael, lu iĕm huay kơ lôch ôh.
NUM.19.1	Kră Yang khan dơ̆ng kơ Môis păng Arôn: 
NUM.19.2	'Nâu jing tơdrong tơtă đơ̆ng lăm khôi juăt mă Kră Yang ăn boih: Khan bĕ kơ adrĕch bơngai Isơrael păng athei lu sư rôp ba rơmo adruh sŏk gôh huay kơ jĭ kiơ păng ưh tam mă tah 'long ăt. 
NUM.19.3	Jao ăn rơmo noh kơ 'bok soi Êlêasar, chông ba tơ 'nguaih kơđông, na pơlôch rơmo noh 'bơ̆t anăp sư. 
NUM.19.4	Êlêasar 'bok soi, gô tôt hơnglâu ti tơ lăm pham noh na tơtreh tơpơh wơ̆t tơ gah Bơsŭn Anih Akŭm. 
NUM.19.5	Đe gô 'buh rơmo adruh noh 'bơ̆t anăp sư, 'buh akar, sĕch păng pham hrâu hơbĭ hăm ĭch sư.
NUM.19.6	'Bok soi gô iŏk 'long hơngo, iŏk minh hơchô̆ 'long pơgang păng brai 'brê, iŏk klơ̆m lăm ŭnh oei soh rŭk 'buh rơmo adruh noh. 
NUM.19.7	Đơ̆ng noh, 'bok soi athei pih ao tai păng hum môch akâu tơ lăm đak, klaih kơ noh mơ̆t tơ kơđông, 'bok soi jing mơgrĭ 'mê̆ dĭng truh kơsơ̆ măng noh. 
NUM.19.8	Tơ'ngla mă 'buh rơmo kư̆m athei pih hơbĕn ao păng hum môch akâu sư tơ lăm đak, bơngai noh kư̆m jing 'mê̆ mơgrĭ truh kơsơ̆ măng. 
NUM.19.9	Minh 'nu bơngai drŏ-nglo rơgoh 'lơ̆ng gô năm kôch iŏk tơnuh rơnok rơmo adruh đơ̆ng đe 'buh noh năm tuh tơ 'nguaih kơ kơđông, 'bơ̆t anih rơgoh; đe athei mong tơnuh rơnok noh kơ adrĕch Isơrael yua wă pơm đak, wă sut rơgoh tơdrong yoch. 
NUM.19.10	Bơngai bu mă kôch tơnuh rơnok rơmo adruh noh gô năm pih hơbĕn ao sư păng bơngai âu jing mơgrĭ yoch truh kơsơ̆ măng. Tơdrong 'nâu gô pơm jing tơdrong juăt ling-lang lăm bơngai Isơrael păng lu bơngai tơmoi mă oei hơdai hăm kon pơlei noh.
NUM.19.11	Bơngai bu mă jê̆ hơtŭt kơ akâu bơngai lôch bơngai noh jing 'mê̆ lăm tơpơh năr. 
NUM.19.12	Năr mă pêng năr mă tơpơh bơngai noh athei yua đak 'nâu wă sŭt rơgoh sư kơdih, na jing rơgoh; tơdah lăm năr mă pêng păng năr mă tơpơh ưh kơ sŭt rơgoh sư kơdih, lei ưh kơ gơh rơgoh. 
NUM.19.13	Bơngai bu mă hơtŭt 'bơm akâu bơngai lôch păng ưh kơ ôp sut sư rơgoh, gô pơm ăn kơ Bơsŭn Anih Akŭm Kră Yang 'mê̆-'mach. Bơngai noh đe gô pơpuh tơlĕch sư đơ̆ng lăm khŭl bơngai Isơrael; yua kơ đak ôp sut tơdrong 'mê̆-'mach ưh kơ đei tơtreh tơ akâu sư, lei na sư oei 'mê̆-'mach đĕch, tơdrong 'mê̆-'mach oei tơ lăm akâu sư.
NUM.19.14	'Nâu tơdrong juăt mưh đei minh 'nu bơngai lôch lăm bơsŭn; mă bơngai bu mơ̆t lăm bơsŭn păng bơngai oei lăm bơsŭn gô 'bơm 'mê̆ lăm tơpơh năr. 
NUM.19.15	Đĭ-đăng dôm lu gŏ 'bĭnh ayơ mă ưh kơ đơ̆p, ưh kơ đei tơnglơ̆p đơ̆p, gô jing 'mê̆-'mach. 
NUM.19.16	Tơ bri brah, bơngai bu hơtŭt 'bơm kơ bơngai lôch kơ đao gưm đe 'bet, dah akâu bơngai lôch, kơting bơngai lôch dah bơsat, gô jing 'mê̆-'mach lăm tơpơh năr, 
NUM.19.17	gah bơngai mă 'bơm 'mê̆-'mach, đe iŏk tơnuh rơnok 'buh soh rơmo wă huai đơ̆ng yoch, tah lăm bô̆i păng tuh đaka ro hlăng lăm noh. 
NUM.19.18	Đơ̆ng noh minh 'nu bơngai rơgoh gô iŏk minh hơchô̆ hla 'long pơgang djrŭ tơ lăm đak, na tơtraih jơ̆p kơ anih lăm bơsŭn, tơ rim lu ge bô̆i, tơ rim 'nu lu bơngai oei tơ lăm noh păng tơ akâu bơngai bu mă đei hơtŭt 'bơm 'mê̆, dah lu kơting bơngai lôch, dah akâu minh 'nu bơngai đe pơlôch, dah akâu bơngai lôch dah bơsat. 
NUM.19.19	Năr mă pêng păng năr mă tơpơh, bơngai mă rơgoh athei iŏk đak noh tơtraih tơ akâu bơngai mă hơtŭt 'bơm 'mê̆-'mach păng năr mă tơpơh bơngai rơgoh noh athei pơm ăn rơgoh; bơngai mă 'bơm 'mê̆ noh athei pih hơbĕn ao sư, hum tong akâu lăm đak păng dĭng truh tơ kơsơ̆ măng na gơh rơgoh. 
NUM.19.20	Gah bơngai bu hơtŭt 'bơm 'mê̆ mă ưh kơ pơm hơmet kơdih akâu rơgoh, minh 'nu bơngai thoi noh đe gô puh tơweh tơlĕch sư đơ̆ng tơpôl kon pơlei, yua kơ sư pơm kơ hnam Kră Yang jing 'mê̆-'mach. Đak ôp sut tơdrong 'mê̆ ưh kơ đei tơtraih tơ akâu sư, sư noh đe jô̆ oei 'mê̆-'mach. 
NUM.19.21	Noh boih jing tơdrong juăt pơm ling-lang lăm kon pơlei pơla. Bơngai bu mă tơtraih rơgoh đơ̆ng 'mê̆-'mach hăm đak bơngai noh sư athei pih hơbĕn ao tai sư; bơngai bu hơtŭt 'bơm kơ đak ôp sut 'mê̆-'mach bơngai noh jing 'mê̆-'mach truh kơsơ̆ măng. 
NUM.19.22	Mă tơmam kiơ bơngai 'bơm 'mê̆ hơtŭt 'bơm gô apoh 'mê̆-'mach; dah bu hơtŭt 'bơm bơngai noh gô apoh 'mê̆-'mach truh kơsơ̆ măng.
NUM.20.1	Đĭ-đăng khŭl adrĕch bơngai Isơrael truh tơ lăm char glă Sin. Lăm khei mônh păng pơdơh tơ Kades. Miriam lôch păng 'bŭ hloi tơ noh.
NUM.20.2	Kơplah noh, đak nhă ưh kơ đei kơ lu bơngai akŭm wă nhă; lu sư iung pơma kơ Môis păng Arôn. 
NUM.20.3	Kon pơlei hil kơ Môis păng khan: Kuă kơ kiơ lu nhôn lôch hơdai lu 'nhŏng oh nhôn mă lôch boih 'bơ̆t anăp Kră Yang sơ̆! 
NUM.20.4	Yua kơ kiơ ih chông ba lu khŭl kon pơlei âu năm tơ char glă âu, pơm ăn kơ lu nhôn păng sem dơrong nhôn lôch? 
NUM.20.5	Yua kơ kiơ ih chông lu nhôn lĕch đơ̆ng dêh char Êyiptơ na năm ba lu nhôn tơ anih kơnê̆ dêh thoi âu, anih mă ưh kơ gơh rei 'ba păng ưh kơ đei 'long plei hơra, dah hơmu, plei gărnăt păng ưh kơ đei đak nhă?
NUM.20.6	Môis păng Arôn kơdŭn weh đơ̆ng anăp lu bơngai tơpôl akŭm ei, năm 'bơ̆t anăp 'măng Bơsŭn Anih Akŭm na kŭp kơ̆l drap bon tơ teh; păng đei tơdrong rang hơdah đơ̆ng Kră Yang pơchrang tơ măr sư. 
NUM.20.7	Kră Yang khan kơ Môis thoi âu: 
NUM.20.8	Iŏk bĕ 'long jra ih, hăm Arôn 'nhŏng ih, năm akŭm bĕ kon pơlei, na măr iĕm athei khan kơ tơmo 'bơ̆t anăp kon pơlei, na tơmo noh đei đak lĕch; ih gô pơm kơ tơmo noh đei đak lĕch ăn kơ kon pơlei hăm lu sem dơrong nhă.
NUM.20.9	Môis iŏk 'long jra đơ̆ng anăp Kră Yang kiơ̆ thoi Kră Yang đei athei sư. 
NUM.20.10	Môis păng Arôn krao akŭm kon pơlei năm dơ̆ng 'bơ̆t anăp tơmo noh păng khan: Ơ kon pơlei arăng kơ̆l! Mơ̆ng bĕ! Nhi hăm gơh pơm ăn kơ tơmo 'nâu đei đak lĕch ăn kơ iĕm hă? 
NUM.20.11	Môis yơ̆r ti sư teh tơmo 'bar wơ̆t hăm 'long jra sư. Đak lĕch ro hloi lơ tơpă, kon pơlei nhă păng lu sem dơrong sư kư̆m nhă.
NUM.20.12	Kră Yang khan dơ̆ng kơ Môis păng Arôn thoi âu: Yua kơ măr iĕm ưh kơ lui kơ Inh ưh kơ wă pôk pơyom Inh 'lơ̆ng rơgoh, 'bơ̆t anăp kon pơlei Isơrael lei na măr iĕm ưh kơ gơh chông kon pơlei âu năm truh tơ char mă Inh đei pơkă wă ăn kơ lu iĕm.
NUM.20.13	'Nâu jing đak Mêriba, a wă khan anih mă kon pơlei Isơrael hil plơ̆ kơ Kră Yang; Kră Yang pơdah akâu sư kơdih 'lơ̆ng rơgoh 'bơ̆t anăp kon pơlei.
NUM.20.14	Đơ̆ng pơlei Kades, Môis wơh bơngai năm roi tơbăt ăn kơ pơtao Eđôm thoi âu:
NUM.20.14	Isơrael noh oh ih, đei khan thoi âu: Ơ pơtao ih băt boih đei tơdrong pơmat-tat truh kơ lu nhôn, 
NUM.20.15	tơdrong 'bok yă lu nhôn năm boih tơ dêh Êyiptơ, lu nhôn oei tơ noh kư̆m đunh, mă-lei kon pơlei lăm dêh char noh pơm kơnê̆ kơ nhôn păng 'bok yă lu nhôn. 
NUM.20.16	Lu nhôn đei krao apinh Kră Yang; sư kơtơ̆ng boih nơ̆r lu nhôn krao khan, na ăn hloi đei minh 'nu linh jang chông tơlĕch nhôn đơ̆ng dêh char Êyiptơ.
NUM.20.16	'Nâu, dang ei lu nhôn oei lăm pơlei Kades, noh jĭ minh pôm pơlei oei jih sơlam char iĕm. 
NUM.20.17	Apinh ih asong ăn kơ lu nhôn rok trong kiơ̆ lăm jih char ih ơ pơtao! Lu nhôn ưh kơ đei yak rok mir chŭn, dah pơgar hơmu, lu nhôn kư̆m ưh kơ đei chă chhŏ nhă đak sơlŭng iĕm; lu nhôn gô yak rok trong tih ih, lu nhôn ưh kơ weh-woh 'ma, 'ngiĕo ôh dĭng yak hlôi đĭ kơ dêh char ih.
NUM.20.18	Mă-lei pơtao Eđôm khan kơ sư:
NUM.20.18	Ih ưh kơ gơh yak rok trong sơlam noh, tơdah ưh kơ chu inh gô iŏk đao gưm năm găn tơblah hăm ih.
NUM.20.19	Kon pơlei Isơrael tơl khan:
NUM.20.19	Lu nhôn gô yak rok trong tih; tơdah lu nhôn dah lu sem dơrong nhôn chă nhă đak iĕm, lu nhôn ăn jên. Apinh ăn kơ lu nhôn hơya yak jơ̆ng hoh rok noh, ưh kơ đei kiơ.
NUM.20.20	Mă-lei sư tơl khan:
NUM.20.20	Ih ưh kơ gơh yak rok noh ôh! Sư chông ba linh pơlei lơ tơpă, ti lu sư chĕp đao kơtuang ngăl, lĕch năm găn kon pơlei Isơrael. 
NUM.20.21	Thoi noh pơtao Eđôm oei sơngah ưh kơ ăn Isơrael yak rok sơlam dêh sư; Isơrael weh đơ̆ng sư.
NUM.20.22	Đĭ-đăng lu khŭl tơpôl kon pơlei Isơrael yak năm đơ̆ng pơlei Kades truh tơ kông Hôr. 
NUM.20.23	Kră Yang khan kơ Môis păng Arôn 'bơ̆t kơpal kông Hôr, tơ hơdral dêh Eđôm, thoi âu: 
NUM.20.24	Arôn gô lôch brŏk tơ anih yă 'bok sư, yua kơ sư ưh kơ gơh kơ mơ̆t ôh tơ dêh char mă inh wă ăn kơ bơngai Isơrael yua kơ sư sơngah pơjah kơ nơ̆r Inh tơtă tơ anih đak Mêriba. 
NUM.20.25	Chông bĕ Arôn păng Êlêasar kon drŏ-nglo sư, athei tŏk tơ kông Hôr; 
NUM.20.26	plôh bĕ ao tai Arôn na pơhrŭk ăn kơ Êlêasar, kon drŏ-nglo sư, Arôn gô lôch tơ anih noh, 
NUM.20.27	Thoi noh, Môis pơm rok thoi Kră Yang athei sư; pêng 'nu sư tŏk tơ kơpal kông Hôr, đĭ-đăng khŭl akŭm 'bôh, 
NUM.20.28	Môis plôh lê̆ ao tai đơ̆ng Arôn, pơhrŭk ăn kơ Êlêasar, kon drŏ-nglo sư. Arôn lôch tơ noh, đe 'bŭ sư tơ kơ̆l kông; đơ̆ng noh Môis păng Êlêasar jur. 
NUM.20.29	Đĭ-đăng kon pơlei Isơrael akŭm 'bôh Arôn kơtĕch jơhngơ̆m boih, na nhơ̆m hmoi grong pơdong sư lăm pêng-jĭt năr.
NUM.21.1	Kơplah pơtao Arat, bơngai Kanaan, oei tơ gah gơal, kơtơ̆ng khan bơngai Isơrael yak năm rok trong Atharim, lei sư năm găn blah bơngai Isơrael, sư kư̆m đei rôp lu mơ'nah pơm bơnă. 
NUM.21.2	Lu bơngai Isơrael pơma pơkă hăm Kră Yang khan: Tơdah Ih jao ăn kon pơlei âu lăm ti Inh, nhôn gô pơrăm đĭ lu pơlei tih sư. 
NUM.21.3	Kră Yang iŏk nơ̆r apinh đơ̆ng kon pơlei Isơrael na jao ăn kon pơlei Kanaan. Đe pơlôch đĭ kon pơlei păng pơrăm đĭ lu pơlei tih sư, anăn anih 'nâu Hormaa
NUM.21.4	Đơ̆ng kông Hôr kon pơlei Isơrael yak năm trong đak Dơsĭ 'Brê wă wer dăr kơ char Eđôm. Tơ rok trong lu kon pơlei ơh klai đĭ pă kĕ. 
NUM.21.5	Lei na, lu kon pơlei pơma hil plơ̆ kơ Kră Yang 'Bok Kei-Dei păng Môis khan: Liơ ih chông tơlĕch nhôn đơ̆ng dêh Êyiptơ wă pơlôch nhôn lăm char glă hă? Yua kơ tơ âu por sŏng 'bĕng sa sap ưh kơ đei, đak kư̆m ưh kơ đei păng lu nhôn đĭ bơ̆l boih kơ sa tơmam sa tơdrong kơ đei lâu. 
NUM.21.6	Kră Yang ăn 'bih tang truh choh kon pơlei Isơrael đei lơ bơngai lôch kơ 'bih choh, 
NUM.21.7	kon pơlei kơdâu tơkan tơ Môis păng khan: Lu nhôn pơm glăi yoch boih pơma hil plơ̆ kơ Kră Yang păng ih. Krao khan apinh Kră Yang bĕ, wă kơ sư pơm kơ 'bih 'nâu weh tơ nai ataih đơ̆ng lu nhôn. Môis krao khan apinh ăn kơ kon pơlei. 
NUM.21.8	Kră Yang khan kơ Môis thoi âu: Ih athei pơm minh dăng rup 'bih tang, na ih tơ'băk sư tơ tơ̆r 'long gơgiĕr. Tơdah bơngai bu 'bih choh sư athei lăng tơ 'bih noh, sư gô arih. 
NUM.21.9	Thoi ei, Môis pơm minh dăng rup 'bih tang hling hăm kong, na tơ'băk tơ tơ̆r 'long gơgiĕr; bơngai bu mă 'bih choh sư boih, sư lăng tơ 'bih kong noh lei sư arih.
NUM.21.10	Đơ̆ng noh, kon pơlei yak năm păng oei pơdơh tơ Ôbôt. 
NUM.21.11	Đơ̆ng Ôbôt lu sư yak năm oei pơdơh tơ Iyê Abarim, tơ char glă, tơklă char Môap gah măt 'năr lĕch. 
NUM.21.12	Lu sư yak đơ̆ng noh năm oei pơdơh tơ lăm thŭng Sêret. 
NUM.21.13	Đơ̆ng noh lu sư yak năm oei pơdơh tơ pah to đak krong Arnôn, oei tơ lăm char glă, să truh tơ char Amôrit; yua kơ đak Krong Arnôn hơdral hăm char Môap păng kon pơlei Amôrit. 
NUM.21.14	Yua kơ noh đe đei chih boih sơ̆p hla bơar anăn Tơdrong Kră Yang Tơblah khan thoi âu: Wahep oei lăm Supha păng lăm thŭng đak Krong Arnôn, 
NUM.21.15	Păng thŭng glă truh tơ Ar păng tơ'bưh 'bơm hơdral char Môap.
NUM.21.16	Đơ̆ng anih noh lu kon pơlei Isơrael yak năm dơ̆ng truh tơ Ber, b noh boih hơlŭng đak mă Kră Yang pơma hăm Môis khan thoi âu: Pơpôi akŭm bĕ lu kon pơlei, Inh gô ăn kơ lu sư đak nhă.
NUM.21.17	Kơplah noh lu bơngai Isơrael hat hơri tơdrong âu:
NUM.21.17	Ơ sơlŭng đak, bluh đak bĕ!
NUM.21.17	Hat hơri kơ sư bĕ!
NUM.21.18	Hơlŭng đak mă lu yŏng kơdră sir boih,
NUM.21.18	lu kon pơtao kư̆m sir boih sơlŭng đak.
NUM.21.18	Hăm 'long jra pơtao păng hăm 'long jra lu sư.
NUM.21.18	Đơ̆ng noh lu sư lĕch đơ̆ng char glă na năm tơ Mathana. 
NUM.21.19	Đơ̆ng char glă hơloh năm tơ Matana; đơ̆ng Matana năm truh tơ Nahalien; đơ̆ng Nahalien năm truh tơ Bamôt; 
NUM.21.20	đơ̆ng Bamôt truh tơ thŭng hơdral char Môap, tơ kơpal kông Pisga, tơ anih đe lăng tơmang 'bôh đĭ char glă.
NUM.21.21	Bơngai Isơrael wơh bơngai năm tơbăt ăn kơ Sihôn, pơtao bơngai Amôrit khan: 
NUM.21.22	Ăn kơ lu nhôn yak rok char ih, lu nhôn ưh kơ mơ̆t ôh tơ chŭn mir dah lăm pơgar hơmu păng lu nhôn kư̆m ưh kơ đei wă chă nhă đak sơlŭng iĕm, lu nhôn kư̆ kơ yak rok trong tih yak tơpăt dĭng hloh hlôi kơ char ih. 
NUM.21.23	Mă-lei Sihôn ưh kơ ăn kơ lu bơngai Isơrael yak rok kiơ̆ trong lăm char sư, akŭm đĭ lu kon pơlei năm găn lu bơngai Isơrael gah lăm char glă; tơ Jahas na tơblah hăm lu bơngai Isơrael. 
NUM.21.24	Isơrael iŏk đao gưm tơblah pơrăm na iŏk hloi char noh đơ̆ng đak Krong Arnôn truh tơ Krong Jabôk, truh tơ hơdral char kon pơlei Ammôn; yua kơ dur hơdral char lu kon pơlei Ammôn kơjăp.
NUM.21.25	Bơngai Isơrael blah iŏk đĭ lu pơlei tih păng oei hloi tơ lăm pơlei tih bơngai Amôrit oei tơ lăm lu pơlei tih Hesbôn păng kư̆m oei jơ̆p lăm lu pơlei iĕ hai. 
NUM.21.26	Yua kơ Hesbôn pơlei tih Sihôn, pơtao bơngai Amôrit, bơngai mă đei tơblah hăm char Môap adrol sơ̆, blah iŏk đĭ jơ̆p tơring truh tơ Krong Arnôn.
NUM.21.27	Yua kơ noh boih, lu bơngai hơgei hơri pôk khan:
NUM.21.27	Năm bĕ tơ pơlei tih Hesbôn!
NUM.21.27	Pơlei tih Sihôn đe gô man pơdơ̆ng kơjăp!
NUM.21.28	Yua kơ đei ŭnh lĕch đơ̆ng pơlei Hesbôn.
NUM.21.28	Pla ŭnh lĕch đơ̆ng pơlei Sihôn.
NUM.21.28	Ŭnh noh sa pơlei Ar lăm char Môap.
NUM.21.28	Đĭ-đăng anih kơjung lu yŏng pơgơ̆r oei tơ đak Krong Arnôn.
NUM.21.29	Ơ Môap! Răm-'băm tơpă kơ ih!
NUM.21.29	Ơ kon pơlei Kêmôs, ih lôch răm đĭ boih!
NUM.21.29	Lu kon drŏ-nglo gô kơdâu ôn păng tơklah tơklang,
NUM.21.29	lu kon drŏ-kăn ih gô jing bơnă,
NUM.21.29	kơ Sihôn, pơtao đe Amôrit.
NUM.21.30	Thoi noh bơ̆n blah blơ̆ kon sâu sư lôch đĭ
NUM.21.30	iŏk đơ̆ng pơlei Hesbôn truh tơ Đibôn,
NUM.21.30	Lu nhôn pơrăm đĭ truh tơ pơlei Napha,
NUM.21.30	dĭng truh tơ pơlei Mêdêba,
NUM.21.31	Thoi noh, lu bơngai Isơrael oei tơ lăm char bơngai Amôrit.
NUM.21.32	Môis wơh bơngai năm chop lăng pơlei Jaser; lu sư blah iŏk đĭ lu pơlei iĕ iĕ, na pơpuh tơweh lê̆ lu kon pơlei Amôrit đơ̆ng noh.
NUM.21.33	Lu sư wih yak năm trong tơ Basan, Ôk pơtao đe Basan păng đĭ kon pơlei sư năm găn blah 'bơ̆t pơlei Êdrei.
NUM.21.34	Mă-lei Kră Yang khan kơ Môis, 'nĕ hli kơ sư ôh, yua kơ Inh jao tơring sư hăm kon pơlei sư tơ lăm ti ih boih; pơm bĕ kơ lu sư thoi ih pơm kơ Sihôn pơtao Amôrit, bơngai mă lăm pơlei Hesbôn.
NUM.21.35	Thoi noh, bơngai Isơrael blah rôp pơlôch Ôk, lu kon drŏ-nglo sư păng đĭ-đăng lu kon pơlei sư, ưh pă đei minh 'nu oei arih; lu bơngai Isơrael iŏk đĭ char lu sư.
NUM.22.1	Lu bơngai Isơrael yak năm lăm thŭng glă char Môap, oei pơdơh paih to đak Krong Jôrđăn, tơklă pơlei Jêrikô.
NUM.22.2	Balak kon drŏ-nglo Sipôr 'bôh đĭ boih tơdrong lu bơngai Isơrael pơm kơ kon pơlei Amôrit. 
NUM.22.3	Lu bơngai Môap hli dêh kơ lu bơngai Isơrael yua kơ kon pơlei Isơrael lơ tơpă. 
NUM.22.4	Lu bơngai Môap khan kơ lu kră pơgơ̆r char Madian; Dang ei lu kon pơlei lơ noh gô sa pơđĭ dôm tơmam sa tăp dăr kơ bơ̆n thoi rơmo sa 'nhĕt lăm mir. Kơplah noh, Balak kon drŏ-nglo Sipôr pơm pơtao char Môap. 
NUM.22.5	Sư wơh minh 'nu bơngai năm tơ Balaam, kon drŏ-nglo Bêôr tơ pơlei Pêthôr jê̆ đak krong lăm char adrĕch adrung 'bok sư, wă krao sư păng khan: Lăng deh đei minh khŭl kon pơlei 'nao lĕch đơ̆ng dêh char Êyiptơ lơ 'bĕnh jơ̆p-jang kơ teh oei jê̆ tơklă anăp inh. 
NUM.22.6	Thoi noh, inh apinh ih năm hiap lu sư dang ei hloi, yua kơ lu sư pran hloh kơ inh. Wă kơ inh kĕ blah pơrăm păng puh lu sư weh đơ̆ng char, yua kơ inh băt tơdah ih hơpơi kơ đe pŭn hiôk đei pŭn hiôk, tơdah ih hiap bu bơngai noh gô răm gô pŭ hơngiap.
NUM.22.7	Thoi noh, lu kră pơgơ̆r char Môap păng lu kră pơgơ̆r char Madian, năm chĕp ba tơmam apah lu pơjâu, lu sư năm truh tơ Balaam roi dôm nơ̆r Balak đei tơtă. 
NUM.22.8	Balaam tơl lu sư: 'Bĭch bĕ tơ âu măng 'nâu, inh gô roi ăn kơ lu iĕm kiơ̆ kơ Kră Yang đei khan kơ inh. Lu kră pơgơ̆r char Môap 'bĭch tơ hnam Balaam. 
NUM.22.9	Kră Yang 'Bok Kei-Dei năm tơ Balaam păng khan thoi âu: Lu đe bu lăm hnam ih? 
NUM.22.10	Balaam tơl Kră Yang 'Bok Kei-Dei, “Balak kon drŏ-nglo Sipôr pơtao char Môap wơh lu sư năm tơ inh, khan, 
NUM.22.11	Lăng deh, đei minh khŭl kon pơlei 'nao lĕch đơ̆ng char Êyiptơ lơ 'bĕnh jơ̆p-jang kơ teh; apinh ih năm hiap lu sư hrei âu hloi; wă kơ inh blah pơrăm păng puh tơweh lu sư.” 
NUM.22.12	Kră Yang 'Bok Kei-Dei khan kơ Balaam thoi âu: “Ih 'nĕ kơ năm hơdai lu sư, 'nĕ kơ hiap khŭl kon pơlei 'nâu yua kơ adrĕch kon pơlei 'nâu lu sư đei tơdrong pŭn hiôk.” 
NUM.22.13	Balaam iung đơ̆ng hrôih, năm khan kơ lu kră pơgơ̆r char đơ̆ng Balak wơh noh. Wih bĕ tơ char iĕm, yua kơ Kră Yang ưh kơ ăn kơ inh yak hơdai iĕm. 
NUM.22.14	Thoi noh lu Kră pơgơ̆r char Môap iung, wih brŏk tơ Balak păng khan: Balaam sư ưh kơ năm hăm nhôn. 
NUM.22.15	Balak wơh lu kră pơgơ̆r nai rai lơ hloh dơ̆ng păng lu mă đe pơyom hloh kơ lu kră pơgơ̆r adrol noh, 
NUM.22.16	truh tơ Balaam păng khan: Balak kon drŏ-nglo Sipôr, đei khan thoi âu: 'Nĕ ăn đei tơdrong kiơ khă găn ih năm tơ inh, 
NUM.22.17	yua kơ inh gô apah ih tih tơpă păng gô pơm kiơ̆ ih athei inh pơm. Apinh ih năm hiap pơrăm adrĕch 'nâu. 
NUM.22.18	Balaam tơl nơ̆r lu kră pơgơ̆r đơ̆ng Balak wơh thoi âu: Mă khan Balak ăn kơ inh hnam sư 'bĕnh kơ hu maih, inh kư̆m ưh kơ gơh pơhloh kơ nơ̆r Kră Yang 'Bok Kei-Dei inh tơtă, na pơm minh tơdrong mă tih mă iĕ. 
NUM.22.19	Mă-lei kư̆m apinh iĕm 'bĭch tơ âu hăm inh măng 'nâu, wă kơ băt Kră Yang gô pơma khan kơ inh tơdrong kiơ dơ̆ng. 
NUM.22.20	Kơplah kơmăng Kră Yang 'Bok Kei-Dei jur tơ Balaam păng khan: Tơdah lu đe noh năm truh krao ih, iung năm kiơ̆ lu sư bĕ; mă-lei ih athei pơm kiơ̆ kơ nơ̆r đơ̆ng Inh gô khan,
NUM.22.21	Thoi noh, Balaam iung đơ̆ng hrôih, drôih iŏk an aseh iĕ sư hao năm kiơ̆ lu kră pơgơ̆r char Môap.
NUM.22.22	Mă-lei đei tơdrong Kră Yang 'Bok Kei-Dei hil, yua kơ sư năm; Linh jang Kră Yang dơ̆ng 'bơ̆t trong găn sư, Balaam hao aseh iĕ sư năm, kư̆m đei 'bar 'nu đam năm hơdai sư. 
NUM.22.23	Aseh sư 'bôh Linh jang Kră Yang dơ̆ng găn trong ti Linh jang chĕp đao gưm ưh kơ đei hơnglop, aseh weh trong lăm chŭn; Balaam teh aseh wă kơ sư rok trong. 
NUM.22.24	Mă-lei đei Linh jang Kră Yang năm găn lăm trong iĕ lăm pơgar hơmu đei dur war 'bar pah. 
NUM.22.25	Aseh iĕ 'bôh Linh jang Kră Yang sư năm gơning rok dur na jơ̆ng Balaam kep kơ dur; Balaam teh aseh sư dơ̆ng. 
NUM.22.26	Linh jang Kră Yang năm găn 'bơ̆t trong iĕ hrăt-hrot kơ-cher-ep ưh pă gơh weh gah 'ma dah gah 'ngiĕo. 
NUM.22.27	Aseh 'bôh Linh jang Kră Yang na sư drap drum ala Balaam. Na Balaam blĕk hil, teh aseh sư hăm 'long jra. 
NUM.22.28	Kơplah noh, Kră Yang pơih 'bơ̆r aseh iĕ gơh pơma, aseh khan kơ Balaam: Inh đei pơm kiơ kơ ih, mă ih teh inh pêng wơ̆t? 
NUM.22.29	Balaam tơl aseh sư khan: Noh yua kơ e ưh kơ chu kơ inh. Tơdah inh đei đao gưm inh pơlôch e boih! 
NUM.22.30	Aseh tơl Balaam khan: Inh hăm trŏ kơ aseh ih mă ih juăt kơ yua hao rim năr dĭng truh năr 'nâu? Inh hăm ngăl lah kơ pơm thoi âu? Balaam tơl: Ưh.
NUM.22.31	Kră Yang pơih măt Balaam, na Balaam 'bôh Linh jang Kră Yang dơ̆ng tŏk-bŏk trong ti sư chĕp minh hlak đao gưm. Balaam kŭp kơ̆l drap tơ teh. 
NUM.22.32	Linh jang Kră Yang khan: Liơ ih teh aseh ih pêng wơ̆t? 'Nâu inh năm tơ âu wă găn ih, yua kơ inh 'bôh ih wă năm kiơ̆ trong năm tơ tơdrong hiong răm. 
NUM.22.33	Thoi noh, aseh sư 'bôh inh na weh đơ̆ng anăp inh pêng wơ̆t kơ 'nâu, tơdah sư ưh kơ weh trong nai đơ̆ng anăp inh lei inh pơlôch ih boih, na lê̆ sư arih. 
NUM.22.34	Balaam tơl Linh jang Kră Yang khan: Inh pơm glăi boih, ưh kơ băt kơ ih dơ̆ng 'bơ̆t trong găn inh, na dang ei, tơdah ih ưh kơ wă kơ inh năm, inh wih brŏk. 
NUM.22.35	Linh jang Kră Yang khan kơ Balaam thoi âu: Yak năm hơdai bĕ lu đe noh, mă-lei ih wă pơma kiơ ih athei mơ̆ng kơ inh athei pơma. Balaam sư yak năm hơdai lu kră pơgơ̆r đơ̆ng pơtao Balak wơh.
NUM.22.36	Wă Balak kơtơ̆ng khan Balaam truh boih, na sư năm tơ'bơ̆p tơ pơlei, pơlei noh jê̆ đak Krong Arnôn, wă khan ter jih kơ teh đak Môap. 
NUM.22.37	Balak pơma hăm Balaam khan: Hăm trŏ inh đei wơh boih bơngai năm krao ih? Liơ ih ưh kơ năm? Inh ưh kơ gơh wă apah ih hă? 
NUM.22.38	Balaam tơl Balak khan: 'Nâu inh năm truh tơ ih boih, dang ei inh ưh kơ gơh chă pơma minh 'bar nơ̆r Inh gô pơma kiơ̆ mă Kră Yang 'Bok Kei-Dei ăn nơ̆r lăm 'bơ̆r inh.
NUM.22.39	Balaam yak năm hăm Balak, truh tơ Kiriat Husôt. 
NUM.22.40	Balak 'bet rơmo, triu pơyơ̆r pơm yang păng athei đe năm ba ăn kơ Balaam hăm lu kră pơgơ̆r kiơ̆ sư. 
NUM.22.41	Truh tơ pơgê năr đơ̆ng rŏng Balak năm ba Balaam tơ Bamôt Baal, đơ̆ng anih noh sư gơh tơmang 'bôh tơ anih lu bơngai Isơrael oei pơdơh.
NUM.23.1	Balaam khan kơ Balak: Pơm pơdơ̆ng bĕ tơpơh tŏ chơnang soi tơ âu kơ inh păng kư̆m chă ăn kơ inh tơpơh tŏ rơmo tơno păng chă tơpơh tŏ triu tơno. 
NUM.23.2	Balak pơm kiơ̆ thoi Balaam khan; bre sư pơyơ̆r minh pôm rơmo tơno păng minh pôm triu tơno tơ rim kơ chơnang soi. 
NUM.23.3	Na Balaam pơma hăm Balak khan: Ih athei dơ̆ng jê̆ tơmam ih soi 'buh noh, na inh wă năm, rŏ lăng Kră Yang gô năm tơ'bơ̆p inh, inh gô roi ăn kơ ih dôm tơdrong kiơ Kră Yang tơ'bôh kơ ih. Sư tŏk hloi tơ kơpal kơ̆l kông kơjung 'nguaih glă. 
NUM.23.4	Kră Yang 'Bok Kei-Dei tơ'bơ̆p Balaam păng Balaam pơma hăm Sư khan: Inh đei pơdơ̆ng tơpơh tŏ chơnang soi păng tơ rim chơnang soi noh inh pơyơ̆r dan minh pôm rơmo tơno păng minh pôm triu tơno. 
NUM.23.5	Kră Yang tơtă nơ̆r lăm 'bơ̆r Balaam păng khan. “Wih brŏk bĕ tơ Balak păng khan thoi âu:” 
NUM.23.6	Balaam wih brŏk tơ Balak; na 'bôh Balak oei dơ̆ng jê̆ tơmam soi 'buh pơyơ̆r sư hơdai hăm lu kră pơgơ̆r char Môap.
NUM.23.7	Balaam roi pơdah hăm nơ̆r hơri sư khan:
NUM.23.7	Balak, pơtao Môap, krao inh đơ̆ng dêh Aram,
NUM.23.7	đơ̆ng kông gah hơlĕch păng khan:
NUM.23.7	Năm hiap lu adrĕch Jakôp bĕ!
NUM.23.7	Năm hiap hil kơ lu adrĕch Isơrael bĕ.
NUM.23.8	Liơ inh gơh hiap?
NUM.23.8	Liơ inh gơh hil lu bơngai Kră Yang 'Bok Kei-Dei ưh kơ hiap ưh kơ hil mĭl?
NUM.23.9	Đơ̆ng kơpal kơ̆l kông, inh 'bôh lu sư
NUM.23.9	đơ̆ng kông groi kơjung, inh lăng lu sư:
NUM.23.9	To, minh khŭl kon pơlei oei hơdrô̆ phara
NUM.23.9	ưh kơ jô̆ lu sư hơdai thoi kon bơngai lăm teh đak ôh.
NUM.23.10	Bu kĕ jô̆ 'bruih chuơh Jakôp?
NUM.23.10	Bu kĕ jô̆ minh lăm puăn lu adrĕch Isơrael?
NUM.23.10	Lu bơngai tơpăt lôch thoi yơ ăn kơ inh lôch thoi lu sư?
NUM.23.10	Năr tôch kơ lu bơngai tơpăt thoi yơ inh hơpơi năr tôch kơ inh thoi noh!
NUM.23.11	Balak khan kơ Balaam: Ih đei pơm kiơ kơ inh bơih? Inh apinh ih năm tơ âu wă kơ ih hiap lu bơngai ayăt kơ inh na mă rai hơpơi ăn kơ lu sư pŭn hiôk dơ̆ng!
NUM.23.12	Balaam tơl: Inh athei pơma dôm nơ̆r mă Kră Yang đei ăn boih nơ̆r pơma lăm 'bơ̆r inh?
NUM.23.13	Balak khan kơ sư: “Hiăng bĕ năm kiơ̆ inh tơ anih nai, đơ̆ng noh ih gô 'bôh lu sư, 'bôh lu sư jê̆ 'biơ̆, mă-lei ih ưh kơ đei 'bôh đĭ lu sư ôh, ih 'bôh minh puăt đĕch, na ih gô hiap lu sư đơ̆ng noh.” 
NUM.23.14	Thoi noh Balak chông ba Balaam truh tơ mir Sôphim, kơpal kơ̆l kông Pisga, pơdơ̆ng tơpơh tŏ chơnang soi păng tơ rim chơnang soi pơyơ̆r minh pôm rơmo dăm păng minh pôm triu tơno.
NUM.23.15	Balaam khan kơ Balak: “Ih athei dơ̆ng 'bơ̆t cheng tơmam soi, inh gô năm tơ'bơ̆p Kră Yang tơ noh.”
NUM.23.16	Kră Yang jur tơ'bơ̆p Balaam, dan nơ̆r pơma lăm 'bơ̆r sư, khan: Wih tơ Balak bĕ păng khan thoi âu:
NUM.23.17	Balaam wih dơ̆ng tơ Balak; sư oei dơ̆ng 'bơ̆t cheng tơmam soi hơdai hăm lu kră pơgơ̆r dêh Môap. Balak apinh: Kră Yang khan kiơ?
NUM.23.18	Balaam drơ̆ng sư hăm nơ̆r hơri thoi âu:
NUM.23.18	Ơ Balak, iung mơ̆ng bĕ!
NUM.23.18	Ơ kon drŏ-nglo Sipôr,
NUM.23.18	pơgling đon mơ̆ng bĕ!
NUM.23.19	Kră Yang ưh kơ trŏ thoi minh 'nu kon bơngai gơh pơma hơlĕnh,
NUM.23.19	Kŭm ưh kơ trŏ thoi kon bơngai mă gơh tơplih tơdrong tơchĕng ôh.
NUM.23.19	Tơdrong mă sư khan boih, mă sư jor kơ pơm hă?
NUM.23.19	Tơdrong mă sư pơkă, sư ưh kơ pơm keh hă?
NUM.23.20	Na 'nâu, inh đei iŏk boih nơ̆r tơtă hơpơi ăn pŭn hiôk
NUM.23.20	Kră Yang ăn boih pŭn hiôk,
NUM.23.20	Inh ưh kơ pơjah ôh.
NUM.23.21	Sư ưh kơ đei 'bôh ôh tơdrong yoch kơnê̆ lăm Jakôp,
NUM.23.21	Păng ưh kơ đei tơdrong răm lăm Isơrael,
NUM.23.21	Kră Yang 'Bok Kei-Dei lu sư, oei hơdai lu sư,
NUM.23.21	Lăm adrĕch Isơrael đei nơ̆r pơtao jreo chơt hiôk lăm lu sư.
NUM.23.22	Kră Yang 'Bok Kei-Dei chông tơlĕch lu sư đơ̆ng dêh char Êyiptơ.
NUM.23.22	Lu sư đei jơhngơ̆m pran thoi rơmo bri.
NUM.23.23	Ưh kơ đei bơngai pơjâu lăm Jakôp.
NUM.23.23	Lăm Isơrael kư̆m ưh kơ đei bơngai tơwir hơlĕnh
NUM.23.23	yua kơ dang ei trŏ boih đe gô pơma khan gah Jakôp păng Isơrael thoi âu:
NUM.23.23	Lăng đei tơdrong Kră Yang pơm hlĭch tơpă! Pă băt dang yơ.
NUM.23.24	To, đei minh khŭl kon pơlei iung thoi dăm-brang akăn,
NUM.23.24	Păng iung dang dơ̆ng thoi dăm-brang tơno;
NUM.23.24	Dĭng truh tơ đei rôp sa kon sem na mă drum,
NUM.23.24	Păng huch sa pham lu kon sem mă đêl lu sư rôp sa.
NUM.23.25	Na Balak khan kơ Balaam 'nĕ kơ hiap lu sư, kư̆m 'nĕ kơ hơpơi ăn pŭn hiôk.
NUM.23.26	Balaam tơl Balak khan: Inh ưh tam mă khan kơ ih hă: Inh athei pơm kiơ̆ dôm tơdrong Kră Yang gô khan athei.
NUM.23.27	Balak khan kơ Balaam dơ̆ng: Thoi ei, hiăng năm, inh gô năm ba ih tơ anih nai; rŏ lăng Kră Yang 'Bok Kei-Dei gô ăn kơ ih hiap lu kon pơlei noh tơ noh. 
NUM.23.28	Balak chông ba Balaam truh tơ kơpal kông Pêôr, tơklă thŭng tơmăn glă. 
NUM.23.29	Balaam khan kơ Balak: Athei pơdơ̆ng ăn kơ inh tơ âu tơpơh tŏ chơnang soi păng chă lê̆ tơpơh tŏ rơmo dăm păng tơpơh tŏ triu tơno. 
NUM.23.30	Na, Balak pơm kiơ̆ kơ nơ̆r Balaam athei; tơ rim chơnang soi, sư pơyơ̆r minh pôm rơmo dăm păng minh pôm triu tơno.
NUM.24.1	Balaam 'bôh Kră Yang hơdah dêh lăp đon sơkat pŭn hiôk ăn kơ adrĕch Isơrael sư ưh pă đei năm thoi adrol ki wă chă Kră Yang Sư tơwih muh măt Sư tơklă char glă, 
NUM.24.2	Balaam tơmang 'bôh adrĕch Isơrael pơm bơsŭn kiơ̆ kơ adrĕch păng Yang Bơhngol 'Bok Kei-Dei đei oei hơdai sư, 
NUM.24.3	na sư pơma khan lê̆ adrol hăm nơ̆r hơri thoi âu:
NUM.24.3	Nơ̆r hơri khan lê̆ adrol Balaam,
NUM.24.3	kon drŏ-nglo Bêôr khan,
NUM.24.3	Nơ̆r hơri sư thoi đei măt lar 'bôh hơdah,
NUM.24.4	nơ̆r hơri đơ̆ng bơngai mă sư kơtơ̆ng nơ̆r Kră Yang 'Bok Kei-Dei boih,
NUM.24.4	Bơngai mă 'bôh tơdrong tơ'bôh đơ̆ng Kră Yang mơsêh mơyang
NUM.24.4	sư bon drap kơkuh păng măt sư lar boih.
NUM.24.5	Ơ Jakôp anih kơđông ih 'lơ̆ng pă băt dang yơ!
NUM.24.5	Ơ Isơrael bơsŭn ih 'lơ̆ng tơpă!
NUM.24.6	Thoi thŭng đe tơraih rai să,
NUM.24.6	thoi pơgar 'nhot cheng đak glung,
NUM.24.6	thoi 'long 'bâu phu mă đêl Kră Yang pơtăm
NUM.24.6	'long hơngo chăt cheng đak glung.
NUM.24.7	Đak gô ro đơ̆ng thŭng blai lah lai truh tơ 'nguaih,
NUM.24.7	găr adrĕch lu sư gô oei tơ lăm anih đei đak,
NUM.24.7	Pơtao sư jing tih hloh kơ Agak.
NUM.24.7	Dêh char sư rai să rai tih,
NUM.24.8	Kră Yang 'Bok Kei-Dei chông tơlĕch sư đơ̆ng dêh Êyiptơ,
NUM.24.8	jơhngơ̆m lu sư pran kơtang thoi rơmo bri.
NUM.24.8	Luăn sa lu dêh char nai,
NUM.24.8	wă khan lu ayăt kơ sư.
NUM.24.8	Gơ̆ pơchah lê̆ kơting lu sư,
NUM.24.8	'bet lu sư hăm 'brơ̆m hră,
NUM.24.9	lu sư drap, drum thoi dăm-brang tơno,
NUM.24.9	kư̆m thoi dăm-brang akăn:
NUM.24.9	Bu pơ̆n râu tơiung lu sư?
NUM.24.9	Pŭn hiôk dêh kơ bơngai bu hơpơi ăn pŭn hiôk kơ ih,
NUM.24.9	Hiap bĕ lu bơngai bu hiap ih.
NUM.24.10	Balak hil areh kơ Balaam, tap ti păng khan kơ Balaam: Inh krao ih wă kơ ih hiap lu bơngai ayăt kơ inh; na ih rai sơkat pŭn hiôk ăn kơ lu sư đei pêng wơ̆t boih. 
NUM.24.11	Yua kơ thoi noh, dang ei kơdâu wih bĕ tơ tơring ih kơdih! Inh khan boih, inh gô pôk apah kơ ih tơpă, mă-lei dang ei Kră Yang găn ih ưh kơ wă ih đei iŏk.
NUM.24.12	Balaam khan kơ Balak, “Inh ưh kơ đei khan kơ lu bơngai mă ih wơh năm krao inh hă? 
NUM.24.13	Mă khan Balak ăn kơ inh hnam sư 'bĕnh kơ hu 'maih, inh kư̆m ưh kơ lê̆ ôh nơ̆r đơ̆ng Kră Yang tơtă athei, wă pơm tơdrong trŏ 'lơ̆ng dah kơnê̆ mơ̆ng kơ inh kơdih wă; inh athei pơma dôm tơdrong kiơ mă Kră Yang đei khan! 
NUM.24.14	'Nâu, dang ei adrol kơ inh wih brŏk tơ kon pơlei inh kơdih. Năm tơ âu bĕ, inh gô roi ăn kơ ih băt lu kon pơlei âu gô pơm kiơ kơ lu kon pơlei ih ning-mônh.
NUM.24.15	Balaam hơri khan lê̆ adrol thoi âu:
NUM.24.15	Nơ̆r hơri khan lê̆ adrol Balaam, kon drŏ-nglo Bêôr,
NUM.24.15	Nơ̆r hơri khan lê̆ adrol đơ̆ng bơngai mă măt đei 'bôh hơdah boih.
NUM.24.16	Nơ̆r hơri khan lê̆ adrol đơ̆ng bơngai mă kơtơ̆ng nơ̆r Kră Yang 'Bok Kei-Dei pơma,
NUM.24.16	Băt hlôh tơdrong gơh hơgei Kră Yang Tih Hloh,
NUM.24.16	Lăng 'bôh tơdrong tơ'bôh đơ̆ng Kră Yang Mơsêh Mơyang.
NUM.24.16	Drap bon tơ teh na măt sư lar 'bôh hơdah boih.
NUM.24.17	Inh 'bôh sư, mă-lei ưh kơ sĭ dang ei ôh;
NUM.24.17	inh lăng tơ sư, mă-lei ưh kơ 'bôh jê̆ ôh;
NUM.24.17	Đei minh pôm sơnglŏng lĕch đơ̆ng Jakôp.
NUM.24.17	Đei minh pôm 'long jra pơtao lĕch dơ̆ng Isơrael;
NUM.24.17	Gô teh pơchah kơ̆l Môap
NUM.24.17	păng pơlôch đĭ kon bơngai mă ngăl iung blah sư.
NUM.24.18	Gô blah iŏk char Eđôm păng kư̆m gô blah iŏk char Seir,
NUM.24.18	mă ayăt kơ Sư; Isơrael gô tơ'bôh tơdrong pran kơtang sư.
NUM.24.19	Đei minh 'nu yŏng pơgơ̆r gô lĕch đơ̆ng Jakôp,
NUM.24.19	gô pơlôch pơrăm đĭ lu bơngai oei klaih đơ̆ng lăm pơlei tih.
NUM.24.20	Balaam kư̆m 'bôh Amalek, na roi tơbăt adrol khan:
NUM.24.20	Amalek jing kơ̆l kơ đĭ-đăng teh đak;
NUM.24.20	mă-lei tuch-luch sư, kư̆m gô lôch.
NUM.24.21	Balaam 'bôh bơngai Kênit na khan tơbăt lê̆ adrol hăm nơ̆r hơri:
NUM.24.21	Anih ih oei noh kơjăp thoi.
NUM.24.21	Tơpu oei lăm tơmo.
NUM.24.22	Mă-lei Kain hiong răm.
NUM.24.22	Dĭng truh tơ Asur rôp ba ih pơm bơnă?
NUM.24.23	Balaam pơma khan lê̆ adrol:
NUM.24.23	Ô! Tơdah Kră Yang 'Bok Kei-Dei pơm tơdrong âu,
NUM.24.23	bu gơh oei arih?
NUM.24.24	Mă-lei gô đei lơ duk đơ̆ng dêh Kitim truh
NUM.24.24	rôp pơmat lu bơngai Asur păng lu bơngai Eber;
NUM.24.24	Păng lu sư đe kư̆m gô pơrăm đĭ mơ̆n.
NUM.24.25	Balaam wih brŏk tơ tơring sư kơdih. Balak kư̆m wih brŏk mơ̆n.
NUM.25.1	Kơplah lu bơngai Isơrael oei 'bơ̆t Sitim lu kon pơlei pơtơm ngôi kư̆ kă hăm lu drŏ-kăn Môap. 
NUM.25.2	Lu kon drŏ-kăn 'nâu pơtơm kon pơlei Isơrael et sa pơm yang hơdai lu sư; kon pơlei Isơrael et sa păng drap kơkuh kơ yang lu sư. 
NUM.25.3	Isơrael pơm yang kơkuh kơ yang Baal Pêôr, đei Kră Yang hil mĭl kơ lu bơngai Isơrael, 
NUM.25.4	Kră Yang khan kơ Môis thoi âu: Rôp đĭ-đăng lu yŏng pơgơ̆r kon pơlei păng hrek atol lu sư 'bơ̆t tŏ, anăp Kră Yang wă kơ tơdrong Kră Yang hil mĭl weh đơ̆ng Isơrael. 
NUM.25.5	Thoi noh Môis khan kơ lu 'bok sek tơlang: Rim 'nu lu iĕm athei pơlôch lu bơngai mă kơkuh kơ yang Baal, Pêôr.
NUM.25.6	Âu, đei minh 'nu bơngai drŏ-nglo Isơrael chông ba minh 'nu drŏ-kăn bơngai Madian kơ lu 'nhŏng oh sư, 'bơ̆t anăp Môis păng 'bơ̆t anăp đĭ-đăng kon pơlei Isơrael oei akŭm, kơplah lu sư oei nhơ̆m 'bơ̆t 'măng Bơsŭn Anih Akŭm. 
NUM.25.7	Phinêhas, kon drŏ-nglo Êlêasar, sâu Arôn 'bok soi tơm, 'bôh tơdrong 'nâu, sư iung ti sư chĕp tơju, na weh đơ̆ng anăp lu bơngai tơpôl oei akŭm, 
NUM.25.8	kiơ̆ bơngai Isơrael mơ̆t lăm bơsŭn, 'bet hloi bơngai drŏ-nglo Isơrael noh klĕch hloi tơ klak bơngai drŏ-kăn; đơ̆ng noh tơdrong truh kơ bơngai Isơrael pơdơh hloi. 
NUM.25.9	Na, wă đei 'bar-jĭt puăn-rơbâu 'nu bơngai lôch yua kơ tơdrong pơrăm truh âu.
NUM.25.10	Kră Yang khan kơ Môis thoi âu: 
NUM.25.11	Phinêhas, kon drŏ-nglo Êlêasar, sâu Arôn, 'bok soi, đei tơjur lê̆ 'biơ̆ tơdrong Inh hil kơ bơngai Isơrael, yua kơ sư kư̆m gar lu sư thoi Inh; thoi ei, na Inh huay pă pơlôch pơrăm bơngai Isơrael lăm tơdrong inh hil gar dơ̆ng; 
NUM.25.12	yua kơ thoi noh, khan bĕ: Inh ăn kơ sư tơdrong pơgơ̆p hiôk-hian Inh; 
NUM.25.13	Tơdrong noh 'măn kơ sư, hăm lu kon sâu sư, tơdrong bơ̆jang 'bok soi ling-lang, yua kơ sư đei jơhngơ̆m đon tơnăp băt hli yom kơ Kră Yang 'Bok Kei-Dei sư, pơm rơgoh tơdrong yoch đơ̆ng kon pơlei Isơrael.
NUM.25.14	Anăn bơngai drŏ-nglo Isơrael mă đe 'bet lôch hơdai bơngai drŏ-kăn Madian noh, Simri kon drŏ-nglo Salu, yŏng kơdră kơ adrĕch bơngai Simêôn.
NUM.25.15	Bơngai drŏ-kăn Madian đe 'bet lôch hơdai noh, anăn Kôsbi kon drŏ-kăn Sur, yŏng kơdră kơ minh adrĕch bơngai Madian.
NUM.25.16	Kră Yang khan dơ̆ng kơ Môis thoi âu: 
NUM.25.17	Lăng bĕ lu bơngai Madian thoi lu ayăt păng blah pơlôch bĕ lu sư. 
NUM.25.18	Yua kơ lu sư pơrŭng pơm kơ iĕm, pơhlŭ lu iĕm kơkuh kơ yang Pêôr păng lăm tơdrong Kôsbi, kon drŏ-kăn yŏng kơdră adrĕch Madian, mŏ lu sư đe pơlôch lăm năr đei tơdrong jĭ truh lôch rŭng, yua kơ kơkuh kơ yang Pêôr.
NUM.26.1	Đơ̆ng rŏng kơ tơdrong lôch hơbuh, Kră Yang khan kơ Môis păng Êlêasar kon drŏ-nglo Arôn 'bok soi tơm; 
NUM.26.2	Athei iŏk hla bơar chih jô̆ bĕ đĭ adrĕch Isơrael, iŏk đơ̆ng 'bar-jĭt sơnăm tơ kơpal, kiơ̆ kơ adrĕch gah 'bok lu sư, wă khan đĭ-đăng adrĕch bơngai Isơrael mă gơh năm tơblah. 
NUM.26.3	Thoi noh Môis păng Êlêasar 'bok soi, khan kơ lu sư lăm char glă Môap jê̆ đak Krong Jôrđăn, tơklă pơlei Jêrikô. 
NUM.26.4	Pơm hla bơar chih jô̆ bĕ kon bơngai Isơrael, iŏk đơ̆ng 'bar-jĭt sơnăm tơ kơpal, thoi Kră Yang đei athei Môis păng kon pơlei Isơrael, mă lĕch boih đơ̆ng dêh char Êyiptơ.
NUM.26.5	Rubên 'nhŏng kơdră lu bơngai Isơrael, kon drŏ-nglo Rubên noh Hanok;
NUM.26.5	đơ̆ng Hanok pơjing adrĕch adrung Hanok;
NUM.26.5	đơ̆ng Palu pơjing kơ adrĕch adrung Palu;
NUM.26.6	đơ̆ng Hêsrôn pơjing kơ adrĕch adrung Hêsrôn,
NUM.26.6	đơ̆ng Karmi pơjing kơ adrĕch adrung Karmi.
NUM.26.7	'Nâu boih jing adrĕch adrung Rubên, chih jô̆ đĭ lu sư đei puăn-jĭt pêng-rơbâu tơpơh-hrĕng pêng-jĭt 'nu.
NUM.26.8	Kon drŏ-nglo Palu noh Êliap. 
NUM.26.9	Lu kon drŏ-nglo Êliap: Nêmuel, Đathan păng Abiram. Đathan păng Abiram 'nâu boih, mă pơm yŏng pơgơ̆r khŭl tơpôl iung blah pơjah hăm Môis păng Arôn, kiơ̆ kơ khŭl Kôrê kơplah lu sư iung blah hăm Kră Yang. 
NUM.26.10	Kơplah noh, teh ha 'bơ̆r luăn 'bar 'nu bre sư păng Kôrê hơdai, lu bơngai kiơ̆ khŭl sư lôch hloi kơ ŭnh sa đĭ 'bar-hrĕng pơđăm-jĭt 'nu drŏ-nglo; noh boih tơ'bôh wă kơ kơchăng. 
NUM.26.11	Mă-lei lu kon sâu Kôrê huay kơ lôch.
NUM.26.12	Lu kon drŏ-nglo Simêôn, kiơ̆ kơ adrĕch adrung sư:
NUM.26.12	Đơ̆ng Nêmuel pơjing kơ adrĕch adrung Nêmuel;
NUM.26.12	đơ̆ng Jamin pơjing kơ adrĕch adrung Jamin;
NUM.26.12	đơ̆ng Jakin pơjing kơ adrĕch adrung Jakin;
NUM.26.13	đơ̆ng Sêra pơjing kơ adrĕch adrung Sêra;
NUM.26.13	đơ̆ng Sal pơjing kơ adrĕch adrung Sal.
NUM.26.14	'Nâu boih adrĕch adrung Sêmêôn, đei 'bar-jĭt 'bar-rơbâu 'bar-hrĕng 'nu.
NUM.26.15	Lu kon drŏ-nglo Gat kiơ̆ kơ adrĕch adrung sư,
NUM.26.15	đơ̆ng Sêphôn pơjing kơ adrĕch adrung Sêphôn;
NUM.26.15	đơ̆ng Hagi pơjing kơ adrĕch adrung Hagi;
NUM.26.15	đơ̆ng Suni pơjing kơ adrĕch adrung Suni;
NUM.26.16	đơ̆ng Ôsni pơjing kơ adrĕch adrung Ôsni;
NUM.26.16	đơ̆ng Eri pơjing kơ adrĕch adrung Eri;
NUM.26.17	đơ̆ng Arôt pơjing đei adrĕch adrung Arôt;
NUM.26.17	đơ̆ng Arêli pơjing đei adrĕch adrung Arêli.
NUM.26.18	'Nâu boih adrĕch adrung lu kon drŏ-nglo Gat kiơ̆ kơ đei jô̆ lu sư, đei puăn-jĭt rơbâu pơđăm-hrĕng 'nu.
NUM.26.19	Lu kon drŏ-nglo Juđa: Er păng Ônan; mă-lei Er păng Ônan lôch boih tơ lăm dêh char Kanaan.
NUM.26.20	Lu kon drŏ-nglo Juđa, kiơ̆ kơ adrĕch adrung sư:
NUM.26.20	Đơ̆ng Sêla đei pơjing kơ adrĕch adrung Sêla;
NUM.26.20	đơ̆ng Pêres đei pơjing kơ adrĕch adrung Pêres;
NUM.26.20	đơ̆ng Sêra đei pơjing kơ adrĕch adrung Sêra.
NUM.26.21	Lu kon drŏ-nglo Pêres:
NUM.26.21	Đơ̆ng Hêsrôn đei pơjing adrĕch adrung Hêsrôn;
NUM.26.21	đơ̆ng Hamul đei pơjing kơ adrĕch adrung Hamul.
NUM.26.22	'Nâu boih lu adrĕch adrung Juđa kiơ̆ kơ đei chih jô̆ lu sư, đei tơpơh-jĭt tơdrâu-rơbâu pơđăm-hrĕng 'nu.
NUM.26.23	Lu kon drŏ-nglo Isakar, kiơ̆ kơ adrĕch adrung sư kơdih:
NUM.26.23	Đơ̆ng Tôla pơjing đei adrĕch adrung Tôla;
NUM.26.23	đơ̆ng Puwa pơjing đei adrĕch adrung Puwa;
NUM.26.24	đơ̆ng Jasup; pơjing kơ adrĕch adrung Jasup;
NUM.26.24	đơ̆ng Simrôn pơjing đei adrĕch adrung Simrôn.
NUM.26.25	'Nâu boih adrĕch adrung Isakar chih jô̆ lu sư đei tơdrâu-jĭt puăn-rơbâu pêng-hrĕng 'nu.
NUM.26.26	Lu kon drŏ-nglo Sabulôn kiơ̆ adrĕch adrung lu sư:
NUM.26.26	Đơ̆ng Sêret pơjing đei adrĕch adrung Sêret;
NUM.26.26	đơ̆ng Êlon pơjing đei adrĕch adrung Êlon;
NUM.26.26	đơ̆ng Jahlel pơjing đei adrĕch adrung Jahlel.
NUM.26.27	'Nâu boih adrĕch adrung Sabulôn đei chih jô̆ lu sư, tơdrâu-jĭt rơbâu pơđăm-hrĕng 'nu.
NUM.26.28	Lu kon drŏ-nglo Jôsep kiơ̆ kơ adrĕch adrung lu sư: Manase păng Êphraim.
NUM.26.29	Lu kon drŏ-nglo Manase,
NUM.26.29	đơ̆ng Makir pơjing đei adrĕch adrung Makir, Makir jing 'bă kơ Gileat;
NUM.26.29	đơ̆ng Gileat pơjing đei adrĕch adrung Gileat.
NUM.26.30	'Nâu lu kon drŏ-nglo Gileat:
NUM.26.30	Đơ̆ng Lêser pơjing đei adrĕch adrung Lêser;
NUM.26.30	đơ̆ng Hêlek pơjing đei adrĕch adrung Hêlek;
NUM.26.31	đơ̆ng Asriel pơjing đei adrĕch adrung Asriel;
NUM.26.31	đơ̆ng Sichem pơjing đei adrĕch adrung Sichem;
NUM.26.32	đơ̆ng Sêmida pơjing đei adrĕch adrung Sêmida;
NUM.26.32	đơ̆ng Hêpher pơjing đei adrĕch adrung Hêpher.
NUM.26.33	Sêlôpêhat kon drŏ-nglo Hêpher ưh kơ đei kon drŏ-nglo ôh, đei kon drŏ-kăn đĕch. Anăn lu kon drŏ-kăn Sêlôpêhat, Mahla, Nôa, Hogla, Mika păng Tirsa.
NUM.26.34	'Nâu boih adrĕch adrung Manase, chih jô̆ lu sư đei pơđăm-jĭt 'bar-rơbâu tơpơh-hrĕng 'nu.
NUM.26.35	'Nâu lu kon drŏ-nglo Êphraim kiơ̆ kơ adrĕch adrung lu sư:
NUM.26.35	Đơ̆ng Suthêla đei pơjing kơ adrĕch adrung Suthêla;
NUM.26.35	đơ̆ng Bêker pơjing đei adrĕch adrung Bêker;
NUM.26.35	đơ̆ng Tahan pơjing đei adrĕch adrung Tahan.
NUM.26.36	'Nâu lu kon drŏ-nglo Suthêla:
NUM.26.36	Đơ̆ng Êran pơjing đei adrĕch adrung Êran.
NUM.26.37	'Nâu adrĕch adrung lu kon drŏ-nglo Êphraim chih jô̆ lu sư, đei pêng-jĭt 'bar-rơbâu pơđăm-hrĕng 'nu.
NUM.26.37	'Nâu lu kon drŏ-nglo Jôsep kiơ̆ adrĕch adrung lu sư.
NUM.26.38	Lu kon drŏ-nglo Bênjamin kiơ̆ adrĕch adrung lu sư:
NUM.26.38	Đơ̆ng Bêla pơjing đei adrĕch adrung Bêla;
NUM.26.38	đơ̆ng Asbel pơjing đei adrĕch adrung Asbel;
NUM.26.38	đơ̆ng Ahiram pơjing đei adrĕch adrung Ahiram;
NUM.26.39	đơ̆ng Supham pơjing kơ adrĕch adrung Supham;
NUM.26.39	đơ̆ng Hupham pơjing đei adrĕch adrung Hupham.
NUM.26.40	Lu kon drŏ-nglo Bêla: Ardơ păng Haman.
NUM.26.40	Đơ̆ng Ardơ pơjing đei adrĕch adrung Ardơ;
NUM.26.40	đơ̆ng Naman pơjing đei adrĕch adrung Naman.
NUM.26.41	'Nâu boih lu kon drŏ-nglo Bênjamin kiơ̆ kơ adrĕch adrung lu sư. Chih jô̆ lu sư đei puăn-jĭt pơđăm-rơbâu tơdrâu-hrĕng 'nu.
NUM.26.42	'Nâu lu kon drŏ-nglo Đan kiơ̆ kơ adrĕch adrung lu sư:
NUM.26.42	Đơ̆ng Suham pơjing đei adrĕch adrung Suham.
NUM.26.42	'Nâu adrĕch adrung Đan kiơ̆ kơ adrĕch adrung lu sư. 
NUM.26.43	Đĭ-đăng lu adrĕch adrung Suham chih jô̆ lu sư đei tơdrâu-jĭt puăn-rơbâu puăn-hrĕng 'nu.
NUM.26.44	Lu kon drŏ-nglo Aser kiơ̆ adrĕch adrung lu sư:
NUM.26.44	Đơ̆ng Imna pơjing đei adrĕch adrung Imna;
NUM.26.44	đơ̆ng Iswi pơjing đei adrĕch adrung Iswi;
NUM.26.44	đơ̆ng Bêria pơjing đei adrĕch adrung Bêria.
NUM.26.45	Lu kon drŏ-nglo Bêria:
NUM.26.45	Đơ̆ng Heber pơjing đei adrĕch adrung Hêber;
NUM.26.45	đơ̆ng Malkiên pơjing đei adrĕch adrung Malkiên.
NUM.26.46	Anăn kon drŏ-kăn Aser noh Sêra.
NUM.26.47	'Nâu boih adrĕch adrung lu kon drŏ-nglo Aser chih jô̆ lu sư, đei pơđăm-jĭt pêng-rơbâu puăn-hrĕng 'nu.
NUM.26.48	Lu kon drŏ-nglo Neptali kiơ̆ adrĕch adrung lu sư:
NUM.26.48	Đơ̆ng Jaseel pơjing đei adrĕch adrung Jaseel;
NUM.26.48	đơ̆ng Guni pơjing đei adrĕch adrung Guni;
NUM.26.49	đơ̆ng Jeser pơjing đei adrĕch adrung Jeser;
NUM.26.49	đơ̆ng Silem pơjing đei adrĕch adrung Silem.
NUM.26.50	'Nâu boih adrĕch adrung Neptali kiơ̆ kơ adrĕch adrung lu sư; chih jô̆ lu sư đei puăn-jĭt pơđăm-rơbâu puăn-hrĕng 'nu.
NUM.26.51	'Nâu đei chih jô̆ lu kon pơlei adrĕch adrung bơngai Isơrael, tơdrâu-hrĕng minh-rơbâu, tơpơh-hrĕng pêng-jĭt 'nu.
NUM.26.52	Kră Yang khan kơ Môis. 
NUM.26.53	Ih athei asong ăn kơ lu đe âu teh wă jang sa kiơ̆ kơ kơ̆l bơngai mă đei jô̆; 
NUM.26.54	adrĕch adrung ayơ kon pơlei sư lơ ih asong sư să 'biơ̆, adrĕch adrung ayơ kon pơlei sư tŏ sĕt ih asong teh jang sa lu sư iĕ 'biơ̆. Ih athei asong teh jang sa kơ rim adrĕch adrung kiơ̆ kơ đei chih jô̆ boih. 
NUM.26.55	Ih athei hlang lăng mưh ih wă asong teh, lu sư gô đei teh jang sa kiơ̆ kơ adrĕch 'bă lu sư; 
NUM.26.56	Ih athei asong teh jang sa kiơ̆ kơ đei hlang lăng boih, mơ'nah trŏ kơ teh jang sa să, mơ'nah trŏ kơ teh jang sa iĕ 'biơ̆.
NUM.26.57	'Nâu adrĕch adrung Lêwi, kiơ̆ kơ đe đei jô̆ boih lu sư:
NUM.26.57	Đơ̆ng Gersôn pơjing adrĕch adrung Gersôn;
NUM.26.57	đơ̆ng Kôhat pơjing đei adrĕch adrung Kôhat;
NUM.26.57	đơ̆ng Mêrari pơjing đei adrĕch adrung Mêrari;
NUM.26.58	'Nâu adrĕch adrung Lêwi;
NUM.26.58	adrĕch adrung Lipni;
NUM.26.58	adrĕch adrung Hêbrôn;
NUM.26.58	adrĕch adrung Mahli,
NUM.26.58	adrĕch adrung Musi,
NUM.26.58	adrĕch adrung Kôra,
NUM.26.58	Kôhat jing 'bă kơ Amram. 
NUM.26.59	Akăn Amram anăn Jôkêbêt kon drŏ-kăn Lêwi tơpŭ tơ lăm dêh char Êyiptơ; sư tơpŭ ăn kơ Aram, Arôn, Môis păng mŏ kơ bre sư anăn Miriam. 
NUM.26.60	Arôn pơjing Nađap, Abihu, Êlêasar, Ithamar. 
NUM.26.61	Mă-lei bre Nađap păng Abihu lôch kơplah bre sư pơyơ̆r ŭnh pha 'bơ̆t anăp Kră Yang. 
NUM.26.62	Jô̆ đĭ-đăng lu kon drŏ-nglo iŏk đơ̆ng minh khei tơ kơpal, đei 'bar-jĭt pêng-rơbâu; adrĕch bơngai Lêwi đe ưh kơ đei jô̆ hơdai hăm adrĕch adrung Isơrael, yua kơ ưh kơ đei asong ôh teh jang sa hơdai lu kon pơlei Isơrael.
NUM.26.63	'Nâu Môis păng Êlêasar 'bok soi chih jô̆ lu adrĕch adrung Isơrael lăm char glă Môap jê̆ đak Krong Jôrđăn tơklă pơlei Jêrikô. 
NUM.26.64	Lăm lu bơngai âu, ưh kơ đei bu mă Môis păng Arôn, 'bok soi tơm, đei jô̆ kơplah bre sư chih jô̆ kon pơlei Isơrael lăm char glă Sinai. 
NUM.26.65	Yua kơ Kră Yang đei khan boih gah lu bơngai noh thoi âu: Lu sư gô lôch lăm char glă ưh kơ đei bu oei arih, lăp bre Kalep kon drŏ-nglo Jêphunê păng Jôsuê kon drŏ-nglo Nun đĕch oei arih.
NUM.27.1	Lu kon drŏ-kăn Sêlôpêhat, kon drŏ-nglo Hêpher, sâu Gileat, sâu i Makir, sâu ach Manase, lăm adrĕch adrung kon drŏ-nglo Jôsep. 'Nâu anăn lu kon drŏ-kăn sư: Mahla, Nôa, Hogla, Milka păng Tirsa. 
NUM.27.2	Lu sư năm dơ̆ng 'bơ̆t anăp Môis păng Êlêasar 'bok soi, 'bơ̆t anăp lu kră pơgơ̆r păng 'bơ̆t 'măng Bơsŭn Anih Akŭm păng khăn, na khan: 
NUM.27.3	'Bă lu nhôn lôch boih tơ lăm char glă; sư ưh kơ kiơ̆ ôh lu tơpôl akŭm wă blah Kră Yang, wă khan lu khŭl Kôrê, mă-lei sư lôch yua kơ tơdrong yoch sư kơdih; păng sư ưh kơ đei kon drŏ-nglo ôh. 
NUM.27.4	Yua kơ kiơ anăn 'bă lu nhôn sŭt lê̆ ưh kơ đei chih tơmơ̆t lăm lu adrĕch adrung sư yua kơ sư ưh kơ đei kon drŏ-nglo ôh? Asong bĕ lu nhôn teh jang sa hơya minh lăm lu 'nhŏng oh 'bă lu nhôn.
NUM.27.5	Môis ba tơdrong lu sư apinh noh 'bơ̆t anăp Kră Yang. 
NUM.27.6	Kră Yang khan kơ Môis thoi âu: 
NUM.27.7	Lu kon drŏ-kăn Sêlôpêhat pơma noh trŏ; ih athei asong lu sư teh jang sa minh đơ̆ng lăm lu 'nhŏng oh 'bă lu sư, wă khan ăn kơ lu sư teh jang sa đơ̆ng 'bă lu sư. 
NUM.27.8	Ih kư̆m athei roi tơbăt ăn kơ lu adrĕch adrung Isơrael thoi âu: Tơdah đei minh 'nu bơngai bu lôch mă ưh kơ đei kon drŏ-nglo, lei lu iĕm athei jao ăn teh jang sa sư noh kơ lu kon drŏ-kăn sư. 
NUM.27.9	Tơdah sư kư̆m ưh kơ đei kon drŏ-kăn, lei lu iĕm gô ăn kơ lu 'nhŏng oh sư. 
NUM.27.10	Tơdah sư ưh kơ đei 'nhŏng oh pôm mĕ 'bă lei ăn kơ lu 'nhŏng oh 'bă sư. 
NUM.27.11	Tơdah 'bă lu sư ưh kơ đei 'nhŏng oh ôh, lei jao ăn teh jang noh kơ lu 'nhŏng oh bơngai bu mă jê̆ hloh; păng bơngai noh iŏk jang sa. Noh jĭ minh tơdrong juăt păng tơdrong tơtă ăn kơ adrĕch adrung Isơrael, kiơ̆ thoi Kră Yang đei pơkă khan ăn kơ Môis.
NUM.27.12	Kră Yang khan kơ Môis thoi âu: Tŏk bĕ tơ kông Abarim na tơmang lăng bĕ tơ dêh char mă Inh wă ăn kơ lu adrĕch adrung Isơrael. 
NUM.27.13	Đang kơ ih lăng dêh char noh boih, ih kư̆m gô wih kiơ̆ 'bok yă ih, thoi 'nhŏng ih Arôn kư̆m wih kiơ̆ 'bok yă boih. 
NUM.27.14	Yua kơ ih sơngah ưh kơ chu kiơ̆ kơ nơ̆r Inh tơtă tơ lăm char glă Yin sơ̆, kơplah lu kon pơlei iung blah. Yua kơ măr iĕm ưh pă pơyom boih kơ tơdrong 'lơ̆ng rơgoh Inh 'bơ̆t anăp lu sư kơ tơdrong đak Mêriba krao đak tơhil băl tơ dêh Kalđê, lăm char glă Yin, 
NUM.27.15	Môis tơl Kră Yang: 
NUM.27.16	Ơ Kră Yang, 'Bok Kei-Dei Yang kơ đĭ-đăng kon bơngai, apinh Ih rơih chă ăn bĕ minh 'nu lăm khŭl adrĕch adrung âu pơm yŏng pơgơ̆r. 
NUM.27.17	Wă kơ bơngai noh mơ̆t lĕch năm 'bơ̆t anăp lu sư, wă kơ bơngai noh chông ba lu sư mơ̆t păng chông ba lu sư lĕch, wă kơ khŭl akŭm Kră Yang huay kơ thoi triu ưh kơ đei bơngai wei. 
NUM.27.18	Kră Yang khan kơ Môis thoi âu: Iŏk bĕ Jôsuê kon drŏ-nglo Nun, bơngai đei Yang Bơhngol 'lơ̆ng lăm sư; pel bĕ kơ̆l sư. 
NUM.27.19	Đơ̆ng noh năm ba sư tơ'bơ̆p Êlêasar 'bok soi păng lu khŭl akŭm, na ih jao hloi kơ sư tơdrong jang 'bơ̆t anăp tơpôl, 
NUM.27.20	păng ih kư̆m jao hloi kơ tơdrong gơh kĕ ih wă kơ lu bơngai Isơrael chu yom mơ̆ng kiơ̆ sư. 
NUM.27.21	Sư gô năm dơ̆ng 'bơ̆t anăp 'bok soi, Êlêasar, sư apinh Urim 'bơ̆t anăp Kră Yang ăn kơ Jôsuê wă kơ sư băt sek tơdrong liơ, Jôsuê păng đĭ-đăng kon pơlei Isơrael athei kiơ̆ dôm tơdrong jang lu sư gô mơ̆t dah gô lĕch. 
NUM.27.22	Thoi noh, Môis pơm kiơ̆ thoi Kră Yang đei khan athei sư, rơih iŏk Jôsuê năm 'bơ̆t anăp 'bok soi Êlêasar păng đĭ-đăng kon pơlei Isơrael. 
NUM.27.23	Dan ti kơpal kơ̆l sư păng pơjao ăn, kiơ̆ thoi Kră Yang đei pơkă athei Môis pơm thoi noh.
NUM.28.1	Kră Yang khan kơ Môis: 
NUM.28.2	Tơtă bĕ tơdrong 'nâu hăm lu kon pơlei Isơrael păng khan: Ăn lu iĕm kơchăng jah pơyơ̆r kơ Inh tơmam sa kiơ̆ trŏ kơ đêl nơ̆r Inh tơtă, pơyơ̆r kơ Inh noh tơmam soi 'buh na 'bâu phu truh tơ Inh.
NUM.28.3	Roi bĕ kơ lu kon pơlei Isơrael thoi âu: 'Nâu tơmam pơyơ̆r soh hăm ŭnh na lu iĕm gô pơyơ̆r kơ Kră Yang: Rim năr 'bar tŏ triu kon iĕ tơno đei minh sơnăm ưh kơ đei jĭ kiơ, jing tơmam pơyơ̆r ling-lang. 
NUM.28.4	Ih athei pơyơ̆r minh pôm kon triu kiơ̆ pơgê, minh pôm kiơ̆ kơsơ̆ măng; 
NUM.28.5	Hơdai hăm tơmam pơyơ̆r phe 'ba, ih athei pơyơ̆r minh lăm mơjĭt êphaa tơpŭng jrâu bơlŭ hăm minh lăm puăn hinb đak rơmă ôliwơ. 
NUM.28.6	Noh tơmam soi 'buh ling-lang inh đei tơtă kơ iĕm tơ kông Sinai, noh jơ̆ minh tơmam soi pơyơ̆r 'bâu phu ăn kơ Kră Yang. 
NUM.28.7	Tơmam soi huch noh minh lăm puăn hin tơdrô tơ rim minh pôm kon triu. Ih athei pơyơ̆r tơmam huch păng tơdrô ăn kơ Kră Yang lăm anih rơgoh. 
NUM.28.8	Ih athei pơyơ̆r kon triu mă 'bar noh kơplah kơsơ̆ măng păng pơm tơmam soi phe 'ba păng tơmam huch thoi til pơgê hei, noh boih tơmam soi soh păng ŭnh pơyơ̆r 'bâu phu ăn kơ Kră Yang.
NUM.28.9	Năr Sa'bat ih athei pơyơ̆r 'bar tŏ kon triu tơno 'nao minh sơnăm, ưh kơ jĭ kiơ păng 'bar lăm mơjĭt êpha tơpŭng jrâu bơlŭ đak rơmă pơm tơmam soi pơyơ̆r ưh kơ đei pham hơdai hăm tơmam huch hai. 
NUM.28.10	Noh tơdrong tơmam pơyơ̆r 'buh lăm rim năr giĕng Sa'bat, sư 'nguaih kơ tơmam soi 'buh pơyơ̆r ling-lang păng tơmam soi huch hai.
NUM.28.11	Năr blŭng-a lăm rim khei, lu iĕm athei pơyơ̆r ăn kơ Kră Yang 'bar tŏ rơmo dăm, minh pôm triu tơno păng tơpơh triu kon tơno 'nao minh sơnăm, ưh kơ đei jĭ kiơ, pơm tơmam soi 'buh. 
NUM.28.12	Pêng lăm mơjĭt êpha tơpŭng jrâu bơlŭ đak rơmă ôliwơ yua pơm tơmam soi 'buh hơdai kơ rim rơmo dăm; 'bar lăm mơjĭt êpha tơpŭng jrâu bơlŭ đak rơmă ôliwơ pơm tơmam soi phe 'ba ưh kơ đei pham kơ minh pôm triu tơno; 
NUM.28.13	minh lăm mơjĭt êpha tơpŭng jrâu bơlŭ hăm đak rơmă ôliwơ yua pơm tơmam soi phe 'ba. Noh boih jing tơmam soi 'buh đei 'bâu phu, pơyơ̆r ăn kơ Kră Yang. 
NUM.28.14	Tơmam soi huch iŏk lăm minh puăt hin sik hơmu kơ rim minh pôm rơmo tơno păng minh lăm pêng hin kơ kon triu tơno. Minh puăn hin kơ rim triu kon tơno. Noh boih tơmam soi 'buh kơ lăm rim năr blŭng-a kơ khei lăm sơnăm. 
NUM.28.15	'Nguaih kơ tơmam soi 'buh mă juăt kơ pơyơ̆r păng tơmam soi huch hai, kư̆m athei pơyơ̆r ăn kơ Kră Yang minh pôm kon bơbe tơno pơm tơmam soi pơklaih yoch.
NUM.28.16	Năr mơjĭt-puăn khei mônh, athei pơm giĕng năm brih kơ Kră Yang. 
NUM.28.17	Truh năr mơjĭt-pơđăm lăm khei noh jing năr giĕng; sa 'bĕng ưh kơ đei 'buih pông lăm tơpơh năr. 
NUM.28.18	Lăm năr mă mônh gô đei akŭm 'lơ̆ng rơgoh, lu iĕm ưh kơ gơh kơ jang dah pơm minh tơdrong kiơ gah sĕch akar ôh. 
NUM.28.19	Lu iĕm athei pơyơ̆r kơ Kră Yang 'bar tŏ rơmo dăm păng tơpơh tŏ triu tơno, lăp minh sơnăm, ưh kơ đei rơka, pơm tơmam soi 'buh. 
NUM.28.20	Tơmam soi phe 'ba gô iŏk tơpŭng jrâu bơlŭ hăm đak rơmă ôliwơ; lu iĕm iŏk pêng lăm mơjĭt êpha kơ minh pôm rơmo tơno, iŏk 'bar lăm mơjĭt êpha kơ kon triu tơno, 
NUM.28.21	păng iŏk minh lăm mơjĭt êpha kơ rim kon triu, 
NUM.28.22	hăm minh pôm bơbe tơno pơm tơmam soi pơklaih yoch, wă huai iŏk yoch đơ̆ng lu iĕm. 
NUM.28.23	Lu iĕm athei pơyơ̆r lu tơmam soi 'nâu, 'nguaih kơ tơmam soi 'buh kiơ̆ pơgê, noh tơmam soi 'buh đei hơnơ̆ng. 
NUM.28.24	Athei pơyơ̆r rim năr lăm tơpơh năr, lu iĕm athei pơyơ̆r tơmam soi 'buh lăm ŭnh, đei 'bâu phu ăn kơ Kră Yang. Ăn kơ lu iĕm pơyơ̆r tơmam soi noh 'nguaih kơ tơmam soi 'buh đei hơnơ̆ng păng pơyơ̆r hơdai hăm tơmam huch hai. 
NUM.28.25	Năr mă tơpơh iĕm athei akŭm rơgoh 'lơ̆ng lu iĕm ưh kơ gơh jang kiơ gah sĕch akar ôh.
NUM.28.26	Lăm năr giĕng phĕ yuă blŭng-a, lăp iĕm đei plei blŭng-a kĕch yuă đei 'ba hle lăm bơyan, kơplah iĕm pơyơ̆r ăn kơ Kră Yang tơmam soi phe 'ba hle, iĕm athei akŭm 'lơ̆ng rơgoh; lăm năr noh lu iĕm ưh kơ gơh jang minh tơdrong kiơ gah sĕch akar. 
NUM.28.27	Lu iĕm gô rôp 'bar tŏ rơmo dăm, minh pôm triu tơno păng tơpơh tŏ triu kon tơno lăp minh sơnăm, wă pơm tơmam soi 'buh đei 'bâu phu ăn kơ Kră Yang; 
NUM.28.28	tơmam soi phe 'ba peh iŏk tơpŭng jrâu bơlŭ hăm đak rơmă ôliwơ, pêng lăm mơjĭt êpha kơ minh pôm rơmo dăm, 'bar lăm mơjĭt êpha kơ minh pôm triu tơno, 
NUM.28.29	minh lăm mơjĭt êpha kơ rim kon triu; 
NUM.28.30	kư̆m athei pơyơ̆r minh pôm bơbe tơno, wă pơm tơmam soi huai đơ̆ng yoch kơ bơ̆n kơdih. 
NUM.28.31	'Nguaih kơ tơmam soi juăt kơ đei pơyơ̆r hơnơ̆ng păng hăm tơmam soi phe 'ba kư̆m đei lu tơmam soi huch hai. Lu iĕm athei pơyơ̆r lu kon sem tơmam soi noh, ưh kơ đei jĭ kiơ.
NUM.29.1	Lăm năr mônh khei tơpơh, lu iĕm gô đei akŭm hơdai 'lơ̆ng rơgoh; ưh kơ gơh kơ jang minh tơdrong kiơ gah sĕch akar lu iĕm, năr noh năr giĕng hlôm keng. 
NUM.29.2	Lu iĕm athei rôp minh pôm kon rơmo dăm; minh pôm triu tơno păng tơpơh tŏ kon triu tơno 'nao minh sơnăm ưh kơ đei jĭ kiơ pơm tơmam soi 'buh, soh pơyơ̆r đei 'nhui 'bâu phu ăn kơ Kră Yang. 
NUM.29.3	Hơdai hăm tơmam pơyơ̆r phe 'ba iŏk tơpŭng jrâu bơlŭ hăm đak rơmă ôliwơ, pêng lăm mơjĭt êpha kơ rơmo dăm, 'bar lăm mơjĭt êpha kơ triu tơno, 
NUM.29.4	iŏk minh lăm mơjĭt êpha kơ rim lăm tơpơh tŏ kon triu tơno. 
NUM.29.5	Rôp minh pôm bơbe tơno wă pơyơ̆r pơm tơmam soi, wă huai iŏk đơ̆ng tơdrong yoch lu iĕm. 
NUM.29.6	Lu iĕm athei pơyơ̆r lu tơmam soi 'nâu 'nguaih kơ tơmam soi 'buh mă juăt rim năr lăm khei hơdai hăm pơyơ̆r tơpŭng phe 'ba, hăm tơmam soi 'buh juăt kơ đei ling-lang păng tơmam pơyơ̆r tơpŭng hơdai hăm tơmam huch, kiơ̆ thoi đei pơkă lê̆ boih kơ rim tơmam soi noh, na yua ŭnh soh đei 'nhui 'bâu phu ăn kơ Kră Yang.
NUM.29.7	Năr mơjĭt lăm khei tơpơh 'nâu, lu iĕm akŭm hơdai 'lơ̆ng rơgoh tih, lu iĕm athei pơjuăt pơmat akâu iĕm kơdih, a lu iĕm ưh kơ gơh jang minh tơdrong kiơ gah sĕch akar ôh. 
NUM.29.8	Lu iĕm athei pơyơ̆r minh pôm rơmo dăm, minh pôm triu tơno păng tơpơh tŏ kon triu tơno 'nao lăp minh sơnăm, ưh kơ đei jĭ kiơ, pơm tơmam soi 'buh pơyơ̆r 'bâu phu ăn kơ Kră Yang. 
NUM.29.9	Tơmam soi phe 'ba iŏk tơpŭng jrâu hăm đak rơmă ôliwơ, tuh pêng lăm mơjĭt êpha kơ rơmo dăm, 'bar lăm mơjĭt êpha kơ triu tơno. 
NUM.29.10	Minh lăm mơjĭt êpha kơ rim kon triu tơno. 
NUM.29.11	Lu iĕm athei rôp minh pôm bơbe tơno wă pơm tơmam soi huai yoch; 'nguaih kơ tơmam soi huai tơdrong yoch tơmam soi 'buh mă juăt rim năr păng tơmam soi pơyơ̆r phe 'ba, hăm tơmam soi huch.
NUM.29.12	Lăm năr mơjĭt-pơđăm khei tơpơh lu iĕm athei akŭm tih 'lơ̆ng rơgoh, 'nĕ kơ jang minh tơdrong jang kiơ gah sĕch akar, iĕm athei pơm giĕng bơsŭn kơ Kră Yang lăm tơpơh năr. 
NUM.29.13	Lu iĕm athei rôp mơjĭt-pêng tŏ rơmo dăm, 'bar tŏ triu tơno păng mơjĭt-puăn tŏ kon triu tơno 'nao minh sơnăm, huay kơ jĭ kiơ, pơm tơmam soi 'buh, soh hăm ŭnh đei 'nhui 'bâu phu ăn kơ Kră Yang. 
NUM.29.14	Tơmam pơyơ̆r phe 'ba, b iŏk tơpŭng jrâu bơlŭ hăm đak rơmă ôliwơ, pêng lăm mơjĭt êpha kơ rim rơmo dăm, 'bar lăm mơjĭt kơ rim triu tơno, 
NUM.29.15	păng minh lăm mơjĭt kơ rim kon triu tơno. 
NUM.29.16	Lu iĕm kư̆m athei rôp minh pôm bơbe tơno pơm tơmam soi wă huai đơ̆ng yoch, 'nguaih kơ tơmam soi pơyơ̆r mă juăt ling-lang păng tơmam pơyơ̆r phe 'ba păng tơmam soi huch hai.
NUM.29.17	Lăm năr mă 'bar, lu iĕm athei pơyơ̆r mơjĭt-'bar tŏ rơmo dăm, 'bar tŏ triu tơno, mơjĭt-puăn tŏ kon triu tơno 'nao minh sơnăm, huay kơ jĭ kiơ, 
NUM.29.18	hăm tơmam pơyơ̆r phe 'ba pơm tơmam soi huch kơ rơmo dăm, triu tơno păng kon triu tơno, kiơ̆ thoi juăt kơ soi pơyơ̆r lu tơmam soi noh. 
NUM.29.19	Lu iĕm kư̆m athei rôp minh pôm bơbe tơno wă pơm tơmam soi huai đơ̆ng yoch 'nguaih kơ tơmam soi 'buh păng tơmam soi phe 'ba păng tơmam soi huch hai juăt pơyơ̆r ling-lang.
NUM.29.20	Năr mă pêng lu iĕm athei pơyơ̆r mơjĭt-mônh tŏ rơmo dăm, 'bar tŏ triu tơno, mơjĭt-puăn tŏ triu tơno 'nao minh sơnăm, ưh kơ đei jĭ kiơ. 
NUM.29.21	Hơdai hăm tơmam soi pơyơ̆r phe 'ba păng tơmam soi huch kơ rim rơmo dăm, kơ rim triu tơno păng rim kon triu, tơno kiơ̆ kơ thoi juăt kơ soi pơyơ̆r. 
NUM.29.22	Lu iĕm kư̆m athei rôp minh pôm bơbe tơno wă pơm tơmam soi huai tơdrong yoch, 'nguaih kơ tơmam soi 'buh hơdai lu tơmam soi pơyơ̆r phe 'ba păng tơmam soi huch hai mă juăt kơ pơyơ̆r ling-lang.
NUM.29.23	Năr mă puăn lu iĕm athei pơyơ̆r mơjĭt tŏ rơmo dăm, 'bar tŏ triu tơno, mơjĭt-puăn tŏ kon triu tơno 'nao minh sơnăm, huay kơ jĭ kiơ, 
NUM.29.24	hăm tơmam soi pơyơ̆r phe 'ba păng tơmam soi huch hai, kơ rim rơmo dăm, kơ rim triu tơno păng kơ rim kon triu tơno, kiơ̆ kơ thoi đei juăt kơ soi pơyơ̆r boih. 
NUM.29.25	Lu iĕm kư̆m athei rôp minh pôm bơbe tơno pơm tơmam soi huai đơ̆ng yoch, 'nguaih kơ tơmam soi 'buh hơdai lu tơmam soi pơyơ̆r phe 'ba păng tơmam soi huch hai mă juăt kơ pơyơ̆r ling-lang.
NUM.29.26	Năr mă pơđăm, lu iĕm athei pơyơ̆r tơsĭn tŏ rơmo dăm, 'bar tŏ triu tơno, mơjĭt-puăn tŏ kon triu tơno 'nao minh sơnăm, huay kơ jĭ kiơ. 
NUM.29.27	Hăm tơmam soi pơyơ̆r phe 'ba păng tơmam soi huch hai kơ rim rơmo dăm, kơ rim triu tơno păng rim kon triu tơno, kiơ̆ thoi juăt kơ soi pơyơ̆r boih. 
NUM.29.28	Lu iĕm athei rôp minh pôm bơbe tơno pơm tơmam soi huai đơ̆ng yoch, 'nguaih kơ tơmam soi 'buh hăm tơmam soi pơyơ̆r phe 'ba păng tơmam soi huch hai mă juăt kơ pơyơ̆r ling-lang.
NUM.29.29	Năr mă tơdrâu lu iĕm athei pơyơ̆r tơhngam tŏ rơmo dăm, 'bar tŏ triu tơno, mơjĭt-puăn tŏ kon triu tơno 'nao minh sơnăm, huay kơ jĭ kiơ, 
NUM.29.30	Hăm tơmam soi pơyơ̆r phe 'ba păng tơmam soi huch hai, kơ rim rơmo dăm, rim kơ triu tơno păng kon triu, kiơ̆ thoi juăt soi pơyơ̆r boih. 
NUM.29.31	Lu iĕm athei rôp minh pôm bơbe tơno pơm tơmam soi huai đơ̆ng yoch, 'nguaih kơ tơmam soi pơyơ̆r phe 'ba păng tơmam soi huch hai kơ rim rơmo dăm, kơ rim triu tơno păng kơ rim kon triu tơno, kiơ̆ kơ thoi juăt kơ soi pơyơ̆r boih.
NUM.29.32	Năr mă tơpơh, lu iĕm athei pơyơ̆r tơpơh tŏ rơmo dăm, 'bar tŏ triu tơno, mơjĭt-puăn tŏ kon triu tơno 'nao minh sơnăm, ưh kơ đei jĭ kiơ, 
NUM.29.33	hăm tơmam soi pơyơ̆r phe 'ba păng tơmam soi huch hai kơ rim rơmo dăm, kơ rim triu tơno, kơ rim kon triu tơno kiơ̆ thoi mă juăt kơ soi pơyơ̆r boih. 
NUM.29.34	Lu iĕm kư̆m athei rôp minh pôm bơbe tơno, pơm tơmam soi huai đơ̆ng yoch, 'nguaih kơ tơmam soi 'buh hăm tơmam soi pơyơ̆r phe 'ba păng hăm tơmam soi huch hai mă juăt kơ pơyơ̆r ling-lang.
NUM.29.35	Năr mă tơhngam, lu iĕm athei akŭm tih; ưh kơ gơh jang minh tơdrong jang kiơ kơ sĕch akar; 
NUM.29.36	athei rôp minh pôm rơmo dăm, minh pôm triu tơno păng tơpơh tŏ kon triu tơno 'nao minh sơnăm, huay kơ đei jĭ kiơ, pơyơ̆r pơm tơmam soi 'buh đei 'nhui 'bâu phu ăn kơ Kră Yang, 
NUM.29.37	hăm tơmam soi pơyơ̆r phe 'ba păng tơmam soi huch kơ rim rơmo dăm, kơ rim triu tơno păng kơ rim kon triu tơno kiơ̆ thoi mă juăt kơ soi pơyơ̆r boih. 
NUM.29.38	Lu iĕm kư̆m athei rôp minh pôm bơbe tơno wă pơm tơmam soi huai đơ̆ng yoch, 'nguaih kơ tơmam soi 'buh mă juăt kơ pơm ling-lang, hăm tơmam soi pơyơ̆r phe 'ba păng tơmam soi huch et hai.
NUM.29.39	Noh boih mă tơmam soi lu iĕm athei soi pơyơ̆r ăn kơ Kră Yang lăm năr iĕm soi sơmah tih, wă pơm tơmam soi 'buh, tơmam soi pơyơ̆r phe 'ba, tơmam soi huch păng tơmam soi pơyơ̆r 'blŏk bơnê hiôk-hian, 'nguaih kơ tơmam soi mă đêl pơkă păng lu tơmam soi pơyơ̆r hăm jơhngơ̆m hiôk lu iĕm. 
NUM.29.40	Môis roi kơ lu bơngai Isơrael dôm tơdrong mă Kră Yang đei pơkă athei sư.
NUM.30.1	Môis kư̆m khan kơ lu yŏng pơgơ̆r bơngai Isơrael thoi âu: 'Nâu mă nơ̆r Kră Yang đei khan: 
NUM.30.2	Tơdah đei minh 'nu bơngai drŏ-nglo wă pơkă pơkăm hăm Kră Yang tơdrong kiơ sư athei pơm mă keh nơ̆r đêl pơkăm noh.
NUM.30.3	Dah đei minh 'nu drŏ-kăn, kơplah sư oei 'lơ̆p oei lăm hnam 'bă sư, đei pơma pơkă pơkăm hăm Kră Yang tơdrong kiơ. 
NUM.30.4	Tơdah 'bă sư băt boih tơdrong nơ̆r sư pơkă pơkăm păng sư chu pŭ iŏk, lei na sư athei pơm mă 'blep đêl nơ̆r sư pơkă pơkăm noh. 
NUM.30.5	Tơdah 'bă sư kơtơ̆ng na khă hloi kon sư 'bơ̆t sư băt lei na nơ̆r kon sư pơkă pơkăm noh kon sư huay pă pŭ boih. Kră Yang gô mơnat kơ sư yua kơ 'bă sư khă găn.
NUM.30.6	Tơdah bơngai drŏ-kăn noh đei klo boih, kơplah sư đei nơ̆r pơkă dah đơ̆ng 'bơ̆r sư pơma pơkăm, minh tơdrong kiơ, 
NUM.30.7	tơdah klo sư kơtơ̆ng tơdrong noh, mă-lei ưh kơ đei pơma kiơ hăm sư lăm năr sư kơtơ̆ng, lei nơ̆r pơkăm noh oei đei păng wei jơhngơ̆m sư đei pơkă boih kơdih akâu sư pŭ iŏk gô oei đei. 
NUM.30.8	Mă-lei dah klo sư băt tơdrong noh, na khă sư, thoi noh nơ̆r sư pơkă noh ưh pă sĭt, gô hiong tôch mă nơ̆r ayơ sư pơma 'bơm ưh kơ đei tơchĕng đơ̆ng 'bơ̆r sư, yua kơ noh na sư chu pŭ, na Kră Yang gô mơnat ăn kơ sư.
NUM.30.9	Nơ̆r pơkă pơkăm lu bơngai drŏ-kăn adro klo lôch păng lu drŏ-kăn adro pơ̆ng, dôm tơdrong kiơ mă sư pơkăm gô oei đei.
NUM.30.10	Tơdah minh 'nu bơngai drŏ-kăn đei pơkă boih lăm hnam klo sư, dah đei pơma pơkăm hăm jơhngơ̆m tơdrong kiơ, 
NUM.30.11	păng dah klo sư băt boih tơdrong 'nei, mă-lei huay kơ pơma kơ sư, huay kơ khă sư, lei bơngai drŏ-kăn noh athei pơm kiơ̆ kơ tơdrong mă đêl sư pơkă păng tơdrong mă sư đei pơkăm oei sĭt. 
NUM.30.12	Tơdah klo sư băt boih, lei dôm tơdrong đêl sư pơkă păng tơdrong đêl sư pơkăm noh kư̆m huay pă đei jô̆ boih; lei na dôm tơdrong đêl sư pơkă pơkăm Kră Yang kư̆m mơnat ăn huay pă jô̆ yo kơ tơdrong noh. 
NUM.30.13	Klo sư jô̆ yoch dah huay dôm tơdrong sư đei pơkă pơkăm hăm dih kâu sư. 
NUM.30.14	Dah klo sư oei huay kơ jô̆ yoch đunh truh dơning, klo sư wei kơjăp mă sư băt boih tơdrong noh. 
NUM.30.15	Tơdah klo sư băt mă-lei gô đunh boih na khan, lei klo sư gô pŭ iŏk tơdrong yoch akăn sư.
NUM.30.16	Noh boih dôm tơdrong juăt mă Kră Yang đei khan ăn kơ Môis gah klo kăn, dah 'bă hăm kon drŏ-kăn sư, kơplah oei 'lơ̆p oei lăm hnam 'bă sư.
NUM.31.1	Kră Yang khan dơ̆ng kơ Môis thoi âu: 
NUM.31.2	Năm blah bĕ adrĕch Madian pơm 'mong ăn kơ adrĕch bơngai Isơrael; đơ̆ng noh na ih gô wih brŏk hơdai 'bok yă. 
NUM.31.3	Thoi noh, Môis khan tơbăt ăn kơ kon pơlei thoi âu: Lăm lu iĕm athei hơmet hơlă đao kơtuang năm blah adrĕch Madian wă pơm 'mong ăn kơ Kră Yang.
NUM.31.4	Rim adrĕch Isơrael athei wơh minh-rơbâu 'nu linh năm tơblah. 
NUM.31.5	Thoi noh, lăm adrĕch Isơrael đei rơih iŏk kư̆ minh adrĕch minh-rơbâu 'nu linh, đei mơjĭt-'bar rơbâu 'nu bơngai hơmet 'brơ̆m, đao, kơtuang năm tơblah. 
NUM.31.6	Môis wơh mơjĭt-'bar rơbâu 'nu noh năm tơblah, wă khan wơh minh-rơbâu 'nu đơ̆ng lăm rim adrĕch, hơdai hăm Phinêhas, kon drŏ-nglo Êlêasar, 'bok soi, sư chĕp ba tơmam tơblah păng keng wă hlôm krao đơ̆ng lăm anih rơgoh. 
NUM.31.7	Thoi noh, lu sư tơblah băl hăm bơngai Madian, thoi Kră Yang đei khan kơ Môis păng pơlôch đĭ lu kon drŏ-nglo.
NUM.31.8	Lu sư kư̆m pơlôch pơđăm 'nu pơtao Madian hơdai hăm lu bơngai mă lu sư đei pơlôch boih, anăn pơđăm 'nu pơtao noh, Êwi, Rêkem, Sur, Hur păng Reba, kư̆m iŏk đao pơlôch Balaam, kon drŏ-nglo Bêôr. 
NUM.31.9	Lu bơngai Isơrael rôp ba lu bơngai drŏ-kăn păng lu kon hơ'lơ̆p Madian, rôp iŏk đĭ lu sem dơrong, triu păng đĭ-đăng tơmam mŭk măk lu sư. 
NUM.31.10	Soh đĭ lu pơlei tih lu hnam oei, lu bơngai Madian, 
NUM.31.11	kư̆m chĕp iŏk pơđĭ dôm lu mŭk tơmam mă đơ̆ng lu sư blah iŏk, mă tơmam dah bơngai. 
NUM.31.12	Lu sư chông păng chĕp ba pơđĭ bơngai dah lu mŭk tơmam mă đơ̆ng lu sư blah iŏk ăn kơ Môis păng Êlêasar, 'bok soi păng ăn kơ lu adrĕch bơngai Isơrael oei tơ kơđông tơ lăm tơmăn glă char Môap, jê̆ đak Krong Jôrđăn, tơklă pơlei Jêrikô.
NUM.31.13	Môis, Êlêasar 'bok soi păng đĭ-đăng lu yŏng pơgơ̆r năm tơ'bơ̆p lu linh tơ đaih kơ kơđông linh. 
NUM.31.14	Môis sư hil kơ lu yŏng, wă khan lu yŏng pơgơ̆r linh lăm minh-rơbâu păng yŏng pơgơ̆r lăm minh-hrĕng 'nu linh mă 'nao brŏk đơ̆ng tơblah 'nâu. 
NUM.31.15	Môis khan kơ lu sư thoi âu: Lu iĕm oei rong lu bơngai drŏ-kăn oei arih hă? 
NUM.31.16	To, lu sư noh boih mă kiơ̆ đon hơlĕnh Balaam pơhlŭ kon pơlei Isơrael pơm yang kơkuh kơ Pêôr păng yoch tih 'bơ̆t anăp Kră Yang; đơ̆ng tơdrong yoch noh boih pơm ăn kơ kon pơlei Isơrael đei tơdrong gleh truh, 
NUM.31.17	Thoi noh dang ei, pơlôch bĕ đĭ lu kon drŏ-nglo hơ'lơ̆p păng pơlôch đĭ hloi lu bơngai drŏ-kăn mă đei 'bĭch hăm drŏ-nglo boih; 
NUM.31.18	mă-lei 'nĕ pơlôch lu bơngai drŏ-kăn mă tam mă đei 'bĭch hơdai hăm drŏ-nglo.
NUM.31.19	Bĕ gah lu iĕm athei, 'bĭch tơ 'nguaih kơ kơđông lăm tơpơh năr. Bu mă đei pơlôch minh 'nu bơngai dah pel hơtŭt 'bơm akâu bơngai lôch, dah bơngai mă bơ̆n đei rôp, athei ming hơmet akâu mă rơgoh lăm năr mă pêng păng năr mă tơpơh. 
NUM.31.20	Kŭm athei pih hơbĕn ao mă rơgoh, athei ôp đĭ dôm tơmam đe pơm păng akar păng sŏk bơbe păng dôm lu tơmam đe pơm păng 'long.
NUM.31.21	Êlêasar, 'bok soi, khan kơ lu linh 'nao brŏk đơ̆ng tơblah thoi âu: 'Nâu tơdrong juăt bơtho đơ̆ng Kră Yang đei khan kơ Môis: 
NUM.31.22	Hu, maih, kong, bơsei, kem bơlơ̆k, 
NUM.31.23	wă khan dôm lu tơmam mă gơh 'buh lăm ŭnh, lu iĕm athei 'buh lăm ŭnh wă kơ goh, mă-lei đe kư̆m yua đak wă ôp sư rơgoh, gah tơmam kiơ mă ưh kơ gơh kơ 'buh lăm ŭnh, athei tong sư lăm đak ôp 'mê̆-'mach. 
NUM.31.24	Năr mă tơpơh lu iĕm athei pih hơbĕn ao iĕm, lei na sư goh; đơ̆ng noh na iĕm gơh mơ̆t lăm kơđông.
NUM.31.25	Kră Yang khan dơ̆ng kơ Môis thoi âu: 
NUM.31.26	Ăn kơ ih, hăm Êlêasar 'bok soi păng đĭ-đăng yŏng kơdră rim kơ adrĕch, athei chih jô̆ dôm tơmam mă iĕm đei blah iŏk đơ̆ng lu ayăt, mă bơngai dah sem dơrong, 
NUM.31.27	na asong tơmam noh ăn kơ lu iĕm bơngai mă năm tơblah păng asong ăn kơ đĭ-đăng khŭl tơpôl akŭm. 
NUM.31.28	Gah tơmam kơ lu linh năm tơblah, mă bơngai, dah rơmo, aseh iĕ dah triu, ih athei iŏk minh lăm pơđăm-hrĕng na akŭm pơyơ̆r ăn kơ Kră Yang; 
NUM.31.29	wă khan na iŏk minh puăt đơ̆ng lăm tơmam lê̆ kơ linh tơblah noh păng ăn kơ Êlêasar, 'bok soi, pơm tơmam pơyơ̆r ăn kơ Kră Yang. 
NUM.31.30	Mă oei minh puăt noh ăn kơ adrĕch Isơrael, mă bơngai, rơmo, aseh iĕ, dah triu, wă khan lu kon sem dơrong, ih kư̆ iŏk mưh đei pơđăm-jĭt ih iŏk minh 'măn lê̆ pha păng jao ăn kơ adrĕch Lêwi bơngai jang lăng Bơsŭn Anih Akŭm Kră Yang.
NUM.31.31	Môis păng Êlêasar, 'bok soi, pơm kiơ̆ thoi nơ̆r Kră Yang đei khan kơ Môis. 
NUM.31.32	Na, tơmam mă đơ̆ng lu linh blah iŏk đơ̆ng lu ayăt noh, tơdrâu-hrĕng tơpơh-jĭt pơđăm-rơbâu tŏ triu; 
NUM.31.33	tơpơh-jĭt 'bar-rơbâu rơmo, 
NUM.31.34	tơdrâu-jĭt mônh rơbâu aseh iĕ. 
NUM.31.35	Bơngai drŏ-kăn adruh tam băt kơ drŏ-nglo, đĭ-đăng đei pêng-jĭt 'bar-rơbâu 'nu.
NUM.31.36	Minh puăt đơ̆ng gah lu bơngai năm tơblah,
NUM.31.36	đei pêng-hrĕng pêng-jĭt tơpơh-rơbâu pơđăm-hrĕng tŏ triu, 
NUM.31.37	na pơyơ̆r ăn kơ Kră Yang tơdrâu-hrĕng tơpơh-jĭt pơđăm tŏ;
NUM.31.38	pêng-jĭt tơdrâu-rơbâu tŏ rơmo, na pơyơ̆r ăn kơ Kră Yang đei tơpơh-jĭt 'bar tŏ;
NUM.31.39	pêng-rơbâu pơđăm-hrĕng tŏ aseh iĕ păng na pơyơ̆r ăn kơ Kră Yang tơdrâu-jĭt mônh tŏ;
NUM.31.40	mơjĭt-tơdrâu rơbâu 'nu bơngai păng na pơyơ̆r ăn kơ Kră Yang pêng-jĭt 'bar 'nu,
NUM.31.41	Môis pơjao ăn kơ Êlêasar, 'bok soi, tơmam na jing tơmam pơyơ̆r ăn kơ Kră Yang, trŏ thoi nơ̆r Kră Yang đei khan kơ Môis.
NUM.31.42	Minh puăt tơmam noh ăn kơ adrĕch Isơrael mă Môis đei klah lê̆ boih minh puăt kơ lu linh năm tơblah, 
NUM.31.43	minh puăt 'nâu asong kơ khŭl akŭm, pêng-hrĕng pêng-jĭt tơpơh-rơbâu pơđăm-hrĕng tŏ triu, 
NUM.31.44	pêng-jĭt tơdrâu-rơbâu tŏ rơmo, 
NUM.31.45	pêng-jĭt rơbâu pơđăm-hrĕng tŏ aseh iĕ, 
NUM.31.46	păng mơjĭt-tơdrâu 'nu bơngai. 
NUM.31.47	Lăm minh puăt noh asong kơ adrĕch Isơrael, Môis klah lê̆ kư̆ lăm pơđăm-jĭt tŏ minh pôm, mă bơngai dah sem tơmam păng pơjao ăn kơ bơngai Lêwi wă bơ̆jang wei-lăng Bơsŭn Anih Akŭm Kră Yang, kiơ̆ trŏ thoi Kră Yang đei pơkă khan kơ sư.
NUM.31.48	Lu yŏng linh, wă khan yŏng pơgơ̆r minh-rơbâu 'nu linh păng yŏng pơgơ̆r minh-hrĕng 'nu linh, năm jê̆ Môis, 
NUM.31.49	na khan: Lu nhôn đĭch đam ih đei chih jô̆ boih linh, lu bơngai ala kơ lu nhôn pơgơ̆r, jô̆ tôm đĭ ưh kơ đei bu hiong. 
NUM.31.50	Rim 'nu lu nhôn chĕp ba maih mă đơ̆ng lu nhôn blah iŏk, rơbưn, kong, tơkhiĕn, le đon, kon kiơng, wă pơm tơmam pơyơ̆r ăn kơ Kră Yang wă huai đơ̆ng yoch 'bơ̆t anăp Sư. 
NUM.31.51	Môis păng Êlêasar 'bok soi iŏk maih păng đĭ-đăng dôm tơmam pơhrôp mă đei hling tuh boih. 
NUM.31.52	Đĭ-đăng lu maih păng tơmam pơyơ̆r mă đơ̆ng lu yŏng pơgơ̆r minh-rơbâu linh, yŏng pơgơ̆r minh-hrĕng linh na pơyơ̆r ăn kơ Kră Yang, jô̆ đĭ mơjĭt-tơdrâu rơbâu tơpơh-hrĕng pơđăm-jĭt seikơl. 
NUM.31.53	Rim 'nu linh năm tơblah kư̆m iŏk tơmam kơ sư kơdih mơ̆n. 
NUM.31.54	Thoi noh, Môis păng Êlêasar 'bok soi iŏk maih đơ̆ng yŏng pơgơ̆r minh-rơbâu linh păng đơ̆ng yŏng pơgơ̆r minh-hrĕng linh, na chĕp ba tơ Bơsŭn Anih Akŭm pơm tơmam wă kơ 'blŏk kơ lu adrĕch Isơrael 'bơ̆t anăp Kră Yang.
NUM.32.1	Kon sâu Rubên hăm kon sâu Gat đei lơ sem dơrong; 'bôh tơring char Jaser hăm char Gileat jing anih 'lơ̆ng trŏ kơ wei rong rơmo, triu. 
NUM.32.2	Na năm khan kơ Môis, Êlêasar 'bok soi păng bơngai pơgơ̆r Isơrael thoi âu: 
NUM.32.3	Pơlei Atarôt, Đibôn, Jaser, Nimra, Hesbôn, Êlêaleh, Sêbam, Nêbô păng pơlei Bêôn. 
NUM.32.4	Pơlei tơring mă Kră Yang ăn tơblah jei 'bơ̆t anăp lu tơpôl akŭm adrĕch Isơrael, noh jơ̆ minh tơring 'lơ̆ng trŏ kơ wei rong sem dơrong păng lu đĭch đam ih đei sem dơrong lơ. 
NUM.32.5	Pơma khan dơ̆ng: Tơdah lu nhôn gơh mơnat 'bơ̆t anăp ih, rŏ ăn kơ nhôn đĭch đam ih oei tơring âu jang sa, apinh 'nĕ ăn kơ lu nhôn ngĕ kơ mah tŏk hlôi pah to đak Krong Jôrđăn.
NUM.32.6	Mă-lei Môis tơl nơ̆r lu kon sâu Rubên păng Gat thoi âu: 'Nhŏng oh lu iĕm gô năm tơblah, na iĕm gô oei tơ âu hă? 
NUM.32.7	Liơ lu iĕm pơklai adrĕch Isơrael tơplih jơhngơ̆m, kuă kơ 'maih năm tơ dêh char mă Kră Yang đei ăn boih? 
NUM.32.8	Noh, yă 'bok lu iĕm kư̆m pơm thoi noh sơ̆ kơplah lu sư oei 'bơ̆t Kades Barnêa, inh wơh lu sư năm chop lăng dêh char. 
NUM.32.9	Lu yă 'bok iĕm tŏk năm truh tơ thŭng kuĕl Êskôl, lăng 'bôh tơring char, na pơhlŭ pơm ăn kơ adrĕch Isơrael tơplih jơhngơ̆m kuă kơ năm mơ̆t tơ lăm dêh char mă Kră Yang ăn. 
NUM.32.10	Lăm noh hloi, Kră Yang hil mĭl păng sư pơkă khan: 
NUM.32.11	Lu bơngai mă lĕch đơ̆ng dêh char Êyiptơ, iŏk đơ̆ng 'bar-jĭt sơnăm tơ kơpơ̆ng, gô ưh kơ 'bôh ôh dêh char mă Inh đei pơkă pơ'ngam wă ăn kơ Abraham, Isăk, Jakôp, yua kơ lu bơngai noh ưh kơ kiơ̆ Inh tơnăp, 
NUM.32.12	lăp Kalep kon drŏ-nglo Jêphunê bơngai Kênisit păng Jôsuê kon drŏ-nglo Nun, yua kơ bre sư kiơ̆ Kră Yang tơnăp đĭ jơhngơ̆m. 
NUM.32.13	Thoi noh, tơdrong Kră Yang hil mĭl dêh kơ lu adrĕch bơngai Isơrael, na sư ăn kơ lu đe noh yak thông huang lăm char glă noh puăn-jĭt sơnăm, dĭng mă đĭ-đăng jơhnơr lu bơngai pơm kơnê̆ 'bơ̆t anăp Kră Yang lôch đĭ. 
NUM.32.14	'Nâu lu iĕm iung tơplih kơ 'bă lu iĕm, adrĕch bơngai kơnê̆ yoch, wă kơ rai pơthim tơdrong Kră Yang hil mĭl kơ lu adrĕch Isơrael dơ̆ng. 
NUM.32.15	Tơdah lu iĕm achăng lê̆ Sư, na Sư lê̆ lu adrĕch 'nâu oei hơnơ̆ng lăm char glă păng lu iĕm pơm ăn kơ adrĕch âu lôch đĭ.
NUM.32.16	Mă-lei lu đe noh năm tơ jê̆ Môis khan: Lu nhôn gô pơm hơdrong kơ lu sem dơrong păng pơlei tih ăn kơ lu kon hơ'lơ̆p nhôn; 
NUM.32.17	mă-lei lu nhôn gô chĕp tơmam tơblah yak năm 'bơ̆t anăp kon pơlei Isơrael dĭng lu nhôn ba lu sư truh tơ anih mă đei klah asong ăn kơ lu sư. Gah kon akăn lu nhôn lu sư gô oei lăm pơlei tih kơjăp yua hli kơ kon pơlei lăm dêh char âu. 
NUM.32.18	Lu nhôn ưh tam mă brŏk tơ hnam lu nhôn adrol kơ lu kon pơlei Isơrael tam mă iŏk teh jang sa. 
NUM.32.19	Lu nhôn ưh kơ đei kiơ lăm kon pơlei Isơrael oei pah to đak Krong Jôrđăn dah oei ataih đơ̆ng noh yua kơ lu nhôn đei teh jang sa tơ pah âu kơ đak Krong Jôrđăn, tơ gah hơlĕch.
NUM.32.20	Môis tơl lu sư khan: Tơdah lu iĕm pơm thoi noh, tơdah chĕp đao kơtuang wă năm tơblah 'bơ̆t anăp Kră Yang, 
NUM.32.21	tơdah lu iĕm chĕp đao kơtuang găn tŏk đak Krong Jôrđăn 'bơ̆t anăp Kră Yang, dĭng truh tơ layơ puh lê̆ đĭ lu ayăt đơ̆ng anăp Sư, 
NUM.32.22	păng tơdah dơning dơmônh char 'nâu blah iŏk 'bơ̆t anăp Kră Yang boih, iĕm wih brŏk 'bơ̆t anăp Kră Yang hăm kon pơlei Isơrael, lu iĕm ưh pă đei pơma kiơ păng teh âu gô jing teh iĕm jang sa 'bơ̆t anăp Kră Yang. 
NUM.32.23	Tơdah iĕm ưh kơ pơm kiơ̆ thoi noh, lu iĕm gô pơm yoch 'bơ̆t anăp Kră Yang, iĕm athei băt tơdrong yoch noh gô tuh tơ kơpal kơ̆l lu iĕm. 
NUM.32.24	Pơm pơjing lu pơlei tih ăn kơ lu kon hơ'lơ̆p iĕm păng kư̆m pơm hơdrong kơ lu sem dơrong iĕm păng pơm thoi iĕm đei pơkă.
NUM.32.25	Kon sâu Gat păng kon sâu Rubên khan dơ̆ng kơ Môis: Lu đĭch đam ih gô pơm kiơ̆ kơ yŏng nhôn pơkă athei. 
NUM.32.26	Kon hơ'lơ̆p, lu akăn nhôn, khŭl triu păng đĭ-đăng lu sem dơrong lu nhôn gô oei tơ lăm pơlei tih tơ tơring char Gileat âu; 
NUM.32.27	mă-lei đĭ-đăng lu đĭch đam ih gô chĕp đao hơlă, tŏk tơ pah to, răp găn păng năm tơblah 'bơ̆t anăp Kră Yang, kiơ̆ thoi yŏng nhôn đei tơtă.
NUM.32.28	Thoi noh, gah tơdrong 'nâu Môis đei tơtă ăn kơ Êlêasar, 'bok soi, tơtă ăn kơ Jôsuê kon drŏ-nglo Nun păng tơtă ăn kơ lu yŏng kơdră rim adrĕch bơngai Isơrael, 
NUM.32.29	na khan: Tơdah kon sâu Gat păng kon sâu Rubên chĕp đao hơlă tŏk găn đak Krong Jôrđăn hăm lu iĕm wă năm tơblah 'bơ̆t anăp Kră Yang păng tơdah dêh char noh jei lu iĕm, lei lu iĕm athei ăn kơ lu sư teh tơring Gileat jing teh lu sư jang sa. 
NUM.32.30	Mă-lei tơdah lu sư ưh kơ đei tŏk găn đak Krong chĕp đao hơlă hơdai iĕm, lei asong lu sư teh jang sa lăm dêh char Kanaan đĕch.
NUM.32.31	Sâu Gat păng sâu Rubên tơl khan: Lu nhôn pơm kiơ̆ tơdrong kiơ mă Kră Yang đei tơtă khan hăm đĭch đam ih. 
NUM.32.32	Lu nhôn gô chĕp đao hơlă tơmam tơblah tŏk yak rok anăp Kră Yang mơ̆t lăm dêh char Kanaan; mă-lei lu nhôn gô iŏk teh jang sa tơ pah âu đak Krong Jôrđăn.
NUM.32.33	Thoi noh, na Môis ăn kơ kon sâu Gat, kon sâu Rubên păng ăn minh puăt kơ kon sâu Manase, kon drŏ-nglo Jôsep, dêh char Sihôn, pơtao Amôrit păng dêh char Ôk pơtao char Basan, wă khan dêh char hăm pơlei tih sư păng lu pơlei iĕ lăm tơring oei tăp dăr.
NUM.32.34	Kon sâu Gat tơiung ming pơlei Dihôn, Atarôt păng pơlei Arôe, 
NUM.32.35	pơlei Atrôt Sôgan, pơlei Jaser, pơlei Jôbêha, 
NUM.32.36	pơlei Bêt Nimra păng pơlei Bêt Haran, pơlei tih đei dur war kơjăp păng đei hơdrong sem dơrong hai. 
NUM.32.37	Kon sâu Rubên tơiung ming pơlei Hesbôn, Êlêaleh, Kiriathim, 
NUM.32.38	pơlei Nêbô, pơlei Baal Mêôn, anăn kơ rim pơlei sư đei tơplih păng Sipma; păng krao anăn plơ̆ng pơlei ayơ mă lu sư đei pơdơ̆ng, 
NUM.32.39	kon sâu Maki, kon drŏ-nglo Manase, năm blah iŏk tơring char Gileat păng puh tơweh lê̆ lu bơngai Amôrit lĕch. 
NUM.32.40	Thoi noh, Môis ăn tơring char Gileat kơ kon sâu Maki, kon drŏ-nglo Manase, lu sư oei tơ noh. 
NUM.32.41	Jair, kon sâu Manase, năm blah iŏk lu pơlei iĕ đơ̆ng kon pơlei adrĕch Amôrit, krao hloi anăn pơlei Hawôt Jar. 
NUM.32.42	Nôba năm blah iŏk pơlei tih Kênat hăm lu pơlei iĕ sư na krao hloi anăn pơlei Nôba kiơ̆ kơ anăn sư kơdih.
NUM.33.1	'Nâu anih lu bơngai Isơrael yak păng pơdơh đơ̆ng rŏng kơ lu sư lĕch đơ̆ng dêh char Êyiptơ kiơ̆ kơ khŭl sư, đei Môis păng Arôn pơgơ̆r wei-lăng. 
NUM.33.2	Môis chu kiơ̆ nơ̆r Kră Yang tơtă chih jô̆ anih trong lu kon pơlei yak năm, hăm chih jô̆ kiơ̆ kơ anih lu sư pơdơh. Thoi noh 'nâu lu anih lu sư pơdơh păng trong lu sư yak năm.
NUM.33.3	Lăm năr mơjĭt-pơđăm khei mônh, năr đơ̆ng rŏng kơ năr giĕng năm brih lu sư pơtơm yak đơ̆ng pơlei Ramese, lu sư yak hmă ưh kơ hli tơm măt lu kon pơlei bơngai Êyiptơ 'bôh. 
NUM.33.4	Bơngai Êyiptơ oei 'bŭ kon lu sư mă đơ̆ng Kră Yang pơlôch, đĭ-đăng kon kơdră: Kră Yang phak lu yang lu sư.
NUM.33.5	Kon pơlei Isơrael lĕch đơ̆ng pơlei Ramese năm pơm pơlei pơdơh tơ Sukôt;
NUM.33.6	lĕch đơ̆ng pơlei Sukôt lu sư pơm pơlei pơdơh tơ Êtham, oei tơ jih kơ thŭng tơmăn glă.
NUM.33.7	Lĕch đơ̆ng Êtham yak dăr gah Pi Hahirôt, gah hơlĕch pơlei Baal Sêphôn; păng pơm pơlei pơdơh tơ Mikdôl.
NUM.33.8	Kon pơlei lê̆ Pi Hahirôt, yak rok lăm đak dơsĭ truh tơ thŭng tơmăn glă, yak pêng năr kơ trong lăm char glă Êtham, đơ̆ng noh lu sư pơm pơlei pơdơh tơ Mara.
NUM.33.9	Yak đơ̆ng Mara truh tơ Êlim; tơ Êlim đei mơjĭt-'bar tŏ tu đak mơlĕch păng tơpơh-jĭt tơnơm 'long gol, na pơm pơlei pơdơh tơ noh.
NUM.33.10	Kon pơlei năm đơ̆ng Êlim oei pơdơh jê̆ đak Dơsĭ 'Brê,
NUM.33.11	lu sư weh đơ̆ng đak dơsĭ 'brê năm pơm pơlei oei pơdơh tơ thŭng tơmăn glă Sin;
NUM.33.12	lu sư weh đơ̆ng tơmăn glă Sin năm pơm pơlei oei pơdơh tơ Dôpkah;
NUM.33.13	weh đơ̆ng Dôpkah năm pơm pơlei oei pơdơh tơ Alus;
NUM.33.14	weh đơ̆ng Alus năm pơm pơlei oei pơdơh tơ Rêphiđim, tơ anih noh đak ưh kơ đei ôh ăn kơ lu kon pơlei nhă.
NUM.33.15	Kon pơlei adrĕch Isơrael lĕch đơ̆ng Rêphiđim năm pơm pơlei oei pơdơh tơ thŭng glă Sinai.
NUM.33.16	Năm đơ̆ng thŭng glă Sinai năm pơm pơlei oei pơdơh tơ Kibrôt Hatawa.
NUM.33.17	Weh đơ̆ng Kibrôt Hatawa năm pơm pơlei oei pơdơh tơ Haserôt;
NUM.33.18	weh đơ̆ng Haserôt năm pơm pơlei oei pơdơh tơ Ritma;
NUM.33.19	weh đơ̆ng Ritma năm pơm pơlei oei pơdơh tơ Rimon Pêres;
NUM.33.20	weh đơ̆ng Rimon Pêres năm pơm pơlei oei pơdơh tơ Lipna;
NUM.33.21	weh đơ̆ng Lipna năm pơm pơlei oei pơdơh tơ Risa;
NUM.33.22	weh đơ̆ng Risa năm pơm pơlei oei pơdơh tơ Kêlêhata;
NUM.33.23	weh đơ̆ng Kêlêhata năm pơm pơlei oei pơdơh 'bơ̆t kông Sêpher;
NUM.33.24	weh đơ̆ng kông Sêpher năm pơm pơlei oei pơdơh 'bơ̆t Harada;
NUM.33.25	weh đơ̆ng Harada năm pơm pơlei oei pơdơh tơ Makhêlôt;
NUM.33.26	weh đơ̆ng Makhêlôt năm pơm pơlei oei pơdơh tơ Tahat;
NUM.33.27	weh đơ̆ng Tahat năm pơm pơlei oei pơdơh tơ Têra;
NUM.33.28	weh đơ̆ng Têra năm pơm pơlei oei pơdơh tơ Mitka;
NUM.33.29	weh đơ̆ng Mitka năm pơm pơlei oei pơdơh tơ Hasmôna.
NUM.33.30	Lu sư weh đơ̆ng Hasmôna năm pơm pơlei oei pơdơh tơ Mosêrôt,
NUM.33.31	weh đơ̆ng Mosêrôt năm pơm pơlei oei pơdơh tơ Bênê Jakan,
NUM.33.32	weh đơ̆ng Bênê Jakan năm pơm pơlei oei pơdơh tơ Hôr Hagitgat.
NUM.33.33	Lu sư weh đơ̆ng Hôr Hagitgat năm pơm pơlei oei pơdơh tơ Jôtbata;
NUM.33.34	Lu sư weh đơ̆ng Jôtbata năm pơm pơlei oei pơdơh tơ Abrôna;
NUM.33.35	lu sư weh đơ̆ng Abrôna năm pơm pơlei oei pơdơh tơ Êsiôn Gêber;
NUM.33.36	weh đơ̆ng Êsiôn Gêber năm pơm pơlei oei pơdơh tơ Kades lăm thŭng tơmăn glă Jin;
NUM.33.37	lu sư weh đơ̆ng Kades năm pơm pơlei oei tơ kông Hôr tôch hơdral hăm dêh char Eđôm.
NUM.33.38	Arôn 'bok soi, kiơ̆ kơ Kră Yang tơtă sư tŏk tơ kơpal kông Hôr păng lôch hloi tơ kơpal kông noh, lăm năr mônh khei pơđăm, sơnăm mă puăn-jĭt đơ̆ng rŏng kơ kon pơlei Isơrael lĕch đơ̆ng dêh char Êyiptơ. 
NUM.33.39	Kơplah Arôn lôch tơ kơpal kông Hôr, sư arih đei minh-hrĕng 'bar-jĭt pêng sơnăm.
NUM.33.40	Kơplah noh, pơtao đe Arat, noh bơngai Kanaan, oei tơ gah gơal tơring Kanaan, kơtơ̆ng khan kon pơlei Isơrael wă truh.
NUM.33.41	Kon pơlei Isơrael năm đơ̆ng kông Hôr păng pơm pơlei oei pơdơh tơ Salmôna.
NUM.33.42	Weh đơ̆ng Salmôna năm pơm pơlei oei pơdơh tơ Punon;
NUM.33.43	lu sư weh đơ̆ng Punon năm oei pơdơh tơ Ôbôt;
NUM.33.44	lu sư weh đơ̆ng Ôbôt năm oei pơdơh tơ Iyê Abarim hơdral hăm teh đak Môap.
NUM.33.45	Weh đơ̆ng Iyê Abarim năm pơm pơlei oei pơdơh tơ Đibôn Gat;
NUM.33.46	weh đơ̆ng Đibôn Gat năm pơm pơlei oei pơdơh tơ Almôn-Diblatam. 
NUM.33.47	Weh đơ̆ng Almôn-Diblatam năm pơm pơlei oei pơdơh tơ kông Abarim tơ jê̆ Nêbô.
NUM.33.48	Lu sư weh đơ̆ng kông Abarim năm pơm pơlei oei pơdơh tơ lăm thŭng glă char Môap jê̆ đak Krong Jôrđăn, tơklă anăp pơlei Jêrikô. 
NUM.33.49	Lu sư pơdơh jê̆ đak Krong Jôrđăn iŏk đơ̆ng pơlei Bêt Jêsamôt truh tơ pơlei Abel Sitim lăm thŭng glă char Môap.
NUM.33.50	Kră Yang khan kơ Môis lăm thŭng glă char Môap jê̆ đak Krong Jôrđăn tơklă anăp pơlei Jêrikô thoi âu: 
NUM.33.51	Roi tơbăt bĕ kơ kon pơlei Isơrael thoi âu: Kơplah iĕm tŏk găn hlôi đak Krong Jôrđăn wă mơ̆t tơ lăm dêh char Kanaan boih. 
NUM.33.52	Puh bĕ pơđĭ kon pơlei oei lăm char noh đơ̆ng anăp lu iĕm, pơrăm pơđĭ lu rup yang mă lu sư mam hling kơtă păng kư̆m athei pơrăm lê̆ đĭ lu anih kơjung mă lu sư pơm yang. 
NUM.33.53	Lu iĕm gô iŏk hloi tơring char noh, oei hloi tơ noh teh noh Inh ăn kơ lu iĕm jang sa. 
NUM.33.54	Athei hlang lăng păng asong băl teh noh kiơ̆ kơ rim adrĕch 'bok lu iĕm. Adrĕch bu lơ, iĕm athei asong teh jang sa să 'biơ̆; adrĕch ayơ tŏ sĕt, iĕm asong lu sư iĕ 'biơ̆. Rim 'nu gô iŏk kiơ̆ kơ đei hlang lăng trŏ, iĕm kư̆ asong băl kiơ̆ adrĕch 'bok lu sư. 
NUM.33.55	Tơdah lu iĕm ưh kơ đei puh tơweh lu kon pơlei oei lăm tơring char noh đơ̆ng anăp iĕm, na lu bơngai mă lu iĕm oei rong lê̆ gô nhen thoi 'long suĕng trŏ lăm măt, kư̆m thoi jơla trŏ kơiĕng lu iĕm, lu sư gô pơrŭng lu iĕm bơngai mă oei lăm char sư noh; 
NUM.33.56	lei Inh gô pơrŭng lu iĕm thoi Inh đei wă pơm kơ lu sư mơ̆n.
NUM.34.1	Kră Yang khan dơ̆ng kơ Môis thoi âu: 
NUM.34.2	Khan tơbăt kơ kon pơlei Isơrael bĕ tơdrong 'nâu: Lu iĕm gô mơ̆t iŏk dêh char Kanaan jang sa, hơdral kơ dêh char noh thoi âu. 
NUM.34.3	Gah gơal hơdral lu iĕm, iŏk đơ̆ng tơmăn glă Yin, rok hơdral char Eđôm. Pơtơm đơ̆ng bơbah đak Dơsĭ 'Boh tơ gah hơlĕch. 
NUM.34.4	Hơdral 'nâu rok dăr kơ kông Akrabim, gah Yin păng tơ'bưh gah gơal Kades Barnêa; đơ̆ng noh truh tơ Hasar Ađar hơloh truh tơ Asmôn; 
NUM.34.5	đơ̆ng Asmôn rok weh gah đak glung Êyiptơ tơ'bưh tơ đak Dơsĭ tih.
NUM.34.6	Bĕ hơdral gah bơmơ̆t lu iĕm rok đak Dơsĭ Tih.
NUM.34.7	Hơdral lu iĕm gah yă-nơ̆m: Iŏk đơ̆ng đak Dơsĭ Tih dĭng truh tơ kông Hôr; 
NUM.34.8	iŏk đơ̆ng kông Hôr truh 'bơ̆t trong mơ̆t tơ pơlei Lebô Hamat, dĭng 'bơ̆t Sêđat. 
NUM.34.9	Rok truh tơ gah Siphrôn, hơdral tôch 'bơ̆t Hasar Ênan noh boih hơdral lu iĕm tơ gah yă-nơ̆m.
NUM.34.10	Gah hơlĕch hơdral lu iĕm iŏk đơ̆ng Hasar Ênan truh tơ Sêpham; 
NUM.34.11	đơ̆ng Sêpham jur truh tơ Ribla tơ gah hơlĕch kơ Ain; đơ̆ng noh jur tơ gah hơlĕch đak Dơsĭ Kinêret. 
NUM.34.12	Na tôch sư, truh jur tơ gah đak Krong Jôrđăn păng tơ'bưh tơ đak Dơsĭ 'Boh.
NUM.34.12	Noh boih hơdral dêh char iĕm, đei hơdral tăp dăr thoi noh.
NUM.34.13	Môis tơbăt nơ̆r tơtă 'nâu ăn kơ kon pơlei adrĕch Isơrael thoi âu: Noh boih dêh char mă lu iĕm gô hlang lăng iŏk asong băl kiơ̆ thoi nơ̆r Kră Yang đei khan ăn kơ tơsĭn adrĕch păng minh puăt adrĕch Manase. 
NUM.34.14	Yua kơ adrĕch kon sâu Rubên, kiơ̆ kơ 'bok sư kơdih păng adrĕch kon sâu Gat, kiơ̆ kơ 'bok sư kơdih, hăm minh puăt adrĕch Manase đei iŏk boih teh jang sa kơ sư kơdih. 
NUM.34.15	'Bar adrĕch păng minh puăt adrĕch 'nâu đei iŏk boih teh jang sa oei tơ paih âu gah hơlĕch đak Krong Jôrđăn, tơklă pơlei Jêrikô tơ gah măt 'năr lĕch.
NUM.34.16	Kră Yang khan dơ̆ng kơ Môis thoi âu: 
NUM.34.17	'Nâu anăn lu bơngai wă asong teh tơring Êlêasar 'bok soi păng Jôsuê kon drŏ-nglo Nun. 
NUM.34.18	Ăn kơ lu iĕm chă rơih minh 'nu kơdră pơgơ̆r đơ̆ng lăm rim adrĕch wă kơ lu sư năm tơgŭm chă asong teh oei jang sa.
NUM.34.19	'Nâu anăn lu sư:
NUM.34.19	Lăm adrĕch Juđa,
NUM.34.19	đei Kalep, kon drŏ-nglo Jêphunê;
NUM.34.20	Gah adrĕch kon sâu Simêôn,
NUM.34.20	Sêmuel kon drŏ-nglo Amihut;
NUM.34.21	gah adrĕch kon sâu Bênjamin,
NUM.34.21	Êlidat kon drŏ-nglo Kislon;
NUM.34.22	đơ̆ng adrĕch kon sâu Đan,
NUM.34.22	minh 'nu yŏng kơdră anăn sư Buki, kon drŏ-nglo Jogli;
NUM.34.23	đơ̆ng adrĕch Manase kon Jôsep,
NUM.34.23	đei minh 'nu yŏng kơdră Haniel kon drŏ-nglo Ephôt;
NUM.34.24	đơ̆ng adrĕch Êphraim kon drŏ-nglo Jôsep
NUM.34.24	đei minh 'nu yŏng kơdră Kêmuel kon drŏ-nglo Siptan;
NUM.34.25	đơ̆ng adrĕch kon drŏ-nglo Sabulôn
NUM.34.25	đei minh 'nu yŏng kơdră Êlisaphan kon drŏ-nglo Parnak;
NUM.34.26	đơ̆ng adrĕch kon drŏ-nglo Isakar
NUM.34.26	đei minh 'nu yŏng kơdră anăn sư Paltiel kon drŏ-nglo Asan;
NUM.34.27	đơ̆ng adrĕch kon drŏ-nglo Aser
NUM.34.27	đei minh 'nu yŏng kơdră, anăn sư Ahihut kon drŏ-nglo Sêlômi;
NUM.34.28	đơ̆ng adrĕch kon sâu Neptali,
NUM.34.28	đei minh 'nu yŏng kơdră anăn sư Pêdahel kon drŏ-nglo Amihut.
NUM.34.29	Lu đe âu boih Kră Yang pơkă athei lu sư klah asong teh jang sa kơ lu kon pơlei adrĕch bơngai Isơrael lăm char Kanaan.
NUM.35.1	Kră Yang khan kơ Môis 'bơ̆t lăm thŭng glă char Môap jê̆ đak Krong Jôrđăn tơklă anăp pơlei Jêrikô: 
NUM.35.2	Tơtă bĕ kơ lu kon sâu adrĕch Isơrael wă kơ lu sư klah asong ăn teh đơ̆ng lu sư đei, kơ lu bơngai Lêwi oei tơ lăm pơlei tih; păng asong ăn hloi teh kơ lu sư tơ tăp dăr kơ pơlei tih noh, 
NUM.35.3	Bơngai Lêwi lu sư gô đei oei lăm lu pơlei tih; na teh 'nhĕt tăp dăr kơ pơlei tih noh lê̆ kơ khŭl sem dơrong lu sư sa. 
NUM.35.4	Teh mă tăp dăr kơ pơlei tih lu iĕm ăn kơ lu adrĕch adrung bơngai Lêwi noh minh-rơbâu hơgăt tăp dăr, iŏk đơ̆ng dur pơlei truh tơ 'nguaih. 
NUM.35.5	Lei na lu iĕm athei pơtŏ, gah 'nguaih kơ dur pơlei năm tơ gah hơlĕch noh 'bar-rơbâu hơgăt, năm tơ gah gơal 'bar-rơbâu hơgăt, năm tơ gah bơmơ̆t 'bar-rơbâu hơgăt, năm tơ gah yă-nơ̆m kư̆m 'bar-rơbâu hơgăt; lei pơlei tih noh tŏk-bŏk. Noh boih teh 'măn lê̆ kơ lu bơngai adrĕch Lêwi mă oei lăm pơlei tih.
NUM.35.6	Lu pơlei tih lu iĕm gô asong ăn kơ lu bơngai adrĕch Lêwi, gô đei tơdrâu tŏ pơlei tih wă ôn kơ'nơp mă lu iĕm athei tơ'bôh ăn kơ lu sư, wă kơ lu bơngai mă pơlôch đe kơdâu ôn tơ noh; 'nguaih kơ tơdrâu tŏ pơlei tih noh, lu iĕm athei 'măn lê̆ kơ adrĕch bơngai Lêwi puăn-jĭt 'bar tŏ pơlei. 
NUM.35.7	Đĭ-đăng pơlei tih mă lu iĕm asong ăn kơ lu bơngai adrĕch Lêwi kư̆m asong ăn teh lăm hai, đĭ-đăng đei puăn-jĭt tơhngam tŏ pơlei. 
NUM.35.8	Gah lu pơlei tih lu iĕm wă asong lu bơngai adrĕch Lêwi đơ̆ng teh adrĕch bơngai Isơrael, lu iĕm athei iŏk kiơ̆ kơ adrĕch, adrĕch đei teh lơ 'biơ̆ lu iĕm iŏk đơ̆ng lu sư lơ 'biơ̆, adrĕch đei pơlei tih tŏ sĕt lu iĕm athei iŏk đơ̆ng lu sư tŏ sĕt 'biơ̆; rim kơ adrĕch wă klah asong ăn kơ lu adrĕch bơngai Lêwi noh kiơ̆ kơ tih pơlei đei lơ dah tŏ sĕt.
NUM.35.9	Klaih kơ noh, Kră Yang khan kơ Môis thoi âu: 
NUM.35.10	Khan bĕ kơ adrĕch kon pơlei Isơrael: Mưh iĕm tŏk hlôi kơ đak Krong Jôrđăn wă mơ̆t tơ dêh char Kanaan, 
NUM.35.11	athei rơih chă kơ iĕm pơlei tih wă pơm pơlei ôn kơ'nơp, anih kơ lu bơngai mă hơch 'bơm pơlôch đe, gơh kơdâu ôn. 
NUM.35.12	Lu pơlei tih noh wă yua pơm pơlei ăn kơ lu bơngai mă đe wă pơlôch kơdâu ôn kơ lu bơngai wă pơlôch 'mong tơiung kơting, wă kơ lu bơngai đe wă pơlôch noh huay kơ lôch dĭng truh tơ năr năm 'bơ̆t anăp khŭl tơpôl sek tơlang. 
NUM.35.13	Thoi noh, lăm lu pơlei tih mă lu iĕm 'măn lê̆ noh, đei tơdrâu tŏ pơlei tih wă ăn kơ lu iĕm ôn. 
NUM.35.14	Lu iĕm gô ăn pêng tŏ pơlei tih pah âu đak Krong Jôrđăn păng pơm pêng tŏ pơlei tih lăm char Kanaan; 'nâu mă lu pơlei mă lu iĕm wă kơdâu kơ'nơp. 
NUM.35.15	Tơdrâu tŏ pơlei tih 'nâu wă pơm anih ăn kơ lu bơngai Isơrael ôn kơ'nơp, hăm kư̆m ăn kơ lu kon pơlei tơmoi păng lu bơngai mă oei lăm pơlei tih noh, wă kơ lu bơngai bu mă hơch 'bơm pơlôch đe gơh kơ kơdâu ôn tơ noh.
NUM.35.16	Mă-lei dah sư teh đe hăm mam, na lôch hloi, lei bơngai noh jô̆ sư pơlôch bơngai; bơngai mă pơlôch đe noh pơlôch bĕ sư. 
NUM.35.17	Dah sư yua tơmo chĕp lăm ti sư na teh đe, bơngai mă sư teh hăm tơmo noh lôch, na đe jô̆ sư bơngai pơlôch bơngai; bơngai pơlôch đe noh pơlôch bĕ sư. 
NUM.35.18	Kŭm thoi noh, tơdah bơngai bu chĕp 'long teh đe lôch hloi, bơngai noh jô̆ sư pơlôch bơngai; bơngai pơlôch đe noh pơlôch bĕ sư. 
NUM.35.19	Lu bơngai iung kơting, gô pơlôch lu bơngai pơlôch đe; layơ lu bơngai wă iung kơting chă 'bôh tơ'bơ̆p lu bơngai mă pơlôch sư athei pơlôch hloi. 
NUM.35.20	Dah đei bu mă yua kơ klai areh na tơlơ̆ đe, dah pơrơ̆ng klơ̆m hăm tơmam kiơ, yua kơ tơdrong noh na đe lôch; 
NUM.35.21	dah yua kơ blĕk khŏn pơm 'mong na teh tŭr, yua kơ đơ̆ng tơdrong noh na đe lôch, bơngai bu mă pơm thoi noh đe pơlôch sư hloi. Noh jô̆ bơngai pơlôch bơngai; tơdah bơngai iung kơting chă 'bôh bơngai pơlôch đe noh athei pơlôch lê̆ sư.
NUM.35.22	Tơdah ưh kơ đei tơhil băl, oei hiôk băl đĕch, mă-lei đei minh 'nu năm tơlơ̆, dah klơ̆m chaih, tơmam kiơ 'bơm bơngai nai, 
NUM.35.23	dah ưh kơ đei ayăt băl ưh kơ đei wă pơrăm băl, kư̆m ưh kơ 'bôh sư na hơch 'bơm tơhuŏng tơmo 'bơm bơngai na sư lôch hloi, 
NUM.35.24	lei athei sek kiơ̆ tơdrong juăt 'nâu thoi âu. Khŭl tơpôl akŭm athei sek tơlang kơ lu bơngai mă teh đe păng bơngai wă iung kơting: 
NUM.35.25	Khŭl tơpôl kon pơlei athei dŏng tơgŭm pơklaih lu bơngai mă pơlôch đe đơ̆ng ti lu bơngai wă iung kơting păng athei bơngai noh brŏk tơ pơlei tih ôn kơ'nơp, tơ anih mă sư đei kơdâu ôn akâu; păng bơngai noh athei oei tơ noh hloi dĭng truh tơ năr 'bok soi tơm mă đe đei tuh đak rơmă tơ kơ̆l sư noh lôch 'mơ̆i. 
NUM.35.26	Mă-lei tơdah bơngai pơlôch bơngai lĕch năm hlôi 'nguaih kơ pơlei tih mă sư đêl kơdâu ôn, anih mă sư đei kơdâu ôn boih, 
NUM.35.27	păng dah lu bơngai iung kơting, tơ'bơ̆p, pơlôch sư tơ 'nguaih kơ pơlei tih mă sư kơdâu ôn, lei lu bơngai iung kơting, 'mong pham noh huay kơ đei yoch glăi ôh kơ pơlôch bơngai. 
NUM.35.28	Yua kơ bơngai mă pơlôch bơngai noh athei oei tơ lăm pơlei tih wă ôn akâu noh dĭng truh tơ 'bok soi tơm noh lôch boih, đơ̆ng rŏng kơ 'bok soi lôch boih na bơngai mă pơlôch bơngai noh gơh wih tơ pơlei sư jang sa.
NUM.35.29	Mă khan lu iĕm oei tơ dêh char ayơ lu iĕm răk tơdrong juăt 'nâu na sek tơlang tơduă lu iĕm lăm rim jơhnơr lu iĕm.
NUM.35.30	Tơdah đei bơngai bu pơlôch bơngai, lu iĕm kư̆ rôp sek kiơ̆ kơ đơ̆ng đe roi khai kơ sư na gơh pơlôch sư; mă-lei dah lăp minh 'nu bơngai đĕch roi, lei ưh tam gơh pơlôch bu ôh.
NUM.35.31	Lu iĕm 'nĕ kơ iŏk jên đơ̆ng lu bơngai pơlôch đe ăn wă huai tơdrong arih sư mă đe sek trŏ kơ wă pơlôch. 
NUM.35.32	Lu iĕm 'nĕ kơ iŏk jên bơngai kơdâu ôn boih lăm pơlei tih ôn kơ'nơp, ăn kơnh sư gơh brŏk wih tơ pơlei sư kơdih adrol kơ 'bok soi tơm lôch.
NUM.35.33	Lu iĕm 'nĕ kơ pơm kơnê̆ 'mê̆-'mach kơ teh iĕm wă oei; yua kơ đơ̆ng pham pơm mơgrĭ kơ teh đak; ưh kơ đei kiơ mă gơh pơm kơ teh rơgoh dơ̆ng dah đei bơngai tuh pham pơlôch đe, lăp minh tơdrong đĕch pơm mơgrĭ kơ teh, mưh ưh kơ pơlôch plơ̆ sư tuh pham lei ưh kơ gơh huai iŏk teh noh ôh. 
NUM.35.34	Thoi noh, lu iĕm 'nĕ pơm mơgrĭ kơnê̆ 'mê̆ brư̆ kơ teh đak mă lu iĕm wă oei noh, Inh oei; Inh boih Kră Yang oei hơdai lu adrĕch bơngai Isơrael.
NUM.36.1	Lu yŏng kơdră Gileat, kon drŏ-nglo Makir, sâu Manase, lăm adrĕch adrung kon sâu Jôsep, năm jê̆ păng pơma tơm măt kơ Môis păng lu yŏng kơdră lu bơngai Isơrael, 
NUM.36.2	thoi âu: Kră Yang đei khan kơ yŏng kơdră inh hlang lăng păng asong ăn boih teh char âu ăn kơ lu adrĕch adrung bơngai Isơrael jang sa păng Kră Yang kư̆m tơtă kơ sư jao ăn teh jang sa đơ̆ng Sêlôpêhat 'nhŏng lu nhôn, ăn kơ lu kon drŏ-kăn sư. 
NUM.36.3	Lei tơdah lu kon drŏ-kăn sư chă klo bơngai adrĕch nai kơ lăm bơngai Isơrael, teh jang sa lu sư noh đe gô iŏk đơ̆ng adrĕch 'bok lu nhôn păng thim dơ̆ng ăn teh jang sa noh kơ adrĕch klo lu sư, lei đe gô iŏk pơdrâu teh jang sa noh đơ̆ng adrĕch nhôn, mă đei hlang iŏk boih. 
NUM.36.4	Mưh truh tơ sơnăm pơdơh hiôk-hian lu bơngai Isơrael kơplah noh teh jang sa lu sư rai thim đơ̆ng klo lu sư, lei teh sư jang sa noh gô iŏk đơ̆ng teh adrĕch 'bok lu nhôn.
NUM.36.5	Môis tơtă ăn hloi kơ bơngai Isơrael kiơ̆ thoi Kră Yang đei khan kơ sư thoi âu: Adrĕch kon sâu Jôsep pơma noh trŏ. 
NUM.36.6	'Nâu tơdrong Kră Yang đei khan gah lu kon drŏ-kăn Sêlôpêhat; lu sư wă oei kơ bu mơ̆ng kơ wă, mă-lei kư̆ oei lăm adrĕch adrung 'bok lu sư kơdih. 
NUM.36.7	Thoi ei na lăm adrĕch bơngai Isơrael, teh jang sa ayơ huay kơ hiong đơ̆ng adrĕch âu năm tơ adrĕch nai, yua kơ rim 'nu lăm kon pơlei adrĕch noh gô oei kiơ̆ kơ teh bơ̆n jang sa gah adrĕch 'bok sư kơdih. 
NUM.36.8	Rim 'nu bơngai drŏ-kăn ayơ đei teh jang lăm lu adrĕch Isơrael, na athei oei kơ bơngai bu mă lăm hnam ayơ gah adrĕch adrung 'bok sư kơdih wă kơ rim 'nu lăm lu adrĕch Isơrael đei gơh iŏk teh tơmam jang sa đơ̆ng 'bok sư kơdih. 
NUM.36.9	Thoi noh, wă ưh kơ gơh đei teh jang sa tŏ yơ đơ̆ng adrĕch âu chĕp ba tơ adrĕch nai; mă-lei lăm adrĕch bơngai Isơrael iŏk bơwei teh jang sa kơdih noh.
NUM.36.10	Lu kon drŏ-kăn Sêlôpêhat pơm rok kiơ̆ thoi Kră Yang đei pơkă kơ Môis. 
NUM.36.11	Yua kơ Mahla, Tirsa, Hogla, Milka păng Nôa kon drŏ-kăn Sêlôpêhat iŏk klo oei kơ tơduă kơtum adrĕch 'bok lu sư kơdih ngăl, 
NUM.36.12	lu sư iŏk klo lăm lu adrĕch kon sâu Manase, kon drŏ-nglo Jôsep păng gah teh jang sa lu sư oei đei lăm adrĕch 'bok lu sư kơdih.
NUM.36.13	Noh boih nơ̆r đơ̆ng Kră Yang tơtă pơkă kơ Môis khan ăn kơ kon pơlei adrĕch Isơrael, tơ thŭng glă char Môap, jê̆ đak Krong Jôrđăn, tơklă anăp pơlei tih Jêrikô.
DEU.1.1	Nâu nơ̆r Môis pơma khan kơ đĭ-đăng bơngai Isơrael, gah hơlĕch kơ đak Krong Jôrđăn, tơ lăm thŭng Araba jê̆ pơlei Supha sơlam pơlei Paran păng Tôphêl, La'ban. Haserôt păng Đisahap. 
DEU.1.2	Yak năm mơjĭt-mônh năr kơ trong đơ̆ng Hôrêp truh tơ Kades Barnêa, rok trong kông Seir. 
DEU.1.3	Lăm sơnăm mă puăn-jĭt năr mă mônh khei mơjĭt-mônh, Môis pơma khan kơ kon pơlei Isơrael dôm tơdrong mă đơ̆ng Kră Yang. Kră Yang tơtă kơ sư athei pơma khan kơ lu đe noh. 
DEU.1.4	Đơ̆ng rŏng kơ sư blah pơlôch Sihôn pơtao Amôrit oei tơ pơlei Hesbôn păng Ôk pơtao Basan oei tơ pơlei Astarôt păng pơlei Êdrei.
DEU.1.5	Tơ gah hơlĕch kơ đak Krong Jôrđăn, lăm dêh Môap, Môis pơtơm bơtho tơblang khôi juăt noh khan:
DEU.1.6	Kră Yang 'Bok Kei-Dei lu bơ̆n đei khan boih hăm lu bơ̆n tơ Hôrêp thoi âu: Lu iĕm oei tơ kông đunh dêh bơih. 
DEU.1.7	Năm bĕ yak dăr dơ̆ng năm tơklă tơ kông groi kon pơlei Amôrit kư̆m năm truh tơ lu tơring jê̆ lu sư lăm thŭng glă Araba păng tơ kông groi bơmơ̆t teh dơnă tơ tơring gah gơal rok cheng đak dơsĭ, mơ̆t tơ dêh kon pơlei Kanaan păng char Liban, truh tơ đak krong tih noh krong Ơphrat. 
DEU.1.8	Inh jao ăn kơ iĕm dêh âu; mơ̆t păng iŏk oei bĕ, dêh mă Kră Yang đei pơkă ăn kơ lu 'bok lu iĕm Abraham, Isăk, Jakôp, hăm lu kon sâu sư.
DEU.1.9	Kơplah noh inh đei pơma hăm lu iĕm; minh 'nu inh ưh kơ kĕ wă pŭ pơđĭ lu iĕm. 
DEU.1.10	Kră Yang 'Bok Kei-Dei lu iĕm ăn kơ iĕm bơngai rai lơ, năr 'nâu lu iĕm lơ thoi sơnglŏng kơpal plĕnh. 
DEU.1.11	Apinh Kră Yang 'Bok Kei-Dei 'bok lu iĕm pơm kơ lu iĕm chek lar rai lơ rơbâu hơtăl păng ăn pŭn hiôk, kiơ̆ kơ Sư đei khan pơkă boih kơ lu iĕm. 
DEU.1.12	Minh 'nu inh bơ̆jang pơm liơ gơh kĕ pŭ dôm tơdrong anat anot păng tơdrong lu kon pơlei pơjah pơjăng băl? 
DEU.1.13	Rơih chă bĕ lăm adrĕch adrung lu iĕm lu bơngai hơgei đe ang juăt kơ sek tơlang inh gô pôk ăn lu sư pơm yŏng pơgơ̆r lu iĕm. 
DEU.1.14	Lu kon pơlei tơl thoi âu: Tơdrong ih athei ăn noh 'lơ̆ng dêh. Lu nhôn gô pơm. 
DEU.1.15	Thoi noh inh iŏk lu bơngai wă pơm yŏng đơ̆ng adrĕch adrung lu iĕm, lu bơngai hơgei đe ang păng đêl juăt kơ đei tơdrong truh pôk sư pơm yŏng lu iĕm, wei-lăng minh-rơbâu 'nu wei minh-hrĕng 'nu wei-lăng pơđăm-jĭt 'nu, dah wei-lăng mơjĭt 'nu bơngai păng wei-lăng lăm adrĕch adrung lu iĕm.
DEU.1.16	Kơplah ei kơnh, inh tơtă ăn kơ lu 'bok sek tơlang kơ lu iĕm; mơ̆ng bĕ tơduă 'nhŏng oh lu iĕm păng iŏk tơdrong tơpăt na sek tơlang tơdrong đei pơjah băl rim 'nu hăm lu 'nhŏng oh sư, dah hăm lu bơngai tơmoi nai mă oei hăm sư. 
DEU.1.17	Lăm tơdrong jang sek tơlang, lu iĕm 'nĕ kơ mơ̆t minh pah; athei mơ̆ng mă bơngai iĕ dah bơngai pơm tih, 'nĕ hli kơ bơngai bu, yua kơ tơdrong sek tơlang âu kiơ̆ kơ Kră Yang 'Bok Kei-Dei, tơdah đei tơdrong kiơ anat kơ lu iĕm, athei chông ba tơ inh, inh gô mơ̆ng lăm tơdrong noh. 
DEU.1.18	Thoi noh lăm kơplah noh inh gô pơkă kơ lu iĕm dôm tơdrong lu iĕm gô pơm.
DEU.1.19	Lu bơ̆n yak đơ̆ng Hôrêp năm rok hlôi kơ char glă să păng krưp dêh mă lu iĕm 'bôh boih. Rok tơklă kông groi kon pơlei Amôrit, kiơ̆ thoi Kră Yang 'Bok Kei-Dei bơ̆n đei pơkă kơ bơ̆n, đơ̆ng noh lu bơ̆n truh tơ Karđes Parnêa.
DEU.1.20	Inh khan boih kơ lu iĕm: Lu iĕm truh boih tơ kông groi kon pơlei Amôrit, mă Kră Yang 'Bok Kei-Dei bơ̆n ăn kơ lu bơ̆n. 
DEU.1.21	To, Kră Yang 'Bok Kei-Dei ih pơjao boih dêh âu kơ ih; năm tŏk bĕ, iŏk dêh noh, kiơ̆ thoi Kră Yang 'Bok Kei-Dei 'bok iĕm đei khan boih kơ lu iĕm; 'nĕ kơ rơdu 'nĕ kơ hli. 
DEU.1.22	Đĭ-đăng lu iĕm năm tơ inh păng khan: Wơh bĕ lu bơngai năm adrol kơ lu nhôn, wă kơ lu sư năm chop lăng dêh noh păng wih roi ăn kơ lu nhôn, trong ayơ lu nhôn wă tŏk năm păng pơlei ayơ lu nhôn gô mơ̆t. 
DEU.1.23	Nơ̆r âu inh lăp đon, inh rơih mơjĭt-'bar 'nu drŏ-nglo đơ̆ng lăm lu iĕm, đơ̆ng rim adrĕch minh 'nu. 
DEU.1.24	Mơjĭt-'bar 'nu lu đe noh năm, tŏk tơ kông, năm truh tơ thŭng Êskôl chop lăng dêh noh. 
DEU.1.25	Lu sư phĕ chĕp ba plei 'long đơ̆ng dêh noh, ăn kơ lu bơ̆n; roi ăn kơ lu bơ̆n khan: Dêh mă Kră Yang 'Bok Kei-Dei bơ̆n ăn kơ lu bơ̆n 'lơ̆ng dêh. 
DEU.1.26	Mă-lei lu iĕm ưh kơ wă năm ôh păng sơngah kơ nơ̆r đơ̆ng Kră Yang 'Bok Kei-Dei lu iĕm tơtă. 
DEU.1.27	Lu iĕm pơma jŏk lăm bơsŭn lu iĕm khan: Yua kơ Kră Yang areh kơ lu bơ̆n, na chông tơlĕch bơ̆n đơ̆ng dêh Êyiptơ, wă jao lu bơ̆n lăm tơpang ti lu kon pơlei Amôrit, wă pơlôch pơrăm bơ̆n. 
DEU.1.28	Lu bơ̆n wă năm tơ yơ? 'Nhŏng oh lu bơ̆n pơm kơ lu bơ̆n hli na khan: Adrĕch noh tih păng kơjung hloh kơ lu bơ̆n; pơlei lu sư ei tih păng man dur kơjăp kơjung truh tơ plĕnh; tơ noh lu nhôn kư̆m 'bôh lu kon sâu kon pơlei Anakim tih kơjung.
DEU.1.29	Na inh khan kơ lu iĕm: Lu iĕm 'nĕ kơ hli tơrơ kơ kiơ. 
DEU.1.30	Kră Yang 'Bok Kei-Dei lu iĕm năm adrol, sư gô tơblah dŏng lu iĕm, kư̆m thoi sư đei pơm boih 'bơ̆t anăp lu iĕm tơ dêh Êyiptơ. 
DEU.1.31	Păng lăm char glă, jơ̆ anih lu iĕm 'bôh lăm trong lu iĕm yak năm, mă truh tơ anih 'nâu, Kră Yang 'Bok Kei-Dei pôk glơng iĕm thoi minh 'nu bơngai drŏ-nglo pôk glơng kon drŏ-nglo sư kơdih. 
DEU.1.32	Mă-lei lu iĕm oei ưh kơ lui kơ Kră Yang 'Bok Kei-Dei lu iĕm 'mơ̆i. 
DEU.1.33	Jơ̆ Tơ'ngla năm adrol chông lu iĕm năm rok trong wă chơchă kơ lu iĕm minh anih oei; kơmăng yua ŭnh, kơ'năr yua hơmơ̆l, wă ba trong lu iĕm yak năm.
DEU.1.34	Kơplah noh, Kră Yang kơtơ̆ng nơ̆r lu iĕm, na blĕk dêh păng pơkăm khan: 
DEU.1.35	Ưh kơ đei drŏ-nglo bu lăm adrĕch kơnê̆ âu gô 'bôh dêh 'lơ̆ng rŏ mă Inh đei pơkă wă ăn kơ lu 'bok iĕm. 
DEU.1.36	Lăp Kalep kon drŏ-nglo Jêphunê; sư gô 'bôh dêh noh păng Inh gô ăn kơ sư hăm kon sâu sư dêh noh, mă đêl jơ̆ng sư juă. Yua kơ sư kiơ̆ Kră Yang kơjăp 'lơ̆ng hăm đĭ jơhngơ̆m. 
DEU.1.37	Yua kơ đơ̆ng lu iĕm na Kră Yang kư̆m hil kơ inh, na khan: Ih kư̆m lei-lăi, ưh kơ gơh wă mơ̆t tơ dêh noh ôh. 
DEU.1.38	Jôsuê kon drŏ-nglo Nun, jơ̆ đĭch đam ih, sư gơh mơ̆t tơ dêh noh; pơm bĕ kơ jơhngơ̆m sư kơjăp, yua kơ đơ̆ng sư gô ăn kơ kon pơlei Isơrael gơh đei iŏk dêh noh. 
DEU.1.39	Lu kon hơ'lơ̆p lu iĕm păng lu iĕm khan thoi kơ minh pôm tơmam prăn đĕch păng lu kon drŏ-nglo iĕm dang ei tam mă băt ôh tơdrong 'lơ̆ng dah tơdrong kơnê̆, gô mơ̆t tơ dêh noh; Inh gô ăn kơ lu sư dêh âu bơ̆jang sa, 
DEU.1.40	Mă-lei bĕ lu iĕm, brŏk hơlơ̆k bĕ, chă thông huang tơ char glă tơklă đak Dơsĭ 'Brê.
DEU.1.41	Kơplah noh lu sư tơl inh: Lu nhôn pơm yoch hăm Kră Yang; lu nhôn gô năm blah păng pơm dôm tơdrong mă Kră Yang lu bơ̆n đei pơkă, kơ bơ̆n! Rim 'nu kơ lu drŏ-nglo lu iĕm hơmet tơlei tơ̆n chĕp đao hơlă tŏk tơ kông năm tơblah. 
DEU.1.42	Kră Yang khan kơ inh: Khan bĕ kơ lu sư; 'nĕ kơ tŏk păng 'nĕ kơ tơblah, yua kơ Inh ưh kơ oei hơdai hăm lu iĕm ôh. Kơnh hli kơ lu iĕm tơblah jei đe.
DEU.1.43	Thoi noh inh đei roi dơ̆ng kơ lu iĕm, mă-lei lu iĕm ưh kơ wă mơ̆ng ôh, pơma plơ̆ kơ nơ̆r Kră Yang tơtă; lu iĕm 'bĕnh hăm tơdrong pơang, lu iĕm tơdui băl năm tŏk tơ dêh kông groi. 
DEU.1.44	Kơplah noh lu bơngai Amôrit mă oei lăm kông groi noh, lĕch đơ̆ng kông druh puh lu iĕm thoi sut, blah pơrăm lu iĕm lăm Seir truh tơ Horma. 
DEU.1.45	Na lu iĕm brŏk nhơ̆m krao Kră Yang, mă-lei Kră Yang ưh kơ wă mơ̆ng păng ưh kơ đei pơgling đon mơ̆ng lu iĕm. 
DEU.1.46	Thoi noh lu iĕm oei tơ Kades đunh ưh kơ băt dang yơ!
DEU.2.1	Thoi noh lu bơ̆n wơ̆t hơlơ̆k na yak năm tơ lăm char glă tơ gah đak Dơsĭ 'Brê, kiơ̆ thoi Kră Yang đei pơkă kơ inh păng lu nhôn năm đunh năr dăr kơ kông groi Seir.
DEU.2.2	Kră Yang đei khan kơ inh: 
DEU.2.3	Lu iĕm năm dăr kơ dêh kông groi âu kư̆m hrăp đunh boih, na năm bĕ tơ gah yă-nơ̆m. 
DEU.2.4	Roi bĕ kơ kon pơlei băt: Lu iĕm năm brih wă jê̆ teh đak lu 'nhŏng oh iĕm, kon sâu Êsâu, lu bơngai oei lăm char Seir, lu sư gô hli kơ lu iĕm na lu iĕm athei kơchăng bĕ. 
DEU.2.5	'Nĕ kơ đei tơblah hăm lu sư, yua kơ Inh ưh kơ ăn kơ lu iĕm char lu sư noh ôh, mă khan minh anih teh đêl tơpang jơ̆ng lu iĕm juă kư̆m ưh kơ ăn 'mơ̆i, yua kơ Inh đei ăn boih kơ Êsâu kông groi Seir âu wă kơ sư bơ̆jang sa. 
DEU.2.6	Lu iĕm gô răt tơmam sa đơ̆ng lu sư hăm jên hu thoi noh lu iĕm đei tơmam sŏng sa, lu iĕm kư̆m gô răt đak nhă đơ̆ng lu sư hăm jên hu na lu iĕm đei đak nhă. 
DEU.2.7	Yua kơ Kră Yang 'Bok Kei-Dei iĕm ăn pŭn hiôk dôm tơdrong jang đơ̆ng tơpang ti iĕm pơm; Sư băt boih kơ tơdrong lu iĕm năm rok char glă să âu, lăm puăn-jĭt sơnăm 'nâu, Kră Yang 'Bok Kei-Dei iĕm oei hăm iĕm boih; huay kơ kơ'bah kiơ ôh.
DEU.2.8	Thoi noh lu bơ̆n năm hlôi, weh đơ̆ng 'nhŏng oh lu bơ̆n, lu kon drŏ-nglo Êsâu, lu bơngai oei lăm char Seir, Bơ̆n weh đơ̆ng trong Araba, rok wer kơ trong Êlat păng Êsiôn Gêber tŏk đak Dơsĭ 'Brê năm tơpăt rok trong char glă Môap.
DEU.2.9	Kră Yang khan kơ inh: 'Nĕ kơ ayăt păng 'nĕ kơ tơblah hăm lu kon pơlei Môap; yua kơ Inh ưh kơ đei ăn kơ iĕm ôh dêh âu wă bơ̆jang sa, Inh ăn boih pơlei Ar kơ kon sâu Lot bơ̆jang sa. 
DEU.2.10	Adrol sơ̆, kon pơlei Êmim oei tơ noh, jơ̆ minh adrĕch kon pơlei tih, lơ, akâu tih hơbŏ thoi adrĕch bơngai Anakim. 
DEU.2.11	Đe kư̆m krao kon pơlei âu kon pơlei Rêphaim, a tih hơbŏ thoi adrĕch bơngai Anakim; mă-lei kon pơlei Môap krao lu sư bơngai Êmim. 
DEU.2.12	Kon pơlei Hôrit adrol sơ̆ kư̆m oei tơ char Seir; mă-lei kon sâu Êsâu pơlôch pơrăm đĭ kon pơlei păng oei tơplih kơ lu sư tơ noh, kư̆m thoi bơngai Isơrael pơm kơ dêh mă đơ̆ng Kră Yang ăn kơ lu sư bơ̆jang sa. 
DEU.2.13	Dang ei, iung bĕ năm tŏk thong đak glung Sêret. Thoi noh lu nhôn năm hlôi boih kơ thong đak glung Sêret.
DEU.2.14	Thoi noh, măng năr lu nhôn, lĕch đơ̆ng Kades Barnêa, truh tơ năm hlôi kơ đak glung Sêret, đunh đei pêng-jĭt tơhngam sơnăm đĭ lăm minh chăl dĭng mah đĭ lu bơngai drŏ-nglo mă gơh pơm linh lôch đĭ đơ̆ng lăm kơđông, kư̆m thoi Kră Yang đei pơkă boih. 
DEU.2.15	Tơpă, yua kơ đơ̆ng ti Kră Yang hil pơrăm lu sư đơ̆ng lăm kơđông dĭng mah răm đĭ.
DEU.2.16	Đơ̆ng rŏng kơ lu bơngai pơm linh hlôi tôch hiong đĭ boih đơ̆ng kon pơlei; 
DEU.2.17	na Kră Yang khan kơ inh: 
DEU.2.18	Năr âu, lu iĕm gô năm rok pơlei Ar lăm dêh Môap. 
DEU.2.19	Mưh iĕm năm truh jê̆ kon sâu Ammôn, 'nĕ kơ ayăt păng tơblah hăm lu sư hŏ; yua kơ Inh ưh kơ ăn kơ iĕm ôh dêh char đơ̆ng kon sâu Ammôn jing teh iĕm jang sa, đơ̆ng Inh ăn boih dêh noh kơ lu kon sâu Lot bơ̆jang sa. 
DEU.2.20	Dêh âu dêh Rêphaim, adrol sơ̆ kon pơlei Rêphaim oei tơ noh, kon pơlei Ammôn krao anăn Samsumim. 
DEU.2.21	Minh adrĕch kon pơlei tih păng lơ, hơbŏ sư tih kơjung thoi adrĕch kon pơlei Anakim, mă-lei Kră Yang pơrăm lê̆ lu sư 'bơ̆t anăp kon pơlei Amôn; kon pơlei Amôn puh tơgar iŏk dêh noh păng oei hloi tơ noh; 
DEU.2.22	kư̆m thoi Kră Yang pơm kơ lu kon sâu Êsâu, oei tơ char Seir, kơplah mă Kră Yang pơrăm kon pơlei Hôrit 'bơ̆t anăp lu kon sâu Êsâu; lu sư puh tơgar iŏk dêh kon pơlei Hôrit păng oei hloi tơ noh dĭng truh dang ei. 
DEU.2.23	Bĕ gah kon pơlei Awim, oei đơ̆ng lăm lu pơlei iĕ truh tơ pơlei Gasa, kon pơlei Kaptorim, oei đơ̆ng char Kaptôr pơrăm lu sư na oei hloi tơ noh.
DEU.2.24	Iung bĕ, yak năm hlôi kơ đak glung Arnôn to;b Inh jao Sihôn, pơtao Hesbôn, bơngai Amôrit, hăm dêh lu sư lăm tơpang ti iĕm; pơtơm iŏk bĕ păng tơblah hăm lu sư. 
DEU.2.25	Năr âu Inh gô pơm ăn kơ lu kon pơlei pơla mă oei lăm kơpal teh âu gô hli păng krưp dêh đei kơtơ̆ng roi gah iĕm, lu kon pơlei noh gô tơtơ̆ păng hli krưp dêh kơ iĕm.
DEU.2.26	Đơ̆ng char glă Kađêmôt, inh wơh bơngai năm roi kơ Sihôn, pơtao Hesbôn, iŏk nơ̆r pơma hiôk hăm lu sư khan: 
DEU.2.27	Apinh ih ăn kơ nhôn yak năm rok dêh ih. Nhôn yak năm rok kiơ̆ trong tih, nhôn ưh kơ weh tơ 'ma dah tơ 'ngiĕo ôh. 
DEU.2.28	Ih iŏk jên hu 'nâu tĕch ăn tơmam sa wă kơ nhôn đei sa; iŏk jên hu 'nâu tĕch ăn đak, wă kơ ôn inh đei đak nhă; păng wă kơ inh gơh rok năm hloi. 
DEU.2.29	Kŭm thoi kon sâu Êsâu mă oei tơ char Seir păng kon pơlei Môap mă oei tơ char Ar hlôi ăn boih kơ inh thoi noh gô dĭng mă nhôn tŏk năm hlôi kơ đak Krong Jôrđăn, wă mơ̆t tơ dêh mă Kră Yang 'Bok Kei-Dei nhôn wă ăn kơ nhôn. 
DEU.2.30	Mă-lei Sihôn, pơtao Hesbôn, ưh kơ ăn kơ lu nhôn yak năm rok teh đak lu sư ôh; yua kơ Kră Yang 'Bok Kei-Dei pơm jơhngơ̆m kơ̆l pơtao arăng, wă jao sư lăm tơpang ti nhôn, kư̆m thoi năr 'nâu.
DEU.2.31	Kră Yang khan kơ inh: Âu na dang ei Inh jao ăn kơ iĕm Sihôn păng dêh char sư, iŏk bĕ wă kơ ih gơh oei bơ̆jang sa lăm char sư. 
DEU.2.32	Kơplah noh, Sihôn păng đĭ-đăng kon pơlei sư lĕch wă tơ'bơ̆p păng tơblah hăm lu bơ̆n tơ pơlei Jahas. 
DEU.2.33	Mă-lei Kră Yang 'Bok Kei-Dei bơ̆n jao sư kơ lu bơ̆n; kon drŏ-nglo hăm đĭ-đăng lu kon pơlei sư tơblah jei bơ̆n. 
DEU.2.34	Kơplah noh bơ̆n iŏk đĭ lu pơlei tih sư, pơrăm đĭ lu pơlei tih păng pơrăm đĭ-đăng drŏ-nglo, drŏ-kăn păng lu kon hơ'lơ̆p, ưh kơ đei lê̆ minh 'nu bu. 
DEU.2.35	Lu bơ̆n plah tơgar iŏk sem dơrong păng mŭk tơmam lăm pơlei tih mă đêl blah iŏk jei bơ̆n. 
DEU.2.36	Đơ̆ng pơlei Arôe; mă oei tơter thong đak glung Arnôn păng lu pơlei tih oei lăm thŭng truh tơ Gileat, ưh kơ đei minh pôm pơlei tih ayơ mă pơm kơjăp dêh 'bơ̆t anăp lu bơ̆n; Kră Yang 'Bok Kei-Dei lu bơ̆n jao đĭ lu pơlei noh ăn kơ bơ̆n. 
DEU.2.37	Lu bơ̆n ưh kơ gơh năm jê̆ pôm dêh kon sâu Ammôn mă oei jơ̆p tơter đak krong Jabôk, dah lu pơlei tih kơpal kông groi, dah mă anih ayơ Kră Yang 'Bok Kei-Dei lu bơ̆n khă ưh kơ ăn lu bơ̆n tơgar iŏk.
DEU.3.1	Kơplah noh lu bơ̆n wơ̆t hơlơ̆k rok trong char Basan păng Ôk pơtao char Basan iung blah bơ̆n, sư păng đĭ-đăng lu kon pơlei sư wă tơblah lu bơ̆n tơ Êdrei. 
DEU.3.2	Mă-lei Kră Yang khan kơ inh: Ih 'nĕ hli kơ sư ôh, yua kơ Inh jao sư, đĭ-đăng kon pơlei păng dêh sư lăm tơpang ti iĕm boih; iĕm gô pơm kơ sư kư̆m thoi iĕm pơm boih kơ Sihôn, pơtao đe Amôrit, mă oei tơ pơlei Hesbôn. 
DEU.3.3	Thoi noh Kră Yang 'Bok Kei-Dei lu bơ̆n jao boih lăm tơpang ti lu bơ̆n Ôk, pơtao char Basan păng đĭ-đăng kon pơlei sư: Lu bơ̆n blah pơrăm lu sư dĭng truh tơ ưh pă đei minh 'nu bơngai bu oei arih dơ̆ng. 
DEU.3.4	Kơplah noh lu bơ̆n iŏk đĭ lu pơlei tih sư, ưh kơ đei pơlei tih ayơ đơ̆ng mă lu bơ̆n ưh kơ tam iŏk; đei tơdrâu-jĭt tŏ pơlei tih păng đĭ tơring Argôp, teh đak pơtao Ôk lăm dêh Basan. 
DEU.3.5	Đĭ-đăng lu pơlei tih noh jơ̆ pơlei kơjăp đei dur kơjung, 'măng jang păng đei 'long chơkăl; hloh kơ noh dơ̆ng kư̆m đei lơ lu pơlei mă ưh kơ đei dur. 
DEU.3.6	Lu bơ̆n pơrăm goh đĭ lu sư, kư̆m thoi lu bơ̆n pơm boih kơ Sihôn, pơtao đe Hesbôn, pơrăm đĭ lu pơlei tih, lu bơngai drŏ-nglo, drŏ-kăn păng lu kon hơ'lơ̆p. 
DEU.3.7	Mă-lei lu bơ̆n blah iŏk lu sem dơrong păng mŭk tơmam mă lu pơlei đêl tơblah jei bơ̆n. 
DEU.3.8	Thoi noh lu bơ̆n blah iŏk teh đơ̆ng 'bar 'nu pơtao Amôrit lăm char noh mă oei pah to Krong Jôrđăn, iŏk đơ̆ng glung Arnôn truh tơ Kông Hermôn. 
DEU.3.9	Kon pơlei Siđôn krao kông Hermôn noh kông Siriôn, gah kon pơlei Amôrit krao kông Sênir; 
DEU.3.10	Đĭ-đăng lu pơlei tih lăm char glă Gileat păng Basan truh tơ pơlei Salêka păng pơlei Êdrei 'bar tŏ pơlei tih teh đak pơtao Ôk lăm char Basan. 
DEU.3.11	Gah adrĕch Rêphaim oei đei minh 'nu Ôka arih pơtao char Basan, giơng sư pơm păng mam tor giơng tơsĭn hơgăt, wơ̆l giơng puăn hơgăt. Oei đei tơ Raba pơlei tih kon sâu Ammôn,
DEU.3.12	Kơplah lu bơ̆n đei iŏk dêh noh, jing char bơ̆n inh asong ăn kơ adrĕch Rubên păng Gat iŏk đơ̆ng tơring gah yă-nơ̆m pơlei Arôe, tơ rok thŭng đak glung Arnôn păng minh puăt kông groi Gileat, hăm lu pơlei tih sư. 
DEU.3.13	Inh klah asong minh puăt kơ adrĕch Manase, mă oei minh puăt lăm kông groi Gileat păng char Basan teh đak pơtao Ôk, wă khan đĭ tơring Argôp lăm char Basan. Tơring ei đe krao dêh Rêphaim. 
DEU.3.14	Jair adrĕch Manase, iŏk đĭ tơring Argôp truh tơ hơdral kon pơlei Gêsur păng Makathit, krao anăn sư kơdih pơlei Hawôt Jar lu pơlei lăm dêh Basan, truh tơ dang ei. 
DEU.3.15	Inh kư̆m asong ăn kơ Makir dêh Gileat. 
DEU.3.16	Gah lu adrĕch Rubên păng Gat, inh klah asong ăn teh iŏk đơ̆ng gơal char Gileat tơ thong đak glung Arnôn, hơdral gah yă-nơ̆m iŏk đơ̆ng tŏk-bŏk đak krong Jabôk krong 'nâu hơdral lu kon sâu Ammôn. 
DEU.3.17	Hơdral gah bơmơ̆t noh thŭng glă Jôrđăn lăm teh Araba, đơ̆ng Kinêret truh tơ thŭng glă đak dơsĭ Araba noh đak Dơsĭ 'Boh, b tơ jơ̆ng kông Pisga, tơ gah hơlĕch.
DEU.3.18	Kơplah noh, inh tơtă kơ lu iĕm, khan, Kră Yang 'Bok Kei-Dei lu iĕm jao boih dêh âu kơ lu iĕm iŏk bơ̆jang sa; đĭ-đăng lu bơngai nuih kơtang lu iĕm athei chĕp đao hơlă yak năm adrol kơ lu 'nhŏng oh bơ̆n, kon pơlei Isơrael. 
DEU.3.19	Mă-lei lu kon akăn păng sem dơrong lu iĕm. Inh băt kơ lu iĕm đei lơ sem dơrong, lê̆ oei kơtă lăm pơlei tih mă inh ăn boih kơ lu iĕm. 
DEU.3.20	Dĭng mă Kră Yang ăn 'nhŏng oh lu iĕm đei tơdrong pơdơh hiôk thoi bơ̆n păng lu 'nhŏng oh iĕm kư̆m gơh iŏk boih dêh mă Kră Yang 'Bok Kei-Dei lu iĕm ăn kơ lu sư tơ gah pah to đak Krong Jôrđăn; klaih kơ noh đĭ-đăng kơ lu iĕm gơh wih brŏk bơ̆jang sa mă teh inh đei ăn boih kơ lu iĕm.
DEU.3.21	Kơplah noh inh pơkă boih kơ Jôsuê: Măt ih 'bôh boih dôm tơdrong Kră Yang 'Bok Kei-Dei lu iĕm hlôi pơm boih kơ 'bar 'nu pơtao âu; Kră Yang kư̆m gô pơm thoi noh kơ dôm lu teh đak ayơ mă iĕm wă năm mơ̆t. 
DEU.3.22	'Nĕ kơ hli lu teh đak noh; yua kơ Kră Yang 'Bok Kei-Dei lu iĕm gô blah dŏng lu iĕm.
DEU.3.23	Kơplah ei; inh krao khan hăm Kră Yang thoi âu: 
DEU.3.24	Ơ Kră Yang, Ih hlôi tơ'bôh kơ đĭch đam Ih tơdrong krưp tih păng tơpang ti mơyang Ih, yua kơpal plĕnh ala teh âu ưh kơ đei yang ayơ gơh pơm tơdrong mơsêh mơyang thoi Ih. 
DEU.3.25	Inh apinh Ih ăn kơ inh gơh 'bôh teh đak 'lơ̆ng rŏ, hăm kông groi tih rŏ păng kông Liban mă oei pah to đak Krong Jôrđăn. 
DEU.3.26	Mă-lei Kră Yang khan; yua kơ đơ̆ng lu iĕm na Kră Yang hil kơ inh, kuă kơ mơ̆ng nơ̆r inh Kră Yang khan kơ inh: Tôm boih; 'nĕ pă roi gah tơdrong 'nâu dơ̆ng kơ Inh. 
DEU.3.27	Tŏk bĕ tơ kông Pisga, đơ̆ng noh ih lăng tơ gah bơmơ̆t, tơ gah yă-nơ̆m, tơ gah gơal păng tơ gah hơlĕch, na ih lăng dêh noh, yua kơ ih ưh kơ gơh năm hlôi kơ Krong Jôrđăn 'nâu. 
DEU.3.28	Mă-lei athei jao bĕ kơ Jôsuê, tơgŭm jơhngơ̆m sư mă kơjăp, yua kơ sư gô chông ba kon pơlei 'nâu, tŏk blah iŏk dêh mă ih đei lăng 'bôh noh. 
DEU.3.29	Lei na lu bơ̆n oei lăm thŭng jê̆ Bet Pêôr.
DEU.4.1	Ơ Isơrael! Mơ̆ng bĕ khôi juăt păng nơ̆r tơtă mă inh gô pơhrăm lu iĕm, wă kơ lu iĕm gơh đei arih păng gơh mơ̆t tơ dêh mă Kră Yang 'Bok Kei-Dei 'bok lu iĕm wă ăn kơ lu iĕm iŏk.
DEU.4.2	Lu iĕm 'nĕ kơ thim kiơ păng kư̆m 'nĕ kơ hŭt lê̆ kiơ dôm nơ̆r inh wă khan kơ iĕm, mă-lei athei wei răk dôm nơ̆r tơtă đơ̆ng Kră Yang 'Bok Kei-Dei lu iĕm, nơ̆r tơtă mă inh wă bơtho kơ lu iĕm.
DEU.4.3	Măt lu iĕm hlôi 'bôh boih dôm tơdrong Kră Yang pơm tơ Baal Pêôr. Kră Yang 'Bok Kei-Dei lu iĕm đei pơlôch pơrăm đĭ lu bơngai lui kiơ̆ Baal Pêôr đơ̆ng lăm lu iĕm.
DEU.4.4	Bơngai bu oei kiơ̆ Kră Yang 'Bok Kei-Dei lu iĕm kơjăp, oei arih ngăl truh năr âu.
DEU.4.5	Inh đei bơtho lu iĕm lu nơ̆r tơtă păng khôi juăt Kră Yang 'Bok Kei-Dei inh tơtă boih kơ inh, wă kơ lu iĕm pơm kiơ̆ mưh iĕm mơ̆t oei boih tơ lăm dêh char noh.
DEU.4.6	Lu iĕm athei wei răk pơm kiơ̆ bĕ dôm lu nơ̆r tơtă păng khôi juăt âu; yua kơ noh jơ̆ tơdrong hơgei păng tơdrong hlôh wao lu iĕm 'bơ̆t anăp lu adrĕch adrung đe nai. Lu sư kơtơ̆ng gah khôi juăt âu, na lu sư khan: Lu kon pơlei âu jơ̆ minh adrĕch hơgei păng hlôh wao!
DEU.4.7	Ưh kơ đei adrĕch tih ayơ mă đei yang jê̆ lu sư thoi Kră Yang 'Bok Kei-Dei oei jê̆ lu bơ̆n ling-lang na mơ̆ng rim nơ̆r krao khan thoi bơ̆n: 
DEU.4.8	Hăm đei ưh adrĕch adrung tih ayơ đei lu nơ̆r tơtă păng khôi juăt 'lơ̆ng tơpăt thoi khôi juăt đĭ tơdrong juăt âu, mă inh pơdah 'bơ̆t anăp lu iĕm âu?
DEU.4.9	Athei wei răk, pơ'lơ̆ng kơdih akâu iĕm, kơnh hli kơ iĕm hiơt dôm tơdrong mă măt lu iĕm 'bôh boih păng 'nĕ ăn lu tơdrong noh lĕch đơ̆ng lăm jơhngơ̆m iĕm păng athei bơtho bĕ kơ lu kon sâu se iĕm dơ̆ng.
DEU.4.10	'Blŏk bĕ kơ năr iĕm dơ̆ng 'bơ̆t anăp Kră Yang 'Bok Kei-Dei iĕm tơ Hôrêp kơplah noh Kră Yang khan kơ inh thoi âu: Krao akŭm bĕ đĭ-đăng kon pơlei, wă kơ lu sư mơ̆ng nơ̆r Inh, wă pơhrăm ăn kơ lu sư băt hli yom kơ Inh kơplah lu sư oei arih tơ kơpal teh âu păng wă kơ lu sư bơtho nơ̆r âu ăn kơ lu kon sâu se lu sư dơ̆ng.
DEU.4.11	Thoi noh lu iĕm năm jê̆ păng dơ̆ng 'bơ̆t jơ̆ng kông, 'bơ̆t kông ŭnh oei sa dơhlông truh tơ plĕnh, đei hơmơ̆l măng mu găm suek gom.
DEU.4.12	Kơplah noh đơ̆ng lăm ŭnh Kră Yang khan kơ lu iĕm, lu iĕm kơtơ̆ng nơ̆r Sư pơma, mă-lei ưh kơ đei 'bôh akâu Sư ôh, lăp kơtơ̆ng nơ̆r pơma đĕch. 
DEU.4.13	Sư roi ăn kơ lu iĕm băt tơdrong Sư pơgơ̆p nơ̆r Sư tơtă wă kơ lu iĕm athei pơm kiơ̆, thoi mơjĭt nơ̆r tơtă, Sư chih tơ kơpal 'bar hlak tơmo lat. 
DEU.4.14	Lăm kơplah noh, Kră Yang athei inh bơtho tơ'bôh kơ lu iĕm dôm nơ̆r tơtă păng khôi juăt wă kơ lu iĕm pơm kiơ̆ tơdrong noh tơ lăm dêh mă lu iĕm gô tŏk hlôi kơ đak Krong Jôrđăn năm mơ̆t iŏk.
DEU.4.15	Lu iĕm athei kơchăng bĕ kơdih, yua kơ lu iĕm ưh kơ đei 'bôh ôh akâu Kră Yang 'Bok Kei-Dei lu iĕm, đơ̆ng lăm tŏk-bŏk ŭnh lăm năr Sư pơma khan kơ lu iĕm tơ kông Hôrêp. 
DEU.4.16	Kơchăng bĕ kơnh hli kơ lu iĕm pơrăm akâu kơdih, na chă pơm kơdih lu rup yang, pơm hơbŏ thoi rup bơngai drŏ-nglo dah bơngai drŏ-kăn, 
DEU.4.17	dah hơbŏ thoi rup kon sem brem mơmŏ kơpal teh, dah hơbŏ thoi rup kon sem brem đei pơnăr păr kơpal plĕnh, 
DEU.4.18	dah hơbŏ thoi rup lu hơdrông kơep mơmŏ ah klak kơpal teh, dah hơbŏ thoi lu rup ka oei lăm đak. 
DEU.4.19	Kơnh hli kơ lu iĕm pơm ngoi lăng tơ plĕnh 'bôh măt 'năr, măt khei, lu sơnglŏng dôm lu tơmam kơpal plĕnh, kơnh iĕm 'maih wă kơkuh kơ dôm lu tơmam noh păng drap kơkuh kơ lu sư. Mă Kră Yang 'Bok Kei-Dei asong ăn tơmam noh kơ kon bơngai oei ala teh âu. 
DEU.4.20	Mă-lei lu iĕm, Kră Yang rơih păng iŏk lu iĕm lĕch đơ̆ng dêh Êyiptơ, thoi ŭnh đei 'buh bơsei ngur lăm ŭnh wă kơ lu iĕm jing kon pơlei pơla Sư kơdih, thoi iĕm năr âu.
DEU.4.21	Na Kră Yang hil kơ inh; yua kơ lu iĕm na Sư pơkăm khan ưh kơ ăn inh tŏk hlôi kơ đak Krong Jôrđăn păng ưh kơ ăn inh mơ̆t tơ dêh 'lơ̆ng rŏ mă Kră Yang 'Bok Kei-Dei lu iĕm wă ăn kơ lu iĕm bơ̆jang sa. 
DEU.4.22	Inh gô lôch tơ lăm dêh âu, ưh kơ gơh tŏk hlôi kơ đak Krong Jôrđăn, mă-lei lu iĕm gô năm hlôi păng iŏk dêh 'lơ̆ng rŏ ei. 
DEU.4.23	Athei kơchăng bĕ kơdih akâu iĕm, 'nĕ kơ hiơt tơdrong pơgơ̆p đơ̆ng Kră Yang 'Bok Kei-Dei lu iĕm mă đei pơgơ̆p hăm lu iĕm păng 'nĕ kơ pơm rup yang, rup sem brem ayơ mă Kră Yang 'Bok Kei-Dei lu iĕm khă. 
DEU.4.24	Yua kơ Kră Yang 'Bok Kei-Dei iĕm thoi kơ ŭnh soh chhông păng jơ̆ Kră Yang 'Bok Kei-Dei băt kơ gar.
DEU.4.25	Mưh lu iĕm đei kon sâu păng oei tơ dêh noh đunh boih, tơdah lu iĕm pơm yoch kơnê̆ pơrăm akâu kơdih thoi pơm kơ rup yang dah rup sem brem kiơ, mă pơm tơdrong kơnê̆ kiơ 'bơ̆t anăp Kră Yang 'Bok Kei-Dei lu iĕm wă pơm kơ Sư blĕk. 
DEU.4.26	Năr âu inh krao plĕnh păng teh pơm kơdranh kơ lu iĕm thoi âu dah lu iĕm ưh kơ chu pơm kiơ̆ Kră Yang, lu iĕm gô lôch hiong 'bônh đĕch đơ̆ng dêh iĕm wă năm iŏk tơ pah to đak Krong Jôrđăn. Lu iĕm ưh kơ oei tơ noh đunh ôh, mă-lei gô lôch đĭ. 
DEU.4.27	Kră Yang gô pơm kơ iĕm tơklah tơklang jơ̆p kơ teh đak đe, oei pă tŏ sĕt đĕch mă tơ anih Kră Yang puh lu iĕm. 
DEU.4.28	Tơ noh lu iĕm gô kơkuh kơ rup yang pơm păng 'long păng tơmo, jơ̆ tơdrong jang tơpang ti kon bơngai pơm, ưh kơ gơh 'bôh, ưh kơ kơtơ̆ng ưh kơ gơh sa, kư̆m ưh kơ băt 'bâu. 
DEU.4.29	Mă-lei đơ̆ng noh lu iĕm gô krao chă Kră Yang 'Bok Kei-Dei iĕm, layơ iĕm chă Kră Yang hăm đĭ jơhngơ̆m, đĭ tơdrong tơchĕng na gơh tơ'bơ̆p Sư. 
DEU.4.30	Kơplah lu iĕm đei tơdrong pơmat-tat păng đei dôm tơdrong truh kơ iĕm, lăm năr mă tuch-luch, lu iĕm gô wih brŏk tơ Kră Yang 'Bok Kei-Dei iĕm păng chu kiơ̆ nơ̆r Sư. 
DEU.4.31	Yua kơ Kră Yang 'Bok Kei-Dei iĕm jơ̆ Kră Yang 'Bok Kei-Dei băt mơnat ưh kơ achăng lê̆ păng ưh kơ pơrăm pơlôch iĕm ôh; kư̆m ưh kơ hiơt kơ tơdrong pơgơ̆p mă đơ̆ng Sư pơkă pơkăm boih hăm 'bok lu iĕm.
DEU.4.32	Thoi noh, iĕm athei apinh lăng iŏk đơ̆ng jơhnơr đei adrol kơ iĕm sơ̆, đơ̆ng năr Kră Yang 'Bok Kei-Dei pơjing kon bơngai kơpal teh, đơ̆ng tôch plĕnh âu truh tơ tôch plĕnh to, hăm tam đei tơdrong kiơ truh boih tih dah đei kơtơ̆ng tơdrong kiơ boih thoi noh? 
DEU.4.33	Hăm tam đei minh adrĕch ayơ kơtơ̆ng nơ̆r Kră Yang 'Bok Kei-Dei pơma đơ̆ng lăm ŭnh thoi lu iĕm đei kơtơ̆ng boih mă oei arih dang ei. 
DEU.4.34	Hăm tam đei yang kiơ rơih iŏk minh adrĕch kon pơlei 'nâu đơ̆ng adrĕch kon pơlei nai kơ sư kơdih, hăm tơdrong pơlong lăng, hăm tơdrong hlĭch chrơp, hăm tơdrong mơsêh mơyang pran kơtang đơ̆ng ti sư, hăm tơdrong tơblah, hăm tơdrong hli krưp thoi đĭ-đăng tơdrong Kră Yang 'Bok Kei-Dei lu iĕm đei pơm boih kơ lu iĕm hăm dêh char Êyiptơ 'bơ̆t tơm măt lu iĕm?
DEU.4.35	Đei tơ'bôh boih kơ lu iĕm dôm tơdrong noh, wă băt kơ Kră Yang 'noh boih Kră Yang 'Bok Kei-Dei, ưh kơ bu nai dơ̆ng. 
DEU.4.36	Đơ̆ng kơpal plĕnh Sư ăn kơ iĕm kơtơ̆ng nơ̆r Sư, wă bơtho pơhrăm iĕm, tơ kơpal teh Sư ăn kơ iĕm 'bôh ŭnh tih Sư păng đơ̆ng lăm ŭnh lu iĕm đei kơtơ̆ng nơ̆r Sư pơma. 
DEU.4.37	Yua kơ đơ̆ng Sư 'mêm kơ lu 'bok iĕm, na rơih iŏk adrĕch adrung lu iĕm 'nâu, kơ Sư kơdih păng Sư yua tơdrong mơsêh tih Sư krao tơlĕch boih iĕm đơ̆ng dêh Êyiptơ. 
DEU.4.38	Sư puh lê̆ lu adrĕch adrung tih hloh păng pran hloh kơ iĕm, wă ba iĕm năm mơ̆t tơ dêh noh păng ăn kơ iĕm teh noh wă kơ lu iĕm jang sa, thoi iĕm đei 'bôh dang ei. 
DEU.4.39	Thoi noh, dang ei iĕm athei băt păng chih răk bĕ lăm jơhngơ̆m lu iĕm: Kră Yang noh boih Kră Yang 'Bok Kei-Dei tơ kơpal plĕnh ti păng tơ ala teh âu; ưh kơ đei bu nai dơ̆ng. 
DEU.4.40	Wei răk bĕ dôm lu khôi juăt păng nơ̆r tơtă đơ̆ng Sư, tơdrong mă inh bơtho boih kơ iĕm năr 'nâu, wă kơ iĕm păng kon sâu iĕm gơh đei hiôk-hian wă kơ lu iĕm oei arih sot lăm dêh Kră Yang 'Bok Kei-Dei iĕm ăn kơ iĕm ling-lang truh ning-mônh.
DEU.4.41	Kơplah noh Môis klah lê̆ pêng tŏ pơlei tih tơ gah hơlĕch kơ Krong Jôrđăn, 
DEU.4.42	wă kơ lu bơngai pơlôch bơngai kơdâu ôn tơ noh, bơngai mă pơlôch rông 'bôt sư hơch 'bơm ưh kơ pơrơ̆ng ôh, ưh kơ đei chă ayăt băl đơ̆ng adrol, wă kơ sư gơh klaih đơ̆ng đe wă pơlôch 'mong, na kơdâu ôn mơ̆t lăm pơlei noh. 
DEU.4.43	Noh pơlei Bêser, lăm dêh teh dơnă lê̆ kơ lu adrĕch Rubên; Ramôt lăm tơring Gileat, lê̆ kơ lu adrĕch Gat păng pơlei Gôlan tơring Basan lê̆ kơ adrĕch Manase.
DEU.4.44	'Nâu boih khôi juăt mă Môis tơ'bôh 'bơ̆t anăp kon pơlei Isơrael. 
DEU.4.45	'Nâu tơdrong tơbăt păng khôi juăt păng nơ̆r tơtă mă Môis bơtho ăn kơ kon pơlei Isơrael đơ̆ng rŏng kơ lu sư lĕch đơ̆ng dêh Êyiptơ. 
DEU.4.46	Mă oei gah hơlĕch đak Krong Jôrđăn, lăm thŭng tơklă Bet Pêôr tơ dêh Sihôn, pơtao kon pơlei Amôrit, oei tơ pơlei Hesbôn, Môis păng kon pơlei Isơrael blah iŏk jei đơ̆ng rŏng lu sư lĕch đơ̆ng dêh Êyiptơ. 
DEU.4.47	Kon pơlei Isơrael tơgar iŏk dêh noh hloi păng dêh Ôk pơtao char Basan, noh 'bar 'nu pơtao kon pơlei Amôrit oei tơ gah hơlĕch kơ Krong Jôrđăn, 
DEU.4.48	Teh âu iŏk đơ̆ng pơlei Arôe jih thong đak Arnôn, truh tơ Kông Siriôn, wă khan kông Hermôn.
DEU.4.49	Păng đĭ tơmăn glă tơ gah hơlĕch kơ đak Krong Jôrđăn, truh tơ đak dơsĭ Araba,a boih ala jơ̆ng kông Pisga.
DEU.5.1	Môis krao đĭ-đăng bơngai Isơrael na khan: Ơ bơngai Isơrael! Mơ̆ng bĕ dôm lu khôi juăt păng nơ̆r tơtă inh roi ăn kơ lu iĕm băt năr 'nâu; lu iĕm athei pơhrăm hŏk iŏk mă pơ'lơ̆ng pơm kiơ̆ dôm lu tơdrong noh. 
DEU.5.2	Kră Yang 'Bok Kei-Dei lu bơ̆n đei pơgơ̆p boih hăm lu bơ̆n tơ kông Hôrêp. 
DEU.5.3	Ưh kơ sĭ hăm lu 'bok bơ̆n đĕch mă Kră Yang pơgơ̆p boih noh ôh, mă-lei hăm đĭ-đăng lu bơ̆n dang ei mă oei arih 'nâu. 
DEU.5.4	Kră Yang pơma boih hăm lu iĕm tơ kơpal kông đơ̆ng lăm ŭnh. 
DEU.5.5	Kơplah noh, inh dơ̆ng tŏk-bŏk Kră Yang hăm lu iĕm, wă bơtho nơ̆r đơ̆ng Sư ăn kơ lu iĕm; yua kơ lu iĕm hli kơ ŭnh, lu iĕm ưh kơ tŏk tơ kơpal kông. Kră Yang khan: 
DEU.5.6	Inh boih Kră Yang 'Bok Kei-Dei lu iĕm, Tơ'ngla tơlĕch lu iĕm đơ̆ng dêh Êyiptơ, lĕch đơ̆ng pơm đĭch.
DEU.5.7	Lu iĕm 'nĕ kơkuh kơ yang nai, 'nguaih kơ Inh.
DEU.5.8	Lu iĕm 'nĕ kơ pơm rup yang na kơkuh, kư̆m 'nĕ kơ pơm rup nhen thoi tơmam kơpal plĕnh dah nhen sem brem thoi tơ ala teh âu, dah nhen thoi ka lăm đak sŭng. 
DEU.5.9	Lu iĕm 'nĕ kơ drap kơkuh 'bơ̆t anăp lu rup noh păng kư̆m 'nĕ kơ soi sơmah kơ lu sư noh, yua kơ Inh jơ̆ Kră Yang 'Bok Kei-Dei lu iĕm, wă khan jơ̆ Kră Yang 'Bok Kei-Dei băt gar.
DEU.5.9	Bơngai bu areh kơ Inh, Inh gô phak bơngai noh truh tơ kon sâu se sư pêng puăn jơhnơr.
DEU.5.10	Păng gô 'mêm kơ lu bơngai mă 'mêm kơ Inh păng wei răk dôm lu nơ̆r Inh tơtă truh kơ rơbâu jơhnơr.
DEU.5.11	Lu iĕm 'nĕ kơ yua anăn Kră Yang 'Bok Kei-Dei lu iĕm na pơma kư̆ kă; yua kơ Kră Yang gô phak tơpă dôm lu bơngai bu wă yua anăn Sư na pơma kư̆ kă.
DEU.5.12	Iĕm athei 'blŏk kơ năr tơpơh wă pơm năr giĕng 'lơ̆ng rơgoh, kư̆m thoi Kră Yang 'Bok Kei-Dei iĕm pơkă ăn boih kơ iĕm. 
DEU.5.13	Iĕm athei bơ̆jang lăm tơdrâu năr đĕch; 
DEU.5.14	Mă-lei lăm năr tơpơh noh năr pơdơh Kră Yang 'Bok Kei-Dei iĕm; 'nĕ kơ bơ̆jang minh tơdrong kiơ, kon drŏ-nglo kon drŏ-kăn iĕm, đĭch drŏ-nglo đam drŏ-kăn iĕm, dah rơmo, aseh iĕm, dah lu sem dơrong iĕm, dah lu tơmoi chă oei pơdơh lăm hnam iĕm, wă kơ lu đĭch đam drŏ-nglo drŏ-kăn iĕm kư̆m pơdơh thoi iĕm mơ̆n. 
DEU.5.15	Iĕm athei 'blŏk thoi lu iĕm hlôi pơm đĭch boih tơ dêh Êyiptơ, na Kră Yang 'Bok Kei-Dei iĕm yua ti mơsêh mơyang pran kơtang chông ba iĕm lĕch hlôi đơ̆ng noh; yua kơ thoi noh na Kră Yang 'Bok Kei-Dei iĕm đei tơtă boih kơ iĕm, wă kơ iĕm 'blŏk kơ năr pơdơh.
DEU.5.16	Athei lui yom kơ mĕ 'bă ih, kiơ̆ thoi Kră Yang tơtă boih kơ ih wă kơ ih gơh arih sot păng đei tơdrong pŭn hiôk tơ kơpal teh âu mă Kră Yang 'Bok Kei-Dei ih ăn kơ ih.
DEU.5.17	Ih 'nĕ kơ pơlôch bơngai.
DEU.5.18	Ih 'nĕ kơ pơm pơyô kư̆ kă.
DEU.5.19	Ih 'nĕ kơ tơtông klĕ.
DEU.5.20	Ih 'nĕ kơ pơm kơdranh hơlĕnh kơ lu bơngai nai.
DEU.5.21	Ih 'nĕ kơ 'nhĕng plah iŏk akăn đe, kư̆m 'nĕ 'nhĕng hnam đe, dah chŭn mir, đĭch drŏ-nglo đam drŏ-kăn, rơmo, aseh, dah tơmam kiơ nai.
DEU.5.22	Tơ kơpal kông, đơ̆ng tŏk-bŏk ŭnh, đơ̆ng lăm hơmơ̆l păng đơ̆ng lăm măng mu, đei nơ̆r re kơtang; Kră Yang khan dôm lu nơ̆r âu ăn kơ đĭ-đăng lu iĕm, Sư ưh kơ đei thim ôh; Sư chih dôm lu nơ̆r noh tơ kơpal 'bar hlak tơmo lat na jao ăn kơ inh.
DEU.5.23	Kơplah lu iĕm kơtơ̆ng nơ̆r pơma đơ̆ng lăm măng mu kơplah ŭnh oei sa kông lu iĕm năm tơ inh, đĭ-đăng lu kră pơgơ̆r păng dôm lu yŏng kơdră lăm adrĕch iĕm: 
DEU.5.24	Na khan: Kră Yang 'Bok Kei-Dei lu nhôn tơ'bôh boih tơdrong rang mơnhal păng tơdrong krưp tih Sư kơ lu nhôn păng lu nhôn đei kơtơ̆ng boih nơ̆r Sư đơ̆ng lăm ŭnh; năr âu lu nhôn 'bôh boih Kră Yang 'Bok Kei-Dei pơma dơnuh hăm kon bơngai mă-lei lu nhôn oei arih. 
DEU.5.25	Mă-lei dang ei, yua kơ kiơ lu nhôn athei lôch? Ŭnh tih âu gô sa lu nhôn, tơdah lu nhôn oei kơtơ̆ng nơ̆r đơ̆ng Kră Yang 'Bok Kei-Dei lu nhôn, noh lu nhôn gô lôch tơpă. 
DEU.5.26	Hăm đei bu kơtơ̆ng boih nơ̆r Kră Yang 'Bok Kei-Dei oei pơma đơ̆ng lăm ŭnh, nhen thoi lu nhôn, mă-lei oei arih? 
DEU.5.27	Ih năm mă jê̆ bĕ, wă kơ mơ̆ng dôm tơdrong Kră Yang 'Bok Kei-Dei lu nhôn khan na roi ăn kơ lu nhôn dơ̆ng, na lu nhôn gô mơ̆ng păng pơm kiơ̆.
DEU.5.28	Kră Yang kơtơ̆ng dôm lu nơ̆r đơ̆ng iĕm, na Kră Yang khan kơ inh: Inh kơtơ̆ng boih dôm lu nơ̆r kon pơlei âu pơma hăm ih; lu sư pơma thoi noh trŏ boih. 
DEU.5.29	Ô tơdah lu kon pơlei âu đei jơhngơ̆m hli yom kơ Inh hăm wei răk dôm lu nơ̆r Inh tơtă ling-lang lu sư păng kon sâu lu sư gơh đei tơdrong pŭn hiôk ling-lang. 
DEU.5.30	Năm roi bĕ kơ lu kon pơlei pơla brŏk tơ anih bơsŭn kơdih. 
DEU.5.31	Gah ih, oei bĕ 'bơ̆t dâu hăm Inh, Inh gô roi ăn kơ ih băt dôm nơ̆r tơtă, tơdrong juăt păng nơ̆r tơbăt ih gô bơtho ăn dơ̆ng kơ lu sư, wă kơ lu sư pơm kiơ̆ tơ lăm dêh mă Inh gô ăn kơ lu sư. 
DEU.5.32	Thoi noh, lu iĕm athei kơchăng pơm kiơ̆, thoi Kră Yang 'Bok Kei-Dei lu bơ̆n hlôi pơkă boih. 'Nĕ kơ weh gah 'ma, dah gah 'ngiĕo. 
DEU.5.33	Lu iĕm athei yak kiơ̆ đĭ trong mă Kră Yang 'Bok Kei-Dei lu iĕm tơtă, wă kơ lu iĕm gơh đei pŭn hiôk păng oei arih sot lăm dêh mă iĕm gô iŏk.
DEU.6.1	'Nâu jơ̆ khôi juăt, nơ̆r tơtă păng nơ̆r tơbăt đơ̆ng Kră Yang 'Bok Kei-Dei lu bơ̆n, tơtă boih kơ inh bơtho ăn kơ lu iĕm, wă kơ lu iĕm pơm kiơ̆ tơdrong noh tơ lăm dêh mă lu iĕm gô mơ̆t oei. 
DEU.6.2	Wă kơ lu iĕm păng kon sâu iĕm băt kơ hli yom kơ Kră Yang 'Bok Kei-Dei iĕm, đĭ chăl arih tơ kơpal teh wei răk dôm lu tơdrong juăt păng nơ̆r Sư tơtă; wă kơ lu iĕm oei arih sot. 
DEU.6.3	Ơ Isơrael, mơ̆ng bĕ păng pơm kiơ̆ tơdrong noh wă kơ iĕm gơh đei pŭn hiôk păng rai lơ, dêh char thoi đak toh đak sut mă Kră Yang 'Bok Kei-Dei lu 'bok iĕm đei pơkă hăm lu iĕm.
DEU.6.4	Ơ đĭ-đăng bơngai Isơrael mơ̆ng bĕ: Kră Yang 'Bok Kei-Dei bơ̆n, Kră Yang minh đĕch, ưh kơ đei 'bar. 
DEU.6.5	Na lu iĕm athei đĭ jơhngơ̆m klơm klak, đĭ đon tơchĕng đĭ jơhngơ̆m pran 'mêm kơ Kră Yang 'Bok Kei-Dei iĕm. 
DEU.6.6	Lu iĕm athei chih răk lăm jơhngơ̆m lu nơ̆r mă inh đei bơtho lu iĕm năr âu. 
DEU.6.7	Athei adrin bơtho ăn dôm tơdrong noh kơ lu kon iĕm păng bơtho tơdrong âu kơplah sư oei lăm hnam, dah oei năm rok trong, dah wă tep, dah iung đơ̆ng tep. 
DEU.6.8	Ih athei chô̆ nơ̆r âu tơ kơkŏng ih, pơ̆n pơm tơdra 'bơ̆t klĕng ih wă kơ 'blŏk. 
DEU.6.9	Ih athei chih răk nơ̆r âu tơ jrăng 'măng hnam ih păng tơ 'măng jang pơlei.
DEU.6.10	Layơ Kră Yang 'Bok Kei-Dei iĕm chông ba iĕm mơ̆t tơ dêh mă Sư đei pơkă pơkăm wă ăn kơ lu 'bok iĕm Abraham, Isăk păng Jakôp, wă ăn kơ iĕm, đei pơlei tih păng mơdrŏng mă lu iĕm ưh kơ đei man pơdơ̆ng. 
DEU.6.11	Hnam oei 'bĕnh-'bang kơ mŭk tơmam 'lơ̆ng mă lu iĕm ưh kơ đei răt mong, lu sơlŭng đak mă lu iĕm ưh kơ đei sir, tơm hơmu păng 'long ôliwơ mă lu iĕm ưh kơ đei pơtăm, gô đei sa mah rơkah rơkai. 
DEU.6.12	Lu iĕm kơchăng bĕ kơdih 'nĕ hiơt kơ Kră Yang tơ'ngla chông tơlĕch iĕm đơ̆ng dêh Êyiptơ, đơ̆ng pơm đĭch. 
DEU.6.13	Iĕm athei hli yom kơ Kră Yang 'Bok Kei-Dei iĕm bơ̆jang kơ Sư păng yua anăn Sư na pơkă pơkăm, 
DEU.6.14	'Nĕ kơ kiơ̆ lu yang nai, lu yang mă lu adrĕch adrung oei jum dăr kơ iĕm. 
DEU.6.15	Yua kơ Kră Yang 'Bok Kei-Dei oei hơdai iĕm, jơ̆ Kră Yang 'Bok Kei-Dei băt gar, tơdah lu iĕm kơkuh kơ yang nai Kră Yang 'Bok Kei-Dei hil mĭl kơ iĕm păng Sư gô pơlôch tơhiong iĕm đơ̆ng kơpal teh âu,
DEU.6.16	'Nĕ kơ pơlong lăng Kră Yang 'Bok Kei-Dei iĕm, thoi iĕm đei pơlong lăng Sư tơ Masa. 
DEU.6.17	Athei kơchăng wei răk dôm lu nơ̆r Kră Yang tơtă păng nơ̆r Sư tơbăt, khôi juăt Sư mă inh đei bơtho ăn kơ iĕm. 
DEU.6.18	Athei pơm dôm tơdrong kiơ Kră Yang, khan 'lơ̆ng khan trŏ, na iĕm đei pŭn hiôk păng gơh mơ̆t tơ dêh 'lơ̆ng rŏ mă Kră Yang hlôi pơkă wă ăn kơ lu 'bok iĕm. 
DEU.6.19	Kră Yang gô puh lê̆ đĭ lu bơngai ayăt đơ̆ng anăp iĕm kư̆m thoi Sư đei pơkă boih.
DEU.6.20	Ning-mônh, dah đei kon sâu iĕm jet: Dôm lu khôi juăt, tơdrong juăt păng nơ̆r tơtă 'nâu, mă Kră Yang 'Bok Kei-Dei lu bơ̆n tơtă wă khan kiơ? 
DEU.6.21	Na iĕm gô tơl, sơ̆ lu bơ̆n pơm đĭch kơ Pharaôn tơ dêh Êyiptơ na Kră Yang đei yua ti pran kơtang Sư chông ba lu bơ̆n lĕch đơ̆ng dêh Êyiptơ ei; 
DEU.6.22	Kră Yang đei pơm tơ'bôh boih dôm lu tơdra hlĭch păng mơsêh mơyang krưp dêh tơpă, pơrăm dêh Êyiptơ, Pharaôn păng đĭ lu yŏng mơng sư 'bơ̆t anăp bơ̆n.
DEU.6.23	Na Sư chông ba tơlĕch boih lu bơ̆n đơ̆ng dêh ei, Sư chông anhăk lu nhôn mơ̆t tơ dêh Sư mă pơkă wă ăn kơ 'bok lu bơ̆n; păng wă ăn kơ lu bơ̆n. 
DEU.6.24	Kră Yang đei bơtho khan kơ bơ̆n athei pơm kiơ̆ đĭ-đăng dôm tơdrong juăt âu păng băt hli yom kơ Kră Yang, wă kơ lu bơ̆n gơh đei hiôk-hian ling-lang păng oei arih thoi lu bơ̆n năr 'nâu. 
DEU.6.25	Tơdah lu bơ̆n kơchăng pơm kiơ̆ đĭ lu nơ̆r tơtă âu đơ̆ng Kră Yang 'Bok Kei-Dei bơ̆n, na gơh jô̆ bơ̆n 'lơ̆ng tơpăt.
DEU.7.1	Layơ Kră Yang 'Bok Kei-Dei iĕm chông ba iĕm mơ̆t iŏk dêh mă Sư pơkă păng puh tơweh đĭ lu adrĕch đe 'bơ̆t anăp iĕm, noh lu kon pơlei Hêtit, kon pơlei Girgasit kon pơlei Amôrit, kon pơlei Kanaan, kon pơlei Pêrisit, kon pơlei Hêwit păng kon pơlei Jêbus, wă khan tơpơh adrĕch tih păng pran hloh kơ iĕm. 
DEU.7.2	Layơ Kră Yang 'Bok Kei-Dei jao lu adrĕch noh kơ iĕm păng iĕm blah pơrăm đĭ lu sư jei iĕm, kơplah noh iĕm athei pơlôch đĭ lu sư, 'nĕ kơ pơgơ̆p hơdai hăm lu sư păng kư̆m 'nĕ kơ mơnat kơ lu sư mơ̆n. 
DEU.7.3	Lu iĕm kư̆m 'nĕ kơ pơm pô̆ 'băn hăm lu sư, kư̆m 'nĕ kơ ăn kon drŏ-kăn iĕm oei kơ kon drŏ-nglo lu sư, kư̆m 'nĕ kơ iŏk oei kon drŏ-kăn lu sư ăn kơ kon drŏ-nglo iĕm. 
DEU.7.4	Yua kơ lu adrĕch 'nâu gô pơhlŭ kon drŏ-nglo ih, achăng lê̆ Inh, na awih awăn kơ lu yang nai, đơ̆ng noh kơnh Kră Yang gô hil mĭl kơ iĕm, na sư gô pơlôch ih hloi. 
DEU.7.5	Mă-lei 'nâu iĕm athei pơm kơ lu sư: Pơrăm lê̆ lu chơnang soi, teh pơchah lê̆ lu gơ̆ng pơm yang lu sư păng athei kăl tơpăk lê̆ yang Asêrim păng soh pơđĭ rup yang đơ̆ng sư man dah traih.
DEU.7.6	Yua kơ iĕm jing minh adrĕch 'lơ̆ng rơgoh ăn kơ Kră Yang 'Bok Kei-Dei iĕm; Sư rơih iŏk iĕm đơ̆ng lu adrĕch kơpal teh đak âu. Wă kơ iĕm jing kon pơlei pơla Sư. 
DEU.7.7	Kră Yang 'mêm kơeng păng rơih iŏk lu iĕm ưh kơ sĭ yua kơ lu iĕm bơngai lơ hloh kơ adrĕch lu đe nai ôh. Tơpă lu iĕm tŏ sĕt hloh kơ lu adrĕch lu đe nai. 
DEU.7.8	Mă-lei yua kơ Kră Yang 'mêm kơ lu iĕm păng wei nơ̆r pơkă hăm lu 'bok iĕm sơ̆, Kră Yang yua tơpang ti pran kơtang Sư dui lu iĕm lĕch hlôi đơ̆ng pơm đĭch păng dŏng pơklaih đơ̆ng tơpang ti Pharaôn, pơtao dêh Êyiptơ. 
DEU.7.9	Thoi noh na iĕm athei băt kơnăl kơ Kră Yang 'Bok Kei-Dei iĕm, 'noh boih Kră Yang 'Bok Kei-Dei, wă khan Kră Yang 'Bok Kei-Dei tơpăt, wei tơdrong pơgơ̆p păng 'mêm truh tơ rơbâu jơhnơr kơ lu bơngai bu mă 'mêm kơ Sư păng wei răk dôm nơ̆r sư tơtă. 
DEU.7.10	Păng pơm 'mong kơ lu bơngai bu mă areh kơ Sư, na pơlôch pơđĭ lê̆ lu sư. Sư ưh kơ pơhiơ̆ ôh pơm kơ bơngai bu mă areh kơ Sư, Sư gô pơm plơ̆ hloi hăm lu bơngai sơngah kơ Sư. 
DEU.7.11	Thoi noh, iĕm athei kơchăng pơm kiơ̆ dôm nơ̆r tơtă, tơdrong juăt păng nơ̆r tơbăt, mă inh đei bơtho ăn kơ iĕm năr âu.
DEU.7.12	Tơdah iĕm mơ̆ng păng pơm kiơ̆ dôm lu tơdrong juăt âu, Kră Yang 'Bok Kei-Dei iĕm gô wei nơ̆r pơgơ̆p păng tơdrong 'mêm mơnat mă Sư đei pơkă hăm lu 'bok iĕm sơ̆. 
DEU.7.13	Kră Yang sư 'mêm mơnat kơ iĕm, ăn tơdrong pŭn hiôk kơ iĕm ăn kơ lu kon sâu iĕm rai lơ hrôh ngôh; Sư gô ăn tơdrong pŭn hiôk kơ lu kon iĕm đơ̆ng blu pôih, ăn tơmam đơ̆ng teh, ăn phe 'ba, hơ'bo, plei hơmu păng đak rơmă plei 'long ôliwơ kơ iĕm, ăn rơmo, triu rai lơ lăm teh đak, mă sư đei pơkă pơkăm boih hăm 'bok iĕm, wă ăn kơ iĕm. 
DEU.7.14	Lu iĕm gô đei pŭn hiôk hloh kơ lu adrĕch nai, lăm lu iĕm gô ưh kơ đei bơngai bu mă hơwŏng, drŏ-nglo dah drŏ-kăn, tơno dah akăn lăm sem dơrong iĕm. 
DEU.7.15	Kră Yang huay ăn kơ iĕm tơdrong jĭ jăn păng tơdrong jĭ apoh đơ̆ng dêh Êyiptơ mă-lei Sư gô ăn tơdrong jĭ noh truh kơ lu bơngai mă areh kơ ih. 
DEU.7.16	Iĕm athei pơrăm lê̆ đĭ lu adrĕch mă Kră Yang 'Bok Kei-Dei iĕm jao ăn kơ iĕm boih kư̆m 'nĕ kơ mơnat kơ lu sư păng kư̆m 'nĕ kơ kơkuh kơ lu yang sư; yua kơ tơdrong noh gô pơm hơđong hơ'năk kơ iĕm. 
DEU.7.17	Lu iĕm 'nĕ kơ khan lăm jơhngơ̆m iĕm: Lu adrĕch 'nâu lơ pran hloh kơ bơ̆n, liơ bơ̆n gơh kĕ puh tơweh lê̆ lu sư? 
DEU.7.18	'Nĕ kơ hli kơ lu sư, mă-lei iĕm athei 'blŏk dôm tơdrong kiơ, mă Kră Yang 'Bok Kei-Dei iĕm đei pơm boih kơ Pharaôn păng đĭ dêh Êyiptơ.
DEU.7.19	Dôm tơdrong pơlong lăng tih dêh măt lu iĕm 'bôh boih, dôm lu tơdrong mơsêh tih hlĭch chrơp, tơpang ti mơsêh, pran kơtang Kră Yang 'Bok Kei-Dei iĕm đei chông tơlĕch iĕm đơ̆ng dêh Êyiptơ boih. Kră Yang 'Bok Kei-Dei iĕm kư̆m gô pơm kơ đĭ-đăng lu adrĕch mă iĕm hli noh. 
DEU.7.20	Na Kră Yang 'Bok Kei-Dei iĕm gô wơh ong năm druh sôch lu sư, dĭng mă lu bơngai kơdâu ôn, kư̆m pơlôch pơrăm đĭ lu sư. 
DEU.7.21	'Nĕ hli tơrơ kơ lu sư; yua kơ Kră Yang 'Bok Kei-Dei iĕm oei hơdai iĕm, noh jơ̆ Kră Yang 'Bok Kei-Dei mă pran kơtang hloh păng trŏ kơ hli. 
DEU.7.22	Kră Yang 'Bok Kei-Dei iĕm gô puh lê̆ adrĕch 'nâu 'bơ̆t anăp iĕm 'net 'net; iĕm ưh kơ gơh pơlôch lu sư minh 'măng tăm ôh, kơnh hli kơ sem bri rai lơ na pơrăm iĕm dơ̆ng; 
DEU.7.23	Mă-lei Kră Yang 'Bok Kei-Dei iĕm gô jao lu sư kơ iĕm păng gô pơm kơ lu sư đei tơdrong hli rŭng răng tih, dĭng truh layơ mă lu sư lôch hiong đĭ. 
DEU.7.24	Sư gô pơjao lu pơtao lăm tơpang ti iĕm, na iĕm gô sŭt đĭ anăn lu sư đơ̆ng ala teh âu; ưh kơ đei bơngai bu kĕ dơ̆ng 'bơ̆t anăp iĕm, dĭng truh tơ iĕm pơlôch đĭ lu sư. 
DEU.7.25	Iĕm athei soh pơđĭ lu rup yang lu sư. 'Nĕ kơ hưch ham, 'nĕ kơ iŏk kơdih hu dah maih đơ̆ng lăm lu sư man rup noh, kơnh hli kơ iĕm 'leh hơđong; yua kơ tơmam 'noh yua kơ tơmam noh Kră Yang 'Bok Kei-Dei areh dêh. 
DEU.7.26	'Nĕ kơ chĕp ba tơmơ̆t lăm hnam iĕm tơmam mă trŏ areh dêh noh, kơnh hli kơ iĕm wang dai lôch răm. Iĕm athei lăng areh krưp, yua kơ tơmam noh trŏ kơ wă pơrăm.
DEU.8.1	Lu iĕm athei kơchăng pơm kiơ̆ bĕ đĭ dôm nơ̆r tơtă mă đơ̆ng inh roi ăn kơ lu iĕm năr âu, wă kơ lu iĕm arih, gơh pơjing băl rai lơ, na mơ̆t iŏk dêh mă Kră Yang đei pơkă pơkăm hăm lu 'bok iĕm sơ̆. 
DEU.8.2	Athei 'blŏk kơ đĭ-đăng trong mă Kră Yang 'Bok Kei-Dei iĕm chông anhăk ba iĕm lăm puăn-jĭt sơnăm kơ 'nâu tơ lăm char glă pơmat-tat, wă pơlong iĕm, wă kơ băt iĕm hăm đei wei răk dôm nơ̆r Sư tơtă dah ưh. 
DEU.8.3	Sư ăn kơ iĕm pơngot 'me rong iĕm ăn kơ iĕm sa mana mă iĕm păng lu yă 'bok kư̆m tam mă biơh băt, wă bơtho iĕm băt, kon bơngai arih ưh kơ trŏ arih đơ̆ng tơmam sa đĕch ôh, mă-lei kon bơngai arih đơ̆ng nơ̆r Kră Yang. 
DEU.8.4	Lăm puăn-jĭt sơnăm hơbĕn iĕm ao ưh kơ hiah jơ̆ng iĕm kư̆m huay kơ pơ'ngeh. 
DEU.8.5	Iĕm athei băt kơdih, Kră Yang 'Bok Kei-Dei iĕm, teh bơtho kư̆m thoi 'Bă teh bơtho kon drŏ-nglo sư kơdih. 
DEU.8.6	Hli yom bĕ kơ Kră Yang 'Bok Kei-Dei iĕm, wei răk dôm nơ̆r Sư tơtă, yak năm kiơ̆ trong Sư; 
DEU.8.7	Yua kơ Kră Yang 'Bok Kei-Dei wă gô chông ba iĕm mơ̆t tơ dêh char 'lơ̆ng, đei lơ đak glung, đei đak krong, đak mơlĕch ro lăm thŭng thong păng tơ kơpal kông groi. 
DEU.8.8	Dêh noh đei 'ba mi, 'ba tơ'bâu, plei hơmu, 'long hơra, plei gărnăt, đak rơmă plei 'long ôliwơ păng đak sut; 
DEU.8.9	Dêh noh đei tơmam sa mah rơkah rơkai; ưh kơ đei kơ'bah kiơ. Dêh noh đei tơmo bơsei păng đơ̆ng lăm kông iĕm gô sir iŏk kong, 
DEU.8.10	Mưh iĕm sŏng sa phĭ mah rơkah rơkai, iĕm gô bơnê ư-ang kơ Kră Yang 'Bok Kei-Dei iĕm, yua kơ teh đak 'lơ̆ng mă đơ̆ng Sư ăn boih kơ iĕm.
DEU.8.11	Athei kơchăng bĕ, 'nĕ hiơt kơ Kră Yang 'Bok Kei-Dei, wei răk dôm nơ̆r Sư tơtă, nơ̆r Sư tơbăt păng khôi juăt Sư mă đơ̆ng inh bơtho lu iĕm năr 'nâu. 
DEU.8.12	Hli kơ gô sŏng sa phĭ mah rơkah rơkai boih, pơm hnam 'lơ̆ng rŏ, đei anih oei kơjăp boih, 
DEU.8.13	păng tơdah rơmo triu chek lar roi lơ, hu, maih păng mŭk tơmam rai tŏk boih, 
DEU.8.14	Athei kơchăng 'nĕ kơ pơang păng 'nĕ hiơt kơ Kră Yang 'Bok Kei-Dei iĕm, Tơ'ngla chông ba iĕm lĕch đơ̆ng dêh Êyiptơ, lĕch đơ̆ng pơm đĭch. 
DEU.8.15	Kră Yang chông ba iĕm rok char glă să pă băt krưp dêh, đei 'bih tang, hơguăt, teh hrĕng kro, ưh kơ đei đak ôh, Sư ăn đak lĕch đơ̆ng tơmo arăk tơpă. 
DEU.8.16	Lăm char glă Sư boih wei rong ăn kơ iĕm sa 'bĕng mana, mă lu 'bok iĕm tam lah băt, ăn kơ lu iĕm pơmat-tat wă pơlong lăng iĕm tuch-luch ăn pŭn hiôk kơ lu iĕm.
DEU.8.17	Kơchăng bĕ, 'nĕ chă pơma lăm jơhngơ̆m khan: Noh yua kơ đơ̆ng tơdrong hơgei păng pran kơtang tơpang ti inh na mă gơh đei dôm mŭk tơmam mơdrŏng 'nâu. 
DEU.8.18	Iĕm athei 'blŏk kơ Kră Yang 'Bok Kei-Dei iĕm, noh jơ̆ đơ̆ng Sư ăn kơ iĕm jing mơdrŏng; wă pơsĭt tơdrong pơgơ̆p Sư pơkă pơkăm hăm 'bok iĕm sơ̆. 
DEU.8.19	Tơdah iĕm hiơt kơ Kră Yang 'Bok Kei-Dei iĕm, na kiơ̆ lu yang nai, bơ̆jang păng drap kơkuh kơ lu yang ei, inh khan tơpă năr âu. Lu iĕm gô lôch hiong đĭ! 
DEU.8.20	Kră Yang pơlôch pơrăm đĭ lu adrĕch nai 'bơ̆t anăp lu iĕm thoi yơ. Sư kư̆m pơlôch pơrăm lu iĕm thoi noh mơ̆n yua kơ lu iĕm ưh kơ wă mơ̆ng kiơ̆ nơ̆r Kră Yang 'Bok Kei-Dei lu iĕm ôh.
DEU.9.1	Ơ kon pơlei Isơrael, mơ̆ng bĕ! Lu iĕm wă tŏk kơ Krong Jôrđăn, wă mơ̆t tơblah puh tơweh lu adrĕch tih păng pran hloh kơ iĕm pơlei tih đei dur kơjung kơjăp truh tơ plĕnh. 
DEU.9.2	Lu adrĕch bơngai tih kơjung, pran kon sâu Anakim, mă iĕm băt boih păng iĕm đei kơtơ̆ng đe roi khan: Bơngai bu gơh kĕ dơ̆ng 'bơ̆t anăp kon sâu Anak? 
DEU.9.3	Mă-lei iĕm athei băt tơpă: Kră Yang 'Bok Kei-Dei iĕm năm adrol kơ iĕm, nhen thoi pla ŭnh khơ̆ng dơhlông sa, Kră Yang boih Sư gô pơlôch pơrăm lu sư. Pơm kơ lu sư chu thuơ, lu iĕm gô pơlôch lu sư 'mônh đĕch, thoi Kră Yang đei pơkă hăm lu iĕm.
DEU.9.4	Kơplah Kră Yang 'Bok Kei-Dei, blah puh lê̆ lu sư 'bơ̆t anăp iĕm, iĕm 'nĕ kơ tơchĕng khan: Noh yua kơ đơ̆ng tơdrong 'lơ̆ng tơpăt bơ̆n na mă Kră Yang chông bơ̆n mơ̆t iŏk dêh noh mă tơpă yua kơ đơ̆ng tơdrong yoch kơnê̆ adrĕch âu, na Kră Yang blah puh lu sư đơ̆ng anăp iĕm. 
DEU.9.5	Iĕm mơ̆t iŏk dêh đơ̆ng lu adrĕch âu ưh kơ sĭ yua kơ đơ̆ng tơdrong iĕm pơm 'lơ̆ng tơpăt ôh, dah kiơ̆ tơnăp ưh ôh, mă-lei yua kơ đơ̆ng tơdrong yoch kơnê̆ lu sư, na Kră Yang 'Bok Kei-Dei blah puh lê̆ lu sư đơ̆ng anăp iĕm, wă pơsĭt kơ nơ̆r sư pơkă pơkăm hăm lu 'bok iĕm Abraham, Isăk păng Jakôp.
DEU.9.6	Thoi noh, iĕm athei băt; ưh kơ sĭ yua kơ đơ̆ng tơdrong 'lơ̆ng tơpăt iĕm, mă Kră Yang 'Bok Kei-Dei ăn kơ iĕm gơh iŏk teh đak 'lơ̆ng 'nâu; lu iĕm jơ̆ minh adrĕch arăng kơ̆l.
DEU.9.7	Iĕm athei 'blŏk, 'nĕ kơ hiơt lu iĕm hlôi tơblĕk Kră Yang 'Bok Kei-Dei tơ lăm char glă, đơ̆ng năr iĕm lĕch hlôi kơ dêh Êyiptơ truh tơ năr 'nâu, iĕm ling-lang blah pơm plơ̆ kơ Kră Yang. 
DEU.9.8	Tơ Hôrêp lu iĕm kư̆m hlôi tơblĕk Kră Yang; na Sư blĕk hil dĭng mah Sư wă pơlôch pơđĭ lu iĕm, 
DEU.9.9	Kơplah inh năm tŏk tơ kông iŏk 'bar hlak tơmo lat, 'bar hlak tơmo tơdrong pơgơ̆p mă Kră Yang hlôi pơgơ̆p hăm lu iĕm, inh oei tơ kơpal kông puăn-jĭt năr păng puăn-jĭt măng; ưh kơ sŏng sa kư̆m ưh kơ nhă đak; 
DEU.9.10	na Kră Yang pơjao ăn kơ inh 'bar hlak tơmo lat, đơ̆ng hơnglâu ti Kră Yang 'Bok Kei-Dei chih 'mơ̆i; đei tôm dôm lu nơ̆r mă Kră Yang pơma đơ̆ng lăm tŏk-bŏk ŭnh tơ kơpal kông, lăm năr iĕm oei akŭm.
DEU.9.11	Tôm puăn-jĭt năr păng puăn-jĭt măng boih, Kră Yang pơjao ăn kơ inh 'bar hlak tơmo lat, 'bar hlak tơmo tơdrong pơgơ̆p. 
DEU.9.12	Kră Yang khan kơ inh; iung bĕ iĕm, jur mă tĕnh tĕnh, yua kơ lu kon pơlei mă ih chông ba lu sư lĕch đơ̆ng dêh Êyiptơ pơm yoch răm boih; 'nao lăp 'biơ̆ đĕch weh achăng lê̆ trong đơ̆ng Inh bơtho tơtă kơ lu sư; lu sư tuh hling minh pôm rup yang!
DEU.9.13	Kră Yang khan kơ inh: Inh 'bôh boih kon pơlei 'nâu, jơ̆ minh adrĕch arăng kơ̆l. 
DEU.9.14	Lê̆ Inh pơlôch pơđĭ lu sư păng sŭt lê̆ anăn lu sư đơ̆ng lăm teh đak âu, đơ̆ng noh inh gô pơm ăn kơ ih jing minh adrĕch pran kơtang păng lơ kơdrâ̆m hloh kơ lu sư. 
DEU.9.15	Inh hăt hot jur đơ̆ng kông, kông ŭnh oei sa; 'bar pah tơpang ti inh chĕp 'bar hlak tơmo lat tơdrong pơgơ̆p. 
DEU.9.16	Inh lăng 'bôh lu iĕm pơm yoch blah Kră Yang 'Bok Kei-Dei lu iĕm, 'nao lăp 'biơ̆ đĕch lu iĕm weh achăng lê̆ trong Kră Yang bơtho pơkă, tuh man pơm kơdih iĕm minh pôm rup kon rơmo. 
DEU.9.17	Inh chĕp 'bar hlak tơmo lat noh, klơ̆m lê̆ 'bar hlak tơmo lat noh pơchah hĕch 'bơ̆t anăp lu iĕm. 
DEU.9.18	Yua kơ lu iĕm pơm kơnê̆, pơm tơdrong yoch tih 'bơ̆t anăp Kră Yang che bơle tơblĕk Sư, na inh drap kơkuh 'bơ̆t anăp Kră Yang lăm puăn-jĭt năr păng puăn-jĭt măng thoi adrol ki, ưh kơ đei sŏng sa păng ưh kơ đei nhă. 
DEU.9.19	Inh hli kơ Kră Yang blĕk hil mĭl dĭng mah Sư wă pơlôch pơgoh lu iĕm: Mă-lei Kră Yang oei mơ̆ng nơ̆r inh mơ̆n. 
DEU.9.20	Kră Yang kư̆m blĕk hil dêh kơ Arôn, mah truh kơ wă pơlôch sư; inh kư̆m krao khan ăn kơ Arôn lăm kơplah noh. 
DEU.9.21	Đơ̆ng noh inh iŏk tơmam, rup kon rơmo mă lu iĕm pơm păng soh lê̆ lăm ŭnh, teh pơhĕch lê̆, dĭng thoi 'mui teh; đơ̆ng noh inh tuh hŭt lê̆ 'mui noh lăm glung đak ro đơ̆ng kông.
DEU.9.22	Lu iĕm kư̆m đei pơm tơblĕk Kră Yang tơ Tabêra, tơ Masa păng tơ Kirôt, Hatawa. 
DEU.9.23	Kơplah Kră Yang athei lu iĕm weh đơ̆ng Kades Barnêa, pơkă khan: Năm iŏk bĕ dêh mă Inh ăn kơ lu iĕm, mă-lei lu iĕm blah plơ̆ Kră Yang 'Bok Kei-Dei lu iĕm tơtă, ưh kơ lui kơ Sư păng ưh kơ chu mơ̆ng kiơ̆ nơ̆r Sư ôh. 
DEU.9.24	Đơ̆ng năr inh băt kơ lu iĕm truh dang ei inh 'bôh lu iĕm ling-lang pơma blah Kră Yang.
DEU.9.25	Thoi noh Kră Yang khan Sư wă pơlôch đĭ lu iĕm. Na inh đei drap bon kơkuh 'bơ̆t anăp Kră Yang lăm puăn-jĭt năr păng puăn-jĭt măng boih. 
DEU.9.26	Inh krao khan apinh thoi âu: Ơ Kră Yang mơsêh mơyang, apinh Ih 'nĕ kơ pơlôch kon pơlei Ih, noh jơ̆ tơmam Ih, đei dŏng pơklaih lu sư chông ba lu sư lĕch hlôi boih đơ̆ng dêh Êyiptơ hăm tơpang ti mơsêh pran kơtang Ih. 
DEU.9.27	Apinh Ih 'blŏk kơ lu đĭch đam Ih, Abraham, Isăk păng Jakôp; păng 'nĕ pă jô̆ dôm tơdrong kơ chu arăng kơ̆l, tơdrong yoch kơnê̆ lu kon pơlei 'nâu. 
DEU.9.28	Tơdah ưh lei kon pơlei dêh Êyiptơ gô khan; Kră Yang ưh kơ chông ba lu kon pơlei noh wă mơ̆t tơ dêh Sư pơkă, yua kơ Sư areh kơ lu sư, na chông wă pơlôch lu sư tơ lăm char glă. 
DEU.9.29	Kon pơlei pơla âu jơ̆ kon pơlei Ih păng tơmam Ih, lu bơngai mă Ih hlôi yua tơdrong mơsêh pran kơtang tih chông tơlĕch lu sư đơ̆ng dêh Êyiptơ.
DEU.10.1	Kơplah noh Kră Yang khan kơ inh: Ih athei man 'bar hlak tơmo lat thoi 'bar hlak tơmo lat adrol ki păng năm tŏk tơ Inh tơ kơpal kông ti; ih kư̆m athei pơm minh pôm hom păng tơ̆r.
DEU.10.2	Inh gô chih tơ kơpal 'bar hlak tơmo lat noh dôm nơ̆r Inh đei chih tơ 'bar hlak tơmo lat adrol ki mă ih teh pơchah lê̆ boih, đơ̆ng noh tah 'bar hlak tơmo lat âu lăm hom. 
DEU.10.3	Thoi noh inh pơm minh pôm hom păng 'long keo pơm 'bar hlak tơmo lat thoi 'bar hlak tơmo lat adrol ki, đơ̆ng noh năm tŏk tơ kông, chĕp 'bar hlak tơmo lat noh,
DEU.10.4	Kră Yang sư chih tơ kơpal 'bar hlak tơmo noh nơ̆r sư đei chih thoi adrol ki, mă mơjĭt Khôi juăt tơtă mă Kră Yang pơma kơ lu iĕm đơ̆ng lăm ŭnh tơ kơpal kông, lăm năr iĕm akŭm. Đơ̆ng noh Kră Yang pơjao ăn tơmo lat kơ inh. 
DEU.10.5	Inh jur wih đơ̆ng kông, tah lê̆ 'bar hlak tơmo lat noh tơ lăm hom mă đêl inh pơm păng lê̆ 'bar hlak tơmo lat tơ noh truh dang ei, kiơ̆ thoi Kră Yang pơkă kơ inh boih.
DEU.10.6	Kon pơlei Isơrael năm đơ̆ng sơlŭng đak Jakan truh tơ Mêsêra; Arôn lôch păng 'bŭ tơ noh, Êlêasar kon drŏ-nglo sư, bơ̆jang pơm 'bok soi tơm tơplih kơ sư. 
DEU.10.7	Đơ̆ng noh kon pơlei Isơrael năm truh tơ Gutgôđa đơ̆ng Gutgôđa truh tơ Jôtbata, jơ̆ dêh mă đei lơ đak glung. 
DEU.10.8	Kơplah noh, Kră Yang klah lê̆ adrĕch Lêwi pha, wă tung hom pơgơ̆p Kră Yang dơ̆ng 'bơ̆t anăp Kră Yang wă bơ̆jang pơm 'bok soi kơ Sư păng yua anăn Kră Yang sơkat pŭn hiôk ăn kơ kon pơlei. Truh tơ dang ei, 
DEU.10.9	Thoi noh lu bơngai Lêwi ưh kơ đei teh jang sa hơdai hăm lu 'nhŏng oh lu sư, Kră Yang boih jơ̆ tơmam lu sư, kiơ̆ thoi Kră Yang đei khan boih hăm lu sư. 
DEU.10.10	Inh oei tơ kơpal kông lăm puăn-jĭt năr păng puăn-jĭt măng kư̆m thoi adrol ki, na Kră Yang mơ̆ng nơ̆r inh; lăp đon ưh pă wă pơlôch iĕm, 
DEU.10.11	Kră Yang khan kơ inh: Iung bĕ, năm adrol kơ kon pơlei, mơ̆t iŏk dêh mă Inh đei pơkă pơkăm hăm 'bok lu sư.
DEU.10.12	Ơ bơngai Isơrael, dang ei Kră Yang 'Bok Kei-Dei iĕm tơtă athei pơm kiơ? Athei băt hli yom kơ Kră Yang 'Bok Kei-Dei iĕm, yak kiơ̆ đĭ trong Sư, 'mêm kơ Sư păng bơ̆jang kơ Kră Yang 'Bok Kei-Dei iĕm hăm đĭ jơhngơ̆m, đĭ bơhngol iĕm, 
DEU.10.13	wei răk khôi juăt păng nơ̆r tơtă Kră Yang mă inh đei bơtho ăn kơ lu iĕm năr 'nâu, wă kơ lu iĕm đei pŭn hiôk? 
DEU.10.14	Lu plĕnh păng lu tăl plĕnh kơjung hloh, teh păng dôm tơmam kơpal teh noh jơ̆ đơ̆ng Kră Yang 'Bok Kei-Dei. 
DEU.10.15	Noh boih Kră Yang 'mêm kơ 'bok lu iĕm, Sư rơih iŏk iĕm đơ̆ng lăm lu kon pơlei nai. Thoi lu iĕm năr âu. 
DEU.10.16	Na lu iĕm, athei băt hli yom kơ Kră Yanga 'nĕ pă arăng kơ̆l dơ̆ng. 
DEU.10.17	Yua kơ Kră Yang 'Bok Kei-Dei lu iĕm jơ̆ Kră Yang 'Bok Kei-Dei kơ lu yang păng yŏng kơ đĭ-đăng lu yŏng, wă khan Kră Yang 'Bok Kei-Dei Tih Hloh, mơsêh mơyang păng trŏ kơ hli yom. Sư ưh kơ pơdê bơngai bu, kư̆m ưh kơ đei pơgâm sa bu. 
DEU.10.18	Sư tơgŭm lu bơngai mơti păng bơngai adro po, 'mêm mơnat kơ bơngai tơmoi, ăn tơmam sa păng hơbĕn ao kơ lu sư. 
DEU.10.19	Lu iĕm athei 'mêm mơnat kơ lu bơngai tơmoi yua kơ lu iĕm kư̆m jing bơngai tơmoi lăm dêh Êyiptơ. 
DEU.10.20	Iĕm athei băt hli yom kơ Kră Yang 'Bok Kei-Dei iĕm, bơ̆jang kơ Sư, oei kơjăp lăm Sư păng yua anăn Sư pơkă pơkăm. 
DEU.10.21	Sư boih mă Tơ'ngla lu iĕm hơri ư-ang păng Sư boih Kră Yang 'Bok Kei-Dei iĕm Tơ'ngla hlôi pơm dôm tơdrong pran kơtang tih păng krưp, mă măt lu iĕm 'bôh boih. 
DEU.10.22	Kơplah 'bok lu iĕm jur tơ dêh Êyiptơ, đei lăp tơpơh-jĭt 'nu đĕch; mă dang ei, Kră Yang 'Bok Kei-Dei ăn kơ iĕm lơ thoi sơnglŏng tơ kơpal plĕnh ti.
DEU.11.1	Iĕm athei băt 'mêm yom kơ Kră Yang 'Bok Kei-Dei ling-lang păng athei wei răk dôm tơdrong juăt Sư, nơ̆r Sư athei păng nơ̆r Sư tơtă. 
DEU.11.2	Năr 'nâu, lu iĕm athei băt inh ưh kơ đei pơma bơtho kơ lu kon hơ'lơ̆p iĕm ôh, yua kơ lu sư ưh kơ tam băt păng kư̆m ưh tam 'bôh. Tam mă kơtơ̆ng lu nơ̆r bơtho khan đơ̆ng Kră Yang 'Bok Kei-Dei lu iĕm, tơdrong 'lơ̆ng tơpăt Sư, ti mơsêh pran kơtang tih Sư. 
DEU.11.3	Dôm tơdrong mơsêh hlĭch păng tơdrong Sư pơm boih kơ dêh Êyiptơ, kơ Pharaôn, pơtao Êyiptơ păng đĭ kon pơlei lăm dêh sư; 
DEU.11.4	dôm tơdrong Sư pơm boih kơ linh Êyiptơ lu hao aseh păng gre aseh Êyiptơ, kơplah lu sư druh 'moi iĕm, na Kră Yang ăn kơ đak dơsĭ 'Brê lơ̆p pơrăm lê̆ lu sư. 
DEU.11.5	Kon sâu lu iĕm kư̆m ưh kơ 'bôh tơdrong Sư pơm boih kơ lu iĕm lăm char glă mă dĭng tơ lu iĕm truh tơ anih 'nâu. 
DEU.11.6	Mă tơdrong Sư pơm kơ Đathan păng Abiram, kon drŏ-nglo Êliap, sâu Rubên kơplah teh hơđang ha luăn bre sư păng hnam dơnŏ sư bơsŭn păng đĭ dôm tơmam kiơ gah lu sư kơplah lu sư oei hơdai lu kon pơlei Isơrael sơ̆. 
DEU.11.7	Mă-lei lu iĕm 'bôh păng măt dôm tơdrong tih mă Kră Yang hlôi pơm boih.
DEU.11.8	Thoi noh iĕm athei wei răk bĕ dôm nơ̆r tơtă mă inh bơtho ăn kơ lu iĕm năr 'nâu, wă kơ lu iĕm đei jơhngơ̆m pran, mơ̆t iŏk dêh mă lu iĕm wă iŏk tơ pah to Krong Jôrđăn. 
DEU.11.9	Wă kơ lu iĕm arih sot tơ teh đak mă Kră Yang pơkă boih wă ăn kơ lu 'bok iĕm păng ăn kơ adrĕch adrung lu sư, teh đak toh păng đak sut. 
DEU.11.10	Dêh mă lu iĕm gô mơ̆t iŏk noh ưh kơ sĭ thoi dêh Êyiptơ, mă anih lu iĕm lĕch sơ̆, yua kơ tơ Êyiptơ mưh iĕm rei adrĕch, iĕm bơ̆ đak 'mơ̆i bơwei nhen thoi pơgar. 
DEU.11.11	Mă-lei dêh lu iĕm gô năm mơ̆t iŏk noh, jơ̆ minh dêh đei kông groi păng teh dơnă 'lơ̆ng, yua đak 'mi đơ̆ng plĕnh ruh hngôm. 
DEU.11.12	'Noh jơ̆ minh pôm dêh mă măt Kră Yang 'Bok Kei-Dei iĕm bơwei, đơ̆ng sơnăm blŭng-a sơ̆ truh tơ tôch.
DEU.11.13	Tơdah lu iĕm chu mơ̆ng kiơ̆ dôm nơ̆r tơtă mă inh bơtho ăn kơ lu iĕm năr 'nâu, đĭ jơhngơ̆m klơm klak 'mêm kơ Kră Yang 'Bok Kei-Dei iĕm păng bơ̆jang kơ Sư. 
DEU.11.14	Na Sư gô ăn đak 'mi jur trŏ kơ bơyan mă bơyan nê̆-năm mă bơyan puih, lu iĕm gô đei 'ba hơ'bo, sik hơmu 'nao păng đak rơmă plei 'long ôliwơ. 
DEU.11.15	Sư kư̆m gô pơm ăn kơ mir tơmăn đei 'nhĕt chăt ăn kơ sem dơrong iĕm; iĕm gô đei sŏng sa phĭ mah rơkah rơkai. 
DEU.11.16	Athei kơchăng wă kơ lu iĕm huay lui kơ đe pơhlŭ pơlung, achăng lê̆ Kră Yang, na drap kơkuh kơ yang nai. 
DEU.11.17	Kơplah noh Kră Yang gô hil mĭl kơ lu iĕm, sư gô tang lê̆ plĕnh, na ưh pă đei đak 'mi dơ̆ng, teh pă đei plei sa: Lu iĕm gô lôch hiong đơ̆ng lăm dêh char 'lơ̆ng, mă đơ̆ng Kră Yang ăn kơ lu iĕm.
DEU.11.18	Lu iĕm, athei chih răk lăm jơhngơ̆m păng lăm kơ̆l 'ngok, dôm nơ̆r inh bơtho iĕm, 'bot sư tơ ti wă kơ iĕm 'blŏk păng pơ̆n sư tơ klĕng iĕm. 
DEU.11.19	Athei bơtho dơ̆ng kơ lu kon sâu iĕm, tơ'blŏk mă lu sư oei ngôi lăm hnam dah yak rok trong, kơplah oei tep dah iung đơ̆ng tep.
DEU.11.20	Athei chih răk dôm lu nơ̆r âu tơ jrăng 'măng hnam păng tơ 'măng jang iĕm. 
DEU.11.21	Thoi noh măng năr oei đei kơpal teh kơ lu iĕm păng kon sâu lu iĕm gơh oei đei đunh sot lăm dêh mă Kră Yang pơkă boih wă ăn kơ lu 'bok iĕm kư̆m thoi iĕm.
DEU.11.22	Tơdah lu iĕm kơchăng wei răk păng pơm kiơ̆ đĭ dôm nơ̆r tơtă, mă inh bơtho boih kơ lu iĕm athei, 'mêm kơ Kră Yang 'Bok Kei-Dei lu iĕm, yak kiơ̆ trong Sư păng oei pơgơ̆p kơjăp hăm Sư. 
DEU.11.23	Lei Kră Yang gô pơpuh lê̆ đĭ lu adrĕch adrung 'nâu đơ̆ng anăp lu iĕm, lu iĕm gô iŏk oei lăm teh đak adrĕch adrung tih păng pran hloh kơ iĕm. 
DEU.11.24	Tơ anih ayơ tơpang jơ̆ng lu iĕm juă, tơ noh jing anih lu iĕm. Teh hơdral lu iĕm đơ̆ng char glă truh tơ Liban đơ̆ng Krong Ơphrat truh tơ dơsĭ gah bơmơ̆t.a 
DEU.11.25	Ưh kơ đei bơngai bu kĕ iung dơ̆ng blah 'bơ̆t anăp lu iĕm; Kră Yang 'Bok Kei-Dei lu iĕm gô pơm ăn kơ đe hli tơrơ kơ lu iĕm lăm jơ̆p kơ dêh lu iĕm juă, thoi Sư đei pơkă khan boih kơ lu iĕm. 
DEU.11.26	Dang ei Inh ăn 'bơ̆t anăp lu iĕm rơih iŏk tơdrong pŭn hiôk păng tơdrong hiap pơtê̆. 
DEU.11.27	Tơdrong pŭn hiôk, tơdah lu iĕm mơ̆ng pơm kiơ̆ dôm nơ̆r tơtă đơ̆ng Kră Yang 'Bok Kei-Dei lu iĕm, mă inh roi ăn kơ iĕm năr 'nâu. 
DEU.11.28	Tơdrong hiap pơtê̆, tơdah lu iĕm kuă kơ mơ̆ng păng ưh kơ pơm kiơ̆ ôh dôm nơ̆r tơtă đơ̆ng Kră Yang 'Bok Kei-Dei lu iĕm, mă weh achăng lê̆ nơ̆r tơtă đơ̆ng Kră Yang 'Bok Kei-Dei iĕm, na yak kiơ̆ trong lu yang nai, mă lu iĕm ưh kơ băt. 
DEU.11.29	Kơplah Kră Yang 'Bok Kei-Dei chông ba iĕm mơ̆t iŏk dêh đêl pơkă na sơkat pŭn hiôk tơ kơpal kông Gêrasim păng tơdrong hiap pơtê̆ tơ kơpal kông Êbal. 
DEU.11.30	'Bar tŏ kông âu tơ pah to Krong Jôrđăn, gah to kơ trong tih, năm tơ gah măt 'năr mơ̆t jê̆ lu 'long kôih tơ Môre lăm tơring kon pơlei Kanaan oei tơ lăm thŭng Araba, tơ jê̆ pơlei Gilgal jê̆ lu 'long kôih tơ Môre? 
DEU.11.31	Lu iĕm tŏk kơ Krong Jôrđăn, wă mơ̆t iŏk dêh mă Kră Yang 'Bok Kei-Dei lu iĕm ăn kơ lu iĕm. Mưh lu iĕm đei iŏk dêh păng bơ̆jang sa păng oei hloi tơ noh, 
DEU.11.32	lu iĕm athei pơkă tơpă pơm kiơ̆ đĭ dôm tơdrong juăt păng nơ̆r tơtă mă inh đei bơtho tơ'bôh kơ lu iĕm năr 'nâu.
DEU.12.1	'Nâu bơih tơdrong juăt păng nơ̆r tơtă mă lu iĕm athei kơchăng wei răk păng pơm kiơ̆ đĭ chăl arih lu iĕm oei tơ lăm dêh mă Kră Yang 'Bok Kei-Dei 'bok iĕm ăn kơ lu iĕm iŏk oei. 
DEU.12.2	Pơrăm đĭ lu anih ayơ lu adrĕch adrung, mă lu iĕm gô blah puh lê̆, lu anih kơkuh kơ yang lu sư, tơ kơpal kông kơjung dah tơ kơpal groi dah tơ ala yơ̆p 'long, 
DEU.12.3	Lu iĕm athei pơrăm chơnang soi teh pơchah lu rup yang tơmo păng soh lu jrăng Asêrim lu sư lăm ŭnh păng teh pơhĕch lu rup man yang lu sư păng sŭt lê̆ đĭ anăn lu rup yang noh lăm anih noh.
DEU.12.4	Iĕm 'nĕ kơkuh kơ Kră Yang 'Bok Kei-Dei lu iĕm kiơ̆ thoi lu adrĕch noh. 
DEU.12.5	Mă-lei lu iĕm athei chă anih ayơ lăm adrĕch Isơrael, mă Kră Yang 'Bok Kei-Dei lu iĕm gô rơih iŏk pơm anih oei păng 'măn Anăn Sư, lu iĕm akŭm kơkuh. 
DEU.12.6	Chĕp ba tơmam soi 'buh pơyơ̆r tơ noh, lu tơmam soi iŏk minh lăm mơjĭt, tơmam soi pha, lu tơmam soi pơsĭt đêl nơ̆r pơkă, tơmam soi hăm jơhngơ̆m lăp păng lu kon kơdră rơmo triu bơbe tuh blŭng-a. 
DEU.12.7	Tơ noh 'bơ̆t anăp Kră Yang 'Bok Kei-Dei lu iĕm, chơt hiôk sŏng sa hăm hnam dơnŏ, yua kơ dôm tơdrong jang đơ̆ng tơpang ti iĕm kơdih, na đei Kră Yang 'Bok Kei-Dei lu iĕm ăn pŭn hiôk kơ iĕm.
DEU.12.8	'Nĕ kơ pơm thoi lu bơ̆n oei pơm năr âu tơ âu, noh rim 'nu pơm kiơ̆ kơ đon sư tơchĕng kơdih khan trŏ. 
DEU.12.9	Dang ei lu iĕm tam mă mơ̆t tơ anih pơdơh păng tam mă đei iŏk teh bơ̆jang sa mă Kră Yang 'Bok Kei-Dei iĕm wă ăn. 
DEU.12.10	Mă-lei lu iĕm gô tŏk tơ pah to kơ Krong Jôrđăn, oei lăm dêh mă Kră Yang 'Bok Kei-Dei lu iĕm wă ăn bơ̆jang sa. Sư gô ăn hiôk hơđơ̆ng pơdơh, ưh pă đei lu ayăt wang dăr. 
DEU.12.11	Kơplah noh lu iĕm gô chĕp ba tơmam soi 'buh, tơmam iĕm soi pơyơ̆r iŏk minh lăm mơjĭt, tơmam soi pha, lu tơmam soi 'lơ̆ng hloh, mă lu iĕm drơ̆ng pơkă wă pơyơ̆r ăn kơ Kră Yang tơ anih mă Kră Yang 'Bok Kei-Dei iĕm gô rơih wă ăn Anăn Sư oei. 
DEU.12.12	Tơ noh lu iĕm, kon drŏ-nglo, kon drŏ-kăn, đĭch drŏ-nglo păng đĭch drŏ-kăn lu iĕm lu bơngai Lêwi mă oei lăm pơlei hơdai lu iĕm, lu bơngai mă ưh kơ đei iŏk tơmam dah teh jang sa kơdih gô chơt hiôk 'bơ̆t anăp Kră Yang 'Bok Kei-Dei iĕm. 
DEU.12.13	Thoi noh lu iĕm athei kơchăng ưh kơ gơh pơyơ̆r tơ lu anih nai mă lu iĕm wă. 
DEU.12.14	Mă-lei lu iĕm athei pơyơ̆r tơmam soi 'buh tơ anih mă Kră Yang gô rơih minh anih đơ̆ng lăm teh đak lăm minh adrĕch, tơ anih noh lu iĕm athei pơm dôm tơdrong mă inh đei bơtho khan.
DEU.12.15	Mă tơ anih ayơ lăm pơlei lu iĕm kơdih, iĕm gơh koh sa lu sem dơrong mơ̆ng kơ iĕm, kiơ̆ kơ tơdrong pŭn hiôk mă Kră Yang 'Bok Kei-Dei asong ăn kơ lu iĕm; mă bơngai kơnê̆ 'mê̆-'mach dah bơngai 'lơ̆ng rơgoh kư̆m gơh sa 'nhĕm noh thoi iĕm sa 'nhĕm juei păng 'nhĕm kơtŏng jĭl bram. 
DEU.12.16	Mă-lei lu iĕm 'nĕ kơ sa pham; athei tuh hŭt lê̆ tơ teh thoi tuh hŭt đak. 
DEU.12.17	Lu iĕm ưh kơ gơh sa lăm pơlei iĕm kơdih, lu tơmam iŏk đơ̆ng minh lăm mơjĭt, 'ba, sik hơmu đak rơmă plei ôliwơ, dah lu kon rơmo triu bơbe tuh blŭng-a, dah tơmam kiơ iĕm drơ̆ng pơkă wă pơyơ̆r, dah iĕm pơyơ̆r hăm jơhngơ̆m wă, dah lu tơmam pơyơ̆r nai, lu iĕm ưh kơ gơh sa lăm pơlei iĕm kơdih. 
DEU.12.18	Mă-lei iĕm, kon drŏ-nglo, kon drŏ-kăn đĭch drŏ-nglo păng đam drŏ-kăn iĕm, hăm lu bơngai Lêwi oei hơdai lăm pơlei iĕm, athei sa lu kon sem tơmam noh 'bơ̆t anăp Kră Yang 'Bok Kei-Dei iĕm, tơ anih Sư rơih; lu iĕm gô chơt hiôk 'bơ̆t anăp Kră Yang 'Bok Kei-Dei iĕm, dôm tơdrong jang đơ̆ng tơpang ti iĕm kơdih. 
DEU.12.19	Đĭ chăl arih iĕm, athei kơchăng, 'nĕ kơ hiơt hŭt lê̆ bơngai Lêwi mă đei lăm dêh noh.
DEU.12.20	Kơplah Kră Yang 'Bok Kei-Dei iĕm pơih hơdral rai să ăn kơ iĕm, thoi Sư đei pơkă khan kơ iĕm, yua kơ iĕm hơpơi 'maih sa 'nhĕm na khan: “Inh gô sa 'nhĕm,” iĕm gô sa mơ̆ng kơ iĕm wă sa dôm yơ. 
DEU.12.21	Tơdah anih mă Kră Yang 'Bok Kei-Dei iĕm rơih boih wă dan Anăn Sư, ataih đơ̆ng iĕm oei, iĕm gơh 'bet sa rơmo dah triu lăm khŭl mă Kră Yang iĕm ăn kơ iĕm kư̆m thoi Inh pơkă kơ iĕm; iĕm gơh sa 'nhĕm mơ̆ng kơ wă sa lăm pơlei iĕm kơdih. 
DEU.12.22	Lu iĕm gơh sa 'nhĕm thoi sa 'nhĕm kơtŏng păng jĭl bram; đĭ-đăng bơngai yoch kơnê̆ dah bơngai 'lơ̆ng rơgoh kư̆m gơh sa. 
DEU.12.23	Mă-lei athei kơchăng, 'nĕ kơ sa pham; yua kơ pham đei tơdrong arih, lei na ưh kơ gơh ôh sa tơdrong arih hơdai hăm 'nhĕm. 
DEU.12.24	Iĕm ưh kơ gơh sa pham; athei tuh hŭt lê̆ tơ teh thoi đak. 
DEU.12.25	'Nĕ kơ sa pham, wă kơ iĕm păng kon sâu iĕm gơh đei pŭn hiôk, yua kơ pơm 'lơ̆ng trŏ thoi Kră Yang lăp đon.
DEU.12.26	Gah lu sem dơrong mă iĕm 'măn lê̆ 'lơ̆ng rơgoh wă pơyơ̆r păng kiơ̆ thoi đei pơkă boih dah wă pơsĭt đơ̆ng nơ̆r pơkă wă pơyơ̆r, na rôp anhăk ba năm tơ anih mă Kră Yang rơih boih. 
DEU.12.27	Tơ noh lu iĕm pơyơ̆r 'nhĕm păng pham pơm tơmam soi 'buh kơpal chơnang soi Kră Yang 'Bok Kei-Dei iĕm; mưh wă pơyơ̆r tơmam nai, iĕm tuh dan pham kơpal chơnang soi Kră Yang 'Bok Kei-Dei iĕm, na 'nhĕm noh iĕm gơh sa. 
DEU.12.28	Athei bơwei păng mơ̆ng răk kiơ̆ dôm tơdrong 'nâu mă inh đei bơtho pơkă kơ iĕm 'nâu, wă kơ iĕm păng kon sâu iĕm gơh đei pŭn hiôk ling-lang, yua kơ pơm dôm tơdrong 'lơ̆ng trŏ thoi noh Kră Yang 'Bok Kei-Dei lăp đon.
DEU.12.29	Kră Yang 'Bok Kei-Dei iĕm gô pơlôch lu adrĕch adrung mă iĕm wă blah iŏk, na oei hloi tơ lăm dêh lu sư. 
DEU.12.30	Na iĕm athei kơchăng bĕ đơ̆ng rŏng kơ lu sư lôch đĭ kơnh ih 'leh lăm hơđong, 'nĕ chơchă wă kơ băt yang lu sư, na khan: Lu adrĕch adrung âu bơ̆jang kơkuh kơ yang lu sư thoi yơ kih? Lu bơ̆n gô pơm kiơ̆ thoi noh. 
DEU.12.31	'Nĕ kơ bơ̆jang kơkuh kơ Kră Yang 'Bok Kei-Dei iĕm thoi noh, yua kơ lu sư đei pơm boih dôm tơdrong kơnê̆ krưp Kră Yang areh hloh kơ noh đơ̆ng lu sư soh pơyơ̆r kon drŏ-nglo kon drŏ-kăn lu sư kơdih tơ ŭnh pơm tơmam soi 'buh arih kơ yang kơnê̆.
DEU.12.32	Lu iĕm athei kơchăng; pơm kiơ̆ mă trŏ thoi noh 'nĕ kơ hŭt dah pơthim kiơ.
DEU.13.1	Tơdah đei bơngai khan lê̆ adrol, dah bơngai juăt apo 'bôh chă pơm khan lê̆ adrol dah tơdrong tơdra hlĭch; 
DEU.13.2	tơdah tơdra hlĭch păng khan lê̆ adrol noh đei trŏ tơpă na sư khan: Bĕ bơ̆n kiơ̆ lu yang nai; yang mă lu iĕm ưh tam băt, bĕ bơ̆n kơkuh kơ yang noh.
DEU.13.3	Na 'nĕ kơ mơ̆ng ôh nơ̆r bơngai khan lê̆ adrol noh dah lu bơngai apo noh roi, yua kơ Kră Yang 'Bok Kei-Dei lu iĕm pơlong lăng lu iĕm, wă băt kơ lu iĕm hăm đĭ jơhngơ̆m klơm klak đĭ đon tơchĕng 'mêm kơ Kră Yang 'Bok Kei-Dei lu iĕm dah ưh. 
DEU.13.4	Lu iĕm athei yak kiơ̆ Kră Yang 'Bok Kei-Dei lu iĕm păng hli yom kơkuh kơ Sư, wei răk dôm nơ̆r Sư tơtă, mơ̆ng kiơ̆ nơ̆r Sư khan, bơ̆jang kơ Sư păng pơgơ̆p kơjăp hăm Sư.
DEU.13.5	Athei pơlôch bơngai khan lê̆ adrol dah bơngai juăt apo noh, yua kơ sư pơhlŭ pơtơm iĕm iung blah Kră Yang 'Bok Kei-Dei lu iĕm, Tơ'ngla mă chông ba lu iĕm lĕch đơ̆ng dêh Êyiptơ, dŏng pơklaih lu iĕm đơ̆ng pơm đĭch, bơngai noh kư̆m chă đon wă pơm kơ iĕm achăng lê̆ trong Kră Yang 'Bok Kei-Dei iĕm tơhlâu tơ'bôh ăn kơ iĕm trong wă rok kiơ̆, athei pơlôch lu bơngai pơm kơnê̆ wă tơhiong lê̆ tơdrong yoch đơ̆ng lăm lu iĕm.
DEU.13.6	Tơdah đei 'nhŏng oh pôm mĕ 'bă, kon drŏ-nglo dah kon drŏ-kăn iĕm, akăn iĕm mă 'mêm kơeng, dah buăl juăt iĕm năm pơtơm pơhlŭ iĕm, khan: Bĕ bơ̆n năm kơkuh kơ yang nai, mă iĕm hăm lu 'bok iĕm kư̆m ưh tam băt, 
DEU.13.7	yang lu adrĕch adrung oei jum dăr kơ iĕm, jê̆ dah ataih, đơ̆ng dêh âu truh tơ tôch dêh to,
DEU.13.8	Na iĕm 'nĕ kơ chu kiơ̆ sư, kư̆m 'nĕ kơ mơ̆ng sư, kư̆m 'nĕ kơ mơnat; păng kư̆m 'nĕ kơ bơwei dah dŏng lu sư. 
DEU.13.9	Mă-lei iĕm athei pơlôch sư hloi. Tơpang ti iĕm kơdih gô pơlôch sư adrol hloh kơ đĭ-đăng, đơ̆ng noh tơpang ti đĭ-đăng lu kon pơlei. 
DEU.13.10	Iĕm athei iŏk tơmo klơ̆m pơlôch sư, yua kơ sư chă đon pơhlŭ ih iĕm achăng lê̆ Kră Yang 'Bok Kei-Dei iĕm, Tơ'ngla chông iĕm lĕch đơ̆ng dêh Êyiptơ lĕch hlôi đơ̆ng pơm đĭch. 
DEU.13.11	Thoi noh, na đĭ-đăng bơngai Isơrael gô kơtơ̆ng băt dôm tơdrong noh păng hli tơrơ, lei na ưh pă đei pơ̆n pơm minh tơdrong kơnê̆ noh dơ̆ng.
DEU.13.12	Tơdah iĕm đei kơtơ̆ng ang minh lăm lu pơlei tih Kră Yang 'Bok Kei-Dei iĕm ăn kơ iĕm, 
DEU.13.13	đei lu bơngai kơnê̆ iung năm pơhlŭ pơlung kon pơlei noh, khan: Bĕ bơ̆n năm kơkuh kơ yang nai, yang mă lu iĕm tam lah băt, 
DEU.13.14	na iĕm athei chă apinh lăng, pơnhen hơlen mă hơđăl. Tơdah tơdrong noh đei tơpă tơdrong kơnê̆ noh đei pơm tơpă tơ lăm lu iĕm, 
DEU.13.15	iĕm athei iŏk đao gưm pơlôch đĭ lu bơngai lăm pơlei tih noh. Athei pơrăm đĭ-đăng lu bơngai păng lu sem dơrong. 
DEU.13.16	Athei pơpôi iŏk pơđĭ lu tơmam đơ̆ng blah iŏk đơ̆ng lăm pơlei tih noh, năm tuh lê̆ tơ cham să na iŏk ŭnh soh pơlei noh păng đĭ-đăng mŭk tơmam lăm noh, thoi tơmam soi 'buh pơyơ̆r kơ Kră Yang 'Bok Kei-Dei iĕm, pơlei noh gô jing rơ̆m ngar ŭnh ling-lang hlŏng hloi, ưh pă bu gơh tơiung pơjing dơ̆ng. 
DEU.13.17	Dôm tơmam trŏ kơ đe pơrăm tơhiong ưh kơ đei bu mă chro ti iŏk ôh wă kơ Kră Yang huay kơ hil mĭl, na tơ'bôh tơdrong Sư 'mêm mơnat kơ iĕm ăn kơ iĕm hrôh ngôh rai lơ thoi sư đei pơkă pơkăm hăm lu 'bok iĕm sơ̆. 
DEU.13.18	Yua kơ iĕm chu nơ̆r Kră Yang 'Bok Kei-Dei iĕm, wei răk đĭ dôm nơ̆r Sư tơtă, mă inh bơtho ăn kơ iĕm năr 'nâu păng pơm tơdrong trŏ 'blep mă Kră Yang lăp đon.
DEU.14.1	Lu iĕm jing kon Kră Yang 'Bok Kei-Dei lu iĕm, dah đei bơngai lôch 'nĕ kơ 'bet akâu kơdih, dah hơkôih sŏk klĕng; 
DEU.14.2	yua kơ iĕm jing minh adrĕch 'lơ̆ng rơgoh ăn kơ Kră Yang 'Bok Kei-Dei iĕm; Kră Yang rơih iŏk boih iĕm đơ̆ng lăm lu adrĕch kon pơlei kơpal teh âu. Wă jing tơmam Sư kơdih lĕch đơ̆ng đĭ-đăng, adrĕch kon pơlei pơla oei ala teh âu. 
DEU.14.3	'Nĕ kơ sa minh anăn tơmam kiơ mă Inh areh lăng krưp kơnê̆.
DEU.14.4	'Nâu lu sem brem mă lu iĕm gơh sa: Rơmo, triu, bơbe, 
DEU.14.5	juei, jĭl bram, bơbe bri, kơtŏng, keh, rơmo bri, triu bri
DEU.14.6	Lăm lu sem brem, mă lu iĕm gơh sa noh lu kon sem brem ayơ đei kơchôp blah 'bar păng gơh mơkan. 
DEU.14.7	Mă-lei lăm lu kon sem brem gơh mơkan đei kơchôp blah 'bar, 'nâu mă lu kon sem brem lu iĕm ưh kơ gơh sa: Thoi lăk-đa, tơpai bri păng kơne kơdŭt rong lăm hnam, lu sư gơh mơkan; mă-lei ưh kơ đei kơchôp blah 'bar, jô̆ lu 'noh kon sem ưh kơ rơgoh. 
DEU.14.8	Păng nhŭng kư̆m ưh kơ 'lơ̆ng rơgoh; yua kơ sư đei kơchôp blah 'bar, mă-lei ưh kơ gơh mơkan: Jô̆ tơmam noh ưh kơ rơgoh ăn kơ lu iĕm, 'nĕ kơ sa 'nhĕm kon sem brem noh păng kư̆m 'nĕ kơ hơtŭt 'bơm akâu dah lu sư lôch.
DEU.14.9	Đĭ-đăng lu ka oei arih lăm đak mă lu iĕm gơh sa, ka đei pơnăr păng kơchap. 
DEU.14.10	Lu ka mă ưh kơ đei pơnăr păng ưh kơ đei kơchap lu iĕm ưh kơ gơh sa ôh; sư kơnê̆ ưh kơ gơh rơgoh.
DEU.14.11	Lu iĕm gơh sa dôm lu sem păr rơgoh 'lơ̆ng, 
DEU.14.12	mă-lei, 'nâu sem păr mă lu iĕm ưh kơ gơh sa: Klang, grơ̆, klang kok, 
DEU.14.13	klang gơsum, klang kơtơp kiơ̆ kơ adrĕch sư; 
DEU.14.14	dôm lu sem ak 
DEU.14.15	sem tre-yang, sem bơrơ̆m, sem tre-wĕt, klang kơsum kiơ̆ kơ adrĕch sư, 
DEU.14.16	bơrơ̆m iĕ, bơrơ̆m tih, bơrơ̆m kok, 
DEU.14.17	bơrơ̆m char glă, sem bŏng ko, klang kial, 
DEU.14.18	klang kok, tre-yang păng hơmiĕt, hơda kiơ̆ kơ khŭl sư. 
DEU.14.19	Kon sem kơep lep-ler đei pơnăr păr jing kơnê̆ kơ lu iĕm. 
DEU.14.20	Lu iĕm gơh sa lu kon sem kơep lep-ler đei pơnăr 'lơ̆ng rơgoh.
DEU.14.21	Lu iĕm 'nĕ kơ sa minh pôm kon sem brem lôch kơmăp, gơh ăn kơ lu bơngai tơmoi mă oei lăm pơlei ih, ăn kơ sư sa, kư̆m gơh tĕch ăn kơ bơngai tơmoi. Yua kơ ih jơ̆ adrĕch rơgoh 'lơ̆ng ăn kơ Kră Yang 'Bok Kei-Dei lu iĕm.
DEU.14.21	'Nĕ kơ pai hơbĭ 'nhĕm bơbe kon hăm đak toh mĕ sư.
DEU.14.22	Lu iĕm 'nĕ kơ hiơt kơ pơyơ̆r minh lăm mơjĭt gah tơmam bơ̆n đêl rei bơih, mă đơ̆ng lăm mir chŭn bơ̆n đei lăm rim sơnăm. 
DEU.14.23	Lu iĕm gơh sa tơmam pơyơ̆r minh lăm mơjĭt noh lu phe 'ba, sik hơmu, đak rơmă, plei 'long ôliwơ păng lu kon gơgơ̆l rơmo kơdră dah triu 'bơ̆t anăp Kră Yang 'Bok Kei-Dei iĕm, lăm anih Sư gô rơih iŏk wă 'măn Anăn Sư wă kơ iĕm pơhrăm iŏk băt hli yom kơ Kră Yang 'Bok Kei-Dei iĕm ling-lang. 
DEU.14.24	Tơdah Kră Yang 'Bok Kei-Dei iĕm ăn pŭn kơ iĕm, tơdah anih mă Kră Yang rơih wă 'măn Anăn Sư ataih dêh, dĭng mah ưh kơ gơh wă năm ba tơmam pơyơ̆r minh lăm mơjĭt ei. 
DEU.14.25	Lu iĕm athei iŏk minh lăm mơjĭt noh tơplih iŏk jên hu, chĕp jên hu na năm tơ anih Kră Yang 'Bok Kei-Dei lu iĕm gô rơih. 
DEU.14.26	Lu iĕm iŏk jên hu noh răt dôm tơmam kiơ mă iĕm wă, rơmo dah triu, sik hơmu, dah tơdrô kơtang, tơmam sa kiơ mă iĕm 'maih wă sa; na iĕm păng hnam dơnŏ gô huch sa chơt hiôk 'bơ̆t anăp Kră Yang 'Bok Kei-Dei iĕm.
DEU.14.27	'Nĕ kơ hiơt achăng lê̆ lu bơngai Lêwi mă oei hơdai lăm pơlei iĕm, yua kơ lu sư ưh kơ đei teh jang sa lăm lu iĕm.
DEU.14.28	Tôch truh sơnăm mă pêng, iĕm iŏk tơmam minh lăm mơjĭt tơmam iĕm đei lăm sơnăm noh păng tah mong lê̆ tơ anih mong lăm pơlei. 
DEU.14.29	Lu bơngai Lêwi, yua kơ lu ưh kơ đei mŭk tơmam teh jang sa tơ lăm lu iĕm ôh păng lu bơngai tơmoi, lu bơngai mơti păng lu bơngai yă adro mă oei hơdai lăm pơlei iĕm, kư̆m gô năm sa phĭ mah; thoi ei Kră Yang 'Bok Kei-Dei iĕm ăn pŭn kơ dôm tơdrong jang đơ̆ng tơpang ti iĕm kơdih pơm.
DEU.15.1	Tôch kơ rim tơpơh sơnăm, iĕm athei ăn rơngei kơ hre, 
DEU.15.2	'Nâu tơdrong juăt ăn rơngei, tơ'ngla mă ăn kơ đe tŏk iŏk noh athei ăn rơngei, ưh pă apinh dơ̆ng đơ̆ng lu 'nhŏng oh iĕm Isơrael păng lu 'nhŏng oh nai đêl tŏk iŏk noh, yua kơ Kră Yang khan boih 'nâu sơnăm ăn rơngei đơ̆ng hre. 
DEU.15.3	Iĕm gơh apinh đơ̆ng lu bơngai tơmoi; mă-lei gah lu 'nhŏng oh iĕm athei ăn rơngei đơ̆ng hre. 
DEU.15.4	Ưh kơ wă lăm lu iĕm đei bơngai dơnuh, yua kơ đei Kră Yang gô ăn pŭn hiôk rơkah rơkai lăm dêh mă Kră Yang ăn kơ iĕm đei iŏk teh bơ̆jang sa, 
DEU.15.5	Tơdah iĕm chu mơ̆ng kiơ̆ nơ̆r Kră Yang 'Bok Kei-Dei iĕm păng kơchăng pơm kiơ̆ nơ̆r tơtă mă inh đei bơtho khan ăn kơ iĕm năr âu. 
DEU.15.6	Kră Yang 'Bok Kei-Dei iĕm gô ăn pŭn hiôk kơ iĕm kiơ̆ thoi nơ̆r Sư đei pơkă; iĕm gô ăn kơ lơ teh đak gơh tŏk iŏk, mă gah iĕm huay kơ tŏk iŏk đơ̆ng teh đak nai; iĕm gô pơgơ̆r lơ teh đak, teh đak nai ưh kơ gơh pơgơ̆r teh đak iĕm.
DEU.15.7	Mă-lei tơdah lăm dêh mă đơ̆ng Kră Yang 'Bok Kei-Dei asong ăn, oei đei bơngai dơnuh hin, na 'nĕ kơ kret kơ lu bơngai noh. 
DEU.15.8	Mă-lei athei bơlang ti, asong ăn tŏk iŏk tôm tơmam kiơ mă lu sư kăl wă. 
DEU.15.9	Kơchăng bĕ, 'nĕ kơ răk mong tơchĕng kơnê̆ 'nâu: Sơnăm mă tơpơh jơ̆ sơnăm ăn rơngei wă truh boih! Kơchăng bĕ, wă kơ iĕm huay kơ đei jơhngơ̆m kơnê̆ hăm lu 'nhŏng oh iĕm bơngai dơnuh hin, ưh kơ ăn lu sư gơh tŏk iŏk kiơ, kơnh lu sư krao ôr Kră Yang tơmăk kơ iĕm, iĕm gô đei tơdrong yoch. 
DEU.15.10	Iĕm athei ăn kơ đe tŏk iŏk mă hơlăng, 'nĕ ăn hăm jơhngơ̆m ưh kơ hiôk; thoi ei Kră Yang 'Bok Kei-Dei iĕm gô ăn pŭn hiôk lăm dôm tơdrong jang đơ̆ng tơpang ti pơm. 
DEU.15.11	Yua kơ gô đei ling-lang lu bơngai dơnuh hin oei lăm dêh char, thoi noh, na inh hơpơi khan kơ iĕm; athei bơlang ti hơmrah asong kơ lu 'nhŏng oh bơngai dơnuh pơmat-tat mă oei hơdai lăm dêh char iĕm.
DEU.15.12	Tơdah đei bơngai Hêbrơ, drŏ-nglo dah drŏ-kăn, tĕch akâu sư kơdih kơ iĕm sư gô jang kơ iĕm lăm tơdrâu sơnăm, na truh lăm sơnăm mă tơpơh, iĕm athei ăn kơ sư rơngei. 
DEU.15.13	Kơplah ăn sư rơngei, 'nĕ kơ ăn sư brŏk tơpang ti hoh. 
DEU.15.14	Iĕm athei asong ăn kơ sư sem dơrong, 'ba đơ̆ng anih juă 'ba, sik hơmu đơ̆ng anih rŏl chơpĕt, kiơ̆ kơ đơ̆ng Kră Yang 'Bok Kei-Dei iĕm ăn pŭn. 
DEU.15.15	Athei 'blŏk kơ iĕm đêl pơm đĭch boih lăm dêh Êyiptơ, Kră Yang 'Bok Kei-Dei dŏng pơklaih; thoi noh, năr 'nâu inh bơtho khan kơ iĕm nơ̆r tơtă 'nâu. 
DEU.15.16	Mă-lei tơdah đei đĭch iĕm khan: Inh ưh kơ wă weh đơ̆ng hnam tơ'ngla inh ôh, yua kơ sư băt 'mêm kơ hnam dơnŏ yŏng sư, yua kơ sư đei jơhngơ̆m hiôk oei hăm tơ'ngla sư. 
DEU.15.17	Iĕm athei iŏk loih tôt đon sư dan sư 'bơ̆t 'măng, lei na sư gô jing đĭch ling-lang hlŏng hloi, mă đam drŏ-kăn iĕm kư̆m pơm thoi noh mơ̆n.
DEU.15.18	'Nĕ kơ lăng hơnat ôh ăn kơ đĭch rơngei, yua kơ sư bơ̆jang kơ iĕm tơdrâu sơnăm boih, sa apah dang 'bar wơ̆t kơ minh 'nu bơngai jang hmă; thoi noh na Kră Yang 'Bok Kei-Dei gô ăn pŭn hiôk kơ iĕm lăm dôm tơdrong jang iĕm.
DEU.15.18	Pơyơ̆r kon sem dơrong tuh blŭng-a
DEU.15.19	Iĕm athei klah lê̆ 'lơ̆ng rơgoh ăn kơ Kră Yang 'Bok Kei-Dei iĕm dôm lu kon kơdră tơno tuh blŭng-a lăm rơmo dah triu iĕm. 'Nĕ kơ choh rơuơ ôh rơmo tơno tuh blŭng-a păng kư̆m 'nĕ kơ yuă sŏk triu tơno kơdră tuh blŭng-a. 
DEU.15.20	Rim sơnăm iĕm păng hnam dơnŏ iĕm gô 'buh sa 'bơ̆t anăp Kră Yang 'Bok Kei-Dei iĕm, tơ anih mă Sư gô rơih. 
DEU.15.21	Dah kon sem dơrong tuh blŭng-a đei jĭ kiơ, jo dah măt tol, dah đei tơdrong jĭ nai dơ̆ng, iĕm 'nĕ kơ pơyơ̆r pơm tơmam soi ăn kơ Kră Yang 'Bok Kei-Dei iĕm ôh. 
DEU.15.22	Mă-lei iĕm athei 'buh sa lăm pơlei kơdih; bơngai kơnê̆ 'mê̆-'mach păng bơngai 'lơ̆ng rơgoh kư̆m gơh sa đĭ, kư̆m thoi sa 'nhĕm juei dah sa 'nhĕm kơtŏng tơno. 
DEU.15.23	Mă-lei iĕm 'nĕ kơ sa pham sư; athei tuh hŭt lê̆ pham noh tơ teh thoi tuh đak.
DEU.16.1	Iĕm athei 'blŏk kơ khei 'ba huăt, pơm giĕng Năm Brih kơ Kră Yang 'Bok Kei-Dei iĕm; yua kơ lăm khei trŏ kơ 'ba huăt,a Kră Yang 'Bok Kei-Dei iĕm chông anhăk iĕm lĕch đơ̆ng dêh Êyiptơ kơmăng. 
DEU.16.2	Tơ lăm anih mă Kră Yang gô rơih wă 'măn lê̆ Anăn Sư oei, iĕm athei iŏk triu dah rơmo, pơyơ̆r pơm Năm Brih ăn kơ Kră Yang 'Bok Kei-Dei. 
DEU.16.3	Năr giĕng Năm Brih 'nĕ kơ sa 'bĕng hrâu hăm 'buih pông; lăm tơpơh năr iĕm gô sa 'bĕng ưh kơ đei 'buih pông, wă khan 'bĕng pơmat-tat, wă kơ iĕm 'blŏk kơ năr iĕm lĕch hlôi đơ̆ng dêh Êyiptơ hăt hot. 
DEU.16.4	Lăm tơpơh năr jơ̆p kơ lăm teh char iĕm oei, ưh kơ đei bu gơh 'măn 'buih păng 'nhĕm mă pơyơ̆r kơsơ̆ năr mă mônh, 'nĕ kơ lê̆ rơkah truh tơ pơgê dơning.
DEU.16.5	Iĕm ưh kơ gơh pơyơ̆r tơmam soi năr giĕng Năm Brih lăm minh anih ayơ lăm dêh mă Kră Yang iĕm gô ăn kơ iĕm, 
DEU.16.6	mă-lei athei pơyơ̆r tơ anih mă Sư gô rơih wă 'măn Anăn Sư oei tơ noh, iĕm gô pơyơ̆r sem dơrong pơm giĕng Năm Brih, gah kơsơ̆, lăp kơplah 'năr mơ̆t, kơnhăm trŏ jơ mă iĕm lĕch hlôi đơ̆ng dêh Êyiptơ. 
DEU.16.7	Iĕm athei pai sa 'nhĕm tơmam soi noh tơ anih mă Kră Yang 'Bok Kei-Dei gô rơih; truh pơgê dơning wih brŏk tơ bơsŭn iĕm pơdơh. 
DEU.16.8	Lăm tơdrâu năr, iĕm athei sa 'bĕng ưh kơ đei 'buih pông, truh năr mă tơpơh, gô đei akŭm kơkuh tih ăn kơ Kră Yang 'Bok Kei-Dei iĕm, iĕm ưh kơ gơh jang minh tơdrong kiơ.
DEU.16.9	Đơ̆ng pơtơm bơyan kĕch yuă 'ba blŭng-a, iĕm jô̆ tơpơh 'măng giĕng. 
DEU.16.10	Đơ̆ng rŏng kơ noh iĕm athei pơm giĕng kơ lu tơpơh 'măng giĕng 'nâu ăn kơ Kră Yang 'Bok Kei-Dei iĕm ba tơmam pơyơ̆r hăm jơhngơ̆m hiôk, kiơ̆ kơ đơ̆ng Kră Yang 'Bok Kei-Dei ăn pŭn hiôk kơ iĕm. 
DEU.16.11	Hơdai hăm kon drŏ-nglo, kon drŏ-kăn, đĭch drŏ-nglo đĭch drŏ-kăn, lu bơngai Lêwi mă oei hơdai lăm pơlei iĕm, bơngai tơmoi, bơngai mơti păng bơngai adro mă oei hơdai hăm iĕm, kư̆m hơdai wang hiôk chơt tơ anih mă Kră Yang 'Bok Kei-Dei gô rơih wă 'măn kơ Anăn Sư.
DEU.16.12	Iĕm athei 'blŏk kơ đêl pơm đĭch tơ dêh Êyiptơ, na iĕm athei kơchăng pơm kiơ̆ nơ̆r tơtă 'nâu.
DEU.16.13	Iĕm kĕch yuă iŏk 'ba păng phĕ plei hơmu đang boih, iĕm athei pơm giĕng Bơsŭn lăm tơpơh năr. 
DEU.16.14	Hơdai hăm kon drŏ-nglo kon drŏ-kăn, đĭch drŏ-nglo đam drŏ-kăn, bơngai Lêwi, bơngai tơmoi, bơngai mơti păng bơngai adro oei hơdai lăm pơlei iĕm, kư̆m hơdai wăng hiôk chơt 'blŏk hơdơ̆r pơm giĕng. 
DEU.16.15	Lăm tơpơh năr iĕm athei kơkuh kơ Kră Yang 'Bok Kei-Dei păng pơm năr giĕng âu, tơ anih mă Kră Yang gô rơih; yua kơ Kră Yang 'Bok Kei-Dei iĕm gô ăn pŭn hiôk kơ iĕm lăm đĭ phĕ plei boih păng dôm tơdrong jang đơ̆ng tơpang ti pơm kơdih; lei na iĕm gô chhôk ngă 'nă hal hơdai.
DEU.16.16	Rim 'nu bơngai drŏ-nglo, rim sơnăm pêng wơ̆t, athei năm kơkuh kơ Kră Yang 'Bok Kei-Dei iĕm, tơ anih mă Sư gô rơih, noh lăm năr pơm giĕng sa 'bĕng ưh kơ đei 'Buih Pông, pơm giĕng kĕch yuă phĕ păng pơm giĕng Bơsŭn; ưh kơ đei bu năm kơkuh kơ Kră Yang hăm tơpang ti hoh. 
DEU.16.17	Rim 'nu gô pơyơ̆r kiơ̆ kơ tơmam lu sư đei, kiơ̆ kơ đei pŭn hiôk mă Kră Yang 'Bok Kei-Dei đei ăn.
DEU.16.18	Athei pôk ăn lu 'bok sek tơlang păng yŏng pơgơ̆r lăm lu adrĕch tơ lăm lu pơlei mă Kră Yang 'Bok Kei-Dei ăn kơ iĕm; wă gô sek tơlang kon pơlei hăm tơdrong tơpăt. 
DEU.16.19	'Nĕ kơ pơm glăi kơ tơdrong tơpăt; 'nĕ kơ mơ̆t minh pah; 'nĕ kơ sa tơmam đe răt apah, yua kơ tơmam đe răt apah noh pơm ăn kơ lu bơngai rơngei măt tol păng gơwĕch lê̆ nơ̆r bơngai tơpăt. 
DEU.16.20	Lu iĕm athei pơm mă hơnơ̆ng băl păng mă tơpăt, wă kơ lu iĕm gơh arih păng gơh iŏk oei lăm dêh mă Kră Yang 'Bok Kei-Dei ăn.
DEU.16.21	'Bơ̆t cheng chơnang soi kơ Kră Yang 'Bok Kei-Dei iĕm, 'nĕ kơ pơm gơ̆ng rup yang Asêrim. 
DEU.16.22	Kŭm ưh kơ gơh pơdơ̆ng pơm minh pôm jrăng tơmo wă kơkuh Kră Yang 'Bok Kei-Dei iĕm areh kơ dôm lu tơmam noh.
DEU.17.1	Iĕm 'nĕ kơ pơyơ̆r kơ Kră Yang 'Bok Kei-Dei iĕm rơmo, dah triu đei tơdrong jĭ dah jo jăn noh tơdrong krưp dêh kơ Kră Yang 'Bok Kei-Dei.
DEU.17.2	Tơdah đei bơngai oei hơdai, lăm pơlei mă Kră Yang 'Bok Kei-Dei ăn kơ iĕm, đei minh 'nu bơngai drŏ-nglo dah drŏ-kăn pơm tơdrong kơnê̆ 'bơ̆t anăp Kră Yang 'Bok Kei-Dei, noh pơm glăi tơdrong pơgơ̆p Sư, 
DEU.17.3	năm bơ̆jang păng kơkuh kơ lu yang nai, thoi măt 'năr, măt khei dah lu sơnglŏng kơpal plĕnh, wă khan pơglăi dôm tơdrong Inh đei bơtho akhan; 
DEU.17.4	Đe roi tơbăt kơ iĕm păng iĕm kơtơ̆ng boih; na athei apinh mă pơnhen tơpă, tơdah tơdrong đe roi noh trŏ tơpă, sĭt thoi noh mă đei lăng hơlen tơpă đei pơm kơnê̆ krưp noh lăm char Isơrael, 
DEU.17.5	Na Iĕm athei chông ba bơngai drŏ-nglo dah drŏ-kăn mă pơm tơdrong kơnê̆ krưp noh 'bơ̆t 'măng jang pơlei, klơ̆m pơlôch sư păng tơmo.
DEU.17.6	Athei kiơ̆ nơ̆r 'bar dah pêng 'nu bơngai pơm kơdranh drơ̆ng khan trŏ kơ pơlôch bơngai noh; ưh kơ gơh pơlôch bơngai bu tơdah đei lăp minh 'nu đĕch khan. 
DEU.17.7	Lu bơngai drơ̆ng athei yơ̆r ti adrol hloh pơlôch bơngai noh, pơtrơp đơ̆ng rŏng kơ noh ti lu kon pơlei. Thoi noh, gô pơlôch pơgoh lê̆ lu tơdrong kơnê̆ đơ̆ng lăm kon pơlei iĕm. 
DEU.17.8	Tơdah đei sek tơlang hơnat thoi pơlôch bơngai, sek tơlang tơdrong đe tơgar dih băl dah tơdrong pơm kơ đe rơka, dah đei tơdrong nai, minh tơdrong truh hơnat kơ iĕm tơpă, thoi noh lu iĕm athei chĕp ba tơdrong sek noh tơ anih mă Kră Yang 'Bok Kei-Dei iĕm gô rơih. 
DEU.17.9	Năm roi kơ lu 'bok soi tơm adrĕch bơngai Lêwi păng kră sek tơlang hơgei mă oei jang lăm chăl noh, na apinh lu sư gô tơ'bôh ăn kơ iĕm băt sek tơlang trŏ. 
DEU.17.10	Iĕm athei pơm kiơ̆ thoi nơ̆r lu sư bơtho ăn tơ anih Kră Yang gô rơih, athei kơchăng pơm kiơ̆ dôm nơ̆r đơ̆ng lu sư bơtho khan. 
DEU.17.11	Athei pơm kiơ̆ trŏ tơdrong juăt đơ̆ng lu sư bơtho khan păng pơm kiơ̆ lu sư sek tơlang, 'nĕ kơ weh gah 'ma dah gah 'ngiĕo đơ̆ng lu sư bơtho khan. 
DEU.17.12	Bơngai bu, ưh kơ chu kiơ̆ kơ 'bok soi dah 'bok sek tơlang oei bơ̆jang kơ Kră Yang 'Bok Kei-Dei iĕm, bơngai noh athei pơlôch. Iĕm athei sŭt pơgoh pă đei tơdrong kơnê̆ lăm Isơrael dơ̆ng. 
DEU.17.13	Đĭ-đăng kon pơlei pơla kơtơ̆ng tơdrong noh na gô hli tơrơ, ưh pă pơ̆n pơm tơdrong kơnê̆ dơ̆ng.
DEU.17.14	Layơ iĕm mơ̆t truh lăm dêh mă Kră Yang 'Bok Kei-Dei ăn kơ iĕm đei iŏk oei tơ dêh noh boih, na iĕm khan: Lu bơ̆n rơih minh 'nu pơm pơtao wă pơgơ̆r, kư̆m thoi lu adrĕch adrung mă oei jum dăr kơ bơ̆n. 
DEU.17.15	Iĕm gơh chă rơih bơngai pơm pơtao, mă-lei bơngai đơ̆ng Kră Yang gô rơih, athei rơih chă minh 'nu pơtao đơ̆ng lu 'nhŏng oh iĕm; 'nĕ kơ chă rơih bơngai tơmoi ưh kơ trŏ bơngai Isơrael pơm pơtao pơgơ̆r iĕm. 
DEU.17.16	Mă-lei pơtao ei 'nĕ kơ mah hiơ̆k dêh wă kơ đei aseh lơ, wă chông ba kon pơlei brŏk hơlơ̆k dơ̆ng tơ dêh Êyiptơ chă aseh; đơ̆ng Kră Yang khan: Lu iĕm 'nĕ pă wih brŏk dơ̆ng trong noh. 
DEU.17.17	Pơtao ưh gơh đei akăn lơ, kơnh hli kơ pơm jơhngơ̆m sư wơ̆l jrok kư̆m ưh kơ gơh mong hu, maih lơ kơ sư kơdih.
DEU.17.18	Kơplah mă sư pơm pơtao, pơtao athei pơm kiơ̆ khôi juăt 'nâu, mă đơ̆ng lu 'bok soi adrĕch bơngai Lêwi, chih wei minh sơ̆p răk kơdih.
DEU.17.19	Pơtao athei wei minh sơ̆p, pơtao athei đŏk lăng ling-lang đĭ chăl arih sư oei kơpal teh wă pơhrăm băt hli yom kơ Kră Yang 'Bok Kei-Dei sư, pơ'lơ̆ng pơm kiơ̆ dôm lu nơ̆r khôi juăt păng nơ̆r tơtă 'nâu, 
DEU.17.20	wă kơ jơhngơ̆m klơm klak sư huay kơ pơang păng pơdê kơ lu 'nhŏng oh sư păng huay kơ weh tơ gah 'ma gah 'ngiĕo, achăng lê̆ nơ̆r tơtă 'nâu, wă kơ pơtao păng kon sâu pơtao gơh pơgơ̆r đunh sot oei lăm char Isơrael.
DEU.18.1	Lu 'bok soi bơngai Lêwi păng đĭ lu adrĕch bơngai Lêwi, ưh kơ đei teh bơ̆jang sa hơdai hăm lu bơngai Isơrael, lu sư arih sa đơ̆ng đe pơyơ̆r ăn kơ Kră Yang păng đơ̆ng tơmam Kră Yang. 
DEU.18.2	Thoi noh, lu sư ưh kơ đei teh bơ̆jang sa, lăm lu 'nhŏng oh sư; Kră Yang boih tơmam lu sư, thoi nơ̆r Sư pơkă boih hăm lu sư.
DEU.18.3	'Nâu boih mă tơmam 'măn kơ lu 'bok soi gơh iŏk yua mưh kon pơlei pơyơ̆r tơmam soi minh pôm, rơmo tơno dah triu akăn; minh pah hơngiĕng dah meng tơ'bong păng hlŭng klak. 
DEU.18.4	Iĕm kư̆m gô asong ăn kơ lu sư tơmam soi phe 'ba hle, sik hơmu, đak rơmă 'long ôliwơ mă iĕm yuă blŭng-a lăm bơyan păng sŏk lu kon triu yuă blŭng-a.
DEU.18.5	Yua kơ Kră Yang 'Bok Kei-Dei hlôi rơih boih lu sư adrĕch Lêwi đơ̆ng lăm lu bơngai Isơrael wă kơ lu sư oei păng bơ̆jang kơ Kră Yang sư păng lu kon drŏ-nglo sư ling-lang ưh kơ layơ tôch.
DEU.18.6	Tơdah đei minh 'nu bơngai Lêwi wă lê̆ pơlei mă sư oei lăm lu bơngai Isơrael, wă năm tơ anih Kră Yang rơih, 
DEU.18.7	bơngai noh gơh bơ̆jang yua anăn Kră Yang 'Bok Kei-Dei sư, thoi đĭ-đăng lu 'nhŏng oh sư, bơngai Lêwi, oei bơ̆jang 'bơ̆t anăp Kră Yang. 
DEU.18.8	Bơngai noh kư̆m oei đei asong tơmam sa lei-lăi lăm lu 'nhŏng oh sư, mă khan sư đei boih jên đơ̆ng tĕch tơmam hnam dơnŏ sư.
DEU.18.9	Mưh lu iĕm mơ̆t boih lăm dêh mă Kră Yang 'Bok Kei-Dei iĕm ăn. 'Nĕ kơ pơhrăm pơm rok kiơ̆ dôm lu tơdrong kơnê̆ krưp lu adrĕch adrung noh pơm. 
DEU.18.10	Mă-lei iĕm 'nĕ kơ đei bơngai bu pơyơ̆r kon drŏ-nglo kon drŏ-kăn sư 'buh arih pơm tơmam soi, kơ yang, 'nĕ kơ pơm bơngai chă tơng lăng, bơngai mă juăt lăng sơnglŏng khan lê̆ adrol tơdrong wă truh, bơngai pơjâu tơwir, 
DEU.18.11	bơngai juăt kơ chă hơlĕnh, chă pơma hăm lu yang, chă pơma hăm atâu. 
DEU.18.12	Yua kơ Kră Yang areh păng lăng krưp dêh lu bơngai bu bơ̆jang pơm tơdrong noh păng yua kơ đĭ dôm tơdrong jang kơnê̆ krưp noh, na Kră Yang 'Bok Kei-Dei iĕm pơpuh lê̆ đĭ lu adrĕch adrung lu đe noh đơ̆ng 'bơ̆t anăp iĕm. 
DEU.18.13	Iĕm athei oei sa mă 'lơ̆ng rơgoh 'bơ̆t anăp Kră Yang 'Bok Kei-Dei iĕm.
DEU.18.14	Lu adrĕch adrung mă iĕm gô puh lê̆, noh lu bơngai pơm pơjâu, lu chă hlang lăng lu bơngai chă khan lê̆ adrol; mă gah iĕm Kră Yang 'Bok Kei-Dei iĕm ưh kơ ăn ôh iĕm pơm thoi noh.
DEU.18.15	Đơ̆ng lăm lu iĕm Kră Yang 'Bok Kei-Dei iĕm gô pôk minh 'nu bơngai pơm 'bok khan lê̆ adrol thoi inh; đơ̆ng lăm lu 'nhŏng oh iĕm, lu iĕm athei mơ̆ng kiơ̆ sư!
DEU.18.16	Noh trŏ thoi iĕm krao apinh boih Kră Yang 'Bok Kei-Dei iĕm, tơ Hôrêp lăm năr akŭm tih khan: Nhôn krao apinh 'nĕ pă ăn nhôn kơtơ̆ng nơ̆r Kră Yang 'Bok Kei-Dei ôr dơ̆ng păng 'nĕ pă ăn nhôn 'bôh ŭnh sa khơ̆ng 'nâu dơ̆ng, kơnh nhôn lôch đĭ. 
DEU.18.17	Kơplah noh, Kră Yang khan kơ inh: Lu sư pơma trŏ; 
DEU.18.18	Inh gô rơih pôk ăn minh 'nu bơngai khan lê̆ adrol thoi ih đơ̆ng, lăm 'nhŏng oh lu sư. Inh gô ăn nơ̆r Inh pơma lăm 'bơ̆r sư, na sư gô pơma ăn kơ lu sư dôm tơdrong Inh tơtă kơ lu sư. 
DEU.18.19	Dah bơngai bu ưh kơ wă mơ̆ng nơ̆r Inh, đơ̆ng bơngai mă khan lê̆ adrol noh sư gô yua anăn Inh pơma, na Inh boih gô jô̆ bơngai noh yoch. 
DEU.18.20	Tơdah đei bơngai khan lê̆ adrol đei jơhngơ̆m pơang yua anăn Inh pơma dôm tơdrong kiơ mă Inh ưh kơ athei sư pơma, dah yua anăn lu yang nai, na lu bơngai thoi noh trŏ kơ pơlôch.
DEU.18.21	Lu iĕm pơma lăm jơhngơ̆m khan: Liơ lu nhôn gơh băt kơnăl nơ̆r ayơ mă đơ̆ng Kră Yang bơtho khan? 
DEU.18.22	Tơdah bơngai khan lê̆ adrol yua anăn Kră Yang na pơma, nơ̆r pơma bơngai noh ưh kơ đei truh păng ưh kơ đei pơsĭt 'blep trŏ, noh ưh kơ nơ̆r Kră Yang mă bơtho khan, bơngai khan lê̆ adrol pơma lĕch đơ̆ng tơdrong sư pơang. 'Nĕ hli kơ sư ôh.
DEU.19.1	Layơ Kră Yang 'Bok Kei-Dei iĕm pơlôch pơrăm đĭ boih lu adrĕch adrung mă oei lăm dêh char Kră Yang 'Bok Kei-Dei iĕm ăn mưh iĕm đei pơpuh lê̆ lu sư boih, mơ̆t oei lăm lu pơlei păng lăm hnam lu sư boih, 
DEU.19.2	Iĕm athei 'măn lê̆ pha pêng tŏ pơlei kơ lăm tŏk-bŏk dêh mă Kră Yang 'Bok Kei-Dei ăn iŏk. 
DEU.19.3	Iĕm athei pơm trong, klah asong pêng tŏ tơring lăm dêh mă Kră Yang 'Bok Kei-Dei ăn kơ iĕm asong wă bơ̆jang sa; Wă ăn kơ lu bơngai pơlôch đe ôn kơ'nơp tơ noh.
DEU.19.4	'Nâu boih tơdrong juăt kơ lu bơngai pơlôch bơngai ôn kơ'nơp tơ noh wă kơ gơh pơklaih tơdrong arih sư kơdih, bơngai bu hơch 'bơm pơlôch ưh kơ pơrơ̆ng, ưh kơ đei chă areh băl adrol. 
DEU.19.5	Pơtih gia thoi bơngai noh năm hơdai buăl sư mơ̆t tơ lăm bri kăl 'long ŭnh, ti sư oei kăl 'long ŭnh, na pla sung tơgloh 'bơm buăl sư, lôch hloi, na sư kơdâu ôn kơ'nơp akâu sư minh lăm pêng tŏ pơlei 'nâu, wă pơklaih tơdrong arih sư; 
DEU.19.6	Dah bơngai wă tơiung kơting, blĕk dêh na druh bơngai mă pơlôch đe noh, yua kơ trong ataih dêh, druh tam na koh pơlôch hloi bơngai noh, mă khan bơngai noh ưh tam trŏ pơlôch ră, ưh kơ đei tơdrong đơ̆ng adrol ki sơ̆, sư tam lah chă tơhil areh băl hăm lu rông 'bôt sư. 
DEU.19.7	Yua kơ thoi noh inh bơtho khan kơ iĕm: Klah lê̆ pêng tŏ pơlei âu.
DEU.19.8	Mưh Kră Yang 'Bok Kei-Dei pơih hơdral teh đak iĕm rai să kiơ̆ thoi Sư đei pơkă pơkăm hăm lu 'bok iĕm, na ăn kơ iĕm đĭ teh đak mă Sư pơkă wă ăn kơ lu 'bok iĕm. 
DEU.19.9	Yua kơ iĕm, pơm kiơ̆ dôm nơ̆r tơtă mă inh bơtho khan ăn kơ iĕm năr âu, athei 'mêm kơ Kră Yang 'Bok Kei-Dei, yak kiơ̆ trong Sư ling-lang, thoi noh iĕm athei lê̆ thim pêng tŏ pơlei plơ̆ng dơ̆ng, 
DEU.19.10	wă huay kơ đei tuh pham tơdrong kơ đei lăm char mă Kră Yang 'Bok Kei-Dei ăn boih kơ iĕm jang sa, lei na iĕm huay kơ pŭ yoch tuh pham noh.
DEU.19.11	Mă-lei tơdah đei minh 'nu bơngai drŏ-nglo hil areh kơ bơngai rông 'bôt sư, chă đon wă răp pơlôch bơngai noh, bơngai noh lôch, na kơdâu ôn kơ'nơp kơdih lăm minh lu pơlei 'nâu, 
DEU.19.12	Na lu kră pơlei sư wơh athei đe rôp bơngai noh đơ̆ng pơlei ôn kơ'nơp na pơjao ăn kơ lu bơngai pơm 'mong pham pơlôch bơngai noh. 
DEU.19.13	Iĕm 'nĕ lăng khan mơnat kơ bơngai pơlôch đe, mă-lei athei pơlôch lê̆ lu bơngai pơlôch đe ưh kơ pơm yoch đơ̆ng dêh Isơrael, wă kơ lu iĕm đei pŭn hiôk. 
DEU.19.14	'Nĕ kơ rĭ 'long pơ̆ng hơdral mă đơ̆ng lu kră sơ̆ đei pơ̆ng wă klah asong teh jang sa, lăm dêh char mă Kră Yang 'Bok Kei-Dei ăn kơ iĕm iŏk.
DEU.19.15	Kơtơ̆ng đơ̆ng minh 'nu bơngai pơm kơdranh ưh tam gơh ôh wă jô̆ kơ bu khan yoch mă khan sư pơm glăi dêh dah sư đei pơm glăi tơdrong kiơ; athei đei 'bar dah pêng 'nu bơngai pơm kơdranh, lei na gơh jô̆ sư glăi. 
DEU.19.16	Tơdah đei minh 'nu roi sơlam hơlĕnh wă jâu kư̆ kă kơ minh 'nu khan pơm yoch glăi, 
DEU.19.17	'bar 'nu bre bơngai đe jâu, bơngai jâu noh gô năm 'bơ̆t anăp Kră Yang 'bơ̆t anăp 'bok soi păng lu kră sek tơlang oei jang kơplah noh. 
DEU.19.18	Lu kră sek tơlang gô apinh lăng hơlen mă hơđăl, tơdah 'bôh bơngai chă sơlam hơlĕnh, pơglăi ăn kơ lu 'nhŏng oh sư,
DEU.19.19	Lei ih athei pơm kơ sư thoi sư đei pơm kơ 'nhŏng oh sư; lu iĕm athei pơm rơgoh tơdrong yoch đơ̆ng lăm kon pơlei iĕm thoi noh. 
DEU.19.20	Wă kơ lu bơngai kơtơ̆ng tơdrong noh gô hli, ưh pă pơm kơnê̆ chă jâu băl dơ̆ng lăm lu iĕm. 
DEU.19.21	'Nĕ khan mơnat, tơdrong arih 'mong tơdrong arih, măt 'mong măt, hơnĕnh 'mong hơnĕnh, ti 'mong ti, jơ̆ng 'mong jơ̆ng.
DEU.20.1	Mưh iĕm năm tơblah ham lu bơngai ayăt kơ iĕm 'bôh aseh, gre aseh păng linh lơ hloh kơ iĕm, 'nĕ kơ hli, yua kơ Kră Yang 'Bok Kei-Dei iĕm Tơ'ngla mă chông iĕm lĕch đơ̆ng dêh Êyiptơ, gô oei hơdai iĕm. 
DEU.20.2	Mưh wă pơtơm tơblah, 'bok soi gô năm adrol, pơtơm krao linh: 
DEU.20.3	Na sư khan: Ơ lu bơngai Isơrael mơ̆ng bĕ! Năr âu lu bơ̆n gô năm tơblah hăm lu bơngai ayăt lu iĕm 'nĕ rơdu lêl 'nĕ kơ hli, 'nĕ kơ tơrơ, 'nĕ kơ lăng krưp. 
DEU.20.4	Yua kơ Kră Yang 'Bok Kei-Dei lu iĕm gô năm hơdai hăm lu iĕm, tơblah lu ayăt dŏng lu iĕm păng ăn jei lu iĕm. 
DEU.20.5	Lu yŏng pơgơ̆r linh khan kơ lu linh: Bơngai bu 'nao pơm hnam tam mă et sa pơkeh? Brŏk bĕ tơ hnam sư, kơnh hli kơ lôch lăm năr tơblah, na lê̆ kơ bơngai nai et sa pơkeh. 
DEU.20.6	Bơngai bu hlôi pơm pơtăm minh hlak pơgar hơmu păng tam mă phĕ sa plei? Brŏk bĕ tơ hnam sư, kơnh hli kơ lôch lăm năr tơblah, na lê̆ kơ bơngai nai phĕ sa plei noh. 
DEU.20.7	Bơngai bu hơkơ̆t boih hăm bơngai adruh, tam mă oei? Brŏk bĕ tơ hnam sư, kơnh hli kơ lôch lăm năr tơblah, na lê̆ kơ bơngai nai iŏk oei?
DEU.20.8	Lu yŏng pơgơ̆r linh khan dơ̆ng hăm lu linh: Bơngai bu hli tơrơ? Brŏk bĕ tơ hnam sư, kơnh jơhngơ̆m 'nhŏng oh wang hơdai hli thoi sư mơ̆n, 
DEU.20.9	Lu yŏng pơgơ̆r linh pơma đang boih hăm lu linh, lu sư chă rơih pơm yŏng pơgơ̆r đĭ-đăng linh.
DEU.20.10	Kơplah wă năm wang blah pơlei ayơ, adrol hloh athei pơma hiôk hăm pơlei noh. 
DEU.20.11	Tơdah pơlei noh tơl rơngơp păng pơih ăn 'măng jang kơ lu iĕm, lei đĭ-đăng kon pơlei noh gô pơm đĭch păng bơ̆jang kơ iĕm. 
DEU.20.12	Mă-lei tơdah pơlei noh ưh kơ wă pơhiôk hăm iĕm 'maih tơblah hăm iĕm lei athei wang tăp dăr kơ pơlei noh.
DEU.20.13	Dah Kră Yang 'Bok Kei-Dei pơjao pơlei noh lăm tơpang ti iĕm, lei iĕm athei pơlôch pơđĭ lu bơngai drŏ-nglo pơlei hăm đao gưm.
DEU.20.14	Na iĕm athei rôp iŏk đĭ, lu bơngai drŏ-kăn, lu hơ'lơ̆p, sem dơrong păng đĭ-đăng dôm tơmam kiơ lăm pơlei, noh tơmam blah tơgar iŏk, iĕm gô iŏk yua dôm tơmam đêl blah tơgar iŏk mă Kră Yang ăn boih kơ iĕm. 
DEU.20.15	Lu iĕm athei pơm thoi noh mơ̆n hăm lu pơlei mă oei ataih dêh đơ̆ng iĕm, mă ưh kơ trŏ pơlei lu adrĕch 'nâu. 
DEU.20.16	Mă-lei lăm pơlei lu adrĕch 'nâu, mă Kră Yang 'Bok Kei-Dei ăn boih kơ iĕm bơ̆jang sa, na iĕm athei pơlôch đĭ sem kiơ dui jơhngơ̆m. 
DEU.20.17	Athei pơlôch pơrăm đĭ, kon pơlei Hêtit, kon pơlei Amôrit, kon pơlei Kanaan, kon pơlei Pêrisit, kon pơlei Hêwit, kon pơlei Jêbus, kiơ̆ thoi Kră Yang 'Bok Kei-Dei iĕm đei pơkă boih. 
DEU.20.18	Tơdah ưh lu sư gô pơtơm iĕm rok pơm kiơ̆ dôm lu tơdrong kơnê̆ krưp mă lu sư pơm, kơkuh kơ rup yang lu sư, lu iĕm gô pơm yoch hăm Kră Yang 'Bok Kei-Dei lu iĕm. 
DEU.20.19	Mưh lu iĕm wang dăr pơlei ayơ đunh wă 'maih tơgar iŏk, 'nĕ kơ iŏk sung kăl lu 'long plei sa pơlei noh, yua kơ lu iĕm gô phĕ sa plei 'long noh 'nĕ kơ kăl tŭk lê̆ lu 'long, yua kơ lu 'long 'nâu chăt lăm mir, ưh kơ bơngai mă lu iĕm wang; 
DEU.20.20	Lu iĕm athei pơrăm păng kăl lu 'long ưh kơ đei plei sa; yua bĕ lu 'long noh pơm kơđông anih wă tơblah hăm pơlei, dĭng mă lu iĕm gơh mơ̆t blah iŏk.
DEU.21.1	Tơdah lăm teh mă Kră Yang 'Bok Kei-Dei iĕm ăn kơ lu iĕm iŏk oei, đei 'bôh minh 'nu bơngai đe pơlôch, tơ'bĭch lăm chŭn, ưh kơ băt bơngai bu pơlôch, 
DEU.21.2	na lu đe kră pơlei păng lu bơngai sek tơlang athei pơtŏ lăng đơ̆ng bơngai lôch noh truh tơ lu pơlei jum dăr noh ataih dang yơ. 
DEU.21.3	Lu đe kră pơlei oei jê̆ hloh bơngai lôch noh, athei rôp minh pôm rơmo akăn adruh tam mă jang dah tam mă tah tơ 'long ăt, 
DEU.21.4	dui ba rơmo noh truh tơ thŭng, anih mă ưh tam đei bu choh păng đei đak ro tơ noh lu sư gô gơ̆ lê̆ hơko rơmo akăn noh. 
DEU.21.5	Lu 'bok soi, kon drŏ-nglo bơngai Lêwi, gô năm jê̆ tơ noh; yua kơ Kră Yang 'Bok Kei-Dei iĕm rơih iŏk lu sư boih wă jang kơ Sư păng yua anăn Kră Yang sơkat ăn pŭn hiôk athei sek tơlang lu tơdrong pơjah pơjăng păng đei pơjĭ băl. 
DEU.21.6	Đĭ kơ lu kră pơlei mă oei jê̆ hloh bơngai lôch noh, athei ôp ti lu sư tơ kơpal rơmo akăn adruh noh, mă 'nao gơ̆ hơko tơ lăm thŭng noh 
DEU.21.7	păng ti lu nhôn ưh kơ đei pơm kơ pham bơngai âu lĕch; măt lu nhôn ưh kơ đei 'bôh bu pơlôch. 
DEU.21.8	Kơkuh kơ Ih ơ Kră Yang apinh Ih mơnat ăn tơdrong yoch kon pơlei pơla Ih Isơrael mă Ih huai iŏk boih; apinh 'nĕ kơ jô̆ pham ưh kơ đei tơdrong yoch âu kơ kon pơlei Ih! Lei tơdrong yoch tuh pham âu gô huai iŏk. 
DEU.21.9	Lu iĕm gô rơgoh 'lơ̆ng tơpăt 'bơ̆t anăp Kră Yang, na tơdrong tuh pham ưh kơ đei tơdrong yoch 'nâu pă đei tơpŭ kơ iĕm.
DEU.21.10	Mưh layơ iĕm tơblah hăm lu bơngai ayăt kơ iĕm păng Kră Yang 'Bok Kei-Dei iĕm pơjao lu sư lăm ti iĕm păng iĕm rôp lu sư pơm bơnă, 
DEU.21.11	tơdah lăm lu bơnă đei minh 'nu bơngai adruh 'lơ̆ng păng hưch kơ sư 'maih iŏk sư pơm akăn, 
DEU.21.12	athei chông ba sư brŏk tơ hnam iĕm; adruh ei athei yuă sŏk, kăt tơngiơh ti sư. 
DEU.21.13	Sư gô plôh lê̆ ao bơnă, na oei lăm hnam iĕm nhơ̆m kơ mĕ 'bă sư lăm minh khei. Đơ̆ng noh iĕm gô năm oei kơ sư, pơm klo sư păng sư gô pơm akăn iĕm. 
DEU.21.14	Tơdah năr đơ̆ng rŏng ưh pă wă kơ sư dơ̆ng, sư 'maih wă năm tơ yơ, na athei ăn kơ sư năm mơ̆ng kơ sư wă, yua kơ iĕm hlôi iŏk sư pơm akăn, ưh kơ gơh tĕch păng pơm kơ sư thoi đĭch.
DEU.21.15	Tơdah minh 'nu bơngai drŏ-nglo đei 'bar 'nu akăn, akăn 'nâu sư 'mêm, akăn noh sư areh, mă-lei 'bar 'nu noh đei kon ngăl, na kon kơdră drŏ-nglo gah akăn mă sư areh noh, iŏk jô̆ kon kơdră
DEU.21.16	Dah sư klah asong mŭk tơmam ăn kơ lu kon sư lei ưh kơ gơh pơjao ăn kơ kon drŏ-nglo kơdră mă sư 'mêm tơplih kơ kon drŏ-nglo akăn mă sư areh ôh, yua kơ sư noh trŏ kơ kon drŏ-nglo mă kơdră. 
DEU.21.17	Bơngai noh athei iŏk kon drŏ-nglo akăn mă sư areh noh pơm kon kơdră, klah asong 'bar gah dôm tơmam sư đei hloh kơ lu kon nai. Kon kơdră drŏ-nglo noh đơ̆ng jơhngơ̆m pran 'bă, na jing kon kơdră noh sư boih.
DEU.21.18	Tơdah bơngai bu đei minh 'nu kon anat kơ bơtho păng kơchu, ưh kơ mơ̆ng kiơ̆ nơ̆r mĕ 'bă, mă khan bơtho pơjĭ ră, sư oei kơchu ưh kơ mơ̆ng nơ̆r, 
DEU.21.19	na mĕ 'bă athei rôp dui chông ba sư truh tơ lu kră pơlei, tơ anih 'măng jang pơlei. 
DEU.21.20	Mĕ 'bă gô roi ăn kơ lu kră pơlei khan: 'Nâu kon lu nhôn kơchu păng arăng kơ̆l dêh, ưh kơ mơ̆ng nơ̆r lu nhôn, bơtho khan, jing bơngai thông kư̆ kă, chă et suai ling-lang. 
DEU.21.21	Đơ̆ng noh đĭ-đăng, lu drŏ-nglo lăm pơlei klơ̆m pơlôch sư păng tơmo; iĕm pơm rơgoh tơdrong kơnê̆ đơ̆ng lăm kon pơlei păng đĭ-đăng kon pơlei Isơrael gô kơtơ̆ng tơdrong noh na hli tơrơ.
DEU.21.22	Tơdah minh 'nu bơngai bu pơm yoch tih trŏ kơ lôch, na đe pơlôch sư hloi păng hrek atol sư tơ 'long gơ̆ng, 
DEU.21.23	atâu sư 'nĕ kơ lê̆ kơpal gơ̆ng 'long noh truh minh măng, athei 'bŭ lăm năr noh hloi, yua bơngai đe hrek atol noh Kră Yang 'Bok Kei-Dei hiap pơtê̆ boih, na iĕm 'nĕ kơ pơm 'mê̆-'mach kơ teh đak iĕm mă Kră Yang 'Bok Kei-Dei ăn kơ iĕm jang sa.
DEU.22.1	Tơdah iĕm 'bôh rơmo dah triu lu 'nhŏng oh bơ̆n jrok, 'nĕ kơ lăng đĕch athei dui ba puh sư brŏk ăn kơ 'nhŏng oh iĕm.
DEU.22.2	Tơdah tơ'ngla sư ưh kơ oei jê̆ iĕm păng dah iĕm ưh kơ băt kơ bơngai noh, na athei dui rơmo, triu noh tơmơ̆t tơ hnam iĕm, dĭng truh tơ lu 'nhŏng oh năm chă apinh, na pơdrâu tơwih ăn kơ tơ'ngla sư dơ̆ng. 
DEU.22.3	Iĕm kư̆m athei pơm thoi noh dah 'bôh aseh iĕ, ao tai dah tơmam kiơ đe huŏng hiong, dah jrok wơ̆l mă iĕm đei 'bôh. 'Nĕ kơ sơngah, pơm khan ưh kơ 'bôh.
DEU.22.4	Tơdah iĕm 'bôh aseh iĕ dah rơmo lu 'nhŏng oh bơ̆n puh pơ̆k tơ rok trong, 'nĕ khan lăng đĕch; athei pơgring tơiung sư.
DEU.22.5	Bơngai drŏ-kăn ưh kơ gơh hrŭk hơbĕn ao bơngai drŏ-nglo păng bơngai drŏ-nglo kư̆m ưh kơ gơh hrŭk hơbĕn ao drŏ-kăn; yua, kơ Kră Yang 'Bok Kei-Dei iĕm lăng areh krưp dêh.
DEU.22.6	Tơdah iĕm 'bôh tơ rok trong dah tơ kơpal 'long dah tơ teh, đei tơpu sem, yŏng sư oei 'nơ̆m kon dah kơtăp, 'nĕ kơ rôp yŏng hăm kon sư. 
DEU.22.7	Iĕm athei achăng lê̆ yŏng sư păr, na rôp iŏk kon sư, wă kơ iĕm gơh đei pŭn hiôk păng arih sot.
DEU.22.8	Mưh iĕm pơm hnam 'nao, athei pơm 'long pĕng găn tăp dăr kơ bơbŭng, kơnh hli kơ đei bơngai huŏng đơ̆ng bơbŭng hnam noh, bơ̆n huay pă pŭ kơting, đơ̆ng hnam 'nao noh.
DEU.22.9	'Nĕ kơ pơtăm lăm pơgar hơmu iĕm 'long nai, iĕm athei pơyơ̆r đĭ dôm lu tơmam iĕm đei yua lăm pơgar, plei hơmu dah tơmam đơ̆ng 'long nai. 
DEU.22.10	'Nĕ kơ tah 'long ăt hơdai rơmo hăm aseh iĕ, mưh iĕm wă rơuơ.
DEU.22.11	'Nĕ kơ hrŭk hơbĕn ao đe tanh che hrâu sŏk triu păng lơ brai phara. 
DEU.22.12	Ih athei sĭt reng lem 'bơ̆t puăn pah mum ao tai iĕm hrŭk.
DEU.22.13	Tơdah minh 'nu bơngai drŏ-nglo iŏk akăn, 'bĭch hăm sư boih, đơ̆ng rŏng areh hrĕch achăng lê̆, 
DEU.22.14	na chă roi sa kơnê̆ kơ adruh noh, khan. Inh oei boih kơ adruh noh, wă inh jê̆ sư, inh 'bôh băt kơ sư ưh pă 'lơ̆ng hơnĭl boih. 
DEU.22.15	Kơplah noh mĕ 'bă bơngai adruh noh gô roi pơdah tơbăt gah adruh noh oei hơlai 'lơ̆ng, 'bơ̆t anăp lu kră 'bơ̆t 'măng jang pơlei. 
DEU.22.16	'Bă bơngai drŏ-kăn ei gô roi kơ lu kră pơlei: “Inh ăn kon adruh inh oei kơ bơngai 'nâu pơm akăn sư, mă-lei sư areh hrĕch achăng kon inh, 
DEU.22.17	bơngai âu chă roi khan kơnê̆ kơ sư: ‘Inh ưh kơ 'bôh khan kon ih oei 'lơ̆ng hơnĭl.’ 'Nâu tơdrong wă kơ băt kơnăl kơ kon adruh inh oei 'lơ̆ng hơnĭl.” Na mĕ 'bă sư iŏk ao tai adruh ei lơ̆k bơyar 'bơ̆t anăp lu kră pơlei ei. 
DEU.22.18	Lu kră pơlei noh gô rôp bơngai drŏ-nglo noh, teh bơtho pơjĭ sư. 
DEU.22.19	Lu sư gô đô̆ bơngai drŏ-nglo noh minh kĭ hu.a Ăn kơ 'bă bơngai adruh noh, yua kơ bơngai drŏ-nglo noh pơ'brơh anăn adruh jing kơnê̆ kơ minh 'nu adruh hơlai bơngai Isơrael. Bơngai drŏ-kăn noh oei jing akăn sư; sư ưh pă gơh achăng boih kơplah sư oei arih. 
DEU.22.20	Mă-lei dah tơdrong drŏ-nglo khan noh trŏ tơpă, bơngai adruh noh ưh pă 'lơ̆ng hơnĭl bơih. 
DEU.22.21	Lei lu kră pơlei athei chông ba drŏ-kăn noh truh 'bơ̆t 'măng hnam 'bă sư, kon pơlei gô klơ̆m pơlôch drŏ-kăn noh hăm tơmo, yua kơ bơngai drŏ-kăn noh đei pơm tơdrong yoch kơnê̆ lăm Isơrael. Pơm pơyô ngôi kư̆ kă adrol kơ chă klo, kơplah sư oei lăm hnam 'bă sư. Thoi noh. Lu iĕm gô pơm rơgoh hŭt lê̆ tơdrong yoch kơnê̆ đơ̆ng lăm lu iĕm.
DEU.22.22	Tơdah đe rôp minh 'nu bơngai drŏ-nglo 'bĭch hơdai hăm akăn bơngai nai, đĭ măr sư noh đe gô pơlôch; thoi noh lu iĕm gô pơm rơgoh hŭt lê̆ tơdrong yoch kơnê̆ đơ̆ng lăm Isơrael.
DEU.22.23	Tơdah đei minh 'nu bơngai drŏ-nglo tơ'bơ̆p minh 'nu adruh hơlai hle hlôi hơkơ̆t boih na 'bĭch hơdai hăm sư. 
DEU.22.24	Lu iĕm athei chông ba đĭ 'bar 'nu bơngai noh lĕch năm 'bơ̆t 'măng jang pơlei, na iŏk tơmo klơ̆m pơlôch măr sư; bơngai drŏ-kăn glăi yua kơ ưh kơ đei ôr krao lăm pơlei dŏng sư, bơngai drŏ-nglo glăi yua kơ pơm yoch hăm akăn bơngai nai; iĕm gô pơm rơgoh hŭt lê̆ tơdrong yoch kơnê̆ đơ̆ng lăm lu kon pơlei iĕm. 
DEU.22.25	Mă-lei tơdah bơngai drŏ-nglo tơ'bơ̆p bơngai drŏ-kăn hơkơ̆t hăm đe boih, na tơrôp 'bĭch hơdai tơ lăm bri, na minh 'nu bơngai drŏ-nglo đĕch đe pơlôch. 
DEU.22.26	'Nĕ kơ pơm kiơ kơ bơngai drŏ-kăn adruh noh; yua kơ sư ưh kơ đei pơm yoch kiơ trŏ kơ lôch. Tơdrong pơm 'nâu nhen thoi minh 'nu bơngai bruh pơlôch lu bơngai rông 'bôt sư, 
DEU.22.27	yua kơ bơngai drŏ-nglo tơ'bơ̆p bơngai drŏ-kăn hlôi hơkơ̆t hăm đe tơ bri mă drŏ-kăn ei ôr krao, kư̆m ưh kơ đei bơngai bu dŏng.
DEU.22.28	Tơdah minh 'nu bơngai drŏ-nglo tơ'bơ̆p minh 'nu bơngai drŏ-kăn oei adruh hơlai tam mă hơkơ̆t hăm đe, na tơrôp adruh ei 'bĭch hơdai, na đe tơ'bơ̆p 'bôh hloi kơtă ei, 
DEU.22.29	bơngai drŏ-nglo noh athei ăn kơ 'bă bơngai drŏ-kăn noh tơdrâu-hrĕng gram hu, đơ̆ng noh na gô iŏk drŏ-kăn ei pơm akăn sư, yua kơ sư pơ'brơh kơ drŏ-kăn noh, sư oei arih sot dang yơ, kư̆m ưh kơ gơh tơbrŏk hrĕch achăng bơngai drŏ-kăn noh.
DEU.22.30	Ưh kơ đei bơngai bu gơh iŏk oei đêl akăn kơnhŏng 'bă sư pơm pơ'brơh kơ 'bă sư.
DEU.23.1	Bơngai drŏ-nglo krĕo, kăt trong hơyô dah pơchah bŏng ưh kơ gơh mơ̆t lăm khŭl kon pơlei Kră Yang ôh.
DEU.23.2	Bơngai mă mĕ sư pơm kư̆ kă pŭ kon pôm ưh kơ gơh ăn mơ̆t tơ lăm khŭl kon bơngai Kră Yang ôh, mă khan truh tơ kon sâu mơjĭt jơhnơr kư̆m ưh kơ gơh ăn mơ̆t.
DEU.23.3	Bơngai Ammôn kư̆m thoi bơngai Môap kư̆m ưh kơ gơh mơ̆t lăm khŭl kon pơlei Kră Yang, mă khan truh tơ kon sâu mơjĭt jơhnơr kư̆m ưh kơ gơh ôh. 
DEU.23.4	Yua kơ kơplah lu iĕm lĕch hlôi đơ̆ng dêh Êyiptơ, lu sư ưh kơ năm ba 'bĕng tơmam sa păng đak nhă sơng iŏk lu iĕm mă rai krao apah Balaam kon drŏ-nglo Bêôr oei tơ pơlei Pêthôr char Aram Naharaim, a năm hiap lu iĕm. 
DEU.23.5	Mă-lei Kră Yang 'Bok Kei-Dei lu iĕm ưh kơ wă mơ̆ng Balaam, na tơplih lê̆ tơdrong hiap pơtê̆ jing tơdrong sơkat pŭn hiôk ăn kơ lu iĕm, yua kơ Kră Yang 'Bok Kei-Dei lu iĕm 'mêm mơnat kơ lu iĕm. 
DEU.23.6	'Nĕ kơ layơ pơgơ̆p hơdai hăm 'bar khŭl adrĕch 'nâu.
DEU.23.7	'Nĕ kơ hil areh kơ bơngai Eđôm yua kơ lu sư 'nhŏng oh iĕm, kư̆m 'nĕ kơ areh kơ bơngai Êyiptơ, yua kơ lu iĕm đêl oei lăm dêh char sư. 
DEU.23.8	Kon sâu lu sư jơhnơr mă pêng ăn gơh mơ̆t lăm khŭl kon pơlei Kră Yang.
DEU.23.9	Kơplah iĕm năm tơblah hăm lu bơngai ayăt kơ iĕm, athei kơchăng kơ tơdrong kơnê̆ 'mê̆-'mach.
DEU.23.10	Tơdah đei minh 'nu bơngai drŏ-nglo bu lăm lu iĕm đei đak lĕch kơmăng, athei tơlĕch sư đơ̆ng lăm kơđông, sư ưh kơ gơh mơ̆t lăm kơđông linh dơ̆ng. 
DEU.23.11	Truh 'năr kơsơ̆ bơngai noh athei hum lăm đak mưh 'năr mơ̆t boih gơh mơ̆t lăm kơđông linh dơ̆ng.
DEU.23.12	Lu iĕm athei đei minh anih tơ 'nguaih kơ kơđông linh noh anih chă bơyơ̆ng. 
DEU.23.13	Rim 'nu athei đei minh pơm 'long hăm tơmam hơmăt akâu tơdah wă năm tơ 'nguaih chă bơyơ̆ng athei iŏk 'long 'nâu na sir đang kơ chă bơyơ̆ng, athei 'bŭ lê̆. 
DEU.23.14	Yua kơ Kră Yang 'Bok Kei-Dei iĕm năm lăng kơđông linh iĕm wă dŏng pơklaih lu iĕm đơ̆ng lu bơngai ayăt iĕm, kơđông iĕm athei rơgoh 'lơ̆ng, wă kơ Sư huay kơ 'bôh tơdrong kơnê̆ 'mê̆-'mach, na mah weh achăng lê̆ lu iĕm.
DEU.23.15	Tơdah đĭch kơdâu ôn đơ̆ng yŏng tơ'ngla sư truh tơ hnam iĕm, 'nĕ kơ năm ba pơdrâu ăn kơ yŏng sư dơ̆ng, 
DEU.23.16	Bơngai 'noh gơh oei hơdai hăm iĕm tơ lăm anih ayơ mă bơngai 'noh rơih, lăm minh pôm pơlei ayơ bơngai 'noh sư 'maih oei; iĕm 'nĕ kơ pơjuă pơđep bơngai 'noh.
DEU.23.17	Lăm lu kon drŏ-kăn dah drŏ-nglo bơngai Isơrael; 'nĕ kơ đei bơngai bu pơm pơyô kư̆ kă tơ anih rup yang. 
DEU.23.18	Iĕm 'nĕ iŏk jên đơ̆ng mơdro akâu mă đơ̆ng drŏ-kăn dah drŏ-nglob chĕp ba tơmơ̆t lăm hnam Kră Yang 'Bok Kei-Dei iĕm, pơsĭt đêl nơ̆r pơkă yua kơ 'bar tơdrong noh krưp dêh kơ Kră Yang 'Bok Kei-Dei iĕm areh lăng krưp dêh. 
DEU.23.19	Lu iĕm 'nĕ kơ iŏk jên kiĕng đơ̆ng lu 'nhŏng oh iĕm tŏk iŏk tơmam sa, dah jên kăk dah tơmam kiơ nai. 
DEU.23.20	Lu iĕm gơh iŏk kiĕng đơ̆ng lu bơngai 'nguaih, mă-lei 'nĕ kơ iŏk kiĕng đơ̆ng lu 'nhŏng oh iĕm kơdih, Isơrael, lei na Kră Yang 'Bok Kei-Dei iĕm ăn pŭn hiôk kơ iĕm lăm dôm tơdrong iĕm jang sa lăm dêh mă iĕm wă mơ̆t iŏk.
DEU.23.21	Mưh lu iĕm pơkă pơkăm hăm Kră Yang 'Bok Kei-Dei iĕm, 'nĕ kơ pơhiơ̆ gô đunh, athei pơm pơkeh hloi, yua kơ Kră Yang 'Bok Kei-Dei lu iĕm athei iĕm pơm pơkeh tơdrong iĕm pơkă pơkăm ei; dah iĕm ưh kơ pơm pơkeh hloi, lei iĕm gô pŭ tơdrong yoch. 
DEU.23.22	Mă-lei tơdah iĕm ĕnh ưh kơ pơkă pơkăm, lei iĕm huay kơ pŭ yoch ôh. 
DEU.23.23	Mưh 'bơ̆r iĕm hlôi pơkă pơkăm boih hăm Kră Yang 'Bok Kei-Dei iĕm, na iĕm athei pơm pơkeh đơ̆ng 'bơ̆r iĕm pơma noh.
DEU.23.24	Kơplah iĕm mơ̆t lăm pơgar hơmu lu bôl buăl iĕm, na gơh phĕ sa plei hơmu, kiơ̆ kơ hơlŏng iĕm sa hrăp, mă-lei ưh kơ gơh phĕ tah ba lăm kơdŭng iĕm. 
DEU.23.25	Kơplah iĕm mơ̆t lăm chŭn mir 'ba mi lu bôl buăl iĕm, na ti lu iĕm gơh broch 'ba; mă-lei 'nĕ kơ iŏk săng kô yuă 'ba.
DEU.24.1	Tơdah đei minh 'nu bơngai drŏ-nglo iŏk akăn, mă-lei bơngai drŏ-nglo noh ưh kơ lăp đon, yua kơ đơ̆ng sư 'bôh bơngai drŏ-kăn noh đei tơdrong kơnê̆, na sư gơh chih minh hlak hla bơar hrĕch, ăn tơ tơpang ti drŏ-kăn, puh tơbrŏk lê̆ sư đơ̆ng hnam sư, na sư weh lĕch đơ̆ng hnam sư, 
DEU.24.2	Đơ̆ng rŏng kơ sư lĕch đơ̆ng hnam, klo so sư, oei kơ klo nai dơ̆ng, 
DEU.24.3	tơdah bơngai klo mă 'bar kuă dơ̆ng kơ sư, chih minh hlak hla bơar hrĕch ăn tơ tơpang ti sư păng puh tơbrŏk sư đơ̆ng hnam, dah bơngai klo mă 'bar âu lôch. 
DEU.24.4	Lei bơngai klo mă adrol hlôi puh tơbrŏk sư boih, ưh kơ gơh iŏk sư pơm akăn dơ̆ng, yua kơ sư 'mê̆-'mach boih. Noh jơ̆ minh tơdrong pơm krưp dêh 'bơ̆t anăp Kră Yang; iĕm 'nĕ kơ chĕp ba yoch tơ dêh mă Kră Yang 'Bok Kei-Dei iĕm ăn kơ iĕm teh bơ̆jang sa.
DEU.24.5	Minh 'nu bơngai drŏ-nglo 'nao iŏk akăn, huay pă năm tơblah păng kư̆m huay kơ năm bơ̆jang; bơngai noh gơh oei jang sa lăm hnam sư kơtĕch minh sơnăm, hiôk chơt hăm akăn sư.
DEU.24.6	'Nĕ kơ chĕp pơkơ̆ng tơpăl tơmo păng hơnơ̆l kơpơ̆ng dah ala pơm tơmam pơdơ̆ng pơkă; yua kơ noh thoi chĕp pơkơ̆ng tơdrong arih sa bơngai nai.
DEU.24.7	Tơdah đei bơngai bu rôp tơtông iŏk lu 'nhŏng oh iĕm bơngai Isơrael păng rôp pơm đĭch, dah rôp tĕch, lei bơngai tơtông noh athei pơlôch. Lu iĕm athei hơpuih pơgoh lê̆ tơdrong kơnê̆ đơ̆ng lăm lu iĕm.
DEU.24.8	Lăm tơdrong jĭ chin kren, athei kơchăng pơm kiơ̆ mă tơpă dôm tơdrong mă 'bok soi bơtho adrĕch Lêwi pơkă boih lu iĕm athei kơchăng pơm kiơ̆ thoi inh đei bơtho pơkă boih hăm 'bok soi. 
DEU.24.9	Iĕm athei 'blŏk kơ tơdrong Kră Yang 'Bok Kei-Dei iĕm, pơm boih kơ Miriam rok trong, kơplah lu iĕm lĕch đơ̆ng dêh Êyiptơ.
DEU.24.10	Mưh iĕm asong ăn kơ rông 'bôt iĕm tŏk iŏk mă tơmam kiơ, iĕm 'nĕ kơ mơ̆t lăm hnam iŏk tơmam wă pơkơ̆ng. 
DEU.24.11	Iĕm athei dơ̆ng tơ 'nguaih, lê̆ bơngai noh chĕp ba tơmam pơkơ̆ng noh. 
DEU.24.12	Dah bơngai noh dơnuh hin, 'nĕ kơ wei tơmam pơkơ̆ng noh truh kơmăng wă tep, 
DEU.24.13	tơdah pơkơ̆ng ao tai athei pơdrâu ăn kơ bơngai noh adrol kơ măt 'năr mơ̆t, wă kơ sư tep đei ao sư hrŭk tep, lei na sư bơnê kơ iĕm, jô̆ iĕm bơngai 'lơ̆ng tơpăt 'bơ̆t anăp Kră Yang 'Bok Kei-Dei iĕm.
DEU.24.14	Iĕm 'nĕ kơ pơm kơ lu bơngai dơnuh păng bơngai hoh kơ đei, mă khan 'nhŏng oh iĕm bơngai Isơrael dah bơngai tơmoi chă oei lăm pơlei iĕm. 
DEU.24.15	Iĕm athei apah ăn kơ bơngai noh lăm năr sư jang hloi adrol kơ 'năr mơ̆t; yua kơ bơngai dơnuh noh sư chang kơ tơmam apah noh, kơnh hli kơ bơngai noh krao ôr truh tơ Kră Yang na lu iĕm gô pŭ yoch.
DEU.24.16	'Nĕ kơ pơlôch 'bă yua kơ đơ̆ng tơdrong yoch kon, kư̆m 'nĕ kơ pơlôch lu kon yua kơ đơ̆ng tơdrong yoch 'bă, bơngai bu pơm yoch na pơlôch bơngai noh. 
DEU.24.17	'Nĕ kơ pơm ưh kơ tơpăt hơnơ̆ng kơ lu bơngai tơmoi dah lu bơngai mơti; kư̆m 'nĕ kơ iŏk ao tai lu yă adro pơm tơmam pơkơ̆ng. 
DEU.24.18	Athei 'blŏk kơ lu iĕm đêl hlôi pơm đĭch tơ dêh Êyiptơ păng Kră Yang 'Bok Kei-Dei iĕm dŏng pơklaih iĕm lĕch đơ̆ng anih noh. Noh na inh bơtho pơkă tơtă ăn kơ lu iĕm.
DEU.24.19	Kơplah iĕm yuă 'ba tơ mir chŭn, na hiơt minh hơchô̆ 'ba oei tơ noh, 'nĕ pă năm wơ̆t iŏk dơ̆ng hơchô̆ 'ba noh lê̆ kơ lu bơngai tơmoi, lu bơngai mơti păng lu yă adro, wă kơ Kră Yang 'Bok Kei-Dei iĕm ăn pŭn hiôk kơ iĕm lăm dôm tơdrong jang đơ̆ng iĕm pơm. 
DEU.24.20	Kơplah iĕm preh plei 'long ôliwơ, 'nĕ kơ preh 'bar wơ̆t hơlơ̆k, noh lê̆ kơ lu bơngai tơmoi, lu bơngai mơti păng lu yă adro. 
DEU.24.21	Kơplah iĕm phĕ plei hơmu, 'nĕ kơ chă phĕ hơlơ̆k dơ̆ng lu plei oei đei, noh lê̆ kơ lu bơngai tơmoi, lu bơngai mơti păng lu yă adro. 
DEU.24.22	Iĕm athei 'blŏk kơ iĕm kư̆m đêl pơm đĭch lăm dêh Êyiptơ; yua kơ thoi ei na inh bơtho pơkă tơtă kơ iĕm.
DEU.25.1	Tơdah đei tơdrong pơjah băl, 'bar pah athei năm apinh truh tơ anih sek tơlang, lu kră sek tơlang, sek tơpăt kơ bơngai 'lơ̆ng tơpăt păng sek phak lu bơngai mă đei yoch noh. 
DEU.25.2	Dah bơngai pơm yoch trŏ kơ teh tôn, kră sek tơlang athei bơngai noh 'bĭch kơmŭ brum tơ teh, teh tôn bơngai noh 'bơ̆t anăp sư hơdôm wơ̆t kiơ̆ kơ tơdrong yoch bơngai noh pơm; 
DEU.25.3	mă loi 'nĕ kơ tôn teh truh tơ puăn-jĭt wơ̆t, dah teh hloh kơ noh, mă khan trŏ kơ teh hloh kơ noh, kơnh pơm kơ sư mơlâu dơ̆ng 'bơ̆t anăp iĕm khan kơ ih pơm pơgră hnang.
DEU.25.4	'Nĕ kơ trôp 'bơ̆r rơmo kơplah oei juă hơnong 'ba.
DEU.25.5	Tơdah 'nhŏng oh pôm mĕ 'bă oei hơdai, đei minh 'nu lôch tam mă đei kon, na akăn bơngai mă lôch noh 'nĕ kơ iŏk klo bơngai nai; 'nhŏng oh gah klo sư athei năm truh tơ sư, iŏk sư pơm akăn, đơ̆ng noh pơm kiơ̆ dôm tơdrong juăt 'nhŏng oh klo sư păng duch adro. 
DEU.25.6	Kon kơdră drŏ-nglo mă đei tơpŭ noh athei krao anăn bơngai lôch noh, wă kơ anăn bơngai lôch noh huay kơ hiong đơ̆ng adrĕch Isơrael. 
DEU.25.7	Mă-lei, tơdah 'nhŏng oh bơngai 'noh ưh kơ lăp đon iŏk duch adro noh, sư athei năm tơ 'măng jang, na roi: Lu 'nhŏng oh klo inh ưh kơ wă pơtrơp adrĕch 'nhŏng lu sư lăm adrĕch Isơrael; păng ưh kơ wă iŏk oei kơ inh pơm kiơ̆ tơdrong juăt 'nhŏng oh klo. 
DEU.25.8	Lu kră pơlei ei gô krao bơngai noh păng pơma dơnuh kơ sư hăm bơngai noh; tơdah bơngai noh oei pơma khan: Inh ưh kơ wă iŏk sư pơm akăn. 
DEU.25.9	Thoi noh drŏ-kăn adro, mi dah oh sư 'noh năm jê̆, 'bơ̆t anăp lu kră, plôh lê̆ chơkhŏ wăn đơ̆ng jơ̆ng bơngai drŏ-nglo noh, gơsoh đak hai tơ muh măt, đơ̆ng noh pơma 'bơ̆r re khan: Bơngai bu ưh kơ wă pơdơ̆ng dơ̆ng đơ̆ng hnam dơnŏ 'nhŏng oh sư kơdih gô pơm ăn thoi noh!
DEU.25.10	Đơ̆ng noh lăm bơngai Isơrael gô krao kơ hnam dơnŏ bơngai noh hnam dơnŏ bơngai đe plôh lê̆ chơkhŏ wăn. 
DEU.25.11	Kơplah 'bar 'nu bơngai drŏ-nglo tơteh băl, tơdah akăn minh 'nu lăm 'bar 'nu noh truh wă dŏng klo sư, na ti sư rôp 'bơm 'bơ̆t anih hlơp bơngai ei. 
DEU.25.12	Na iĕm ih athei chơ̆ng lê̆ ti bơngai drŏ-kăn noh; 'nĕ mơnat kơ sư. 
DEU.25.13	Lăm 'bi ih 'nĕ kơ đei 'bar tŏ plei 'long kŏng, minh pah trăp trŏ, minh pah phiơl hơlĕch ĕnh. 
DEU.25.14	Lăm hnam lu iĕm 'nĕ kơ đei 'bar tŏ 'long kŏng minh hơlĕnh minh tơpăt. 
DEU.25.15	Iĕm athei đei 'long kŏng trŏ păng tơpăt, wă kơ lu iĕm gơh arih sot soi jơnoi đunh tơ kơpal teh lăm dêh char Kră Yang 'Bok Kei-Dei iĕm ăn kơ iĕm. 
DEU.25.16	Yua kơ Kră Yang 'Bok Kei-Dei iĕm areh krưp dêh kơ bơngai bu pơm dôm tơdrong ưh kơ trŏ 'nâu.
DEU.25.17	Ih athei 'blŏk dôm tơdrong bơngai Amalek pơm ăn kơ lu iĕm tơ rok trong, kơplah lu iĕm lĕch đơ̆ng dêh Êyiptơ; 
DEU.25.18	Lu sư ưh kơ băt hli yom kơ Kră Yang 'Bok Kei-Dei, na druh blah pơlôch đĭ lu bơngai yak đơ̆ng rŏng, kơplah iĕm rok trong, 'bơ̆t lu iĕm oei lap gleh rơmơ̆n rơmok. 
DEU.25.19	Layơ Kră Yang 'Bok Kei-Dei lu iĕm ăn tơdrong hiôk hơđơ̆ng pơdơh đơ̆ng lu bơngai dăr wang tăp dăr kơ iĕm lăm dêh mă Kră Yang 'Bok Kei-Dei iĕm ăn kơ lu iĕm iŏk bơ̆jang sa, asong băl athei sŭt lê̆ tơdrong 'blŏk đơ̆ng Amalek đơ̆ng ala teh âu, 'nĕ kơ hiơt hŏ.
DEU.26.1	Mưh lu iĕm mơ̆t lăm dêh char mă Kră Yang 'Bok Kei-Dei iĕm ăn kơ lu iĕm bơ̆jang sa, gơh iŏk asong păng oei tơ noh boih, 
DEU.26.2	iĕm athei iŏk minh lăm mơjĭt đơ̆ng dôm plei blŭng-a mă đơ̆ng teh, lăm dêh mă Kră Yang 'Bok Kei-Dei iĕm ăn kơ lu iĕm, tah lăm minh pôm bai, năm ba tơ anih Kră Yang 'Bok Kei-Dei iĕm gô rơih, wă kơ 'măn anăn Sư tơ noh. 
DEU.26.3	Lu iĕm athei năm tơ 'bok soi mă oei bơ̆jang kơplah noh, na khan kơ sư: Năr 'nâu, inh năm 'bơ̆t anăp Kră Yang 'Bok Kei-Dei ih, wă khan kơ sư: Inh băt kơnăl kơ inh mơ̆t boih lăm dêh mă Kră Yang pơkă hăm 'bok yă wă ăn kơ lu bơ̆n. 
DEU.26.4	Na, 'bok soi gô iŏk bai đơ̆ng ti lu iĕm, dan 'bơ̆t anăp chơnang soi Kră Yang 'Bok Kei-Dei iĕm.
DEU.26.5	Đơ̆ng noh, lu iĕm roi 'bơ̆t anăp Kră Yang 'Bok Kei-Dei lu iĕm: 'Bă inh bơngai Aram thông mang, kơplah năm jur tơ dêh Êyiptơ oei tơ noh tŏ sĕt bơngai đĕch, mă-lei dang ei jing minh adrĕch adrung tih, pran păng lơ kơdrâ̆m. 
DEU.26.6	Bơngai Êyiptơ pơm kơnê̆ kơ lu nhôn, rôp lu nhôn pơm đĭch bơ̆jang gleh hrat, lu sư pơmat lu nhôn dêh tơpă. 
DEU.26.7	Kơplah noh, lu nhôn krao apinh Kră Yang 'Bok Kei-Dei 'bok yă lu nhôn, Kră Yang kơtơ̆ng păng 'bôh tơdrong pơmat lu nhôn păng tơdrong đe pơjuă pơđep lu nhôn. 
DEU.26.8	Kră Yang yua tơpang ti mơsêh pran kơtang, Kră Yang pơm mơsêh tih krưp hlĭch chrơp na chông lu nhôn lĕch đơ̆ng dêh Êyiptơ. 
DEU.26.9	Chông ba lu nhôn truh tơ âu, ăn kơ lu nhôn dêh char 'nâu, dêh char đak toh păng đak sut. 
DEU.26.10	Ơ Kră Yang! Dang ei inh chĕp pơyơ̆r dôm lu plei blŭng-a đơ̆ng teh mă Ih ăn kơ inh. Lê̆ plei 'long tơ noh 'bơ̆t anăp Kră Yang 'Bok Kei-Dei iĕm păng drap bon kơkuh Sư. 
DEU.26.11	Đơ̆ng noh iĕm, bơngai Lêwi păng lu bơngai tơmoi mă oei hơdai hăm lu iĕm, hăm hnam dơnŏ lu iĕm gô chơt hiôk gah tơdrong pŭn hiôk mă đơ̆ng Kră Yang 'Bok Kei-Dei iĕm ăn boih kơ lu iĕm. 
DEU.26.12	Kư̆ rim pêng sơnăm jơ̆ sơnăm pơyơ̆r minh lăm mơjĭt lu iĕm 'măn lê̆ pha dôm tơmam iĕm roi, na athei asong ăn kơ bơngai Lêwi, kơ bơngai tơmoi, bơngai mơti păng ăn kơ yă adro, wă kơ lu sư đei tơmam sa phĭ mah. 
DEU.26.13	Đơ̆ng noh iĕm năm roi 'bơ̆t anăp Kră Yang 'Bok Kei-Dei iĕm: Inh iŏk tơmam 'lơ̆ng rơgoh đơ̆ng hnam inh, na asong ăn kơ lu bơngai Lêwi, bơngai tơmoi, bơngai mơti păng yă adro, pơm kiơ̆ dôm tơdrong Kră Yang tơtă; inh ưh kơ pơm glăi kư̆m ưh kơ hiơt nơ̆r tơtă ayơ đơ̆ng ih athei. 
DEU.26.14	Lăm năr ơh kơ bơngai lôch, inh ưh kơ sa tơmam 'lơ̆ng rơgoh 'nâu; kơplah 'mê̆-'mach inh kư̆m ưh kơ hơtŭt 'bơm păng kư̆m ưh kơ yua tơmam âu yua kơ bơngai lôch; inh chu kiơ̆ nơ̆r Kră Yang 'Bok Kei-Dei inh păng pơm kiơ̆ dôm tơdrong Ih hlôi pơkă khan kơ inh. 
DEU.26.15	Apơi kơ Kră Yang đơ̆ng anih 'lơ̆ng rơgoh Ih tơ kơpal plĕnh ti, nger lăng păng ăn tơdrong pŭn hiôk kơ lu bơngai Isơrael, Ih hăm teh đak mă Ih ăn boih kơ lu nhôn kư̆m thoi đei pơkă boih hăm 'bok yă lu nhôn sơ̆, wă khan dêh thoi đak toh thoi đak sut 'nâu.
DEU.26.16	Năr 'nâu, Kră Yang 'Bok Kei-Dei iĕm athei pơkă khan kơ iĕm pơm kiơ̆ dôm lu khôi juăt păng nơ̆r tơtă 'nâu, iĕm athei kơchăng wei răk hăm đĭ jơhngơ̆m klơm klak, 
DEU.26.17	Năr 'nâu iĕm pơkă drơ̆ng iŏk Kră Yang pơm 'Bok Kei-Dei iĕm, yak năm kiơ̆ trong Sư, wei răk khôi juăt Sư, nơ̆r tơtă păng nơ̆r đơ̆ng Sư athei, kư̆m chu kiơ̆ nơ̆r sư khan. 
DEU.26.18	Năr 'nâu Kră Yang kư̆m pơkă drơ̆ng iŏk iĕm pơm kon pơlei pơla Sư, jing tơmam gĭt Sư thoi Sư đei pơkă hăm iĕm păng iĕm athei wei răk đĭ dôm lu nơ̆r Sư tơtă. 
DEU.26.19	Sư kư̆m khan ăn kơ iĕm tơdrong ư-ang păng tơdrong pơyom hloh kơ đĭ-đăng adrĕch adrung mă Sư đei pơjing păng iĕm jing minh adrĕch 'lơ̆ng rơgoh ăn kơ Kră Yang 'Bok Kei-Dei iĕm, kư̆m thoi Sư đei khan boih.
DEU.27.1	Môis păng lu đe kră bơngai pơgơ̆r bơtho khan Isơrael pơkă nơ̆r 'nâu ăn kơ kon pơlei: Wei răk bĕ dôm nơ̆r inh tơtă ăn kơ iĕm năr 'nâu. 
DEU.27.2	Lăm năr iĕm tŏk hlôi kơ đak Krong Jôrđăn wă mơ̆t tơ dêh mă Kră Yang 'Bok Kei-Dei iĕm ăn kơ lu iĕm, na iĕm athei pơdơ̆ng lu tơmo tih păng bah chŭr tơ tơmo noh.
DEU.27.3	Na chih dôm nơ̆r khôi juăt 'nâu, mưh iĕm năm hlôi boih kơ đak Krong Jôrđăn mơ̆t tơ dêh mă Kră Yang 'Bok Kei-Dei iĕm ăn, mă dêh 'bĕnh kơ đak toh păng đak sut, thoi Kră Yang 'Bok Kei-Dei 'bok iĕm pơkă boih hăm iĕm.
DEU.27.4	Dah lu iĕm tŏk hlôi boih kơ đak Krong Jôrđăn, athei iĕm pơdơ̆ng tơmo 'nâu tơ kơpal kông Êbal păng bah chŭr, thoi nơ̆r inh bơtho khan ăn kơ lu iĕm năr 'nâu. 
DEU.27.5	Tơ anih noh, iĕm kư̆m athei pơm minh pôm chơnang soi ăn kơ Kră Yang 'Bok Kei-Dei iĕm, chơnang soi păng tơmo; 'nĕ kơ yua tơmam bơsei wă blah tơmo. 
DEU.27.6	Iĕm athei pơm chơnang soi kơ Kră Yang 'Bok Kei-Dei păng tơmo oei 'lơ̆ng ưh kơ tơphĕ, na pơyơ̆r lu tơmam soi 'buh tơ kơpal noh ăn kơ Kră Yang 'Bok Kei-Dei iĕm. 
DEU.27.7	Kŭm athei pơyơ̆r tơmam soi bơnê, sa kơtă hloi tơ anih noh hiôk chơt 'bơ̆t anăp Kră Yang 'Bok Kei-Dei iĕm. 
DEU.27.8	Iĕm athei chih tơ tơmo đĭ dôm lu nơ̆r khôi juăt 'nâu, chih mă rơđah tơpă.
DEU.27.9	Môis păng lu 'bok soi adrĕch bơngai Lêwi khan kơ lu kon pơlei Isơrael: Ơ lu bơngai Isơrael, athei ngăn păng mơ̆ng bĕ! Năr 'nâu, lu iĕm jing kon pơlei Kră Yang 'Bok Kei-Dei iĕm boih. 
DEU.27.10	Thoi noh iĕm athei mơ̆ng bĕ nơ̆r Kră Yang 'Bok Kei-Dei iĕm păng wei răk pơm kiơ̆ dôm lu nơ̆r Sư tơtă păng dôm khôi juăt Sư, mă inh bơtho khan ăn kơ iĕm năr 'nâu.
DEU.27.11	Năr noh. Môis bơtho khan kơ kon pơlei; 
DEU.27.12	Mưh lu iĕm tŏk hlôi kơ đak Krong Jôrđăn boih, lei đe Simêôn, Lêwi, Juđa, Isakar, Jôsep păng Bênjamin athei dơ̆ng kơpal kông Gêrasim, wă sơkat ăn pŭn hiôk kơ kon pơlei. 
DEU.27.13	Mă đe Rubên, Gat, Aser, Sabulôn, Đan, Neptali athei dơ̆ng kơpal kông Êbal, wă hiap pơtê̆. 
DEU.27.14	Bơngai Lêwi pơma 'bơ̆r re hăm đĭ-đăng lu bơngai Isơrael thoi âu:
DEU.27.15	Hiap pơtê̆ bĕ kơ bơngai bu pơm rup yang, man dah hling, tơmam mă Kră Yang areh krưp dêh, tơdrong jang đơ̆ng tơpang ti kon bơngai, pơdơ̆ng kơkuh sư noh tơ anih hlơp!
DEU.27.15	Đĭ-đăng kon pơlei gô khan: A-men!
DEU.27.16	Hiap pơtê̆ bĕ kơ bơngai bu pơdê mĕ 'bă sư!
DEU.27.16	Đĭ-đăng kon pơlei gô khan: A-men!
DEU.27.17	Hiap pơtê̆ bĕ kơ bơngai bu tŭn rĭ hơdral hăm bôl buăl sư!
DEU.27.17	Đĭ-đăng kon pơlei gô khan: A-men!
DEU.27.18	Hiap pơtê̆ bĕ kơ bơngai bu pơm ăn kơ bơngai măt tol jrok trong!
DEU.27.18	Đĭ-đăng kon pơlei gô khan: A-men!
DEU.27.19	Hiap pơtê̆ bĕ kơ bơngai bu sek ưh kơ tơpăt kơ lu bơngai tơmoi, lu bơngai mơti păng lu yă adro!
DEU.27.19	Đĭ-đăng kon pơlei gô khan: A-men!
DEU.27.20	Hiap pơtê̆ bĕ kơ bơngai bu 'bĭch hơdai hăm akăn kơnhŏng 'bă sư kơdih; bơngai 'noh pơm pơ'brơh kơ 'bă sư kơdih!
DEU.27.20	Đĭ-đăng kon pơlei gô khan: A-men!
DEU.27.21	Hiap pơtê̆ bĕ kơ bơngai bu 'bĭch hăm minh pôm kon sem brem!
DEU.27.21	Đĭ-đăng kon pơlei gô khan: A-men!
DEU.27.22	Hiap pơtê̆ bĕ kơ bơngai bu 'bĭch hơdai hăm mŏ dah oh sư kơdih, dah minh pôm 'bă, mĕ phara, dah minh pôm mĕ 'bă phara!
DEU.27.22	Đĭ-đăng kon pơlei gô khan: A-men!
DEU.27.23	Hiap pơtê̆ bĕ kơ bơngai bu 'bĭch hơdai hăm tơnei drŏ-kăn sư kơdih!
DEU.27.23	Đĭ-đăng kon pơlei gô khan: A-men!
DEU.27.24	Hiap pơtê̆ bĕ kơ bơngai bu teh pơlôch ôn kon pơlei sư!
DEU.27.24	Đĭ-đăng kon pơlei gô khan: A-men!
DEU.27.25	Hiap pơtê̆ bĕ kơ bơngai bu sa tơmam apah wă pơlôch bơngai ưh kơ đei tơdrong yoch!
DEU.27.25	Đĭ-đăng kon pơlei gô khan: A-men!
DEU.27.26	Hiap pơtê̆ bĕ kơ bơngai bu ưh kơ wei răk pơm kiơ̆ dôm lu nơ̆r lăm khôi juăt 'nâu!
DEU.27.26	Đĭ-đăng kon pơlei gô khan: A-men!
DEU.28.1	Tơdah iĕm mơ̆ng kiơ̆ nơ̆r Kră Yang 'Bok Kei-Dei iĕm mă kơjăp, pơ'lơ̆ng pơm kiơ̆ dôm nơ̆r Sư tơtă, mă inh bơtho khan kơ iĕm năr 'nâu, na Kră Yang 'Bok Kei-Dei iĕm gô pôk hơtŏk iĕm hloh kơ adrĕch nai mă oei tơ kơpal teh âu. 
DEU.28.2	Tơdah iĕm mơ̆ng pơm kiơ̆ nơ̆r Kră Yang 'Bok Kei-Dei iĕm, dôm tơdrong pŭn hiôk gô jur tơ iĕm đei hloi.
DEU.28.3	Kră Yang gô ăn kơ iĕm pŭn hiôk tơ jơ̆p-jang anih, tơ lăm pơlei dah tơ mir chŭn.
DEU.28.4	Kră Yang gô ăn pŭn hiôk kơ lu kon sâu iĕm, hơnik anăn lơlang, sem dơrong rơmo triu bơbe chek lar.a 
DEU.28.5	Kră Yang gô ăn pŭn hiôk kơ iĕm, plei 'long gô 'bĕnh kơ bai păng tơpŭng bơlah 'bĕnh kơthŭng.
DEU.28.6	Kră Yang gô ăn kơ lu iĕm đei pŭn hiôk lăm tôm tơdrong, kơplah iĕm mơ̆t dah lĕch.
DEU.28.7	Kră Yang gô ăn kơ lu iĕm iung blah hăm bơngai ayăt jei iĕm, lu sư yak minh trong năm blah iĕm, mă-lei gô kơdâu ôn lĕch yak tơpơh trong kơdâu ôn 'bơ̆t anăp lu iĕm.
DEU.28.8	Kră Yang gô pơm ăn kơ iĕm pŭn hiôk, tơ lăm pơk 'ba păng tơ lăm lu tơdrong jang iĕm pơm; Sư gô ăn pŭn hiôk kơ iĕm lăm dêh char mă Kră Yang 'Bok Kei-Dei wă ăn.
DEU.28.9	Tơdah iĕm wei răk dôm nơ̆r tơtă Kră Yang 'Bok Kei-Dei iĕm păng yak năm kiơ̆ trong Sư, na Kră Yang gô ăn kơ iĕm jing minh adrĕch adrung 'lơ̆ng rơgoh ăn kơ Sư kư̆m thoi Sư pơkă boih kơ iĕm. 
DEU.28.10	Lu kon bơngai kơpal teh gô 'bôh anăn Kră Yang păng lu sư gô hli kơ iĕm. 
DEU.28.11	Kră Yang iĕm gô ăn kơ iĕm đei mŭk tơmam rơkah rơkai, tơ lăm dêh mă Kră Yang hlôi pơkă boih hăm lu 'bok iĕm wă ăn kơ iĕm ăn kơ lu kon sâu iĕm hrôh lơlang lơlap, sem dơrong chek lar păng hơnik nơnăm đơ̆ng teh pơgar iĕm gô đei thim rai lơ.
DEU.28.12	Kră Yang gô pơih anih 'mong tơmam gĭt đơ̆ng plĕnh, ăn đak 'mi jur tơ teh trŏ bơyan păng ăn pŭn hiôk dôm tơdrong jang đơ̆ng tơpang ti iĕm pơm. Iĕm gô ăn kơ lơ teh đak tŏk iŏk, mă-lei gah iĕm ưh kơ đei tŏk iŏk đơ̆ng bơngai bu.
DEU.28.13	Kră Yang gô pôk iĕm jing kơ̆l ưh kơ trŏ kiĕng ôh, tơdah iĕm chu mơ̆ng kiơ̆ dôm nơ̆r tơtă đơ̆ng Kră Yang 'Bok Kei-Dei mă năr 'nâu inh bơtho khan ăn kơ iĕm, iĕm gô oei adrol tơ kơpal ling-lang, ưh kơ trŏ tuch-luch dah oei tơ kơđeh. 
DEU.28.14	'Nĕ kơ weh achăng hŭt lê̆ nơ̆r tơtă inh bơtho khan năr 'nâu, 'nĕ kơ weh tơ 'ma dah tơ 'ngiĕo 'nĕ kơ năm bơ̆jang kiơ̆ lu yang nai.
DEU.28.15	Mă-lei tơdah iĕm ưh kơ chu mơ̆ng kiơ̆ nơ̆r Kră Yang 'Bok Kei-Dei iĕm, ưh kơ pơ'lơ̆ng pơm kiơ̆ dôm nơ̆r tơtă păng khôi juăt đơ̆ng Sư mă inh bơtho khan ăn kơ iĕm năr 'nâu, na 'nâu boih dôm tơdrong hiap pơtê̆ gô truh kơ iĕm, đei hloi:
DEU.28.16	Đe gô hiap pơtê̆ iĕm mă oei lăm pơlei dah tơ mir chŭn. 
DEU.28.17	Bai păng kơthŭng jrâu tơpŭng iĕm hoh-hoy kơ đei yua kơ đơ̆ng hiap pơtê̆.
DEU.28.18	Đe gô hiap iĕm ưh kơ đei kon hơ'lơ̆p lăm chŭn mir iĕm ưh kơ đei hơnik hơnam rơmo triu bơbe iĕm ưh kơ tuh kon.
DEU.28.19	Đe gô hiap pơtê̆ iĕm lăm tôm tơdrong kơplah iĕm lĕch kơplah iĕm mơ̆t
DEU.28.20	Kră Yang gô pơm kơ iĕm tơ'bơ̆p tơdrong hiap pơtê̆, đei tơdrong răm truh, kơ̆l jrok 'ngok răm ơh blĕk lăm tơdrong jang dĭng iĕm lôch răm đĭ dah iĕm pơm yoch achăng lê̆ Kră Yang. 
DEU.28.21	Kră Yang gô ăn jĭ hơbuh druh kiơ̆ iĕm dĭng Sư pơrăm iĕm lôch hiong đĭ đơ̆ng teh mă iĕm gô mơ̆t iŏk. 
DEU.28.22	Kră Yang gô pơrăm iĕm hăm tơdrong jĭ dơsoh hiĕn-hiok, bơlŏ chĕp tơngiĕt, rơka rơkĕch, jĭ bơôr, tŏ, phang-ang, 'long pơlei 'nhĕt 'nhot kro đĭ phơ̆k phok dôm tơdrong noh druh kiơ̆ iĕm dĭng truh tơ iĕm lôch hiong đĭ. 
DEU.28.23	Lu plĕnh tơ kơpal kơ̆l nhen thoi kong, na teh tơ ala jơ̆ng nhen thoi bơsei. 
DEU.28.24	Tơplih kơ đak 'mi, Kră Yang ăn 'mi lăm char jing 'mui chuơh đơ̆ng kơpal plĕnh jruh tơ teh đak dĭng truh pơrăm đĭ lu iĕm lôch.
DEU.28.25	Kră Yang gô ăn lu bơngai ayăt blah pơrăm iĕm jei lu sư; lu iĕm gô năm blah sư minh trong, lĕch kơdâu ôn kơ lu sư tơpơh trong; lu adrĕch adrung kơpal teh 'bôh iĕm gô hli tơrơ. 
DEU.28.26	Akâu lôch lu iĕm gô pơm tơmam sa ăn kơ lu sem păr kơpal plĕnh păng ăn kơ lu sem bri lăm teh sa, ưh kơ đei bơngai bu pơpuh lê̆ lu sư weh. 
DEU.28.27	Kră Yang gô ăn kơ iĕm jĭ pơtôch đuh đơ̆ng dêh Êyiptơ, pơ'ngeh đek, rơka tơlŏng, đơđik, lu iĕm hơmet ưh kơ klaih. 
DEU.28.28	Kră Yang gô ăn kơ iĕm jing wơnh, măt tol, hiong tơdrong tơchĕng rŭng răng. 
DEU.28.29	Kơplah 'năr dơ̆ng iĕm nơnăm chă hơbơ̆ nhen thoi bơngai măt tol yak lăm măng mu; iĕm bơ̆jang sa ưh kơ pŭn. Rim năr đe gô pơjuă pơđep păng tơgar iŏk, ưh kơ đei bơngai bu dŏng iĕm.
DEU.28.30	Minh 'nu lăm lu iĕm hơkơ̆t boih hăm minh 'nu bơngai adruh, mă-lei đei bơngai drŏ-nglo nai oei kơ sư. Iĕm pơm hnam, mă-lei ưh kơ đei oei; iĕm pơtăm minh hlak pơgar hơmu, mă-lei ưh kơ đei phĕ sa plei sư. 
DEU.28.31	Rơmo iĕm đe gô pơlôch 'bơ̆t anăp iĕm; mă-lei iĕm ưh kơ đei sa 'nhĕm sư; aseh iĕ iĕm đe gô rôp tơgar đơ̆ng iĕm, mă-lei ưh kơ đei layơ pơdrâu kơ iĕm dơ̆ng: Triu bơbe đei gô iŏk ăn kơ lu bơngai ayăt, mă-lei ưh kơ đei bu rôp pơdrâu. 
DEU.28.32	Lu kon drŏ-nglo păng kon drŏ-kăn iĕm đe gô rôp jao ăn kơ lu bơngai tơmoi măt iĕm lăng chang gô năr âu truh tơ năr nai, mă-lei lu iĕm tôch kơ đon ưh pă băt wă pơm kiơ. 
DEU.28.33	Minh adrĕch adrung mă iĕm tam lah băt gô iŏk sa tơmam đơ̆ng mir chŭn păng đơ̆ng tơdrong jang iĕm gleh hrat; đe gô pơjuă pơđep păng pơjuă bơhlơ̆r iĕm ling-lang rim năr. 
DEU.28.34	Na iĕm jing wơnh yua kơ đêl tơm măt iĕm oei 'bôh. 
DEU.28.35	Kră Yang gô ăn kơ iĕm jĭ pơtôch đuh tơ kŭl-tăng păng tơ 'bar pah jơ̆ng jĭ dêh, hơmet ưh kơ gơh klaih, lanh rai să đơ̆ng kơnơl jơ̆ng truh tơ kơpal kơ̆l.
DEU.28.36	Kră Yang gô puh iĕm păng pơtao mă iĕm rơih pôk kơdih, truh tơ minh adrĕch adrung mă iĕm hăm 'bok iĕm tam lah băt. Tơ noh iĕm gô kơkuh kơ lu yang nai, pơm păng 'long dah păng tơmo. 
DEU.28.37	Lăm lu adrĕch adrung mă Kră Yang puh iĕm truh tơ yơ, đĭ-đăng kon pơlei tơ noh hli tơrơ, 'bôh tơdrong pơmat-tat lu iĕm. Lu iĕm jing bơngai pơm kơ đe pơjăm hiĕk ăr.
DEU.28.38	Lu iĕm gô rei adrĕch lơ tơ lăm mir chŭn, mă-lei kĕch iŏk tŏ sĕt đĕch yua kơ gô đei lep 'ba sa đĭ. 
DEU.28.39	Lu iĕm gô pơtăm plei 'long hơmu, mă-lei ưh kơ đei phĕ huch đak hơmu, yua kơ hơdrông kơnu gô sa pơrăm đĭ. 
DEU.28.40	Iĕm gô đei tơm 'long ôliwơ jơ̆p-jang kơ teh, mă-lei ưh kơ đei đak rơmă wă pik; yua kơ tơm 'long ôliwơ plei sư hơlŭng đĭ. 
DEU.28.41	Iĕm gô pơjing kon drŏ-nglo kon drŏ-kăn, mă-lei ưh kơ đei oei hăm iĕm, yua kơ lu sư noh đe gô rôp pơm đĭch đĭ. 
DEU.28.42	Lep tung-nut gô kăp pơrăm đĭ lu tơm 'long 'ba hơ'bo. 
DEU.28.43	Bơngai tơmoi oei hơdai iĕm gô rai tŏk pran păng mơdrŏng hloh kơ iĕm rim 'năr, gah lu iĕm, rai 'năr rai rơdu jur ling-lang. 
DEU.28.44	Lu sư ăn kơ iĕm tŏk iŏk, mă-lei gah iĕm ưh kơ đei ăn kơ bu tŏk iŏk; lu sư gô pơm kơ̆l, gah iĕm jing kiĕng. 
DEU.28.45	Đĭ-đăng dôm lu tơdrong hiap pơtê̆ 'nâu gô truh tơ iĕm druh tam iĕm, dĭng lu iĕm lôch hiong răm đĭ, yua kơ iĕm ưh kơ mơ̆ng kiơ̆ nơ̆r Kră Yang 'Bok Kei-Dei iĕm păng ưh kơ wei răk dôm lu nơ̆r tơtă păng khôi juăt mă Sư ăn boih kơ iĕm. 
DEU.28.46	Lu tơdrong hiap pơtê̆ 'nâu gô oei đom tơ lăm akâu jăn păng oei tơ lăm adrĕch adrung iĕm nhen thoi tơdra tơ'blŏk trăp, ling-lang hlŏng hloi.
DEU.28.47	Kơplah đei mŭk tơmam rơkah rơkai, iĕm ưh tam lăp đon jơhngơ̆m hiôk bơ̆jang kơ Kră Yang 'Bok Kei-Dei. 
DEU.28.48	Lu iĕm gô bơ̆jang kơ lu bơngai ayăt, mă Kră Yang wơh năm blah iĕm. Iĕm gô pơngot rơwĕt hoh-hoy păng kơ'bah kơ'bôch lăm tôm tơdrong, Sư gô tơ'băk 'long ăt bơsei tơ hơko iĕm dĭng truh iĕm lôch răm đĭ.
DEU.28.49	Kră Yang gô ba minh adrĕch adrung đơ̆ng ataih, đơ̆ng tôch kơ plei teh năm blah lu iĕm, thoi klang păr rôp sa kon sem; iĕm ưh kơ hlôh nơ̆r lu sư pơma ôh. 
DEU.28.50	Muh măt lu sư krưp tơpă, ưh kơ lăng lu bơngai kră, kư̆m ưh kơ băt mơnat kơ bơngai 'lơ̆p; 
DEU.28.51	Lu sư gô sa đĭ lu sem dơrong hơnik hơnam plei sa đơ̆ng chŭn mir iĕm dĭng truh tơ lu iĕm răm đĭ; sư ưh kơ lê̆ kiơ mă phe 'ba hơ'bo, sik hơmu, đak rơmă ôliwơ, dah rơmo păng triu ih, dĭng truh iĕm lôch răm đĭ. 
DEU.28.52	Lu sư gô wang tăp dăr kơ pơlei jơ̆p lăm dêh char mă Kră Yang 'Bok Kei-Dei ăn kơ iĕm dĭng truh tơ lu dur tih kơjung kơjăp tơ noh, mă iĕm gơnang, gô teh pơchah răm đĭ. 
DEU.28.53	Kơplah đe wang tăp dăr, lu ayăt pơrŭng iĕm, iĕm gô 'buh sa kon drŏ-nglo kon drŏ-kăn iĕm kơdih, mă đơ̆ng Kră Yang 'Bok Kei-Dei ăn kơ iĕm.
DEU.28.54	Kơplah đei lu ayăt wang tơ pơlei, pơm kơ iĕm tôch đon đĭ boih, bơngai drŏ-nglo mă 'lơ̆ng, iơ̆m dim hloh lăm lu iĕm gô jing kret kơ 'nhŏng oh sư, kon akăn sư mă oei arih. 
DEU.28.55	Lăm năr pơmat-tat bơngai noh ưh kơ asong ôh tơmam sa sư đei, 'nhŏ kơ 'nhĕm kon sư kơdih mă sư oei sa, yua kơ sư pă đei tơmam kiơ sa. 
DEU.28.56	Bơngai drŏ-kăn 'lơ̆ng hloh lăm lu iĕm, bơngai mă ưh kơ lah jur jơ̆ng sư tơ teh ôh. Sư bơngai iơ̆m dim, gơh găt, mă-lei gô kret kơ klo sư mă hưch wă păng kơ kon drŏ-nglo kon drŏ-kăn sư, 
DEU.28.57	gô ôn lê̆ tơpu kon sư păng kon sư 'nao tơpŭ lĕch đơ̆ng klak, yua kơ wă sa ôn hơdrô̆ sư, yua kơ ưh kơ đei tơmam kiơ sa, kơplah lăm năr rŭng răng đe wang, lu ayăt gô pơrŭng iĕm lăm pơlei iĕm.
DEU.28.58	Tơdah iĕm ưh kơ kơchăng pơm kiơ̆ dôm nơ̆r đơ̆ng khôi juăt 'nâu, chih boih lăm sơ̆p hla bơar 'nâu, ưh pă hli kơ anăn 'lơ̆ng rŏ Kră Yang 'Bok Kei-Dei iĕm anăn ư-ang trŏ kơ hli yom krưp, 
DEU.28.59	na Kră Yang gô ăn đei tơdrong truh kơ iĕm păng tơ lu kon sâu iĕm pơmat-tat krưp đe tam lah 'bôh ôh, tơdrong pơmat tih păng đunh, đei tơdrong jĭ anat păng đunh, lu tơdrong jĭ krưp. 
DEU.28.60	Sư gô ăn kơ iĕm đei tơdrong jĭ đơ̆ng dêh Êyiptơ, tơdrong jĭ noh mă đêl iĕm hli tơrơ boih, lu sư gô đom druh kiơ̆ iĕm. 
DEU.28.61	Kră Yang kư̆m gô ăn kơ iĕm tôm tĕch tơdrong jĭ jăn păng tôm tĕch tơdrong pơmat-tat ưh kơ đei chih lăm Sơ̆p hla bơar Khôi Juăt 'nâu, dĭng truh tơ iĕm lôch răm đĭ. 
DEU.28.62	Kon bơngai iĕm lơ thoi sơnglŏng kơpal plĕnh mă-lei oei pă tŏ sĕt, yua kơ iĕm ưh kơ wă mơ̆ng nơ̆r Kră Yang 'Bok Kei-Dei iĕm. 
DEU.28.63	Kŭm thoi Kră Yang đei hiôk pơm 'lơ̆ng păng ăn kơ iĕm rai lơ kơdrâ̆m thoi yơ, kư̆m thoi noh na Kră Yang kư̆m hiôk ăn kơ iĕm đei tơdrong gleh truh tơhiong pơrăm iĕm; Lu iĕm đe gô buch lê̆ puh tơlĕch đơ̆ng teh lăm dêh iĕm wă mơ̆t iŏk.
DEU.28.64	Kră Yang gô tơraih iĕm tơrak 'brak jơ̆p kơ teh đak, đơ̆ng tôch kơ teh đak 'nâu truh tôch kơ teh đak to. Tơ noh, lu iĕm gô kơkuh kơ lu yang nai pơm hăm 'long păng tơmo yang noh iĕm hăm lu 'bok iĕm ưh kơ lah băt ôh. 
DEU.28.65	Oei lăm teh đak noh, iĕm ưh kơ đei hiôk rơnŭk ôh, ưh kơ đei anih wă ăn kơ kơnơl jơ̆ng iĕm pơdơh ôh. Tơ anih noh Kră Yang gô ăn kơ jơhngơ̆m iĕm hli tơrơ, măt hơ'nhôi, jơhngơ̆m đon ơh sơ'ngon.
DEU.28.66	Iĕm tơtăm tơdrong arih ưh pă hơđơ̆ng; măng năr iĕm hli tơrơ, ưh kơ băt tơdrong arih wă jing thoi yơ, yua kơ lăm jơhngơ̆m iĕm hli tơtăm lu tơdrong măt iĕm 'bôh. 
DEU.28.67	Pơgê hrôih iĕm khan: Rŏ kơ jah măng! Gơsơ̆ măng boih iĕm khan: Rŏ kơ jah hơdah 
DEU.28.68	Kră Yang gô chông ba iĕm hăm duk hơlơ̆k brŏk tơ dêh Êyiptơ dơ̆ng; mă khan Sư đei pơkă hăm lu iĕm ưh pă đei layơ wă wih brŏk tơ noh dơ̆ng; lu iĕm gô tĕch akâu iĕm kơ lu bơngai ayăt pơm đĭch, đĭ drŏ-nglo dah drŏ-kăn, mă-lei ưh kơ đei bu wă răt.
DEU.29.1	'Nâu lu nơ̆r pơgơ̆p tơ'blŏk đơ̆ng Kră Yang pơkă khan kơ Môis hăm lu bơngai Isơrael, lăm dêh Môap, 'nguaih kơ tơdrong pơgơ̆p hăm lu sư tơ kông Hôrêp.
DEU.29.2	Môis krao đĭ bơngai Isơrael khan kơ lu sư: Lu iĕm hlôi 'bôh boih dôm tơdrong Kră Yang pơm lăm dêh Êyiptơ 'bơ̆t tơm măt iĕm kơ Pharaôn kơ đĭ bơngai jang kơ sư păng lăm dêh sư. 
DEU.29.3	Dôm lu tơdrong truh tih krưp dêh, tơdra hlĭch tơdrong mơsêh tih, mă măt lu iĕm hlôi 'bôh boih. 
DEU.29.4	Mă-lei truh tơ dang ei Kră Yang ưh tam ăn kơ lăm jơhngơ̆m lu iĕm hlôh băt, măt iĕm 'bôh păng đon iĕm kơtơ̆ng. 
DEU.29.5	Inh chông lu iĕm puăn-jĭt sơnăm boih lăm char glă ao lu iĕm ưh kơ so hiah, chơkhŏ lu iĕm 'bot tơ jơ̆ng ưh kơ huach luih. 
DEU.29.6	Lu iĕm ưh kơ đei sŏng sa păng ưh kơ đei huch đak hơmu dah et tơdrô suai ôh, wă kơ iĕm băt Inh boih Kră Yang 'Bok Kei-Dei lu iĕm. 
DEU.29.7	Mưh iĕm truh tơ anih 'nâu, Sihôn, pơtao pơlei Hesbôn păng Ôk, pơtao char Basan, năm tơblah hăm lu bơ̆n mă-lei tơblah jei bơ̆n. 
DEU.29.8	Iŏk dêh char sư pơjao ăn kơ adrĕch Rubên, Gat păng pơjao ăn minh puăt kơ adrĕch Manase jang sa. 
DEU.29.9	Lu iĕm athei kơchăng wei răk pơm kiơ̆ dôm nơ̆r tơdrong pơgơ̆p pơkă 'nâu, wă kơ lu iĕm gơh đei jing lăm tôm tơdrong jang iĕm pơm.
DEU.29.10	Năr 'nâu đĭ-đăng kơ lu iĕm oei dơ̆ng 'bơ̆t anăp Kră Yang đei lu yŏng kơdră lăm adrĕch, lu kră pơlei, lu yŏng pơgơ̆r linh păng đĭ-đăng lu drŏ-nglo bơngai Isơrael. 
DEU.29.11	Lu kon hơ'lơ̆p păng lu akăn iĕm, hăm lu bơngai tơmoi oei lăm kơđông, lu bơngai kăl 'long ŭnh truh tơ lu bơngai chhŏ đak. 
DEU.29.12	Lu iĕm dơ̆ng tơ âu wă yak mơ̆t lăm tơdrong pơgơ̆p Kră Yang 'Bok Kei-Dei iĕm, noh boih tơdrong pơgơ̆p mă Kră Yang 'Bok Kei-Dei iĕm, pơm hăm iĕm năr 'nâu, wă kơ iĕm pơkă wă pơm keh, wă kơ iĕm pơkă wă pơm kiơ̆ thoi đei chih lăm tơdrong pơgơ̆p pơkă Kră Yang. 
DEU.29.13	Năr 'nâu Sư pơjing iĕm jing kon pơlei pơla Sư păng Sư Kră Yang 'Bok Kei-Dei iĕm, thoi Sư đei pơkă boih hăm iĕm păng sư kư̆m đei pơkăm hăm 'bok iĕm, Abraham, Isăk păng Jakôp. 
DEU.29.14	Kră Yang krao lu iĕm wă kơ lu iĕm pơkă wă pơm kiơ̆ dôm tơdrong pơgơ̆p mă Kră Yang đei pơm, ưh kơ sĭ lu bơ̆n đĕch ôh wă khan ưh kơ lăp dôm lu bơ̆n dơ̆ng tơ âu 'bơ̆t anăp Kră Yang 'Bok Kei-Dei lu bơ̆n đĕch ôh. 
DEU.29.15	Mă-lei pơjing hăm lu kon sâu lu bơ̆n mă ưh kơ đei dơ̆ng hơdai bơ̆n năr âu hai.
DEU.29.16	Lu iĕm băt hơđăl boih lu bơ̆n oei arih lăm dêh Êyiptơ păng trong lu bơ̆n năm rok găn lăm dêh char đe, mă truh tơ anih âu.
DEU.29.17	Lu iĕm 'bôh lu kon pơlei lu sư kơkuh kơ rup yang lăng krưp, lu rup yang pơm hăm 'long, tơmo, hăm hu hăm maih. 
DEU.29.18	Athei kơchăng bĕ, 'nĕ kơ đei bu drŏ-nglo dah drŏ-kăn, hnam dơnŏ dah adrĕch adrung ayơ mă dơ̆ng tơ âu năr 'nâu achăng lê̆ Kră Yang 'Bok Kei-Dei lu bơ̆n, na năm kơkuh kơ lu yang adrĕch drung nai; lăm lu iĕm athei 'nĕ kơ ăn đei rơh kơnê̆ hơkăm chăt sôr tơ lăm lu iĕm. 
DEU.29.19	Bơngai bu kơtơ̆ng dôm nơ̆r pơkă pơkăm lăm tơdrong pơgơ̆p 'nâu, 'nĕ sơkat pŭn hiôk kơdih 'nâu, 'nĕ kơ đei lăm jơhngơ̆m tơchĕng khan: Inh gô oei arih sa kiơ̆ tơdrong inh kơdih kư̆m bưh, huay kơ đei kiơ. Pơm thoi noh pơrăm iĕm kư̆m thoi teh hơiuh hăm teh hrĕng kro. 
DEU.29.20	Kră Yang ưh kơ mơnat tơdrong yoch bơngai noh, mă-lei tơdrong Kră Yang hil mĭl păng gar sư noh chhông blah bơngai noh păng đĭ lu tơdrong hiap pơtê̆ chih lăm sơ̆p hla bơar 'nâu gô tơpŭ tơ kơpal sư; păng Kră Yang gô sŭt lê̆ anăn sư đơ̆ng lăm teh đak 'nâu. 
DEU.29.21	Kră Yang gô tơklah lê̆ sư lĕch đơ̆ng đĭ-đăng adrĕch bơngai Isơrael, wă kơ pŭ iŏk tơdrong pơmat-tat kiơ̆ thoi đơ̆ng tơdrong pơgơ̆p đei chih lăm sơ̆p hla bơar khôi juăt 'nâu.
DEU.29.22	Adrĕch adrung lu iĕm ning-mônh chăl lu kon sâu lu iĕm păng lu bơngai tơmoi đơ̆ng ataih, 'bôh dôm tơdrong răm pơmat-tat păng tơdrong jĭ jăn mă Kră Yang đei ăn truh wă pơrăm dêh char 'nâu, 
DEU.29.23	'Bôh jơ̆p-jang kơ dêh 'nâu răm đĭ ŭnh păng 'boh sa đĭ teh ưh pă gơh rei pơtăm, ưh kơ đei kiơ gơh bluh chăt, ưh kơ đei minh tơnơm kiơ gơh chăt, nhen thoi pơlei Sôđôm Gômôrơ, Atma păng Sêbôlim, pơlei mă Kră Yang hil mĭl krưp pơlôch pơrăm lê̆ boih. 
DEU.29.24	Đĭ-đăng adrĕch adrung lu sư gô jet: Lơliơ mă Kră Yang pơm kơ dêh âu thoi noh liơ mă tơdrong Sư hil mĭl tih krưp dêh thoi noh? 
DEU.29.25	Nơ̆r đe tơl: Yua kơ kon pơlei âu sơngah kơ tơdrong pơgơ̆p Kră Yang 'Bok Kei-Dei lu 'bok lu sư, pơm boih hăm lu sư, kơplah Sư chông ba lĕch hlôi đơ̆ng dêh Êyiptơ; 
DEU.29.26	lu sư năm kơkuh kơ lu yang nai mă kơdih lu sư ưh kơ băt. Kră Yang ưh kơ ăn. 
DEU.29.27	Thoi ei Kră Yang hil mĭl dêh kơ char noh, na Sư ăn kơ char noh dôm tơdrong hiap pơtê̆ chih boih lăm sơ̆p hla bơar 'nâu. 
DEU.29.28	Lăm tơdrong ơh blĕk dêh păng tơdrong hil mĭl krưp dêh tơpă Kră Yang buch lê̆ boih na klơ̆m hŭt lê̆ lu sư tơ char nai, thoi kơ năr 'nâu.
DEU.29.29	Dôm tơdrong hlơp Kră Yang 'Bok Kei-Dei lu bơ̆n đĕch băt; mă-lei dôm lu tơdrong Sư tơ'bôh ăn kơ lu bơ̆n păng kơ lu kon sâu bơ̆n ling-lang hlŏng hloi, noh lăm khôi juăt âu, wă kơ lu bơ̆n chu pơm kiơ̆.
DEU.30.1	Layơ dôm tơdrong 'nâu đei truh kơ iĕm, pŭn hiôk dah pơmat-tat, mă inh đei roi pơdah truh tơ iĕm, kơplah oei lăm lu teh đak, mă Kră Yang 'Bok Kei-Dei iĕm puh iĕm năm, lu iĕm gô 'blŏk dơ̆ng kơ dôm tơdrong inh bơtho khan. 
DEU.30.2	Dah kơplah noh iĕm wih brŏk dơ̆ng tơ Kră Yang 'Bok Kei-Dei iĕm, iĕm păng lu kon sâu iĕm athei đĭ jơhngơ̆m klơm klak chu kiơ̆ dôm tơdrong inh bơtho khan kơ iĕm năr 'nâu. 
DEU.30.3	Na Kră Yang 'Bok Kei-Dei iĕm gô dŏng pơklaih iĕm đơ̆ng pơm đĭch păng gô chông ba iĕm brŏk. Kră Yang gô mơnat păng akŭm pơpôi lu iĕm đơ̆ng rim anih mă Sư pơm kơ iĕm tơklah tơklang.
DEU.30.4	Mă khan lu iĕm Sư puh boih truh tơring ataih tôch kơ plĕnh teh, Kră Yang 'Bok Kei-Dei iĕm kư̆m gô pơpôi akŭm iĕm dơ̆ng păng chông wih brŏk đơ̆ng anih noh. 
DEU.30.5	Kră Yang 'Bok Kei-Dei iĕm gô chông ba iĕm brŏk tơ dêh 'bok, 'bă iĕm iŏk boih: Sư gô ăn kơ iĕm chek lar hrôh ngôh mơdrŏng hloh kơ 'bok iĕm. 
DEU.30.6	Kră Yang 'Bok Kei-Dei gô ăn kơ bơ̆n păng kon sâu lu bơ̆n đei jơhngơ̆m rơmuăn băt chu yom, wă kơ iĕm đĭ jơhngơ̆m klơm klak 'mêm yom kơ Kră Yang 'Bok Kei-Dei, wă kơ gơh arih.
DEU.30.7	Kră Yang 'Bok Kei-Dei iĕm gô tuh dôm nơ̆r hiap pơtê̆ 'nâu kơ lu bơngai ayăt areh pơm kơnê̆ kơ iĕm. 
DEU.30.8	Iĕm gô chu, mơ̆ng pơm kiơ̆ nơ̆r Kră Yang păng pơm kiơ̆ dôm lu nơ̆r Sư tơtă, mă inh bơtho khan ăn kơ iĕm năr 'nâu.
DEU.30.9	Kơplah noh Kră Yang 'Bok Kei-Dei iĕm: Sư gô ăn tơdrong pŭn tih lăm dôm tơdrong jang đơ̆ng tơpang ti iĕm pơm ăn kơ kon sâu iĕm hrôh ngôh rai lơ, sem dơrong, chek lar păng 'ba hơ'bo đơ̆ng chŭn mir gơh đei mah rơkah rơkai; Kră Yang lăp đon mơnat ăn pŭn hiôk kơ iĕm, thoi Sư lăp đon ăn pŭn hiôk kơ lu 'bok iĕm. 
DEU.30.10	Tơdah lu iĕm chu pơm kiơ̆ Kră Yang 'Bok Kei-Dei iĕm wei răk nơ̆r tơtă tơdrong juăt mă sư đei chih lăm Sơ̆p hla bơar khôi juăt mă sư đei chih lăm Sơ̆p hla bơar khôi juăt 'nâu păng đĭ jơhngơ̆m đĭ bơhngol wih tơ Kră Yang 'Bok Kei-Dei iĕm.
DEU.30.11	Dôm tơdrong mă inh bơtho khan ăn kơ iĕm năr 'nâu ưh kơ trŏ tơnat dêh kơ iĕm, kư̆m ưh kơ ataih dêh kơ iĕm; 
DEU.30.12	Kŭm ưh kơ trŏ kơ tơdrong tơ kơpal plĕnh na iĕm mah jet: Bơngai bu gô tŏk tơ plĕnh chĕp ba tơjur tơbăt ăn kơ bơ̆n kơtơ̆ng, na wă kơ lu bơ̆n pơm kiơ̆? 
DEU.30.13	Sư kư̆m ưh kơ tơ pah to đak dơsĭ, na iĕm jet: Bơngai bu gơh tŏk hlôi pah to đak dơsĭ, na chĕp ba ăn kơ lu bơ̆n wă kơ bơ̆n kơtơ̆ng păng pơm kiơ̆? 
DEU.30.14	Ưh ôh, nơ̆r Kră Yang jê̆ iĕm lăm 'bơ̆r iĕm păng lăm jơhngơ̆m iĕm, na wă kơ iĕm pơm kiơ̆ Sư.
DEU.30.15	Âu, năr 'nâu inh apinh iĕm rơih iŏk tơdrong arih pŭn hiôk, dah tơdrong pơmat-tat lôch răm.
DEU.30.16	Năr 'nâu inh athei iĕm 'mêm kơ Kră Yang 'Bok Kei-Dei, yak kiơ̆ trong Sư păng wei răk dôm lu nơ̆r tơtă, khôi juăt Sư păng nơ̆r Sư athei, wă kơ iĕm arih sot hrôh ngôh, Kră Yang 'Bok Kei-Dei ăn pŭn hiôk kơ lăm dêh char mă iĕm gô mơ̆t iŏk. 
DEU.30.17	Mă-lei dah jơhngơ̆m iĕm tơplih sơngah, kuă kơ mơ̆ng kră kơ pơm kiơ̆, na chu đe pơhlŭ kŭp kơ̆l kơkuh kơ lu yang nai, 
DEU.30.18	na năr 'nâu inh tơbăt kơ iĕm thoi âu, tơpă lu iĕm gô lôch hiong răm, iĕm ưh kơ gơh arih sot lăm teh mă iĕm wă năm iŏk mưh tŏk hlôi kơ đak Krong Jôrđăn. 
DEU.30.19	Năr 'nâu, inh krao plĕnh păng teh pơm kơdranh ăn kơ inh, inh dan tơ'bôh 'bơ̆t anăp iĕm rơih iŏk tơdrong arih păng tơdrong lôch, tơdrong pŭn hiôk păng tơdrong hiap pơtê̆. Thoi noh, rơih bĕ tơdrong arih, wă kơ iĕm păng lu kon sâu iĕm gơh arih. 
DEU.30.20	'Mêm kơ Kră Yang 'Bok Kei-Dei, chu kiơ̆ nơ̆r Sư păng kiơ̆ Sư mă tơpă yua kơ lăp Sư đĕch gơh ăn tơdrong arih na Kră Yang gô ăn kơ iĕm gơh arih sot, tơ lăm teh đak mă Kră Yang hlôi pơkă wă ăn kơ lu 'bok iĕm, 'bok Abraham, Isăk păng Jakôp.
DEU.31.1	Đơ̆ng noh Môis lĕch pơma nơ̆r 'nâu hăm đĭ-đăng lu bơngai Isơrael dôm lu nơ̆r tơ ala âu, 
DEU.31.2	Dang ei inh đei minh-hrĕng 'bar-jĭt sơnăm boih; inh ưh pă gơh lĕch păng ưh pă gơh mơ̆t dơ̆ng; Kră Yang đei khan hăm inh boih: Ih ưh pă gơh yak tŏk năm hlôi kơ đak Krong Jôrđăn, 'nâu dơ̆ng. 
DEU.31.3	Kră Yang 'Bok Kei-Dei iĕm gô năm tŏk kơ đak krong adrol kơ iĕm Sư gô pơlôch đĭ lu kon pơlei âu 'bơ̆t anăp iĕm, lei na iĕm gô iŏk asong băl dêh lu sư; Jôsuê gô năm adrol jing yŏng iĕm, thoi Kră Yang khan boih. 
DEU.31.4	Kră Yang gô pơm kơ lu kon pơlei noh thoi Sư đei pơm boih kơ Sihôn păng Ôk pơtao bơngai Amôrit kơplah Sư pơlôch pơrăm 'bar 'nu păng dêh char lu sư boih. 
DEU.31.5	Kră Yang gô pơjao kon pơlei noh ăn kơ lu iĕm păng lu iĕm athei pơm kơ lu sư gô mơ̆ng kiơ̆ kơ nơ̆r inh athei lu iĕm pơm.
DEU.31.6	Athei nuih pran kơtang bĕ. 'Nĕ kơ hli tơrơ krưp dêh 'bơ̆t anăp lu kon pơlei noh yua kơ Kră Yang 'Bok Kei-Dei iĕm kư̆m gô năm hơdai hăm iĕm; Sư ưh kơ đei layơ achăng lê̆ iĕm kư̆m ưh kơ weh ataih đơ̆ng iĕm.
DEU.31.7	Đơ̆ng noh Môis krao Jôsuê khan kơ sư 'bơ̆t anăp đĭ-đăng bơngai Isơrael: Ih athei chơ̆n jơhngơ̆m; păng nuih kơtang bĕ, yua kơ ih gô năm mơ̆t hơdai hăm lu kon pơlei 'nâu lăm dêh char mă Kră Yang hlôi pơkă boih wă ăn kơ 'bok lu sư păng ih gô klah asong ăn kơ lu sư dêh noh. 
DEU.31.8	Kră Yang boih gô năm adrol kơ ih, Sư gô oei hơdai hăm ih păng Sư ưh kơ achăng lê̆ ih, kư̆m ưh kơ weh ataih đơ̆ng ih. Ih 'nĕ kơ hli păng 'nĕ kơ rơdu jơhngơ̆m.
DEU.31.9	Môis chih khôi juăt 'nâu, pơjao ăn kơ lu 'bok soi, kon drŏ-nglo bơngai Lêwi lu bơngai tung Hom Tơdrong Pơgơ̆p Kră Yang păng pơjao ăn kơ đĭ-đăng lu kră bơngai Isơrael.
DEU.31.10	Păng pơkă kơ lu sư: Tôch rim kơ tơpơh sơnăm, lăm sơnăm ăn rơngei đơ̆ng hre, lăm năr pơm Giĕng Bơsŭn.
DEU.31.11	Kơplah đĭ-đăng bơngai Isơrael năm kơkuh kơ Kră Yang 'Bok Kei-Dei iĕm, tơ anih mă Sư gô rơih, na lu iĕm athei đŏk ăn mă re kơ lu sư mơ̆ng khôi juăt 'nâu. 
DEU.31.12	Iĕm athei krao akŭm bĕ đĭ lu kon pơlei, drŏ-nglo drŏ-kăn, lu hơ'lơ̆p păng lu bơngai tơmoi mă oei lăm pơlei iĕm, wă kơ lu sư dai mơ̆ng, pơhrăm băt hli yom kơ Kră Yang 'Bok Kei-Dei iĕm păng kơchăng pơm kiơ̆ dôm lu nơ̆r đơ̆ng lăm khôi juăt 'nâu. 
DEU.31.13	Lu kon hơ'lơ̆p iĕm, lu bơngai mă tam mă băt khôi juăt 'nâu, athei mơ̆ng păng athei pơhrăm iŏk băt hli yom kơ Kră Yang 'Bok Kei-Dei lu iĕm, đĭ lăm chăl arih lu iĕm mă oei tơ dêh lu iĕm wă mơ̆t iŏk noh, đơ̆ng rŏng kơ iĕm tŏk hlôi kơ đak Krong Jôrđăn.
DEU.31.14	Kră Yang khan kơ Môis: Năr ih lôch wă jê̆ boih; ih krao Jôsuê na măr iĕm năm 'bơ̆t anăp Inh tơ Bơsŭn Anih Akŭm. Tơ noh Inh wă pơjao ăn kơ Jôsuê jang. Thoi noh, Môis păng Jôsuê năm truh tơ Bơsŭn Anih Akŭm. 
DEU.31.15	Kră Yang tơ'bôh akâu Sư, lăm jrăng hơmơ̆l păng hơmơ̆l dơ̆ng 'bơ̆t 'măng Bơsŭn Anih Akŭm.
DEU.31.16	Kră Yang khan kơ Môis: Ih gô pơdơh hăm lu 'bok ih; kon pơlei 'nâu gô kơkuh kơ yang nai lăm dêh lu sư wă năm mơ̆t lu sư gô achăng lê̆ Inh păng pơm glăi kơ tơdrong pơgơ̆p mă Inh đei pơgơ̆p boih hăm lu sư. 
DEU.31.17	Năr ei kơnh Inh gô hil blĕk; Inh gô achăng lê̆ lu sư, ôn muh măt Inh đơ̆ng lu sư păng lu sư gô jing tơmam sa kơ lu kon pơlei nai. Lu sư gô đei tơdrong răm-'băm pơmat-tat. Lăm năr noh lu sư gô jet: Hăm trŏ bơ̆n đei tơdrong răm pơmat-tat yua kơ Kră Yang 'Bok Kei-Dei bơ̆n ưh kơ oei hơdai bơ̆n dơ̆ng? 
DEU.31.18	Mă-lei lăm năr noh, Inh gô ôn muh măt Inh, yua kơ đơ̆ng đĭ-đăng lu tơdrong yoch kơnê̆ lu sư pơm năm kiơ̆ lu yang nai.
DEU.31.19	Thoi noh dang ei, chih bĕ nơ̆r hơri 'nâu păng bơtho ăn kơ kon pơlei bơngai Isơrael hơri, lu sư athei thuơk lăm đon kơ nơ̆r hơri 'nâu wă roi tơbăt ăn Inh kơ nơ̆r Inh chrih ayăt hăm lu sư. 
DEU.31.20	Đơ̆ng rŏng Inh chông ba lu sư mơ̆t lăm dêh char Inh hlôi pơkă boih hăm 'bok lu sư; dêh 'bĕnh kơ đak toh đak sut; lu sư gô sa phĭ păng bek, wơ̆t bơ̆jang kơkuh lu yang nai, lu sư gô pơdê lê̆ Inh păng pơm glăi kơ tơdrong pơgơ̆p Inh. 
DEU.31.21	Lăp lu sư đei tơdrong pơmat-tat anat anot tơdrong kơnê̆ truh kơ lu sư, tơdrong hơri 'nâu gô roi tơbăt tơ'blŏk kơ lu sư, yua kơ tơdrong hơri 'nâu ưh kơ hiơt ôh, gô oei ling-lang lăm 'bơ̆r lu kon sâu lu sư. Inh băt lăm kơ̆l đon lu sư tơchĕng wă pơm hơmet boih, adrol kơ Inh wă chông ba lu sư mơ̆t lăm dêh char mă Inh đei pơkă wă ăn. 
DEU.31.22	Lăm năr noh, Môis chih nơ̆r hơri 'nâu păng bơtho pơhrăm ăn kơ lu kon pơlei bơngai Isơrael;
DEU.31.23	Kră Yang pơjao ăn tơdrong jang kơ Jôsuê kon drŏ-nglo Nun, khan: Ih athei chơ̆n jơhngơ̆m nuih kơtang, yua kơ ih gô ba kon pơlei Isơrael mơ̆t lăm dêh char mă Inh pơkă boih wă ăn kơ lu sư; Inh gô oei hơdai ih.
DEU.31.24	Lăp Môis chih dôm lu nơ̆r khôi juăt 'nâu đơ̆ng tơm truh tơ tôch tơ lăm minh sơ̆p hla bơar keh đang boih. 
DEU.31.25	Na Môis athei lu bơngai Lêwi tung Hom Tơdrong Pơgơ̆p Kră Yang; 
DEU.31.26	iŏk bĕ sơ̆p hla bơar khôi juăt 'nâu, lê̆ 'bơ̆t cheng Hom Tơdrong Pơgơ̆p Kră Yang 'Bok Kei-Dei lu iĕm, lê̆ Sơ̆p hla bơar tơ noh 'bơ̆t cheng Hom Tơdrong Pơgơ̆p pơm nơ̆r tơbăt pơsĭt ayăt hăm lu iĕm: 
DEU.31.27	Yua kơ Inh băt kơ jơhngơ̆m iĕm arăng dêh kơplah inh oei arih oei hơdai hăm lu iĕm hlôi blah plơ̆ boih hăm Kră Yang thoi noh, pơma kiơ đơ̆ng rŏng kơ inh lôch kơnh, lu iĕm wă blah plơ̆ dang yơ dơ̆ng! 
DEU.31.28	Krao pơpôi akŭm bĕ lu kră đơ̆ng rim khŭl adrĕch adrung lu iĕm păng lu kră pơgơ̆r lu iĕm, đơ̆ng rim kơ adrĕch bơngai; wă kơ inh roi kơ lu sư kơtơ̆ng mơ̆ng lăm đon lu sư dôm lu nơ̆r 'nâu păng Inh wă apinh plĕnh păng teh pơm kơdranh chrih blah plơ̆ hăm lu sư. 
DEU.31.29	Inh băt gô răm-'băm tơpă, achăng lê̆ trong mă đơ̆ng inh bơtho khan, ning-mônh lu iĕm gô tơblĕk Kră Yang pơm tơdrong kơnê̆ 'mê̆, mă Kră Yang, ưh kơ lăp đon păng tơdrong răm pơmat-tat gô truh kơ lu iĕm.
DEU.31.30	Đơ̆ng noh Môis đŏk dôm lu nơ̆r hơri 'nâu đơ̆ng tơm truh tơ tôch ăn kơ đĭ-đăng đon bơngai Isơrael mơ̆ng:
DEU.32.1	Ơ lu tăl plĕnh mơ̆ng bĕ, 'nâu wă pơma;
DEU.32.1	ơ teh apinh mơ̆ng bĕ nơ̆r đơ̆ng 'bơ̆r inh.
DEU.32.2	Rŏ kơ nơ̆r inh bơtho huŏng jruh thoi đak 'mi;
DEU.32.2	nơ̆r inh pơma lĕch thoi đak ngom jur,
DEU.32.2	thoi 'mi pruh tơ kơpal 'nhĕt 'lơ̆p
DEU.32.2	thoi 'mi hngach ruh tơ kơpal hla 'nhĕt adrih.
DEU.32.3	Inh ư-ang anăn Kră Yang.
DEU.32.3	Bĕ bơ̆n hơri ư-ang kơ Kră Yang 'Bok Kei-Dei Tơ'ngla mă tih hloh!
DEU.32.4	Kră Yang thoi Tơmo Tih 'lơ̆ng tôm;
DEU.32.4	lu tơdrong Sư jang keh dang 'lơ̆ng tôm, trong Kră Yang tơpăt hơnơ̆ng.
DEU.32.4	Sư boih Kră Yang 'Bok Kei-Dei sĭt,
DEU.32.4	'lơ̆ng tơpăt ưh kơ đei hơlĕnh.
DEU.32.4	Sư tơpăt ling-lang 'lơ̆ng hơnơ̆ng.
DEU.32.5	Mă-lei iĕm oei hư răm.
DEU.32.5	Ưh pă rŏ trŏ jing kon drŏ-nglo Kră Yang dơ̆ng.
DEU.32.6	Ơ kon pơlei kơhlôh kơwao ưh kơ đei đon tơchĕng,
DEU.32.6	lu iĕm pơm kơ Kră Yang thoi noh hă?
DEU.32.6	Ưh kơ trŏ kơ 'Bă lu iĕm hă, ưh kơ tơ'ngla pơjing iĕm hă?
DEU.32.6	Ưh kơ trŏ Sư pơjing iĕm jing adrĕch adrung Sư hă?
DEU.32.7	'Blŏk bĕ kơ năr sơ̆ ki.
DEU.32.7	Tơchĕng bĕ kơ lu bơngai chăl adrol sơ̆.
DEU.32.7	Jet bĕ 'bă iĕm lu sư gô tơl.
DEU.32.7	Apinh bĕ lu kră iĕm,
DEU.32.7	lu sư gô roi tơbăt ăn kơ iĕm.
DEU.32.8	Mưh kơplah Kră Yang Tih Hloh klah asong ăn teh kơ kon pơlei.
DEU.32.8	'Bơ̆t Sư ăn kơ adrĕch adrung Ađam tơklah tơklang.
DEU.32.8	Sư hơgăt ăn hơdral kơ rim adrĕch,
DEU.32.8	kiơ̆ kơ kơ̆l kon pơlei bơngai Isơrael.a
DEU.32.9	Gah Kră Yang noh kon pơlei Sư,
DEU.32.9	Jakôp noh gah Sư.
DEU.32.10	Kră Yang chă 'bôh lu kon pơlei Sư tơ lăm char glă.
DEU.32.10	Tơ lăm bri brah đei nơ̆r ôr krao
DEU.32.10	Kră Yang wei rong lu sư,
DEU.32.10	bơwei lu sư wei thoi kon-ngai lăm măt Sư.
DEU.32.11	Thoi sem klang tơdrŏ kơ tơpu Sư râu kon sư 'nao cheh,
DEU.32.11	Păr bah kơ lu hơnar sư,
DEU.32.11	bơlang pơnăr sư gram hơnar
DEU.32.11	păng pŭ hơnar sư kơpal pơnăr.
DEU.32.12	Minh Kră Yang đĕch chông anhăk lu kon pơlei Sư,
DEU.32.12	Ưh kơ đei yang kiơ nai.
DEU.32.13	Kră Yang ăn kơ lu sư oei tơ tơring groi kông;
DEU.32.13	Rong lu sư hăm tơmam sa đơ̆ng lăm mir chŭn;
DEU.32.13	Ăn sa đak sut iŏk đơ̆ng lăm tơmo tih.
DEU.32.13	Păng đak rơmă lĕch đơ̆ng teh lăm tơmo.
DEU.32.14	Đơ̆ng khŭl rơmo păng triu bơbe lu sư đei đak toh păng đak toh iŭ.
DEU.32.14	Sa 'nhĕm sĕch rơmă đơ̆ng triu kon păng triu tơno.
DEU.32.14	Rơmo triu tơno, bơbe tơno đơ̆ng char Basan
DEU.32.14	lu iĕm sŏng 'ba 'mi mă 'lơ̆ng hloh;
DEU.32.14	Huch sik đak hơmu đơ̆ng tơm 'brê thoi pham.
DEU.32.15	Jêsurunb wă rai bek mơdrŏng pran,
DEU.32.15	wă iŏk jơ̆ng đă plơ̆ akâu sư bek lơluĭnh boih
DEU.32.15	na lu sư achăng lê̆ Kră Yang 'Bok Kei-Dei Tơ'ngla mă pơjing lu sư,
DEU.32.15	păng pơjăm lê̆ Tơmo Tih mă dŏng pơklaih.
DEU.32.16	Lu sư kơkuh kơ rup yang nai
DEU.32.16	wă tơblĕk Kră Yang tơ'ngla 'mêm gar.
DEU.32.16	Pơm wă kơ Kră Yang ơh hil kơ lu sư pơm rup yang,
DEU.32.16	Sư areh lăng krưp.
DEU.32.17	Lu sư pơyơ̆r tơmam soi kơ lu yang kơnê̆,
DEU.32.17	ưh kơ trŏ kơ Kră Yang 'Bok Kei-Dei ôh.
DEU.32.17	Kơkuh kơ yang mă lu sư ưh kơ tam lah băt,
DEU.32.17	Yang đơ̆ng ataih 'nao truh.
DEU.32.17	Mă 'bok lu sư ưh kơ hli yom.
DEU.32.18	Ih sơngah kơ Tơmo Tih tơ'ngla pơjing ih,
DEU.32.18	Hiơt boih kơ Kră Yang 'Bok Kei-Dei Tơ'ngla pơjing ih.
DEU.32.19	Kră Yang 'bôh đĭ, na Sư hil.
DEU.32.19	Na achăng hŭt lê̆ kon drŏ-nglo păng kon drŏ-kăn.
DEU.32.20	Kră Yang khan: Inh gô ôn muh măt Inh ưh pă lăng lu sư
DEU.32.20	wă lăng lăng tuch-luch lu sư thoi yơ,
DEU.32.20	lu sư minh adrĕch hơlĕnh kơnê̆ dêh,
DEU.32.20	jơ̆ lu kon mă ưh kơ tơnăp.
DEU.32.21	Lu sư tơblĕk Inh dêh yua kơ lu sư kơkuh kơ yang nai ưh kơ yua kiơ.
DEU.32.21	Pơm kơ inh hil gar hăm yang mă ưh kơ đei tơdrong anăn kiơ.
DEU.32.21	Na inh gô pơm kơ lu sư 'ngeng kơ lu adrĕch mă răm hloh.
DEU.32.21	Iŏk minh adrĕch adrung mă lŭch hloh tơblĕk lu sư.
DEU.32.21	Iŏk minh teh đak kơhlôh kơwao na tơblĕk pơklai lu sư.
DEU.32.22	Inh hil thoi ŭnh sa khơ̆ng blông blông.
DEU.32.22	Sa hloi tôch tơ kơđĕl hơnă pơlei lôch,
DEU.32.22	ŭnh sa đĭ teh păng plei sa,
DEU.32.22	sa kông pơđĭ truh tơ hơnă.
DEU.32.23	Inh gô tơpŭ ăn tơdrong răm pơmat-tat tơ kơpal lu sư.
DEU.32.23	Iŏk hră Inh prah lu sư, dĭng đĭ 'brơ̆m.
DEU.32.24	Inh ăn tơdrong pơngot rơwĕt,
DEU.32.24	tơngiĕt găng pơm kơ lu sư hiong răm.
DEU.32.24	Ba tŏ sa pơm kơ lu sư rơmơ̆n rơmok
DEU.32.24	ăn tơdrong jĭ apoh pơm kơ lu sư lôch rŭng.
DEU.32.24	Inh gô ăn sem bri kăp hek sa lu sư.
DEU.32.24	Athei 'bih đei bih hơkăm năm choh lu Sư lôch.
DEU.32.25	Tơ rok trong tih, đei đao gưm pơlôch lu sư,
DEU.32.25	tơ lăm hnam đei tơdrong hli tơrơ ling-lang
DEU.32.25	Tơdăm, adruh, bơngai kră păng lu kon nge gô lôch răm đĭ.
DEU.32.26	Inh khan: Inh gô pơm kơ lu sư tơklah tơklang,
DEU.32.26	sŭt pơgoh lê̆ tơdrong đe 'blŏk hơdơ̆r kơ lu sư đơ̆ng lăm kon bơngai.
DEU.32.27	Mă-lei hli kơ lu bơngai ayăt noh pơjăm,
DEU.32.27	Păng lu bơngai ayăt hlôh hơwơ̆l khan:
DEU.32.27	Đơ̆ng tơpang ti lu nhôn mă đei jơnei tih
DEU.32.27	Kră Yang ưh kơ pơm kiơ lăm tơdrong noh!
DEU.32.28	Lu Sư jing minh adrĕch ưh kơ hlôh,
DEU.32.28	Tơchĕng ưh kơ hơdah hơdong
DEU.32.29	Tơdah lu sư gơh hơgei, lei lu sư hlôh boih tơdrong âu
DEU.32.29	păng băt tôch ning-mônh sư thoi yơ.
DEU.32.30	Tơdah Kră Yang Tơmo Tih ưh kơ đei tĕch lu sư,
DEU.32.30	kư̆m ưh kơ jao lu sư kơ lu bơngai ayăt,
DEU.32.30	pơm liơ lăp minh 'nu đĕch gơh druh
DEU.32.30	puh lê̆ minh-rơbâu 'Bar 'nu
DEU.32.30	gơh druh mơjĭt-rơbâu 'nu kơdâu?
DEU.32.31	Tơmo tih lu sư ưh kơ dang thoi Tơmo Tih lu bơ̆n,
DEU.32.31	lu bơngai ayăt kư̆m băt thoi noh mơ̆n.
DEU.32.32	Lu ayăt noh tơm hơmu chăt lăm pơlei Sôđôm
DEU.32.32	lăm mir pơgar pơlei Gômôrơ.
DEU.32.32	Plei hơmu lu sư đei đak hơkăm,
DEU.32.32	hơie hơmu lu sư jing tăng.
DEU.32.33	Sik hơmu lu sư thoi bih 'bih hơkăm,
DEU.32.33	bih hơkăm choh bơngai lôch đơ̆ng 'bih tur makkang.
DEU.32.34	Dôm tơdrong thoi noh gô 'blŏk răk,
DEU.32.34	inh wei sư lăm hnam mong tơmam gĭt inh.
DEU.32.35	Tơdrong pơm 'mong gô lê̆ kơ Inh,
DEU.32.35	Inh gô pơm tôm. Trŏ năr jơ̆ng lu sư tơsĕr pơ̆k.
DEU.32.35	Tơdrong răm wă jê̆ truh kơ lu sư bơih.
DEU.32.35	Tơdrong pơlôch lu sư, gô truh tĕnh.
DEU.32.36	Trŏ boih Kră Yang gô sek tơlang kơ kon pơlei Sư.
DEU.32.36	'Mêm mơnat kơ đĭch đam Sư.
DEU.32.36	Kơplah Kră Yang 'bôh jơhngơ̆m lu sư gleh lap đĭ boih,
DEU.32.36	ưh pă đei bu oei đĭch dah yŏng tơ'ngla lu sư.
DEU.32.37	Kră Yang gô apinh: Dang ei lu yang lu sư tơ yơ,
DEU.32.37	Tơmo tih mă lu sư kơ'nơp,
DEU.32.38	lu yang sa rơmă tơmam soi sư pơyơ̆r
DEU.32.38	păng huch đak sik hơmu lu sư pơyơ̆r, dang ei oei tơ yơ boih?
DEU.32.38	Liơ ưh kơ iung tơgŭm,
DEU.32.38	liơ ưh kơ krôp bơwei lu sư?
DEU.32.39	Lăng bĕ, Inh âu boih Kră Yang 'Bok Kei-Dei.
DEU.32.39	'Nguaih kơ Inh ưh kơ đei yang nai dơ̆ng.
DEU.32.39	Inh gơh ăn lôch păng ăn arih dơ̆ng,
DEU.32.39	Inh teh rơka păng Inh ming pơklaih.
DEU.32.39	Ưh kơ đei bu gơh tơgar iŏk klaih đơ̆ng tơpang ti Inh.
DEU.32.40	Inh yơ̆r ti tơhlâu tơ plĕnh păng khan:
DEU.32.40	Tơpă Inh oei arih ling-lang.
DEU.32.41	Kơplah inh pat đao rang mơnhal
DEU.32.41	Ti Inh chĕp đao, Inh hơ-oei sek tơlang.
DEU.32.41	Inh gô pơm 'mong kơ lu bơngai ayăt
DEU.32.41	păng pơm tơwih kơ lu bơngai areh kơ Inh.
DEU.32.42	Inh gô ăn 'brơ̆m hră Inh huch pham; dĭng thoi et sik suai,
DEU.32.42	Đao gưm Inh gô sa sĕch,
DEU.32.42	Pham lu bơngai bơnă đe koh pơlôch.
DEU.32.42	Chơ̆ng kơ̆l lu yŏng ayăt.
DEU.32.43	Ơ lu adrĕch adrung kon bơngai!
DEU.32.43	Hiôk chơt bĕ hăm kon pơlei Kră Yang.
DEU.32.43	Yua kơ Sư gô iung kơting,
DEU.32.43	pơm 'mong pham kơ đĭch đam Sư,
DEU.32.43	Sư pơm 'mong blah lu bơngai ayăt kơ Sư,
DEU.32.43	mơnat ăn kơ dêh char Sư
DEU.32.43	păng lu kon pơlei pơla Sư.
DEU.32.44	Môis hăm Jôsuê kon drŏ-nglo Nun đŏk đĭ dôm lu nơ̆r hơri 'nâu ăn kơ kon pơlei pơla mơ̆ng.
DEU.32.45	Môis đŏk đang boih dôm lu nơ̆r 'nâu ăn kơ đĭ-đăng bơngai Isơrael, 
DEU.32.46	na sư khan kơ kon pơlei: Lăm jơhngơ̆m lu iĕm athei wei răk bĕ đĭ dôm nơ̆r inh roi ăn kơ lu iĕm lăm năr 'nâu, wă kơ lu iĕm gơh bơtho ăn kơ lu kon sâu iĕm pơm kiơ̆ dôm nơ̆r lăm khôi juăt noh. 
DEU.32.47	'Nâu ưh kơ sĭ nơ̆r pơma ngôi đĕch, mă-lei noh jơ̆ tơdrong arih lu iĕm; kơplah gơnang kơ nơ̆r 'nâu, na lu iĕm gô oei arih sot tơ kơpal teh đak mă lu iĕm gô iŏk mưh iĕm tŏk hlôi kơ đak Krong Jôrđăn.
DEU.32.48	Lăm năr noh Kră Yang khan kơ Môis: 
DEU.32.49	Năm tŏk bĕ tơ lu kông Abarim, tơ Nêbô lăm dêh char Môap, tơklă pơlei Jêrikô; wă tơmang lăng dêh Kanaan mă Inh wă ăn kơ kon pơlei bơngai Isơrael bơ̆jang sa. 
DEU.32.50	Ih gô lôch tơ kơpal kông mă ih wă tŏk noh păng ih gô oei hơdai hăm lu kon pơlei ih, kư̆m thoi Arôn 'nhŏng ih lôch tơ kơpal kông Hôr păng đe kư̆m akŭm hơdai hơbĭ boih hăm lu 'bok yă iĕm. 
DEU.32.51	Yua kơ măr iĕm ưh kơ lui kơ Inh, 'bơ̆t anăp kon pơlei Isơrael, 'bơ̆t đak Mêriba tơ Kades, lăm char glă Yin, yua kơ ih ưh kơ kơkuh pơyom kơ Inh lăm kon pơlei Isơrael. 
DEU.32.52	Lei na ih lăp lăng 'bôh dêh char noh đơ̆ng ataih ih ưh kơ mơ̆t ôh lăm dêh mă Inh ăn kơ kon pơlei Isơrael.
DEU.33.1	'Nâu nơ̆r Môis, bơngai Kră Yang 'Bok Kei-Dei, sơkat ăn pŭn hiôk kơ kon pơlei Isơrael adrol kơ sư wă lôch. 
DEU.33.2	Sư khan:
DEU.33.2	Kră Yang truh đơ̆ng kông Sinai.
DEU.33.2	Pơchrang hơdah kơpal lu bơ̆n đơ̆ng Seirơ,
DEU.33.2	păng rang mơnhal đơ̆ng Kông Paran;
DEU.33.2	Sư truh hăm lơ rơbâu hơngan linh jang,
DEU.33.2	Rang hơdah kơmlat lĕch đơ̆ng ti 'ma Sư.
DEU.33.3	Sư 'mêm kơ kon pơlei pơla Sư tơpă;
DEU.33.3	đĭ-đăng lu linh jang oei lăm tơpang ti Sư;
DEU.33.3	Sơtơ̆p kŭl-tăng kơkuh 'bơ̆t jơ̆ng Sư.
DEU.33.3	Sơng iŏk nơ̆r bơtho khan đơ̆ng Sư.
DEU.33.4	Tơdrong juăt mă Môis bơtho ăn kơ lu bơ̆n
DEU.33.4	noh boih mŭk tơmam kơ adrĕch Jakôp.
DEU.33.5	Kơplah lu kră kon pơlei akŭm băl
DEU.33.5	hơdai hăm lu khŭl adrĕch bơngai Isơrael.
DEU.33.5	Na Kră Yang Sư boih pơtao kơ Jêsurun.
DEU.33.6	Apơi kơ Rubên oei arih ưh kơ lôch, ưh kơ tôch adrĕch.
DEU.33.6	Mă khan Rubên bơngai kơtuei.a
DEU.33.7	Môis sơkat kơ Juđa thoi âu:
DEU.33.7	Ơ Kră Yang, apinh Ih mơ̆ng bĕ nơ̆r lu bơngai Juđa krao apinh,
DEU.33.7	ăn kơ sư brŏk tơ kon pơlei lu sư.
DEU.33.7	Ăn kơ tơpang ti lu sư bơwei dŏng kon pơlei lu sư kơdih,
DEU.33.7	Ơ Kră Yang apinh Ih tơgŭm sư
DEU.33.7	blah lu bơngai ayăt kơ lu sư.
DEU.33.8	Môis sơkat kơ Lêwi thoi âu:
DEU.33.8	Thumim păng Urimb Ih ăn boih kơ bơngai băt hli yom wei răk.
DEU.33.8	Bơngai mă Ih pơlong lăng boih tơ Masa,
DEU.33.8	bơngai mă Ih đei pơjah pơjăng boih tơ đak Mêriba;
DEU.33.9	Lêwi pơma khan:
DEU.33.9	Inh ưh kơ lah 'bôh mĕ 'bă inh;
DEU.33.9	Inh ưh kơnăl kơ 'nhŏng oh inh
DEU.33.9	păng inh ưh kơ băt kon hơ'lơ̆p inh
DEU.33.9	Yua kơ sư chu kiơ̆ nơ̆r Kră Yang.
DEU.33.9	Kral kơchăng wei răk tơdrong pơgơ̆p Kră Yang.
DEU.33.10	Sư bơtho nơ̆r tơtă Kră Yang ăn kơ adrĕch Jakôp.
DEU.33.10	Păng khôi juăt Kră Yang ăn kơ bơngai Isơrael
DEU.33.10	Sư soh pơyơ̆r 'long 'bâu phu 'bơ̆t anăp Kră Yang.
DEU.33.10	Pơyơ̆r tơmam soi 'buh tơ kơpal chơnang soi.
DEU.33.11	Ơ Kră Yang!
DEU.33.11	Apinh Ih ăn kơ lu sư đei jơhngơ̆m pran 'nao.
DEU.33.11	Ăn pŭn kơ tơdrong jang đơ̆ng tơpang ti lu sư pơm.
DEU.33.11	Apinh Ih teh tơgơ̆ lê̆ rơhiĕo lu bơngai ayăt,
DEU.33.11	păng pơrăm lu bơngai areh kơ lu sư,
DEU.33.11	wă kơ lu sư huay pă iung blah dơ̆ng!
DEU.33.12	Môis sơkat kơ Bênjamin;
DEU.33.12	ăn kơ bơngai mă Kră Yang 'mêm kơeng gơh oei hiôk-hian lăm Sư.
DEU.33.12	Prăt năr đei Kră Yang wei-lăng sư,
DEU.33.12	tơpă bơngai mă Kră Yang 'mêm oei tŏk-bŏk 'bar pah hơngiĕng Sư.
DEU.33.13	Môis sơkat kơ Jôsep thoi âu:
DEU.33.13	Apinh Kră Yang ăn pŭn hiôk kơ dêh char ih.
DEU.33.13	Đơ̆ng plĕnh Kră Yang tơjruh ăn kơ ih đak ngom.
DEU.33.13	Păng ăn đak lĕch đơ̆ng lăm teh,
DEU.33.14	Lu tơmam gĭt yua hloh đei đơ̆ng măt 'năr,
DEU.33.14	plei 'long hơ'bo 'lơ̆ng hloh đơ̆ng măt khei;
DEU.33.15	Lu tơmam 'lơ̆ng hloh đơ̆ng kơpal kông so sơ̆,
DEU.33.15	Lu tơmam gĭt đơ̆ng teh kông groi oei ling-lang.
DEU.33.16	Apinh Kră Yang Tơ'ngla pơdah akâu lăm bơmreh jơ'bôt 'long
DEU.33.16	ăn kơ teh pŭn hiôk đei 'ba hơ'bo rơkah rơkai.
DEU.33.16	Ăn pŭn hiôk 'bĕnh blai kơpal kơ̆l Jôsep, kơpal klĕng,
DEU.33.16	bơngai pơm yŏng lăm lu 'nhŏng oh sư.
DEU.33.17	Rơmo tơno kơdră sư 'lơ̆ng rŏ pran kơtang.
DEU.33.17	Ake sư noh ake rơmo tơno bri.
DEU.33.17	Ake noh boih sư tơ̆m kon pơlei pơla.
DEU.33.17	Dĭng truh tơ kon pơlei oei tôch teh đak,
DEU.33.17	noh boih rơbâu hơngan 'nu bơngai Êphraim,
DEU.33.17	kư̆m thoi dôm rơbâu 'nu bơngai Manase.
DEU.33.18	Môis sơkat kơ Sabulôn păng Isakar:
DEU.33.18	Ơ Sabulôn, hiôk chơt bĕ, kơplah duk ih lĕch năm chă mơdro sa lăm đak dơsĭ. Gah ih ơ Isakar, kư̆m athei hiôk chơt bĕ lăm ih chă jang sa.
DEU.33.19	Lu sư gô krao pơtơm lu kon pơlei tŏk tơ kông.
DEU.33.19	Tơ noh, lu sư pơyơ̆r tơmam soi kiơ̆ kơ tơdrong juăt mă Kră Yang bơtho.
DEU.33.19	Yua kơ lu sư đei iŏk yua tơmam rơkah rơkai đơ̆ng đak dơsĭ păng tơmam gĭt đơ̆ng lăm ala chuơh.
DEU.33.20	Môis sơkat kơ Gat,
DEU.33.20	hơri ư-ang kơ Tơ'ngla pơih ăn kơ Gat hơdral rai să.
DEU.33.20	Sư arih thoi dăm-brang akăn,
DEU.33.20	châu sa kon sem hek ti hăm kơ̆l.
DEU.33.21	Sư rơih kơ sư anih teh 'lơ̆ng hloh lăm dêh noh,
DEU.33.21	teh noh să 'măn kơ lu bơngai pơgơ̆r.
DEU.33.21	Kơplah lu bơngai kră chĕp kơ̆l kon pơlei akŭm,
DEU.33.21	sư pơm keh tơdrong 'lơ̆ng tơpăt Kră Yang,
DEU.33.21	păng pơm kiơ̆ dôm nơ̆r Kră Yang tơtă kơ bơngai Isơrael.
DEU.33.22	Môis sơkat kơ Đan:
DEU.33.22	Đan thoi dăm-brang dăm mơlôh,
DEU.33.22	plŏng dơhrông đơ̆ng char Basan năm blah ayăt sư.
DEU.33.23	Môis sơkat kơ Naptali:
DEU.33.23	Ơ Naptali pŭn hiôk đơ̆ng Kră Yang,
DEU.33.23	'bĕnh blai tơdrong pŭn hiôk đơ̆ng Kră Yang,
DEU.33.23	ih iŏk bĕ teh gah bơmơ̆t truh gah gơal dơnâu Galilê.
DEU.33.24	Môis sơkat kơ Aser:
DEU.33.24	Apơi kơ Aser đei pŭn hiôk hloh kơ lu adrĕch adrung nai.
DEU.33.24	Ăn kơ sư jing bơngai lu 'nhŏng oh sư lăp đon,
DEU.33.24	Gơh tong jơ̆ng sư lăm đak rơmă ôliwơ!
DEU.33.25	Lu 'long chơkăl tang 'măng jang pơm hăm bơsei mam păng kong,
DEU.33.25	chăl arih ih sot dang yơ, jơhngơ̆m ih oei pran dang noh.
DEU.33.26	Ưh kơ đei bu thoi Kră Yang 'Bok Kei-Dei Jêsurun,
DEU.33.26	Tơ'ngla, păr tơ lu tăl plĕnh, năm dŏng tơgŭm ih.
DEU.33.26	Tơ lăm lu hơmơ̆l, Sư 'lơ̆ng rŏ hloh.
DEU.33.27	Kră Yang 'Bok Kei-Dei arih ling-lang noh anih ih kơ'nơp,
DEU.33.27	gah ala kơ ih đei tơpang ti Kră Yang drơng tơgŭm,
DEU.33.27	Sư puh lê̆ lu bơngai ayăt 'bơ̆t anăp ih,
DEU.33.27	Na sư khan: Pơrăm pơlôch lu sư bĕ.
DEU.33.28	Thoi noh bơngai Isơrael gô arih hiôk hơđơ̆ng:
DEU.33.28	Kon sâu Jakôp oei tơ noh lăm dêh teh phe 'ba, hơ'bo păng tơm hơmu lơ.
DEU.33.28	Đak ngom đơ̆ng plĕnh ruh hngôm.
DEU.33.29	Ơ bơngai Isơrael ih pŭn hiôk dêh,
DEU.33.29	kon pơlei Kră Yang dŏng pơklaih bơih,
DEU.33.29	Kră Yang. Sư thoi khêl pĕng tơgŭm ih,
DEU.33.29	thoi đao gưm pơm ăn kơ ih kĕ jei jơnei tih.
DEU.33.29	Lu bơngai ayăt gô năm chă pơm lung,
DEU.33.29	na ih gô pơjuă bơhlơ̆r anih kơjung lu sư.
DEU.34.1	Đơ̆ng tơmăn glă char Môap, Môis tŏk tơ kông Nêbô, tơ kơ̆l kông Pisga, tơklă anăp pơlei Jêrikô; đơ̆ng noh Kră Yang ăn kơ sư lăng 'bôh jơ̆p kơ dêh char, đơ̆ng Gileat truh tơ char Đan; 
DEU.34.2	jơ̆p kơ char Naptali păng dêh Êphraim păng Manase, đĭ kơ dêh Juđa truh tơ đak dơsĭ gah bơmơ̆t, a 
DEU.34.3	tơring gah gơal, jơ̆p tơmăn glă, thŭng dơnă Jêrikô; noh pơlei tih 'long gol, truh tơ Soar. 
DEU.34.4	Kră Yang khan kơ Môis: 'Nâu bơih dêh char mă Inh pơkă wă ăn kơ Abraham, Isăk păng Jakôp. Inh gô ăn dêh âu kơ lu adrĕch adrung ih. Inh tơ'bôh ăn kơ ih lăng dêh noh, mă-lei ih ưh kơ gơh mơ̆t tơ noh ôh.
DEU.34.5	Môis, đĭch đam Kră Yang, lôch tơ lăm dêh char Môap, trŏ thoi Kră Yang khan. 
DEU.34.6	Kră Yang 'bŭ sư lăm thŭng glă tơ dêh Môap, tơklă Bêt Pêôr; truh tơ dang ei ưh kơ đei bơngai bu mă băt kơ bơsat 'bŭ sư tơ yơ. 
DEU.34.7	Môis lôch, kơplah sư đei minh-hrĕng 'bar-jĭt sơnăm; măt sư oei hơdah 'lơ̆ng, jơhngơ̆m sư oei pran. 
DEU.34.8	Kon pơlei pơla bơngai Isơrael nhơ̆m hmoi pơdong Môis lăm pêng-jĭt năr tơ anih tơmăn glă char Môap; dôm lu năr nhơ̆m hmoi păng năr pơdong Môis hlôi keh đang bơih.
DEU.34.9	Jôsuê kon drŏ-nglo Nun, đei 'bĕnh blai kơ tơdrong gơh hơgei, yua kơ Môis đei dan tơpang ti tơ akâu Jôsuê boih; na kon pơlei bơngai Isơrael chu nơ̆r sư păng pơm kiơ̆ dôm tơdrong Kră Yang bơtho pơkă kơ Môis.
DEU.34.10	Đơ̆ng năr noh, lăm lu bơngai Isơrael ưh kơ đei bơngai bu khan lê̆ adrol nhen thoi Môis, mă Kră Yang băt juăt kơ tơ'bơ̆p pơma dơnuh, 
DEU.34.11	'Nguaih kơ Môis ưh kơ đei bơngai khan lê̆ adrol mă Kră Yang wơh pơm lu tơdrong hlĭch, mơsêh chrơp thoi noh, 'bơ̆t anăp pơtao Pharaôn păng yŏng pơgơ̆r păng đĭ-đăng kon pơlei lăm dêh char Êyiptơ. 
DEU.34.12	Ưh kơ đei bu gơh tơ'bôh tơdrong pran kơtang păng jang tơdrong tih krưp tơpă trŏ kơ hli tơrơ thoi tơdrong jang Môis đei pơm 'bơ̆t anăp đĭ-đăng kon pơlei Isơrael.
JOS.1.1	Đơ̆ng rŏng kơ Môis đĭch đam Kră Yang lôch boih, Kră Yang bơtho khan kơ Jôsuê đam kơiĕng Môis, kon drŏ-nglo Nun. 
JOS.1.2	Môis đĭch đam Inh hlôi lôch, dang ei kon pơlei pơla ih iung bĕ, năm tŏk găn kơ đak Krong Jôrđăn, truh tơ teh đak mă Inh gô ăn kơ lu adrĕch adrung Isơrael. 
JOS.1.3	Anih ayơ tơpang jơ̆ng lu iĕm juă, Inh gô ăn kơ lu iĕm, thoi Inh đei pơkă bơih hăm Môis. 
JOS.1.4	Teh lu iĕm să iŏk đơ̆ng tơmăn glă păng kông Liban âu truh tơ đak Krong Tih, noh krong Ơphrat păng đĭ kơ dêh char kon pơlei Hêtit, truh tơ đak Dơsĭ Tih tơ gah 'năr mơ̆t. 
JOS.1.5	Đĭ lăm chăl arih ih, ưh kơ đei bu kĕ blah ih, Inh gô oei hơdai hăm ih thoi Inh oei hơdai hăm Môis, Inh ưh kơ achăng ih păng ưh kơ lê̆ ih ôh. 
JOS.1.6	Ih Athei chơ̆n jơhngơ̆m nuih pran yua kơ ih gô chông ba lu kon pơlei pơla năm iŏk dêh char mă Inh đei pơkă boih wă ăn kơ lu 'bok iĕm. 
JOS.1.7	Ih athei chơ̆n jơhngơ̆m nuih pran păng pơm kiơ̆ kơ khôi juăt Môis đĭch đam Inh, mă tơbăt kơ ih, 'nĕ kơ weh gah 'ma gah 'ngiĕo, lei na mă năm tơ yơ gô đei tơdrong kĕ jei ih. 
JOS.1.8	Sơ̆p hla bơar khôi juăt âu 'nĕ kơ ataih đơ̆ng 'bơ̆r ih, athei tơchĕng măng năr, lei athei pơ'lơ̆ng pơm kiơ̆ kơ nơ̆r đei chih lăm noh, thoi noh na lăm trong ih năm gô đei tơdrong pŭn hiôk. 
JOS.1.9	Hăm trŏ kơ Inh đei khan bơih kơ ih? Athei ih nuih kơtang păng chơ̆n jơhngơ̆m, nuih pran, 'nĕ kơ rơdu, yua kơ Kră Yang 'Bok Kei-Dei ih oei hơdai hăm ih lăm rim trong ih năm.
JOS.1.10	Thoi noh Jôsuê athei lu bơngai mă wei-lăng lu kon pơlei pơla 
JOS.1.11	“Lu iĕm athei năm jơ̆p tơ rim anih tơbăt ăn kơ kon pơlei: Hơmet bĕ tơmam sa lu iĕm, yua kơ pă pêng năr boih lu iĕm gô yak tŏk găn kơ đak Krong Jôrđăn, wă năm blah iŏk teh đak mă Kră Yang 'Bok Kei-Dei gô ăn kơ lu iĕm.”
JOS.1.12	Jôsuê khan kơ adrĕch Rubên adrĕch Gat păng minh puăt adrĕch Manase. 
JOS.1.13	'Blŏk bĕ kơ nơ̆r Môis, đĭch đam Kră Yang đei pơkă kơ lu iĕm, sư khan: Kră Yang 'Bok Kei-Dei gô ăn kơ lu iĕm hiôk-hian păng đei pơkă ăn boih kơ lu iĕm teh đak âu. 
JOS.1.14	Lu akăn iĕm, kon hơ'lơ̆p iĕm păng sem dơrong lu iĕm gô oei lăm teh mă Môis đei ăn boih kơ lu iĕm, tơ gah hơlĕch kơ đak Krong Jôrđăn, mă-lei đĭ-đăng lu drŏ-nglo nuih kơtang, chĕp tơmam tơblah, đao kơtuang hơlă, tŏk năm adrol kơ lu 'nhŏng oh lu iĕm păng tơgŭm lu sư, 
JOS.1.15	dĭng dang yơ mă Kră Yang ăn tơdrong hiôk-hian kơ lu 'nhŏng oh iĕm thoi đei ăn boih kơ lu iĕm păng dĭng lu sư đei iŏk asong băl dêh char mă Kră Yang 'Bok Kei-Dei đei ăn kơ lu sư. Đơ̆ng noh lu iĕm gô wih tơ char lu iĕm kơdih, dêh char mă Môis đĭch đam Kră Yang đei ăn kơ lu iĕm gah âu kơ đak Krong Jôrđăn, gah măt 'năr lĕch, na lu iĕm gô iŏk teh noh pơm anih lu iĕm jang sa.
JOS.1.16	Lu bơngai noh đei tơl Jôsuê: “Lu nhôn gô pơm kiơ̆ kơ ih pơkă athei păng năm jơ̆p-jang anih ayơ mă ih đei wơh. 
JOS.1.17	Lu nhôn chu kiơ̆ ih lăm tôm tơdrong jang, thoi chu kiơ̆ Môis, apinh Kră Yang 'Bok Kei-Dei oei hơdai ih, thoi Kră Yang oei hơdai Môis. 
JOS.1.18	Bơngai bu ưh kơ chu pơm kiơ̆ nơ̆r ih bơtho pơkă păng dôm tơdrong jang kiơ ih athei, lu bơngai noh gô pơlôch sư, ih athei chơ̆n jơhngơ̆m nuih pran.”
JOS.2.1	Jôsuê kon drŏ-nglo Nun, đơ̆ng Sitim, wơh 'bar 'nu bơngai năm chop lăng char, sư khan: “Năm chop lăng char, mă loi pơlei Jêrikô, thoi noh 'bar 'nu bơngai noh năm truh tơ hnam minh 'nu bơngai drŏ-kăn pơm đi anăn sư Rahap, 'bĭch hloi tơ noh. 
JOS.2.2	Lu đe roi ăn kơ pơtao Jêrikô: Măng âu đei 'bar 'nu bơngai drŏ-nglo Isơrael năm chop lăng char bơ̆n.” 
JOS.2.3	Pơtao pơlei Jêrikô wơh đe năm khan kơ Rahap: Tơlĕch bĕ bre 'bar 'nu bơngai drŏ-nglo mơ̆t lăm hnam ih, yua kơ 'bar 'nu bre noh năm tơ âu wă chop lăng teh đak bơ̆n. 
JOS.2.4	Mă-lei Rahap năm chông ôn lê̆ bre 'bar 'nu bơngai drŏ-nglo noh păng khan: Tơpă đei bre sư truh tơ hnam inh, mă-lei inh ưh kơ băt ôh bre sư đơ̆ng yơ. 
JOS.2.5	Hiưp kơ măng, 'măng dur wă tang, 'bar 'nu bơngai noh lĕch, inh kư̆m ưh kơ băt trong ayơ, jah druh 'moi bre sư, druh 'moi bĕ băt kư̆m tam mơ̆n. 
JOS.2.6	Mă-lei Rahap athei bre sư tŏk hao kơpal bơbŭng hnam, ôn lê̆ bre sư lăm bơmreh brang mă sư đei sơ̆k dan lê̆ kơpal bơbŭng, 
JOS.2.7	lu bơngai druh 'moi rok trong truh tơ đak Krong Jôrđăn anih đơng 'biơ̆. Lăp lu sư năm 'nao hlôi kơ pơlei, 'măng dur đe tang hloi.
JOS.2.8	Adrol kơ 'bar 'nu chop lăng tam mă tep, Rahap tŏk tơ kơpal bơbŭng hnam, 
JOS.2.9	pơma khan: Inh băt Kră Yang ăn boih kơ lu iĕm dêh char âu, lu nhôn hli krưp dêh păng đĭ-đăng kon pơlei pơla lăm char âu jơhngơ̆m lu sư hli tơrơ dêh kơ lu iĕm tơpă. 
JOS.2.10	Lu nhôn kư̆m băt hơdah, lu iĕm lĕch đơ̆ng char Êyiptơ, Kră Yang pơm ăn kơ đak Dơsĭ 'Brê hrơ̆, tơ'bôh hơdah 'bơ̆t anăp lu iĕm păng lu iĕm đei pơm boih kơ Sihôn păng Ôk, 'bar 'nu pơtao Amôrit, gah to đak Krong Jôrđăn, mă lu iĕm đei pơlôch pơrăm đĭ boih. 
JOS.2.11	Lu nhôn kư̆m hlôi băt tơdrong noh, jơhngơ̆m hli mah hach hiong thoi đak ro, ưh kơ đei bu lăm lu nhôn wă nuih blah lu iĕm dơ̆ng, yua kơ Kră Yang 'Bok Kei-Dei lu iĕm boih Kră Yang 'Bok Kei-Dei tih hloh, mă oei tơ kơpal plĕnh ti păng ala teh âu. 
JOS.2.12	Dang ei inh bơngai pơm 'lơ̆ng bơih hăm măr iĕm, apinh măr iĕm kư̆m athei pơm 'lơ̆ng kơ hnam dơnŏ 'bă inh, yua anăn Kră Yang pơkă pơkăm bĕ hăm inh păng đei tơdra pơsĭt kơjăp. 
JOS.2.13	Thoi noh lu iĕm gô lê̆ mĕ 'bă, 'nhŏng oh, mai oh đĭ-đăng kon mon lu sư oei arih, pơklaih lu sư đơ̆ng tơdrong lôch. 
JOS.2.14	Bre noh tơl: Yua kơ ih ăn kơ nhi oei arih, nhi kư̆m gô ăn kơ ih oei arih mơ̆n, tơdah ih ưh kơ roi kơ đe tơdrong jang lu nhôn âu, lei lu nhôn gô pơm 'lơ̆ng kơ ih păng gô pơm trŏ thoi nhôn pơkă, kơplah năr mă Kră Yang ăn dêh char âu kơ nhôn.
JOS.2.15	Thoi noh Rahap iŏk minh dăng tơlei giĕn tơjur bre 'bar 'nu âu trong 'măng-'mŏk yua kơ hnam sư oei noh pơm lăm dur. 
JOS.2.16	Rahap khan: Năm tŏk tơ kông bĕ, kơnh hli kơ lu bơngai druh 'moi tam măr iĕm, măr iĕm athei ôn tơ noh pêng năr, truh tơ lu bơngai druh măr iĕm wih brŏk, đơ̆ng rŏng noh măr iĕm yak.
JOS.2.17	Na 'bar 'nu bơngai noh đei pơma hăm Rahap: “Âu nhi pơma pơkăm pơkă hăm ih, mă ih athei nhi pơkă, 
JOS.2.18	Layơ lu nhôn mơ̆t tơ âu, ih athei chô̆ brai thêt 'bơ̆t 'măng-'mŏk mă ih đei tơjur nhi, na ih athei krao akŭm, đĭ-đăng mĕ 'bă 'nhŏng oh păng kon mon lăm hnam ih 
JOS.2.19	tơdah đei bơngai bu lĕch tơ 'nguaih đơ̆ng 'măng hnam ih, na pham lu sư gô tuh kơpal kơ̆l lu sư kơdih, lei lu nhôn ưh kơ đei yoch ôh, mă-lei tơdah bơngai bu mă pơlôch bơngai oei lăm hnam ih, pham sư gô tuh tơ kơpal kơ̆l lu nhôn. 
JOS.2.20	Ih roi tơdrong nhi pơm lei nhi ưh pă yoch hăm nơ̆r nhi pơkăm hăm ih boih mă ih wă kơ nhi pơkă noh. 
JOS.2.21	Rahap tơl: Trŏ boih kư̆ kiơ̆ thoi măr iĕm pơma.” Na Rahap ăn kơ bre 'bar 'nu noh năm, bre sư yak hloi. Rahap chô̆ tơlei brai thêt 'bơ̆t 'măng-'mŏk sư.
JOS.2.22	Bre noh tŏk tơ kông, oei tơ noh pêng năr, dĭng truh tơ lu bơngai druh weh brŏk, lu bơngai druh chă jơ̆p-jang ưh kơ tơ'bơ̆p, 
JOS.2.23	Bre bơngai chop lăng noh jur đơ̆ng kông wih brŏk, bre sư yak hlôi kơ đak Krong Jôrđăn, truh tơ anih Jôsuê, kon drŏ-nglo Nun, sư roi tôm tơdrong đei truh. 
JOS.2.24	Bre sư roi ăn kơ Jôsuê: “Tơpă boih, Kră Yang jao ăn pơlei noh lăm ti lu bơ̆n, đĭ-đăng kon pơlei lăm tơring noh hli tơrơ dêh kơ lu bơ̆n.”
JOS.3.1	'Brưch pơgê oei hrôih, Jôsuê drôih chông ba kon pơlei Isơrael, đơ̆ng Sitim, lu sư năm truh tơ jih đak Krong Jôrđăn, 'bĭch gô tơ noh adrol kơ tŏk găn đak Krong. 
JOS.3.2	Đơ̆ng rŏng kơ lăm pêng năr, lu bơngai wei-lăng năm jơ̆p kơ rim anih. 
JOS.3.3	Pơkă kơ kon pơlei: Tơdah lu iĕm 'bôh lu 'bok soi, adrĕch Lêwi tung Hom tơdrong pơgơ̆p Kră Yang 'Bok Kei-Dei lu iĕm, iĕm athei iung weh đơ̆ng anih iĕm oei kiơ̆ đơ̆ng rŏng. 
JOS.3.4	Mă-lei yak ataih băl sơlam lu iĕm hăm Hom tơdrong pơgơ̆p Kră Yang noh dang 'bar-rơbâu hơgăt; 'nĕ kơ yak jê̆, wă kơ lu iĕm băt kơ trong yak; yua kơ lu iĕm ưh tam lah yak trong noh.
JOS.3.5	Jôsuê kư̆m khan kơ kon pơlei: Lu iĕm athei wei akâu mă 'lơ̆ng rơgoh yua kơ dơning Kră Yang gô pơm tơdrong hlĭch chrơp, tŏk-bŏk lu iĕm, 
JOS.3.6	Jôsuê khan lu 'bok soi: Lu iĕm athei tung Hom Pơgơ̆p Kră Yang năm adrol kơ lu kon pơlei. Lei na lu 'bok soi tung hom tơdrong pơgơ̆p Kră Yang yak adrol kơ kon pơlei.
JOS.3.7	Kră Yang khan kơ Jôsuê: Dang ei Inh gô pôk pơyom ih 'bơ̆t anăp lu bơngai Isơrael, wă kơ lu sư băt Inh Kră Yang oei hơdai ih, thoi Inh đei oei hơdai hăm Môis sơ̆. 
JOS.3.8	Ih athei khan kơ lu 'bok soi tung Hom Pơgơ̆p: Lăp lu iĕm truh 'bơ̆t jih đak Krong Jôrđăn lu iĕm jur dơ̆ng tŏk-bŏk đak krong.
JOS.3.9	Na Jôsuê khan kơ lu kon pơlei Isơrael. “Năm mă jê̆ tơ âu, wă mơ̆ng nơ̆r Kră Yang lu iĕm. 
JOS.3.10	Jôsuê khan dơ̆ng: Yua kơ đơ̆ng tơdrong âu, na lu iĕm gô băt Kră Yang 'Bok Kei-Dei arih ling-lang Sư oei hơdai hăm lu iĕm păng Sư gô puh tơweh lê̆ lu bơngai Kanaan, bơngai Hêtit, bơngai Hêwit, bơngai Phêrisit, bơngai Girgasit, bơngai Amôrit păng bơngai Jêbus. 
JOS.3.11	To Hom Pơgơ̆p Kră Yang kơ đĭ-đăng kon bơngai lăm kơpal teh gô năm adrol kơ lu iĕm jur lăm đak Krong Jôrđăn. 
JOS.3.12	Thoi noh, rơih iŏk bĕ đơ̆ng lăm mơjĭt-'bar adrĕch bơngai Isơrael, rim adrĕch iŏk minh 'nu. 
JOS.3.13	Păng mưh lu 'bok soi tung Hom tơdrong pơgơ̆p Kră Yang, Sư Kră Yang pơgơ̆r plĕnh teh, lăp lu sư 'nao jur tong jơ̆ng tơ lăm đak Krong Jôrđăn, đak kơtĕch tơklah păng akŭm jing minh 'bôt.”
JOS.3.14	Lăp kon pơlei yuih bơsŭn lu sư wă yak tŏk găn đak Krong Jôrđăn, lu 'bok soi tung Hom Pơgơ̆p Kră Yang năm adrol kơ kon pơlei. 
JOS.3.15	Kơplah ei trŏ bơyan kĕch 'ba, đak Krong Jôrđăn tih tŏk 'bĕnh lah lai bơnơ̆. Kơplah lu bơngai tung Hom tơdrong pơgơ̆p Kră Yang, păng 'nao wă chro jơ̆ng 'bơm đak hơiuh tŏ sĕt. 
JOS.3.16	Na đak đơ̆ng tu khơ̆t kơtĕch hloi, đak pơpôi minh 'bôt 'bĕnh tŏk truh tơ pơlei Ađam, pơlei noh jê̆ pơlei Sarêthan; na bơbah đak ro truh tơ đak dơsĭ Araba, ‘wă khan Dơsĭ 'Boh,’ hrơ̆ hrĕng, na lu kon pơlei jur yak tŏk rok tơklă pơlei Jêrikô, 
JOS.3.17	lu 'bok soi tung Hom Pơgơ̆p Kră Yang lu sư đơ̆ng kơjăp 'bơ̆t trong teh hrĕng lăm đak Krong Jôrđăn, kơplah lu kon pơlei Isơrael kư̆m yak năm rok teh hrĕng, gô dĭng truh đĭ kon pơlei yak hlôi boih kơ đak Krong Jôrđăn.
JOS.4.1	Kơplah đĭ-đăng kon pơlei tŏk hlôi kơ đak Krong Jôrđăn boih, Kră Yang khan kơ Jôsuê: 
JOS.4.2	Rơih iŏk bĕ mơjĭt-'bar 'nu đơ̆ng lăm kon pơlei, rim adrĕch minh 'nu. 
JOS.4.3	Na khan kơ lu sư: Athei dônh iŏk mơjĭt-'bar tŏ tơmo đơ̆ng lăm đak Krong Jôrđăn, 'bơ̆t ala jơ̆ng lu 'bok soi oei dơ̆ng, na chĕp ba, dan 'bơ̆t anih lu iĕm wă 'bĭch pơdơh măng kơnh.
JOS.4.4	Thoi noh Jôsuê krao mơjĭt-'bar 'nu, mă sư đei rơih, lăm kon pơlei Isơrael, rim adrĕch minh 'nu. 
JOS.4.5	Na pơkă khan: Năm bĕ adrol kơ Hom Kră Yang 'Bok Kei-Dei lu iĕm tŏk-bŏk đak Krong Jôrđăn, na rim 'nu, kiơ̆ kơ adrĕch Isơrael, athei iŏk tôi ba minh pôm tơmo kơpal hơngiĕng. 
JOS.4.6	Tơdrong noh wă pơm tơdra tŏk-bŏk lu iĕm. Ning-mônh, tơdah lu kon sâu iĕm đei jet: Lu tơmo âu wă khan kiơ? 
JOS.4.7	Lei lu iĕm tơl: Noh wă khan đak Krong Jôrđăn tơklah kơplah Hom Pơgơ̆p Kră Yang năm rok đak krong, na đak krong khơ̆t kơtĕch tŏk-bŏk, tơmo âu wă pơm kơ kon pơlei Isơrael 'blŏk hơdơ̆r ling-lang.
JOS.4.8	Thoi noh na kon pơlei Isơrael pơm kiơ̆ thoi Jôsuê pơkă, dônh iŏk mơjĭt-'bar tŏ tơmo, tŏk-bŏk đak Krong Jôrđăn, kiơ̆ kơ adrĕch Isơrael, chĕp ba tơmo noh dan tơ anih ayơ mă lu sư wă pơdơh tep kơmăng; kiơ̆ thoi Kră Yang đei pơkă kơ Jôsuê. 
JOS.4.9	Jôsuê kư̆m akŭm pơdơ̆ng mơjĭt-'bar tŏ tơmo iŏk đơ̆ng lăm tŏk-bŏk đak Krong Jôrđăn, 'bơ̆t anih jơ̆ng, lu 'bok soi tung Hom Pơgơ̆p oei dơ̆ng, lu tơmo noh oei đei truh tơ dang ei. 
JOS.4.10	Lu 'bok soi tung Hom Pơgơ̆p dơ̆ng tŏk-bŏk đak Krong Jôrđăn dĭng truh keh tôm tơdrong mă Kră Yang đei athei Jôsuê khan ăn kơ kon pơlei, kiơ̆ thoi Môis đei pơkă kơ Jôsuê, kon pơlei yak hăt hot hlôi kơ đak krong. 
JOS.4.11	Lăp đĭ-đăng kon pơlei tŏk hlôi kơ đak krong boih, na Hom Pơgơ̆p Kră Yang păng lu 'bok soi, kư̆m năm yak tŏk rok 'bơ̆t anăp kon pơlei. 
JOS.4.12	Kon sâu Rubên, kon sâu Gat păng minh puăt kon sâu Manase chĕp khêl đao yak adrol kơ kon pơlei Isơrael trŏ thoi Môis đei khan tơbăt kơ lu sư, 
JOS.4.13	Đei dang puăn-jĭt rơbâu 'nu bơngai hơmet năm tơblah, dơ̆ng 'bơ̆t anăp Kră Yang truh tơ anih glă Jêrikô, wă blah lu bơngai ayăt.
JOS.4.14	Năr noh Kră Yang ăn kơ Jôsuê jing đe pơyom 'bơ̆t anăp đĭ-đăng bơngai Isơrael păng đe hli yom đĭ chăl sư oei arih, thoi đe chu yom kơ Môis mơ̆n.
JOS.4.15	Kơplah noh Kră Yang khan dơ̆ng kơ Jôsuê: 
JOS.4.16	Khan bĕ kơ lu 'bok soi, tung Hom tŏk đơ̆ng đak Krong Jôrđăn. 
JOS.4.17	Thoi noh Jôsuê khan kơ lu 'bok soi: Tŏk bĕ đơ̆ng lăm Krong Jôrđăn. 
JOS.4.18	Lu 'bok soi tung Hom Pơgơ̆p Kră Yang tŏk hlôi kơ đak krong jơ̆ng lu sư hiŏng 'nao wă juă tơ kông anih hrĕng, na đak krong Jôrđăn 'blip tơ'bưh dang đêl, ro 'bĕnh thoi so.
JOS.4.19	Năr mơjĭt khei mônh, kon pơlei tŏk hlôi kơ đak Krong Jôrđăn, pơm anih tơ Gilgal, gah hơlĕch kơ pơlei Jêrikô, 
JOS.4.20	Jôsuê pơdơ̆ng tơ Gilgal mơjĭt-'bar tŏ tơmo, mă đêl kon pơlei đei iŏk đơ̆ng lăm đak Krong Jôrđăn. 
JOS.4.21	Sư khan kơ kon pơlei Isơrael: Ning-mônh, lu kon sâu lu iĕm jet 'bă lu sư: Lu tơmo âu wă khan kiơ? 
JOS.4.22	Lu iĕm gô khan kơ lu kon sâu: “Lu bơngai Isơrael tŏk hlôi kơ đak Krong Jôrđăn rok teh hrĕng. 
JOS.4.23	Yua kơ Kră Yang 'Bok Kei-Dei lu iĕm pơm ăn kơ đak Krong Jôrđăn hrơ̆ hrĕng 'bơ̆t anăp lu sư, dĭng mă lu sư tŏk hlôi, kiơ̆ thoi Kră Yang 'Bok Kei-Dei lu iĕm kư̆m đei pơm kơ đak Dơsĭ 'Brê, hrơ̆ hrĕng 'bơ̆t lu bơ̆n, dĭng mă lu bơ̆n hlôi 'mơ̆i.” 
JOS.4.24	Kră Yang pơm thoi noh wă kơ đĭ-đăng adrĕch adrung lăm ala teh, băt kơ Kră Yang mơsêh pran kơtang, wă kơ rim 'nu lu iĕm chu kiơ̆ Kră Yang 'Bok Kei-Dei lu iĕm ling-lang.
JOS.5.1	Kơplah pơtao đe Amôrit gah bơmơ̆t kơ đak Krong Jôrđăn păng đĭ-đăng lu pơtao đe Kanaan, oei jê̆ đak dơsĭ 'nao kơtơ̆ng khan Kră Yang đei pơm kơ Krong Jôrđăn hrơ̆ hrĕng, 'bơ̆t anăp lu kon pơlei Isơrael, dĭng mă lu sư yak tŏk hlôi kơ đak krong, na jơhngơ̆m lu pơtao hli tơtơ̆, mah pă pơ̆n tơ'bơ̆p hăm lu kon pơlei Isơrael.
JOS.5.2	Kơplah noh Kră Yang khan kơ Jôsuê: Pơm săng păng tơmo mă han na kăt tơdra akar tăl mă 'bar dơ̆ng kơ adrĕch adrung Isơrael. 
JOS.5.3	Thoi noh Jôsuê chă hơmet săng pơm păng tơmo kăt tơdra akar ăn kơ kon pơlei Isơrael tơ groi Gibêah Haralôt. 
JOS.5.4	Jôsuê kăt tơdra akar kơ lu sư yua kơ lu kon tơdăm trŏ kơ pơm linh lei, kơplah lu sư lĕch đơ̆ng dêh Êyiptơ, lôch rah rok trong lăm char glă đơ̆ng rŏng kơ lu sư lĕch hlôi đơ̆ng char Êyiptơ. 
JOS.5.5	Đĭ-đăng lu kon drŏ-nglo mă lĕch hlôi đơ̆ng dêh Êyiptơ, chu kăt tơdra akar ngăl, mă-lei lu bơngai mă tơpŭ kơplah lu sư oei rok trong tơ lăm char glă ưh tam kăt tơdra akar đơ̆ng rŏng kơ lu sư lĕch đơ̆ng Êyiptơ. 
JOS.5.6	Kon pơlei Isơrael hlôi yak năm wih wơ̆t lăm char glă puăn-jĭt sơnăm, dĭng mah truh tơ kon drŏ-nglo lôch đĭ noh lu bơngai trŏ kơ pơm linh kơplah lu sư 'nao lĕch đơ̆ng char Êyiptơ, yua kơ ưh kơ chu kiơ̆ kơ nơ̆r Kră Yang. Yua kơ Kră Yang đei pơkă khan lu sư ưh kơ gơh 'bôh dêh char mă Kră Yang đei pơkă wă ăn kơ lu 'bok sư păng wă ăn kơ lu sư teh, đak sut đak toh. 
JOS.5.7	Thoi noh Kră Yang tơiung lu kon drŏ-nglo lu sư tơplih lu sư, 'noh kon drŏ-nglo mă Jôsuê kăt tơdra akar kơ lu sư, lu sư ưh tam mă kăt tơdra akar yua kơ tơ rok trong ưh tam đei pơm giĕng kăt tơdra akar. 
JOS.5.8	Kơplah đe kăt tơdra akar ăn kơ đĭ-đăng lu drŏ-nglo đang boih, na lu sư oei tơ bơsŭn lu sư kơdih dĭng rơka lu sư klaih.
JOS.5.9	Kơplah noh Kră Yang khan kơ Jôsuê: Năr âu Inh hŭt lê̆ boih tơdrong mơlâu lu iĕm đơ̆ng lu bơngai dêh Êyiptơ, lei na đe krao anăn anih âu Gilgal, mă truh dang ei. 
JOS.5.10	Kon pơlei Isơrael pơm anih tơ Gilgal lăm Thŭng dơnă pơlei Jêrikô păng pơm giĕng Năm Brih kơplah drơ̆m kơsơ̆, trŏ kơ năr mơjĭt-puăn khei noh. 
JOS.5.11	Đơ̆ng rŏng kơ năr pơm giĕng Năm Brih, năr noh boih kon pơlei sa tơmam đơ̆ng mir chŭn dêh noh, sa 'bĕng ưh kơ đei 'buih pông, păng sa găr 'ba hơdrĕng. 
JOS.5.12	Năr mă lu sư đei tơmam sa đơ̆ng mir chŭn dêh noh, truh pơgê năr đơ̆ng rŏng 'bĕng mana ưh pă jur; kon pơlei Isơrael ưh pă đei mana dơ̆ng, lei kơplah sơnăm noh lu sư sa tơmam đơ̆ng mir chŭn lăm teh tơring Kanaan.
JOS.5.13	Kơplah Jôsuê năm jê̆ pơlei Jêrikô, wă sư ngơk lăng, blư 'bôh hloi minh 'nu bơngai chĕp đao dơ̆ng tơklă 'bơ̆t anăp sư, Jôsuê năm tơ sư păng jet: Ih bơngai gah nhôn dah gah bơngai ayăt kơ nhôn? 
JOS.5.14	Sư tơl: Ưh, Inh Yŏng Linh Kră Yang. Jôsuê drap tơ teh kŭp kơ̆l kơkuh: Jet “Kră Yang athei đĭch đam Ih 'nâu pơm kiơ?”
JOS.5.15	Yŏng pơgơ̆r linh Kră Yang khan kơ Jôsuê: “Ih athei plôh chơkhŏ đơ̆ng jơ̆ng ih yua kơ anih ih oei dơ̆ng 'nâu anih rơgoh.” Jôsuê pơm kiơ̆ thoi noh.
JOS.6.1	Kơplah noh pơlei Jêrikô tang chơkăl đĭ-đăng 'măng jang boih, yua kơ lu bơngai Isơrael truh ưh pă đei bu mơ̆t dah lĕch. 
JOS.6.2	Kră Yang khan kơ Jôsuê: Âu Inh jao boih pơlei Jêrikô, pơtao sư păng lu linh nuih pran sư lăm tơpang ti ih. 
JOS.6.3	Lei ih hăm đĭ-đăng lu linh athei yak dăr tăp kơ pơlei âu minh wơ̆t, athei pơm thoi noh lăm tơdrâu năr. 
JOS.6.4	Tơpơh 'nu 'bok soi năm adrol kơ Hom Pơgơ̆p chĕp tơpơh tŏ tơgiĕp hơke bơbe bram, truh năr mă tơpơh, lu iĕm athei dăr jum dăr kơ pơlei noh tơpơh wơ̆t, hơdai hăm tơpơh 'nu 'bok soi hlôm tơgiĕp, 
JOS.6.5	Mưh lu 'bok soi hlôm tơgiĕp re, lu iĕm kơtơ̆ng tơgiĕp hlôm re, đĭ-đăng kon pơlei pơla 'bơ̆r ôr jreo, na dur gô păk pơchah, kon pơlei gô tŏk hao mơ̆t rok tơklă anăp lu sư.
JOS.6.6	Thoi noh Jôsuê kon drŏ-nglo Nun, krao lu 'bok soi na khan: Tung bĕ Hom Pơgơ̆p păng tơpơh 'nu 'bok soi năm adrol kơ Hom Pơgơ̆p Kră Yang, chĕp tơpơh tŏ tơgiĕp. 
JOS.6.7	Sư khan dơ̆ng kơ kon pơlei: Năm bĕ! Dăr tăp kơ pơlei hơdai păng lu bơngai chĕp khêl đao năm adrol kơ Hom Kră Yang.
JOS.6.8	Lăp Jôsuê khan kơ kon pơlei đang boih, tơpơh 'nu 'bok soi chĕp tơpơh tŏ tơgiĕp năm tơ anăp Kră Yang, năm rah hlôm rah tơgiĕp Hom Pơgơ̆p Kră Yang kiơ̆ đơ̆ng rŏng, 
JOS.6.9	Lu bơngai chĕp đao kơtuang, năm adrol kơ lu 'bok soi hlôm tơgiĕp, khŭl linh kiơ̆ đơ̆ng rŏng Hom tơdrong pơgơ̆p, kơplah lu sư oei dăr năm rah hlôm rah tơgiĕp. 
JOS.6.10	Mă-lei Jôsuê khan dơ̆ng kơ kon pơlei: Lu iĕm lê̆ kơ ôr jreo, 'nĕ kơ pơma, 'nĕ kơ pơma dơnuh tơduă lu iĕm dĭng truh layơ mă inh athei: Ôr jreo bĕ 'bơ̆t noh kơnh lu iĕm ôr jreo. 
JOS.6.11	Thoi noh Jôsuê athei đe tung Hom Pơgơ̆p Kră Yang dăr kơ pơlei minh wơ̆t, đơ̆ng noh lu sư mơ̆t pơdơh tep kơmăng tơ anih.
JOS.6.12	Pơgê đơ̆ng rŏng Jôsuê iung đơ̆ng hrôih păng lu 'bok soi tung Hom Pơgơ̆p Kră Yang. 
JOS.6.13	Tơpơh 'nu 'bok soi chĕp tơpơh tŏ tơgiĕp năm tơ anăp yak adrol kơ Hom Pơgơ̆p Kră Yang hlôm rah; lu chĕp khêl đao kơtuang năm adrol kơ đĭ-đăng lu sư păng đei, khŭl linh năm kiơ̆ đơ̆ng rŏng Hom Kră Yang, 'bok soi yak rah hlôm rah tơgiĕp hơnơ̆ng. 
JOS.6.14	Năr mă 'bar lu sư năm yak tăp dăr kơ pơlei minh wơ̆t wih brŏk tơ anih, lu sư pơm thoi noh lăm tơdrâu năr.
JOS.6.15	Lăm năr mă tơpơh lu sư iung đơ̆ng hrôih, măt 'năr 'nao 'brưch hơdah, năm tăp dăr kơ pơlei tơpơh wơ̆t kư̆m thoi ki, lăp lăm năr noh đĕch lu sư năm tăp dăr kơ pơlei tơpơh wơ̆t, 
JOS.6.16	Dăr wơ̆t mă tơpơh, lu 'bok soi hlôm tơgiĕp re pơhioi na Jôsuê khan kơ kon pơlei: Ôr jreo pơret bĕ, yua kơ Kră Yang jao ăn pơlei âu kơ lu iĕm boih. 
JOS.6.17	Pơlei păng tôm tơmam lăm noh, athei pơyơ̆r kơ Kră Yang nhen thoi tơmam trŏ kơ pơlôch pơrăm; lăp minh 'nu Rahap drŏ-kăn đi păng đĭ-đăng bơngai oei lăm hnam sư đĕch gô arih, yua kơ sư đei ôn boih bre 'bar 'nu bơngai năm chop lăng mă inh đei wơh. 
JOS.6.18	Mă-lei iĕm athei kơchăng kơ tơmam lu iĕm hlôi pơrăm, wă kơ lu iĕm huay kơ lôch răm yua kơ iŏk lu tơmam noh, tơdah kon pơlei ưh kơ chu pơm kiơ̆ lei lu iĕm pơm kơđông linh Isơrael kư̆m lôch răm, pŭ iŏk tơdrong răm. 
JOS.6.19	Hu, maih păng đĭ-đăng tơmam pơm hăm kong mam 'măn lê̆ pha kơ Kră Yang, tơmam noh rơgoh gô tah tơmơ̆t lăm hnam mong tơmam Kră Yang.
JOS.6.20	Kon pơlei ôr păng lu 'bok soi hlôm tơgiĕp re pơhioi. Kơplah lu sư kơtơ̆ng tơgiĕp đe hlôm re pơhioi na lu sư ôr jreo rơ̆n, dur pơlei păk pơchah đĭ, rim 'nu năm mơ̆t tơklă anăp kơdih. Kon pơlei đei blah iŏk pơlei noh. 
JOS.6.21	Iŏk đao pơlôch đĭ bơngai lăm pơlei noh, drŏ-nglo, kră, hơ'lơ̆p, truh tơ sem dơrong: Rơmo, triu păng aseh iĕ.
JOS.6.22	Jôsuê khan kơ bre 'bar 'nu bơngai mă chop lăng pơlei noh: Măr iĕm năm mơ̆t bĕ tơ hnam Rahap drŏ-kăn đi athei lu sư lĕch, thoi măr iĕm mă đei pơkă hăm sư. 
JOS.6.23	Thoi noh bre 'bar 'nu bơngai chop lăng noh mơ̆t athei Rahap, mĕ 'bă sư, 'nhŏng oh, lĕch chông ba lu sư đĭ, bre 'bar 'nu bơngai noh chông ba đĭ hnam dơnŏ hăm sư păng ba lu sư oei gah 'nguaih kơ kơđông linh Isơrael. 
JOS.6.24	Đơ̆ng noh lu sư soh rông chhông đĭ hnam lăm pơlei păng đĭ lu tơmam lăm noh, Hu, Maih, kong, mam đĕch tah lăm hnam mong tơmam Kră Yang. 
JOS.6.25	Thoi noh Jôsuê wei-lăng tơdrong arih Rahap bơngai drŏ-kăn đi, hăm đĭ-đăng lu bơngai lăm hnam dơnŏ 'bă sư, lu sư oei hơdai hăm lu bơngai Isơrael, truh tơ dang ei, yua kơ sư đei ôn bre bơngai chop lăng, mă Jôsuê wơh năm chop lăng pơlei Jêrikô.
JOS.6.26	Kơplah noh Jôsuê pơma pơkă pơkăm thoi âu: Bơngai bu man pơdơ̆ng ming pơlei Jêrikô, đe gô hiap pơtê̆ 'bơ̆t anăp Kră Yang!
JOS.6.26	Bu man pơdơ̆ng ming hơnă sư,
JOS.6.26	kon drŏ-nglo kơdră sư gô lôch,
JOS.6.26	bu man pơdơ̆ng ming măng jang pơlei,
JOS.6.26	kon hơdruch sư gô lôch.
JOS.6.27	Kră Yang oei hơdai Jôsuê, đe ư-ang anăn sư jơ̆p-jang lăm char sư.
JOS.7.1	Kon pơlei Isơrael đei pơm tơdrong yoch ưh kơ chu gah tơmam trŏ kơ pơyơ̆r; păng pơrăm Akan kon drŏ-nglo Karmi, sâu Sapđi, sâu i Sêra, đơ̆ng adrĕch Juđa, đei iŏk tơmam trŏ kơ soh pơrăm lê̆ păng trŏ kơ pơyơ̆r noh, lei Kră Yang, hil mĭl kơ kon pơlei Isơrael.
JOS.7.2	Đơ̆ng Jêrikô Jôsuê wơh bơngai năm chop lăng pơlei Ahi, Jê̆ Bêt Awen, gah hơlĕch kơ Bethel na khan: Năm chop lăng bĕ tơring noh. Lei na lu sư năm chop lăng pơlei Ahi. 
JOS.7.3	Lu sư wih brŏk tơ Jôsuê păng khan: Ưh kơ kăl kơ chông ba đĭ kon pơlei năm tơ noh ôh, tơdrong kơ đei, ih athei ăn dang 'bar dah pêng-rơbâu 'nu bơngai đĕch, năm tơblah pơlei Ahi, 'nĕ kơ ăn đĭ kon pơlei năm gleh lap tơ noh, yua kơ bơngai pơlei Ahi lăp tŏ sĕt đĕch. 
JOS.7.4	Thoi noh, đei dang pêng-rơbâu 'nu bơngai tŏk năm tơblah tơ noh, mă-lei lu sư kơdâu tơklah tơklang kơ bơngai pơlei Ahi. 
JOS.7.5	Bơngai pơlei Ahi pơlôch dang pêng-jĭt tơdrâu 'nu, druh lu linh Isơrael đơ̆ng 'măng dur pơlei truh tơ Sêbarim, blah lu sư kơplah lu sư jur tơ krang, jơhngơ̆m lu sư hli tơrơ thoi đak ro
JOS.7.6	Jôsuê hek ao sư kơdih, sư păng lu kră pơlei Isơrael, drap tơ teh kŭp kơ̆l 'bơ̆t anăp Hom Kră Yang truh tơ kơsơ̆ măng păng chup 'mui teh klă 'bĕnh kơ kơ̆l lu sư kơdih. 
JOS.7.7	Jôsuê khan: Ô Kră Yang inh, liơ mă Kră Yang ăn kon pơlei âu tŏk hlôi kơ đak Krong Jôrđăn, wă jao ăn lu nhôn răm lăm ti lu bơngai Amôrit pơlôch đĭ. Ô kuă kơ kiơ lê̆ lăi lu nhôn hiôk oei gah to kơ đak Krong Jôrđăn! 
JOS.7.8	Ơu! Ơ Kră Yang! Lei inh wă gơh pơma liơ dơ̆ng? Kon pơlei Isơrael đe đĭ druh blah. 
JOS.7.9	Tơdah kon pơlei Kanaan păng đĭ-đăng kon pơlei oei lăm char âu, gô kơtơ̆ng tơdrong âu, lu sư gô wang nhôn păng sŭt lê̆ anăn lu nhôn đơ̆ng teh âu, lei Ih wă pơm thoi yơ, yua kơ Anăn Ih Tih hloh.
JOS.7.10	Kră Yang khan kơ Jôsuê, Iung bĕ, liơ kŭp muh măt tơ teh thoi noh? 
JOS.7.11	Bơngai Isơrael đei pơm tơdrong yoch boih, lu sư ưh kơ wă pơm kiơ̆ tơdrong pơgơ̆p mă Inh đei pơkă ăn kơ lu sư athei răk, lu sư iŏk bơih tơmam trŏ kơ pơyơ̆r păng pơrăm pơma hơlĕnh, lu sư tơtông iŏk tơmam noh tah lê̆ lăm kơdŭng lu sư kơdih, 
JOS.7.12	yua kơ thoi noh, kon pơlei Isơrael ưh kơ kĕ tơblah hăm lu bơngai ayăt kơ lu sư ôh, lu sư kơdŭn tơ rŏng kơdâu ôn, pơm kơdih pŭ iŏk tơdrong pơlôch pơrăm. Tơdah lu iĕm ưh kơ đei pơrăm lê̆ tơmam đe trŏ kơ pơyơ̆r pơrăm noh đơ̆ng lăm lu iĕm, lei Inh ưh pă đei oei hơdai lu iĕm boih. 
JOS.7.13	Iung bĕ pơm kơ kon pơlei rơgoh păng khan: Hơmet bĕ lu iĕm kơdih mă rơgoh, kơ năr dơning, yua kơ 'nâu nơ̆r Kră Yang 'Bok Kei-Dei Isơrael đei khan: Ơ lu bơngai Isơrael, tơ lăm lu iĕm đei tơmam mă trŏ kơ pơyơ̆r păng pơrăm. Lu iĕm ưh kơ kĕ ôh tơblah hăm lu bơngai ayăt kơ iĕm, dĭng mă lu iĕm đei iŏk lê̆ tơmam noh đơ̆ng lăm lu iĕm. 
JOS.7.14	Lei na dơning lu iĕm athei năm pơdah akâu kiơ̆ kơ adrĕch adrung lu iĕm, adrĕch adrung ayơ mă Kră Yang tơhlâu, năm hloi tơ hnam dơnŏ, hnam dơnŏ ayơ mă Kră Yang tơhlâu, năm hloi tơ rim 'nu. 
JOS.7.15	Bơngai bu mă đei tơhlâu, bơngai noh boih đei iŏk tơmam pơyơ̆r, pơlôch bơngai noh lăm ŭnh hơdai hăm lu tơmam sư, yua kơ sư pơm glăi kơ nơ̆r pơgơ̆p Kră Yang pơm ăn kơ adrĕch Isơrael mơlâu.
JOS.7.16	Thoi noh Jôsuê iung đơ̆ng hrôih, chông ba lu bơngai Isơrael năm akŭm, kiơ̆ kơ adrĕch lu sư Kră Yang tơhlâu tơ'bôh lăm adrĕch Juđa. 
JOS.7.17	Sư ăn adrĕch Juđa năm jê̆ Kră Yang tơhlâu kơ adrĕch Sêra, sư ăn adrĕch Sêra năm jê̆, kiơ̆ kơ hnam dơnŏ Kră Yang tơhlâu kơ hnam dơnŏ Sapđi đei iŏk. 
JOS.7.18	Sư ăn kơ hnam dơnŏ Sapđi năm jê̆ minh 'nu minh 'nu, na Kră Yang tơhlâu Akan kon drŏ-nglo Karmi, sâu Sapđi, sâu i Sêra, đơ̆ng adrĕch adrung Juđa.
JOS.7.19	Jôsuê khan kơ Akan: Ô dăm! Athei băt kơkuh ư-ang kơ Kră Yang 'Bok Kei-Dei Isơrael păng bơnê kơ Sư; roi tơbăt bĕ, kơ inh dăm ih đei pơm tơdrong kiơ boih, 'nĕ ôn kơ inh tơdrong noh. 
JOS.7.20	Akan tơl Jôsuê: Trŏ tơpă, inh đei pơm tơdrong yoch hăm Kră Yang 'Bok Kei-Dei Isơrael. 'Nâu tơdrong inh đei pơm boih. 
JOS.7.21	Inh đei 'bôh minh blah ao tai Sinêa 'lơ̆ng, lăm tơmam blah tơgar iŏk, 2 kĭ 30grama jên hu, minh tơpei maih, trăp 0 kĭ 600gram binh wă dêh tơmam noh, iŏk ôn lê̆ 'bŭ lăm teh, tŏk-bŏk anih bơsŭn inh, hu 'bŭ sư tơ ala.
JOS.7.22	Jôsuê wơh bơngai năm tơ bơsŭn, 'bôh ao tai tơ noh păng hu 'bŭ tơ ala. 
JOS.7.23	Sư kôch iŏk tơmam lăm tŏk-bŏk bơsŭn, chĕp ba ăn kơ Jôsuê păng tơ'bôh kơ đĭ-đăng kon pơlei Isơrael, dan 'bơ̆t anăp Kră Yang. 
JOS.7.24	Jôsuê păng đĭ-đăng kon pơlei Isơrael rôp Akan, sâu Sêra, iŏk Hu, ao tai, tơpei Maih, lu kon drŏ-nglo, drŏ-kăn sư, lu rơmo, aseh iĕ, triu păng hnam bơsŭn păng đĭ kơ dôm tơmam sư, chông chĕp ba sư tơ lăm thŭng pŭng-lŭng Akôr. 
JOS.7.25	Jôsuê khan: Yua kơ kiơ ih pơm tơdrong răm kơ lu bơ̆n? Kră Yang kư̆m pơrăm ih thoi noh mơ̆n năr 'nâu, đĭ-đăng kon pơlei Isơrael, klơ̆m tơmo tơ Akan. Đơ̆ng rŏng kơ klơ̆m tơmo đĭ-đăng hnam dơnŏ sư, đe iŏk ŭnh soh pơlôch đĭ lu sư. 
JOS.7.26	Lu sư dan lê̆ tơmo, tơ kơpal akâu Akan lôch, hơlôk dang ei oei đei, Kră Yang huay pă hil mĭl, đơ̆ng noh truh tơ dang ei, đe krao anih noh thŭng Akôr.c
JOS.8.1	Kơplah noh, Kră Yang khan kơ Jôsuê: Ih 'nĕ kơ hli tơrơ, chông ba đĭ-đăng lu linh hơdai ih, iung năm blah bĕ pơlei Ahi, to Inh jao sư lăm tơpang ti ih, pơtao Ahi, kon pơlei sư, pơlei hăm tơring noh. 
JOS.8.2	Ih blah pơm bĕ kơ pơlei Ahi, hăm pơtao, sư thoi ih pơm boih kơ pơlei Jêrikô păng pơtao sư, pha 'biơ̆ minh tơdrong, lu iĕm gơh iŏk yua kơdih sem dơrong lu sư, hăm dôm tơmam iĕm blah iŏk. Răp bĕ tơ gah rŏng kơ pơlei.
JOS.8.3	Thoi noh Jôsuê iung hơdai hăm lu linh năm tŏk blah pơlei Ahi, Jôsuê rơih iŏk pêng-jĭt rơbâu 'nu bơngai nuih kơtang, athei lu sư yak năm kơmăng, 
JOS.8.4	Sư pơkă khan: Lu iĕm răp tơ gah rŏng kơ pơlei, 'nĕ kơ răp ataih kơ pơlei ôh, lu iĕm răp mă kơchăng hơmăt ling-lang. 
JOS.8.5	Inh hăm lu bơngai kiơ̆ inh, năm jê̆ tơ anăp pơlei noh, tơdah lu sư năm blah lu nhôn thoi adrol ki, lu nhôn pơm kơdâu kơ lu sư, 
JOS.8.6	lê̆ lu sư druh lu nhôn, lu nhôn pơm kơdâu dĭng mă ataih đơ̆ng pơlei boih, lu sư gô khan: Lu sư kơdâu kơ lu bơ̆n thoi ki mơ̆n, thoi noh nhôn pơm kơdâu kơ lu sư, 
JOS.8.7	lu iĕm lĕch đơ̆ng anih iĕm răp iung kơdâu năm mơ̆t blah iŏk pơlei; Kră Yang 'Bok Kei-Dei lu bơ̆n gô ăn pơlei noh tơ lăm tơpang ti lu bơ̆n. 
JOS.8.8	Mưh lu iĕm đei iŏk boih pơlei, lu iĕm athei soh pơlei noh, athei pơm kiơ̆ thoi Kră Yang đei ată, lăng hŏ inh pơkă boih kơ lu iĕm, 
JOS.8.9	Jôsuê athei lu linh năm răp sơlam pơlei Bethel păng pơlei Ahi, gah bơmơ̆t kơ pơlei Ahi, Jôsuê măng noh oei hơdai hăm kon pơlei,
JOS.8.10	Pơgê đơ̆ng rŏng Jôsuê iung đơ̆ng hrôih, jô̆ lu linh sư, sư păng lu kră pơgơ̆r năm adrol kơ lu linh truh tơ pơlei Ahi, 
JOS.8.11	Đĭ-đăng lu linh kiơ̆ Jôsuê năm jê̆ tơ tơklă anăp pơlei păng pơm anih gah yă-nơ̆m kơ pơlei Ahi, tơ pŭng-lŭng thŭng să sơlam lu sư hăm pơlei Ahi, 
JOS.8.12	Jôsuê ăn boih linh dang pơđăm-rơbâu 'nu drŏ-nglo răp găn sơlam pơlei Bethel hăm pơlei Ahi, gah bơmơ̆t kơ pơlei. 
JOS.8.13	Đang kơ dan lê̆ lu linh răp gah yă-nơ̆m, kơ pơlei tih păng ăn lê̆ lu linh găn răp gah bơmơ̆t. Lăm măng noh, Jôsuê năm jur tơ lăm thŭng, 
JOS.8.14	Wă pơtao Ahi 'bôh tơdrong noh, lu sư hăt hot iung đơ̆ng hrôih, pơtao hăm kon pơlei sư sơng blah Isơrael, tơ anih tơmang 'bôh Araba. Mă-lei pơtao ưh kơ băt, đei minh khŭl linh răp tơ gah rŏng kơ pơlei, 
JOS.8.15	Jôsuê păng đĭ-đăng kon pơlei Isơrael, lê̆ lu ayăt năm blah, pơm thuơ, na kơdâu tơklă tơ lăm thŭng glă. 
JOS.8.16	Krao đĭ-đăng lu bơngai drŏ-nglo lăm pơlei Ahi, wă druh lu ayăt. Lu sư druh Jôsuê pơrơi lu sư ataih đơ̆ng pơlei, 
JOS.8.17	ưh pă đei minh 'nu drŏ-nglo bu oei lăm pơlei Ahi hăm pơlei Bethel. Đĭ-đăng hăt kơ druh lu linh Isơrael, lu sư achăng lê̆ pơlei.
JOS.8.18	Kơplah noh Kră Yang khan kơ Jôsuê: Yơ̆r tơju ih, tơ gah pơlei Ahi, Inh jao ăn pơlei noh lăm tơpang ti ih, Jôsuê hiŏng yơ̆r tơju sư tơklă pơlei Ahi. 
JOS.8.19	Lăp Jôsuê yơ̆r ti sư lu linh răp noh iung, kơdâu năm blah iŏk hloi pơlei păng soh hloi pơlei noh. 
JOS.8.20	Lu bơngai drŏ-nglo pơlei Ahi wih lăng tơ rŏng 'bôh đei 'nhui ŭnh đe soh pơlei đông tơ kơpal plĕnh. Mă-lei lu sư đĭ pă gơh kơdâu gah yơ, yua kơ lu linh Isơrael mă kơdâu boih tơ lăm thŭng wih tơ rŏng blah lu bơngai mă druh lu sư. 
JOS.8.21	Jôsuê păng lu linh Isơrael, 'bôh lu linh răp noh đei iŏk boih pơlei Ahi păng 'bôh 'nhui ŭnh đông kơjung, lu sư wih tơ rŏng blah lu linh pơlei Ahi, 
JOS.8.22	lu linh răp lĕch đơ̆ng pơlei kư̆m năm blah lu bơngai Ahi, thoi noh lu linh Ahi tŏk-bŏk, lu linh Isơrael, găn wang tăp 'bar pah. Lu linh Isơrael blah pơlôch lu sư ưh pă đei bu oei arih păng klaih hlôi. 
JOS.8.23	Lu linh Isơrael rôp arih pơtao pơlei Ahi, chông ba sư tơ Jôsuê,
JOS.8.24	Đang kơ lu linh Isơrael pơlôch đĭ boih bơngai pơlei Ahi, lăm anih thŭng glă mă lu đei druh, lu sư pơlôch đĭ hăm đao gưm boih, lu linh Isơrael wih mơ̆t tơ pơlei Ahi păng pơlôch pơđĭ lu bơngai mă oei arih lăm pơlei. 
JOS.8.25	Đe pơlôch lu bơngai Ahi lăm năr noh, đĭ-đăng lu bơngai drŏ-nglo păng drŏ-kăn đei mơjĭt-'bar rơbâu 'nu. 
JOS.8.26	Jôsuê ưh kơ đei kơchôt chĕp tơju yơ̆r ti sư hơnơ̆ng, gô dĭng mă pơlôch pơrăm đĭ lu bơngai Ahi 'mơ̆i. 
JOS.8.27	Kon pơlei Isơrael blah iŏk kơdih lu sem dơrong păng lu mŭk tơmam pơlei âu, trŏ thoi Kră Yang pơkă boih kơ Jôsuê: 
JOS.8.28	Thoi noh Jôsuê prah ŭnh soh, pơm kơ pơlei Ahi pơchah răm jing juơ tơtŭng, dĭng truh tơ dang ei. 
JOS.8.29	Jôsuê hrek hơtol lê̆ pơtao Ahi, 'bơ̆t tơm 'long truh kơsơ̆, truh 'năr wă mơ̆t, Jôsuê athei đe tơjur đơ̆ng tơm 'long, klơ̆m hơtat lê̆ 'bơ̆t 'măng jang mơ̆t tơ pơlei, đe dan tơmo kơpal akâu pơtao lôch minh pôi tih oei đei dĭng truh tơ dang ei.
JOS.8.30	Jôsuê đei pơdơ̆ng chơnang soi kơ Kră Yang 'Bok Kei-Dei adrĕch Isơrael, tơ kông Êbal. 
JOS.8.31	Kiơ̆ thoi Môis, đĭch đam Kră Yang, đei bơtho pơkă boih kơ kon pơlei Isơrael, Jôsuê man pơdơ̆ng chơnang soi noh kiơ̆ trŏ thoi đei chih lăm sơ̆p hla bơar khôi juăt Môis pơkă man hăm minh pôm tơmo tih, ưh kơ yua hăm bơsei ôh, lu sư pơyơ̆r tơmam soi 'buh kơ Kră Yang păng pơyơ̆r tơmam soi apinh hiôk-hian tơ noh. 
JOS.8.32	Tơ noh Jôsuê rek chih khôi juăt lăm tơmo, mă kiơ̆ kơ Môis đei chih adrol sơ̆, 'bơ̆t anăp kon pơlei Isơrael.
JOS.8.33	Đĭ-đăng bơngai Isơrael, kon pơlei hăm lu bơngai tơmoi, hơdai hăm lu kră pơlei, lu kră pơgơ̆r, lu kră sek tơlang, dơ̆ng 'bar pah kơ Hom Pơgơ̆p Kră Yang 'bơ̆t anăp lu bơngai tung Hom tơdrong pơgơ̆p noh lu 'bok soi bơngai Lêwi, minh puăt kon pơlei dơ̆ng gah anăp kơ Kông Gêrasim, minh puăt gah anăp Kông Êbal kiơ̆ thoi Môis, đĭch đam Kră Yang, đei tơtă boih adrol sơ̆ kơplah sư sơkat ăn pŭn hiôk kơ kon pơlei Isơrael. 
JOS.8.34	Jôsuê đŏk đĭ nơ̆r khôi juăt, tơdrong sơkat hơpơi pŭn hiôk dah tơdrong sơkat hiap pơtê̆, đei chih lăm sơ̆p hla bơar khôi juăt. 
JOS.8.35	Ưh kơ đei nơ̆r ayơ Môis đei bơtho khan, mă Jôsuê ưh kơ đŏk ưh kơ roi tơbăt ăn kơ bơngai Isơrael, mă drŏ-kăn, hơ'lơ̆p păng mă tơmoi oei hơdai lu sư.
JOS.9.1	Đĭ-đăng lu pơtao gah bơmơ̆t kơ đak Krong Jôrđăn đei kơtơ̆ng tơdrong âu, lu pơtao oei lăm bri kông, lăm thŭng dơnă, ala jơ̆ng kông gah bơmơ̆t păng tơring rok tơter đak Dơsĭ Tih truh tơ Liban, noh lu pơtao kon pơlei Hêtit, kon pơlei Amôrit, kon pơlei Kanaan, kon pơlei Perêsit, kon pơlei Hêwit, kon pơlei Jêbus, 
JOS.9.2	hơdai minh jơhngơ̆m đon wă blah Jôsuê hăm kon pơlei Isơrael.
JOS.9.3	Lăp kon pơlei Gibeôn kơtơ̆ng khan Jôsuê blah pơlei Jêrikô păng pơlei Ahi, 
JOS.9.4	lu sư chă đon hơlĕnh, lu sư hơmet hao aseh iĕ, iŏk 'bi so chơ hơtŏk tơ kơdŭ aseh păng iŏk get akar mong sik hơmu đĭ hiah, sĭt hơmet. 
JOS.9.5	Jơ̆ng lu sư 'bot chơkhŏ so, sĭt klĕp hrŭk ao so hiah hiot, đĭ-đăng tơmam sa lu sư đĭ kro krĕnh đĭ phơ̆k, 
JOS.9.6	Lu sư năm truh tơ Jôsuê lăm anih tơ Gilgal. Lu sư khan pơma hăm Jôsuê păng lu bơngai Isơrael: Lu nhôn bơngai đơ̆ng dêh ataih, na dang ei apinh lu iĕm hăm bơ̆n pơgơ̆p băl. 
JOS.9.7	Mă-lei kon pơlei Isơrael tơl lu bơngai Hêwit: Băt lu iĕm oei jê̆ lu nhôn. Pơm liơ bơ̆n gơh pơgơ̆p băl?
JOS.9.8	Mă-lei lu sư khan kơ Jôsuê: “Lu nhôn đĭch đam ih,” Jôsuê jet, “Lu iĕm bu? Đơ̆ng yơ?” 
JOS.9.9	Lu sư tơl, lu đĭch đam ih âu đơ̆ng dêh ataih kơtơ̆ng ang kơ anăn Kră Yang 'Bok Kei-Dei ih, yua kơ lu nhôn đei kơtơ̆ng boih đe roi gah Kră Yang păng tôm tơdrong Kră Yang hlôi pơm boih lăm char Êyiptơ. 
JOS.9.10	Păng kơtơ̆ng dôm tơdrong Kră Yang pơm boih kơ 'bar 'nu pơtao Amôrit, oei gah hơlĕch kơ đak Krong Jôrđăn, Sihôn pơtao Hesbôn păng Ok pơtao char Basan pơgơ̆r tơ Astarôt. 
JOS.9.11	Lu kră pơlei nhôn hăm đĭ-đăng lu kon pơlei mă oei lăm char nhôn khan kơ lu nhôn. Iŏk hơmet ba bĕ tơmam sa yak kơ trong, năm tơ'bơ̆p lu sư păng khan: Lu nhôn jing đĭch đam iĕm, dang ei bĕ bơ̆n pơm tơdrong pơgơ̆p băl. 
JOS.9.12	Âu lăng 'bĕng mi lu nhôn, chĕp đơ̆ng hnam oei tơtŏ wă năm tơ âu, dang ei đĭ kro krĕnh đĭ phơ̆k phok. 
JOS.9.13	Lu get akar kơplah nhôn mong sik hơmu oei 'nao oei hơnĭl, lăng âu đĭ pơchah păng hơbĕn ao, chơkhŏ lu nhôn đĭ so hiah, yua kơ năm trong ataih. 
JOS.9.14	Lu bơngai Isơrael iŏk tơmam sa lu sư, mă-lei ưh kơ đei krao apinh Kră Yang. 
JOS.9.15	Jôsuê pơm tơdrong hiôk păng pơgơ̆p hăm lu sư păng lê̆ lu sư oei arih. Lu kră pơgơ̆r lăm khŭl akŭm pơkă pơkăm hăm lu sư.
JOS.9.16	Đơ̆ng rŏng kơ pêng năr, wă đang pơgơ̆p hăm bơngai Gibeôn, kon pơlei Isơrael băt, kơ lu bơngai âu tơring kơdih oei jê̆ lu sư. 
JOS.9.17	Kon pơlei Isơrael yak năm năr mă pêng truh tơ pơlei lu sư, pơlei Gibeôn, Kêphira, Bêrôt păng Kiriat, Jêrim. 
JOS.9.18	Mă-lei kon pơlei Isơrael ưh kơ đei blah lu sư ôh, yua kơ lu kră pơlei wei-lăng khŭl akŭm lu sư đei pơkă pơkăm boih hăm lu sư krao anăn Kră Yang 'Bok Kei-Dei Isơrael. Đĭ lu khŭl akŭm lu sư jŏk hil kơ lu kră wei-lăng. 
JOS.9.19	Mă-lei lu kră tơl khan: Lu bơ̆n pơkă pơkăm hăm lu sư pao anăn Kră Yang 'Bok Kei-Dei Isơrael, na dang ei lu bơ̆n ưh kơ gơh hơtŭt pơrăm lu sư. 
JOS.9.20	'Nâu lu bơ̆n athei pơm kơ lu sư thoi âu: Ăn kơ lu sư oei arih, lei Kră Yang huay kơ hil mĭl kơ bơ̆n. Yua kơ lu bơ̆n đei pơkă pơkăm hăm lu sư boih. 
JOS.9.21	Lu kră wei-lăng Isơrael khan dơ̆ng lê̆ lu sư arih, mă-lei lê̆ lu sư chă kăl 'long ŭnh, chhŏ đak ăn kơ lu khŭl tơpôl. Thoi noh lu sư wei răk nơ̆r lu kră pơgơ̆r khan.
JOS.9.22	Jôsuê krao kon pơlei Gibeôn khan kơ lu sư: Liơ lu iĕm hơlĕnh pơhlŭ lu nhôn khan: Lu nhôn oei ataih dêh đơ̆ng lu iĕm, mă-lei lu iĕm oei jê̆ lu nhôn. 
JOS.9.23	Dang ei đe hiap pơtê̆ boih, đĭ-đăng lu iĕm gô pơm đĭch, mơ'nah lu iĕm chă kăl 'long ŭnh, tung đak, lăm hnam 'Bok Kei-Dei inh. 
JOS.9.24	Lu sư tơl Jôsuê. Noh tơdrong mă lu đĭch đam ih băt hơđăl boih, Kră Yang 'Bok Kei-Dei iĕm đei khan kơ Môis, đĭch đam Sư gô ăn đĭ char âu kơ lu iĕm păng gô pơlôch đĭ-đăng kon pơlei 'bơ̆t anăp iĕm, na lu nhôn hli dêh, kơ iĕm pơrăm tơdrong arih lu nhôn, lei na lu nhôn pơm thoi noh. 
JOS.9.25	Dang ei lu nhôn oei lăm tơpang ti iĕm, mơ̆ng kơ iĕm wă pơm kơ lu nhôn, kiơ̆ kơ iĕm lăng 'lơ̆ng dah trŏ. 
JOS.9.26	Jôsuê pơm kiơ̆ thoi nơ̆r lu sư pơma, pơklaih lu sư đơ̆ng ti lu bơngai Isơrael wă pơlôch. 
JOS.9.27	Đơ̆ng năr noh chă wơh ăn lu sư chă kăl 'long ŭnh, chhŏ đak kơ khŭl tơpôl păng kơ chơnang soi Kră Yang kiơ̆ kơ anih mă Kră Yang đei rơih iŏk, noh tơdrong jang kơ lu sư noh dĭng truh tơ dang ei.
JOS.10.1	Adônisêdek, pơtao pơlei Jêrusalem, kơtơ̆ng khan Jôsuê blah iŏk boih pơlei Ahi păng pơrăm pơlôch đĭ, pơm kơ pơlei păng pơtao sư, thoi sư đei pơm kơ pơlei Jêrikô păng kơ pơtao sư păng kư̆m kơtơ̆ng kon pơlei Gibeôn pơgơ̆p hiôk-hian hăm kon pơlei Isơrael boih păng oei hơdai lu sư. 
JOS.10.2	Pơtao păng đĭ kon pơlei hli dêh, yua kơ pơlei Gibeôn pơlei tih, pơlei pơtao yŏng mơng tih hloh kơ pơlei Ahi, lu kon drŏ-nglo kon pơlei lu sư nuih pran kơtang. 
JOS.10.3	Thoi noh Adônisêdek, pơtao pơlei Jêrusalem, krao pơtơm Hôham pơtao pơlei Hêbrôn, Phiram pơtao pơlei Jarmut, Japhia pơtao pơlei Lakis păng Đêbir pơtao Eglôn na khan: 
JOS.10.4	Lu iĕm tŏk dŏng inh bĕ, bơ̆n năm tơblah pơlei Gibeôn, yua kơ lu sư đei pơgơ̆p hơdai hăm Jôsuê păng kon pơlei Isơrael. 
JOS.10.5	Thoi noh pơđăm 'nu pơtao bơngai Amôrit, wă khan pơtao pơlei Jêrusalem, pơtao pơlei Hêbrôn, pơtao Jarmut, pơtao Lakis păng pơtao pơlei Eglôn, akŭm đĭ-đăng lu linh sư tŏk năm hơdai wă năm blah Gibeôn,
JOS.10.6	Kon pơlei bơngai Gibeôn wơh bơngai năm tơ Jôsuê lăm anih lu sư oei pơdơh tơ Gilgal: Apinh ih 'nĕ kơ achăng lê̆ đĭch đam ih, jah năm mă tĕnh bĕ dŏng pơklaih lu nhôn. Tơgŭm lu nhôn, yua kơ đĭ-đăng pơtao Amôrit oei lăm char groi kông wă năm blah lu nhôn. 
JOS.10.7	Thoi noh Jôsuê hăm đĭ-đăng lu linh tơblah sư năm đơ̆ng Gilgal, lu linh noh nuih pran kơtang. 
JOS.10.8	Kră Yang khan kơ Jôsuê: 'Nĕ kơ hli kơ lu sư, yua kơ Inh jao ăn boih lu sư lăm tơpang ti ih, ưh kơ đei bu kĕ tơblah hăm ih ôh. 
JOS.10.9	Jôsuê đơ̆ng Gilgal yak prăt măng truh tơblah pơm kơ lu ayăt kơdrăt. 
JOS.10.10	Kră Yang pơm ăn kơ lu linh ayăt hli rŭng răng kơdâu tơklah tơklang 'bơ̆t anăp linh Isơrael, lu bơngai Isơrael tơblah ayăt jei jơnei tih jê̆ pơlei Gibeôn, lu linh Isơrael druh lu ayăt tŏk tơ trong suăn kơ pơlei Bêt Hôrôn, blah drŭt lu sư truh tơ pơlei Asêka păng pơlei Makkêđa. 
JOS.10.11	Kơplah lu linh ayăt kơdâu ôn kơ lu linh Isơrael, lu sư jur tơ krang đơ̆ng pơlei Bêt Hôrôn, truh tơ Asêka, Kră Yang ăn 'mi prĕl tih thoi tơmo đơ̆ng plĕnh, jur păng lu linh ayăt lôch kơ 'mi prĕl tih noh lơ hloh, kơ lu linh Isơrael pơlôch hăm đao gưm.
JOS.10.12	Lăm năr Kră Yang jao kon pơlei Amôrit lăm ti bơngai Isơrael, Jôsuê pơma dơnuh hăm Kră Yang 'bơ̆t anăp lu kon pơlei Isơrael:
JOS.10.12	Ơ Măt 'năr, dơ̆ng bĕ 'bơ̆t pơlei Gibeôn;
JOS.10.12	Ơ Măt khei, dơ̆ng bĕ 'bơ̆t Thŭng Aijalôn!
JOS.10.13	Thoi noh Măt 'năr oei dơ̆ng minh 'bôt
JOS.10.13	hăm măt khei dơ̆ng hloi,
JOS.10.13	dĭng truh kơ kon pơlei Isơrael blah tơwih lu ayăt kơ lu sư,
JOS.10.13	đang boih tơdrong noh đei chih lăm sơ̆p hla bơar Jashar.
JOS.10.13	Măt 'năr oei dơ̆ng hloi tơ plĕnh, ưh kơ mơ̆t, lăm minh năr noh. 
JOS.10.14	Đơ̆ng sơ̆ ưh tam biơh khơ̆ ning-mônh ưh kơ đei layơ thoi năr noh, 'noh jing năr Kră Yang mơ̆ng nơ̆r kon bơngai. Tơpă Kră Yang tơblah dŏng kon pơlei Isơrael.
JOS.10.15	Jôsuê hăm lu linh Isơrael wih brŏk dơ̆ng tơ anih tơ Gilgal.
JOS.10.16	Pơđăm 'nu pơtao noh kơdâu ôn, lăm hơgơp tơmo tơ pơlei Makkêđa. 
JOS.10.17	Đei bơngai roi kơ Jôsuê: Đe đei 'bôh pơđăm 'nu pơtao ôn lăm hơgơp tơmo tơ Makkêđa. 
JOS.10.18	Jôsuê athei: Đe tơlơ̆ tơmo tih klơ̆p lê̆ 'măng hơgơp tơmo păng ăn hloi kơ bơngai răp 'bơ̆t 'măng tơmo noh. 
JOS.10.19	Mă-lei lu iĕm 'nĕ kơ gô, druh blah lu linh ayăt, blah lu linh sư đơ̆ng gah rŏng, 'nĕ ăn kơ lu sư brŏk mơ̆t tơ pơlei lu sư, yua kơ Kră Yang 'Bok Kei-Dei iĕm jao ăn boih lu sư lăm tơpang ti lu iĕm.
JOS.10.20	Thoi noh Jôsuê păng kon pơlei Isơrael blah pơlôch lơ tơpă mah wă goh, lu bơngai mă oei klaih, chă kơdâu ôn tơ lăm lu pơlei kơjăp. 
JOS.10.21	Khŭl linh wih brŏk hơdai hăm Jôsuê hiôk-hian tơ lăm anih kơđông Makkêđa, ưh kơ đei bơngai bu pơ̆n wă pơma kơnê̆ kơ kon pơlei Isơrael dơ̆ng.
JOS.10.22	Jôsuê khan kơ lu sư: Pơih bĕ 'măng tơmo noh chông ba pơđăm 'nu pơtao noh năm tơ inh. 
JOS.10.23	Thoi noh lu sư chông ba pơđăm 'nu pơtao noh lĕch đơ̆ng hơgơp tơmo, noh pơtao pơlei Jêrusalem, pơtao pơlei Hêbrôn, pơtao pơlei Jarmut, pơtao pơlei Lakis păng pơtao pơlei Eglôn. 
JOS.10.24	Lu sư chông ba pơđăm 'nu pơtao ei truh tơ Jôsuê, Jôsuê krao đĭ-đăng drŏ-nglo Isơrael khan hăm yŏng pơgơ̆r linh tơblah mă năm hơdai sư: Năm juă hơko lu pơtao âu, na lu sư năm juă hloi hơko lu pơtao noh.
JOS.10.25	Jôsuê khan kơ lu sư, athei chơ̆n jơhngơ̆m nuih pran. 'Nâu boih Kră Yang wă pơm kơ đĭ-đăng bơngai ayăt kơ lu iĕm, mă lu iĕm wă blah. 
JOS.10.26	Đơ̆ng noh Jôsuê pơlôch đĭ pơtao, athei đe hơtol kâu pơđăm 'nu pơtao noh tơ kơpal 'long, hơtol pơđăm 'nu pơtao noh truh kơsơ̆.
JOS.10.27	'Bơ̆t năr wă mơ̆t, Jôsuê athei đe tơjur akâu lu pơtao lôch đơ̆ng 'long na klơ̆m lê̆ lu sư tơ lăm hơgơp tơmo mă đêl lu sư ôn noh, iŏk tơmo tih klơ̆p lê̆ 'măng, truh tơ dang ei oei đei.
JOS.10.28	Kơplah năr noh, Jôsuê đei blah iŏk pơlei Makkêđa, iŏk đao pơlôch pơtao, sư pơlôch đĭ lu bơngai lăm pơlei noh, ưh kơ đei bu oei arih, lu sư pơm kơ pơtao pơlei Makkêđa kư̆m thoi sư pơm kơ pơtao pơlei Jêrikô.
JOS.10.29	Jôsuê hăm đĭ-đăng lu linh Isơrael đơ̆ng pơlei Makkêđa năm tơblah hăm pơlei Lipna. 
JOS.10.30	Kră Yang, jao ăn pơlei Lipna păng pơtao sư lăm ti lu bơngai Isơrael; na Jôsuê iŏk đao gưm pơrăm pơlôch lu bơngai lăm pơlei noh, sư ưh kơ đei rong bu arih, sư pơm kơ pơtao pơlei Lipna kư̆m thoi sư pơm kơ pơtao pơlei Jêrikô.
JOS.10.31	Jôsuê hăm lu bơngai Isơrael năm kiơ̆ sư đơ̆ng pơlei Lipna, năm tơ pơlei Lakis, pơm anih hăm kơđông linh wă blah hăm pơlei noh. 
JOS.10.32	Kră Yang jao pơlei Lakis lăm tơpang ti bơngai Isơrael, năr mă 'bar Jôsuê đei blah iŏk, yua đao gưm pơrăm păng pơlôch lu bơngai oei lăm pơlei noh kư̆m pơm lei-lăi thoi pơlei Lipna. 
JOS.10.33	Kơplah noh, Hôram pơtao pơlei Geser, tŏk blah wă dŏng pơlei Lakis, Jôsuê blah pơrăm đĭ, dĭng mah ưh pă đei bu oei arih.
JOS.10.34	Jôsuê hăm kon pơlei Isơrael, weh đơ̆ng pơlei Lakis năm tơ pơlei Eglôn, lu sư pơm anih kơđông wă blah pơlei noh. 
JOS.10.35	Lăm năr noh mơ̆n lu sư blah iŏk pơlei, pơlôch pơrăm kon pơlei oei lăm pơlei noh hăm đao gưm, kư̆m thoi lu sư pơm kơ pơlei Lakis.
JOS.10.36	Đơ̆ng noh, Jôsuê hăm lu linh Isơrael đơ̆ng pơlei Eglôn tŏk năm tơ pơlei Hêbrôn wă năm blah pơlei noh, 
JOS.10.37	blah iŏk pơrăm pơlôch pơlei noh hăm đao gưm păng pơlôch pơtao, hăm lu pơlei jê̆ pơlôch đĭ-đăng kon pơlei kư̆m thoi pơrăm pơlei Eglôn ưh kơ đei bu gơh oei arih.
JOS.10.38	Jôsuê hăm lu linh Isơrael, weh tơ pơlei Đêbir păng kư̆m blah iŏk pơlei noh. 
JOS.10.39	Lu sư blah iŏk pơlei noh păng lu pơlei jê̆, kư̆m rôp pơtao pơlôch hăm đao gưm păng pơlôch đĭ-đăng lu bơngai oei lăm pơlei noh ưh kơ đei lê̆ bu oei arih, sư pơm kơ kon pơlei Đêbir păng pơtao lu sư, kư̆m nhen thoi sư pơm kơ pơlei Hêbrôn pơlei Lipna hăm pơtao sư.
JOS.10.40	Thoi noh Jôsuê blah iŏk đĭ pơlei đĭ tơring char, tơ gah tơring groi kông, tơring gah gơal, tơring gah groi bơmơ̆t. Tơring tơter kông krang gah hơlĕch păng lu pơtao kơ tơring noh, ưh kơ đei lê̆ bu oei arih, kiơ̆ thoi đơ̆ng nơ̆r Kră Yang 'Bok Kei-Dei Isơrael đei pơkă. 
JOS.10.41	Jôsuê blah iŏk, đơ̆ng pơlei Kađes Barnê truh tơ pơlei Gasa păng jơ̆p kơ tơring char Gôsen truh tơ pơlei Gibeôn. 
JOS.10.42	Lăm minh kơchon noh Jôsuê blah rôp lu pơtao păng blah iŏk pơlei tơring char 'nâu, yua kơ Kră Yang 'Bok Kei-Dei Isơrael, tơblah ăn kơ Isơrael.
JOS.10.43	Đơ̆ng noh Jôsuê păng đĭ-đăng linh Isơrael wih brŏk tơ Gilgal.
JOS.11.1	Kơplah Jabin, pơtao pơlei Hasor, kơtơ̆ng tơdrong noh, sư athei bơngai năm tơ Jôbap, pơtao Madon, lu pơtao pơlei Simrôn păng pơtao Aksap. 
JOS.11.2	Hăm lu pơtao oei tơ kơpal kông lăm char gah yă-nơ̆m păng oei lăm thŭng dơnă Araba gah gơal kơ đak Dơsĭ Kinêrot, tơring thŭng jơ̆ng kông gah bơmơ̆t păng tơ tơring kông groi kơjung tơ Naphot Đôr gah bơmơ̆t. 
JOS.11.3	Đei wơh dơ̆ng năm tơ kon pơlei Kanaan gah hơlĕch păng gah bơmơ̆t, tơ kon pơlei Amôrit, Hêtit, Phêrêsit păng kon pơlei Jêbus, oei kơpal kông groi; păng năm truh tơ kon pơlei Hêwit, jê̆ jơ̆ng kông Hermôn, lăm tơring Mispa. 
JOS.11.4	Lu pơtao păng đĭ-đăng lu linh sư lĕch năm hơdai hăm kon pơlei lơ dêh đei aseh păng gre aseh lơ dêh tơpă nhen thoi chuơh cheng đak dơsĭ, 
JOS.11.5	đĭ-đăng lu pơtao noh akŭm lu linh sư năm pơm anih hơdai tơ jê̆ đak dơnâu Mêrôm wă blah hăm kon pơlei Isơrael.
JOS.11.6	Mă-lei Kră Yang khan kơ Jôsuê: Ih 'nĕ kơ hli dơning trŏ kơ jơ âu, Inh gô pơjao lu sư kơ kon pơlei Isơrael pơlôch, ih gô rôp aseh koh huan jon păng soh lê̆ đĭ gre aseh lu sư. 
JOS.11.7	Thoi noh Jôsuê păng đĭ-đăng lu linh năm tơblah, blah drŭt lu sư jê̆ đak dơnâu Mêrôm. 
JOS.11.8	Kră Yang jao lu sư lăm tơpang ti bơngai Isơrael. Jôsuê păng đĭ-đăng lu linh blah drŭt lu sư truh tơ pơlei tih Siđôn, Mitrêphôt-Maim păng tơ pŭng-lŭng Mispa tơ gah hơlĕch, na pơlôch lu sư, ưh pă đei lê̆ bu oei arih. 
JOS.11.9	Jôsuê blah lu sư pơm kiơ̆ kơ nơ̆r Kră Yang đei pơkă kơ sư, koh huan jon aseh păng soh gre aseh lu sư.
JOS.11.10	Đơ̆ng noh Jôsuê wih brŏk, blah iŏk pơlei Hasor păng pơlôch pơtao lu sư hăm đao gưm, Yua kơ sơ̆ pơlei Hasor tih jing kơ̆l lăm char ei. 
JOS.11.11	Jôsuê păng lu linh sư yua đao gưm koh pơlôch đĭ lu bơngai lăm pơlei ei, pă đei bu oei arih, Jôsuê soh pơđĭ pơlei Hasor.
JOS.11.12	Jôsuê rôp đĭ lu pơtao, koh pơlôch lu sư hăm đao gưm, blah iŏk đĭ pơlei tih lăm char âu kiơ̆ thoi Môis đĭch đam Kră Yang đei tơtă. 
JOS.11.13	Mă-lei lu bơngai Isơrael, ưh kơ soh ôh pơlei oei tơ kơpal groi, Jôsuê đei soh pơlei Hasor đĕch. 
JOS.11.14	Kon pơlei Isơrael iŏk kơdih lu tơmam păng sem dơrong mă lu sư đei blah iŏk đơ̆ng lăm pơlei noh, pơlôch pơrăm đĭ lu bơngai hăm đao gưm, pă đei lê̆ minh sem dơrong oei kiơ arih. 
JOS.11.15	Kiơ̆ thoi Kră Yang tơtă ăn kơ Môis đĭch đam sư, Môis kư̆m tơtă ăn kơ Jôsuê păng Jôsuê pơm kiơ̆ ưh kơ đei glăi minh tơdrong kiơ, pơm kiơ̆ rim tơdrong Kră Yang tơtă kơ Môis,
JOS.11.16	Thoi noh Jôsuê blah iŏk đĭ tơring, char âu, mă tơring gah kông groi, mă tơring gah gơal, mă tơring Gôsen, mă tơring kông groi gah bơmơ̆t. Lăm teh thŭng dơnă, mă tơring thŭng dơnă Araba tơring kông char Isơrael hăm teh thŭng jơ̆ng kông. 
JOS.11.17	Đơ̆ng kông Halak lĕch tơklă pơlei Sêir truh tơ pơlei Baal Gat lăm pŭng-lŭng Liban, tơ jơ̆ng kông Hermôn sư rôp pơđĭ lu pơtao char noh păng pơlôch đĭ lu sư. 
JOS.11.18	Jôsuê blah lu pơtao âu đunh tơpă. 
JOS.11.19	'Nguaih kơ lu bơngai Hêwit oei tơ lăm pơlei Gibeôn đĕch, ưh kơ đei kon pơlei ayơ wă pơgơ̆p hơdai hăm kon pơlei Isơrael, kon pơlei Isơrael yua tơdrong tơblah 'mơ̆i na gơh rôp lu sư. 
JOS.11.20	Yua kơ Kră Yang ăn lăm jơhngơ̆m lu pơtao arăng kơ̆l 'maih wă tơblah hăm lu bơngai Isơrael, wă kơ lu sư jing hiong răm đĭ, ưh pă đei bu mơnat, kiơ̆ thoi Kră Yang đei tơtă pơkă boih kơ Môis.
JOS.11.21	Kơplah noh Jôsuê năm blah kon pơlei Anakim, oei tơ kơpal groi kông, tơ pơlei Hêbrôn, Đêbir, Anap, đơ̆ng jơ̆p kơpal kông groi Juđa, hăm kông groi Isơrael, Jôsuê blah pơlôch pơrăm lu sư, hăm lu pơlei tih lu sư hloi. 
JOS.11.22	Ưh pă đei minh 'nu bu bơngai Anakim oei hơdai lăm char lu bơngai Isơrael; oei đei đăi arih lăp lu bơngai lăm pơlei Gasa, pơlei Gat păng lăm pơlei Asdôt. 
JOS.11.23	Jôsuê blah iŏk đĭ-đăng tơring char 'nâu, kiơ̆ tôm tơdrong thoi Kră Yang khan pơkă kơ Môis păng Jôsuê asong ăn teh kơ lu bơngai Isơrael jang sa mir 'ba păng klah asong kiơ̆ rim kơ khŭl adrĕch adrung lu sư.
JOS.11.23	Kơplah noh tơring char 'nao đei rơngei hiôk-hian pă đei tơdrong tơblah dơ̆ng.
JOS.12.1	Âu lu anăn pơtao kơ dêh char, mă Isơrael đei blah iŏk dêh char teh đak lu sư gah to kơ đak Krong Jôrđăn, đơ̆ng glung Arnôn, truh tơ kông Hermôn đĭ kơ thŭng dơnă gah hơlĕch Araba. 
JOS.12.2	Sihôn pơtao đe Amôrit, oei tơ pơlei Hesbôn, sư pơgơ̆r wei-lăng đơ̆ng pơlei Arôe, pơlei cheng thong đak glung Arnôn, đơ̆ng minh puăt kơ thong glung, truh tơ thong glung Jabôk, tôch kơ hơdral char bơngai pơlei Ammôn, minh pah char Gileat. 
JOS.12.3	Sư kư̆m pơgơ̆r wei-lăng đĭ tơ lăm thŭng truh tơ đak dơsĭ Kinêrot gah hơlĕch thŭng đak Dơsĭ 'Boh, tơ gah hơlĕch kơ Bêt Jêsamôt, sư kư̆m wei-lăng truh lăm thŭng gah gơal jê̆ jơ̆ng kông Pisga, 
JOS.12.4	Ok pơtao Basan, minh 'nu bơngai oei arih hlot lăm kon pơlei Rêphaim oei tơ Astarôt păng Êdrei. 
JOS.12.5	Sư pơgơ̆r wei-lăng đơ̆ng Kông Hermôn, gah tơring Salêka păng truh tơ char Basan, tôch truh tơ jih hơdral kon pơlei Gêsur, kon pơlei Makathit, minh puăt char Gileat, hơdral char Hesbôn pơtao Sihôn pơgơ̆r
JOS.12.6	Môis đĭch đam Kră Yang păng kon pơlei Isơrael blah iŏk đơ̆ng lu sư, Môis đĭch đam Kră Yang klah asong teh ăn kơ lu adrĕch Rubên, Gat, minh puăt kơ adrĕch Manase, choh jang sa mir 'ba.
JOS.12.7	'Nâu anăn lu pơtao mă lăm lu dêh char Jôsuê hăm kon pơlei Isơrael đei blah iŏk gah bơmơ̆t kơ đak Krong Jôrđăn, đơ̆ng Baal Gat lăm thŭng Liban truh tơ Kông Halak tŏk tơ kơpơ̆ng tơklă gah Sêir, Jôsuê asong ăn kơ rim adrĕch Isơrael teh bơ̆jang sa mir 'ba kiơ̆ kơ adrĕch sư. 
JOS.12.8	Gah groi kông, gah thŭng dơnă, jơ̆ng kông gah gơal, gah Araba, gah tơring kơpal kông, gah tơmăn bri păng gah gơal, noh wă khan tơring kon pơlei Hêtit, kon pơlei Amôrit kon pơlei Kanaan, kon pơlei Phêrêsit, kon pơlei Hêwit păng kon pơlei Jêbus.
JOS.12.9	Pơtao Jêrikô,
JOS.12.9	pơtao Ahi oei jê̆ Bethel.
JOS.12.10	Pơtao Jêrusalem,
JOS.12.10	pơtao Hêbrôn.
JOS.12.11	Pơtao Jarmut,
JOS.12.11	pơtao Lakis.
JOS.12.12	Pơtao Eglôn,
JOS.12.12	pơtao Geser.
JOS.12.13	Pơtao Đêbir,
JOS.12.13	pơtao Geđer.
JOS.12.14	Pơtao Horma,
JOS.12.14	pơtao Arat.
JOS.12.15	Pơtao Lipna,
JOS.12.15	pơtao Ađulam.
JOS.12.16	Pơtao Makkêđa,
JOS.12.16	pơtao Bethel.
JOS.12.17	Pơtao Tapua,
JOS.12.17	pơtao Hêpher.
JOS.12.18	Pơtao Aphek,
JOS.12.18	pơtao Lasarôn.
JOS.12.19	Pơtao Mađôn,
JOS.12.19	pơtao Hasor.
JOS.12.20	Pơtao Simrôm Mêrôn,
JOS.12.20	pơtao Aksap.
JOS.12.21	Pơtao Tanak,
JOS.12.21	pơtao Mêgiđô.
JOS.12.22	Pơtao Kêđes,
JOS.12.22	pơtao Jôknêam,
JOS.12.22	oei tơ kông Karmel.
JOS.12.23	Pơtao Đôr oei tơ tơring kông groi kơjung Đôr,
JOS.12.23	pơtao Gôim oei tơ Gilgal.
JOS.12.24	Păng pơtao Tirsa.
JOS.12.24	Đĭ-đăng đei pêng-jĭt mônh 'nu pơtao.
JOS.13.1	Jôsuê kră boih, arih sot lơ sơnăm Kră Yang khan kơ sư: Ih kră boih, oei đei lơ dêh char ưh tam mă blah iŏk. 
JOS.13.2	'Nâu char tam mă blah iŏk: Đĭ-đăng tơring char bơngai Philistin păng teh đak kon pơlei Gêsur, 
JOS.13.3	Đơ̆ng đak Krong Sihôr gah hơlĕch kơ char Êyiptơ, truh tơ teh đak Ekrôn gah yă-nơ̆m, noh krao char bơngai Kanaan; đei pơđăm 'nu pơtao char Philistin pơgơ̆r tơ Gasa, Asdôt, Askalon, Gat păng Ekrôn păng pơtao kon pơlei Awim; 
JOS.13.4	Tơ gah gơal, đĭ-đăng kơ char bơngai Kanaan, đơ̆ng Ara, noh lăm kon pơlei Siđôn, noh tơring Aphek, truh tơ teh đak kon pơlei Amôrit; 
JOS.13.5	Char Gêbilit păng đĭ char Liban tơ gah măt 'năr lĕch, đơ̆ng Baal Gat ala kơ jơ̆ng kông Hermôn, truh Hamat, 
JOS.13.6	oei đei kon pơlei oei tơ char tơring kơpal kông, đơ̆ng Liban truh tơ Misrêpôtmaim, noh lu kon pơlei Siđôn. Inh gô puh tơweh lu sư, đơ̆ng anăp măt lu bơngai Isơrael. Ăn teh noh kơ Isơrael jang sa, kiơ̆ thoi inh đei tơtă boih kơ ih. 
JOS.13.7	Păng klah asong bĕ char âu kơ tơsĭn tŏ adrĕch, minh puăt lê̆ kơ adrĕch Manase.
JOS.13.8	Lu adrĕch Rubên, Gat păng minh puăt lăm adrĕch adrung Manase, đei iŏk boih teh đơ̆ng Môis đĭch đam Kră Yang đei asong ăn kơ lu sư, wă jang sa gah hơlĕch kơ đak Krong Jôrđăn.
JOS.13.9	Teh đak să iŏk đơ̆ng char Arôe, tơ'bưh 'bơ̆t jih thong Arnôn păng pơlei oei tŏk-bŏk pŭng-lŭng noh păng đĭ kơpal groi kông đơ̆ng Mêđêba truh tơ Đibôn; 
JOS.13.10	păng đĭ kơ pơlei tih Sihôn, pơtao đe Amôrit, đei pơgơ̆r tơ pơlei Hesbôn, truh tôch hơdral kon pơlei bơngai Ammôn; 
JOS.13.11	teh đak noh đĭ đơ̆ng dêh Char Gileat, dêh char kon pơlei Gêsur păng kon pơlei Makatit, đĭ kơ kông Hermôn păng đĭ-đăng kơ char Basan truh tơ Salêka, 
JOS.13.12	đĭ kơ teh đak Ok, pơtao char Basan, sư pơgơ̆r tơ Astarôt păng Êdrei, oei pă minh 'nu sư oei arih lăm kon pơlei Rêphaim, Môis đei blah iŏk đĭ boih lu sư păng iŏk đĭ teh đak lu sư. 
JOS.13.13	Mă-lei kon pơlei Isơrael ưh kơ pơpuh ôh kon pơlei Gêsur păng kon pơlei Makatit, thoi noh lu sư oei hơdai bơngai Isơrael truh tơ dang ei.
JOS.13.14	Mă-lei Môis ưh kơ đei asong ăn teh jang sa kơ lu adrĕch adrung bơngai Lêwi ôh: Yua kơ lu tơmam soi 'buh hăm ŭnh pơyơ̆r ăn kơ Kră Yang 'Bok Kei-Dei Isơrael, noh jing tơdrong jang sa lu sư, đơ̆ng Kră Yang pơkă khan kơ lu sư.
JOS.13.15	Môis ăn boih kơ adrĕch adrung Rubên kiơ̆ kơ adrĕch adrung lu sư.
JOS.13.16	Teh mă adrĕch Rubên iŏk đơ̆ng Arôe truh tơ thong Arnôn, iŏk đơ̆ng pơlei lăm thŭng noh dĭng truh tơ char groi kông hlôi kơ Mêđêba; 
JOS.13.17	truh tơ pơlei Hesbôn păng đĭ-đăng lu pơlei oei tơ lăm char kông groi Đibôn, Bamôt Baal, Bêt Baal Mêôn. 
JOS.13.18	Jahas, Kêđêmôt, Nêphat, 
JOS.13.19	Kêriataim, Sipma, Sêrêt Sahar oei tơ kơpal kông lăm thŭng. 
JOS.13.20	Bêt Pêôr pơlei oei tơ jơ̆ng kông Pisga, Bêt Jêsamôt, 
JOS.13.21	đĭ-đăng lu pơlei char teh kơpal kông groi đĭ pơlei tih Sihôn, pơtao Amôrit, bơngai mă đei pơgơ̆r tơ Hesbôn, Môis blah iŏk boih pơtao 'nâu, hăm lu kră pơgơ̆r pơlei char Miđian, noh Êwi, Rêkem, Sur, Hur păng Rêba, lu kon pơtao char Sihôn, bơngai mă oei lăm char noh. 
JOS.13.22	'Nguaih kơ lu bơngai lôch lăm anih tơblah bơih kon pơlei Isơrael iŏk đao gưm pơlôch Balaam kon drŏ-nglo Bêôr 'bok pơjâu tơwir. 
JOS.13.23	Đak Krong Jôrđăn jing hơdral teh lu bơngai Rubên noh boih teh jang lu sư, kiơ̆ kơ adrĕch lu sư pơlei tih, pơlei iĕ jê̆ lu sư.
JOS.13.24	Môis đei asong kơ adrĕch Gat, kiơ̆ kơ adrĕch adrung lu sư.
JOS.13.25	Teh lu adrĕch Jaser, đĭ-đăng pơlei char Gileat păng minh puăt char kon pơlei Ammôn, truh tơ pơlei Arôe jê̆ pơlei Rapba; 
JOS.13.26	păng đơ̆ng Hesbôn truh tơ Ramat Mispa, hăm Bêtônim, iŏk đơ̆ng pơlei Mahanaim truh tơ teh đak Đêbir, 
JOS.13.27	păng tơ lăm thŭng Bêt Haram, Bêt Nimra, Sukôt păng Saphôn noh jing teh oei lê̆ lăm char Sihôn, pơtao Hesbôn gah hơlĕch kơ đak Krong Jôrđăn să truh tơ tôch đak Dơsĭ Kinêret. 
JOS.13.28	Noh boih teh lu bơngai Gat jang sa, kiơ̆ kơ adrĕch adrung lu sư, hăm pơlei tih pơlei iĕ lu sư.
JOS.13.29	Môis đei klah asong ăn minh puăt kơ adrĕch Manase, (wă khan mă minh puăt kơ adrĕch Manase kiơ̆ kơ adrĕch adrung lu sư). 
JOS.13.30	Teh đak lu sư iŏk đơ̆ng Mahanaim, truh tơ tơring Basan đĭ char Ok pơtao Basan păng đĭ lu pơlei iĕ Jair lăm tơring Basan đei tơdrâu-jĭt tŏ pơlei tih. 
JOS.13.31	Minh puăt char Gileat, pơlei Astarôt, pơlei Êdrei, ('bar tŏ pơlei noh lăm char Ok lăm tơring Basan), pơlei âu đei asong ăn kơ kon sâu Makir, kon drŏ-nglo Manase, wă khan minh puăt lu kon drŏ-nglo Makir kiơ̆ kơ adrĕch adrung lu sư. 
JOS.13.32	Noh jing teh jang mă Môis asong ăn teh lăm thŭng dơnă Môap, gah tơklă kơ đak Krong Jôrđăn, pah hơlĕch pơlei Jêrikô. 
JOS.13.33	Mă-lei Môis ưh kơ đei asong ăn teh jang kơ lu adrĕch Lêwi, yua kơ Kră Yang 'Bok Kei-Dei Isơrael boih jing teh lu sư jang sa kiơ̆ thoi Kră Yang đei pơkă hăm lu sư.
JOS.14.1	Âu boih teh lê̆ kơ kon pơlei Isơrael jang sa lăm dêh char Kanaan, kiơ̆ thoi 'bok soi Êlêasar, Jôsuê kon drŏ-nglo Nun hăm lu kơdră lu adrĕch kon pơlei Isơrael đei asong kơ lu sư. 
JOS.14.2	Đe hlang iŏk klah asong kơ tơsĭn adrĕch minh puăt, kiơ̆ kơ Kră Yang mă Môis đei khan pơkă. 
JOS.14.3	Yua kơ Môis đei asong ăn boih teh jang sa kơ 'bar adrĕch, minh puăt tơ hơlĕch gah kơ đak Krong Jôrđăn, mă-lei sư ưh kơ đei klah asong ăn ôh teh jang sa kơ adrĕch bơngai Lêwi. 
JOS.14.4	Adrĕch adrung Jôsep klah asong kơ 'bar, adrĕch Manase păng Êphraim, lu sư ưh kơ đei asong ôh teh wă jang sa kơ lu adrĕch bơngai Lêwi, mă-lei ăn kơ lu sư teh pơm hnam, pơm pơlei oei păng lu teh tơmăn 'nhĕt jih pơlei wă kơ rong lu sem dơrong lu sư. 
JOS.14.5	Kon pơlei Isơrael pơm kiơ̆ kơ Kră Yang hlôi khan pơkă kơ Môis na klah asong teh, chĕng asong dêh char.
JOS.14.6	Kon sâu Juđa năm tơ Jôsuê tơ Gilgal păng Kalep kon drŏ-nglo Jêphunê, kon pơlei Kênisit khan: Ih băt tơdrong mă Kră Yang khan kơ Môis bơngai Kră Yang 'Bok Kei-Dei tơ char Kades Barnêa tơdrong ih hăm inh. 
JOS.14.7	Kơplah Môis đĭch đam Kră Yang wơh inh năm đơ̆ng char Kades Barnêa athei inh năm chă chop lăng char, inh hlôi puăn-jĭt sơnăm, inh roi kơ sư tơpă kiơ̆ thoi jơhngơ̆m inh. 
JOS.14.8	Mă-lei lu 'nhŏng oh tŏk năm kiơ̆ hơdai inh pơm kơ jơhngơ̆m kon pơlei hli jing rơdu, lei ră inh kiơ̆ boih Kră Yang 'Bok Kei-Dei inh đĭ jơhngơ̆m. 
JOS.14.9	Lăm năr ei Môis đei pơkăm pơkă khan: Tơpă teh mă ih đêl ih juă noh jing teh ih hăm kon sâu ih jang sa ling-lang, yua kơ ih chu kiơ̆ Kră Yang 'Bok Kei-Dei inh đĭ jơhngơ̆m. 
JOS.14.10	Lăm puăn-jĭt sơnăm kơ 'nâu, đơ̆ng Kră Yang khan kơ Môis nơ̆r 'nâu kơplah Isơrael oei năm lăm char glă sơ̆, Kră Yang mă wei-lăng tơdrong arih inh truh tơ dang ei, na 'nâu inh đĭ đei tơhngam-jĭt pơđăm sơnăm boih. 
JOS.14.11	Inh kư̆m oei đei jơhngơ̆m pran thoi kơplah Môis wơh inh năm sơ̆, inh oei đei jơhngơ̆m pran năm tơblah, thoi kơplah noh sơ̆, 
JOS.14.12	Hrei âu ăn bĕ kơ inh teh kông groi âu, mă Kră Yang pơkă boih wă ăn kơ inh lăm năr noh sơ̆, ih kư̆m kơtơ̆ng băt boih năr noh sơ̆ đei kon pơlei Anakim oei tơ noh păng đei pơlei tih să kơjăp, mă-lei đei Kră Yang tơgŭm inh, na inh gô pơpuh lu sư, kiơ̆ thoi Kră Yang khan boih.
JOS.14.13	Jôsuê hơpơi ăn hloi pŭn hiôk kơ Kalep, kon drŏ-nglo Jêphunê ăn teh Hêbrôn kơ Kalep, jang sa. 
JOS.14.14	Thoi noh na Hêbrôn jing teh ăn kơ Kalep jang sa kon drŏ-nglo Jêphunê, đơ̆ng bơngai Kênisit ăn kơ Kalep jang sa mă truh dang ei, yua kơ sư chu păng pơm kiơ̆ Kră Yang 'Bok Kei-Dei Isơrael đĭ jơhngơ̆m. 
JOS.14.15	Sơ̆ Hêbrôn đe krao Kiriat Arba, Arba bơngai nuih pran tih kơjung lăm kon pơlei Anakim.
JOS.14.15	Đơ̆ng noh, char đei hiôk-hian ưh pă đei tơdrong tơblah dơ̆ng.
JOS.15.1	Teh hlang lăng trŏ kơ adrĕch Juđa, kiơ̆ kơ adrĕch adrung lu sư, să truh tơ char Eđôm lăm char glă Yin tôch tơ gah gơal. 
JOS.15.2	Hơdral gah gơal iŏk đơ̆ng rong đak dơsĭ tơ gah gơal tôch kơ Dơsĭ 'Boh. 
JOS.15.3	Hlôi tơ gah gơal kơ kuĕl Hơguăt tơpăt rok char glă Yin, tŏk dăr tơ gah gơal kơ Kades Barnêa, brih kơ Hêsrôn, tơklă Ađar, dăr truh tơklă Karka, 
JOS.15.4	Rok kiơ̆ Asmôn, jur truh đak glung Êyiptơ, lĕch tôch tơ jih đak dơsĭ. 'Nâu jing hơdral gah gơal. 
JOS.15.5	Hơdral gah hơlĕch noh đơ̆ng đak Dơsĭ 'Boh truh tơ tu đak Krong Jôrđăn. Hơdral gah yă-nơ̆m, đơ̆ng jih đak dơsĭ truh tơ tu đak Krong Jôrđăn, 
JOS.15.6	tŏk tơ Bêt Hôgla, tơ gah yă-nơ̆m pơlei Bêt Araba, truh tơ Tơmo Bôhan, (anăn kon drŏ-nglo Rubên), 
JOS.15.7	đơ̆ng âu hơdral tŏk tơ Đêbir, đơ̆ng thŭng Akôr năm tơpăt tơ gah yă-nơ̆m dăr tơklă Gilgal, tơklă kuĕl Ađumim gah gơal kơ thŭng rok cheng tu đak Ên Sêmes păng tơtil tu đak Ên Rôgel. 
JOS.15.8	Đơ̆ng noh rok tŏk tơ thŭng Ben Hinôm, tơtil gah gơal kơ pơlei bơngai Jêbus noh Jêrusalem đơ̆ng noh tŏk rok truh kơpal kông jê̆ thŭng Hinôm gah bơmơ̆t, gah yă-nơ̆m tôch tơ thŭng Rêphaim. 
JOS.15.9	Hơdral 'nâu đơ̆ng luĕl kông truh tơ đak glung Neptôa tơtil lu pơlei kơpal kông Êphrôn, jur tơ Baala, noh Kiriat Jêrim. 
JOS.15.10	Hơdral đơ̆ng Baala dăr tơ gah bơmơ̆t truh tơ Kông Sêir, 'moi rok gah yă-nơ̆m kơ Kông Jêarim, noh Kêsalôn; pơtrơp jur rok tơpăt truh tơ Bêt Sêmes hlôi kơ Thimna. 
JOS.15.11	Hơdral sư kiơ̆ rok tơter kông gah yă-nơ̆m kơ Ekrôn, rok dăr truh tơ gah Sikêrôn, 'moi rok Kông Baala, truh tơ Japnêl, tôch tơ đak dơsĭ. 
JOS.15.12	Hơdral gah bơmơ̆t, noh rok tơter đak Dơsĭ Tih, noh boih hơdral tăp dăr puăn pah lu bơngai Juđa, kiơ̆ kơ adrĕch adrung lu sư.
JOS.15.13	Jôsuê ăn kơ Kalep, kon drŏ-nglo Jêphunê, minh pah teh đơ̆ng lăm lu bơngai Juđa, kiơ̆ thoi Kră Yang khan kơ Jôsuê; Kiriat Arba. Arba noh 'bă kơ Anak, noh đe krao pơlei Hêbrôn. 
JOS.15.14	Đơ̆ng pơlei Hêbrôn Kalep puh tơweh pêng adrĕch Anak noh adrĕch Sêsai, Ahiman păng Thalmai noh adrĕch adrung Anak ngăl. 
JOS.15.15	Đơ̆ng noh lu sư năm blah kon pơlei tih Đêbir, noh sơ̆ đe anăn pơlei Kiriat Sêpher. 
JOS.15.16	Kalep khan: Inh gô ăn kon drŏ-kăn inh Aksa, pơm akăn bơngai bu kĕ blah iŏk đei pơlei Kiriat Sêpher. 
JOS.15.17	Ôtniêl, kon drŏ-nglo Kêna oh Kalep đei blah iŏk pơlei noh; na Kalep ăn hloi Aksa kon drŏ-kăn sư pơm akăn Ôtniêl.
JOS.15.18	Aksa oei tơ hnam Ôtniêl, sư athei klo sư apinh 'bă sư mir chŭn, Aksa 'nao jur đơ̆ng aseh sư, Kalep jet, kon wă kơ kiơ?
JOS.15.19	Aksa tơl, apinh 'bă ăn tơmam pŭn hiôk kơ kon, yua kơ 'bă ăn boih kơ kon teh oei lăm tơring glă gah gơal, na apinh ăn hloi kơ kon teh đei tu đak na Kalep ăn kơ kon sư 'bar 'bôt tu đak tơ gah kơpơ̆ng hăm tơ gah ala.
JOS.15.20	Noh jing teh adrĕch Juđa jang sa, kiơ̆ kơ adrĕch adrung lu sư.
JOS.15.21	Đĭ-đăng lu pơlei adrĕch Juđa lăm tơring gah gơal, gah bơmơ̆t kơ char Eđôm đei: Pơlei Kapsêel, Êder, Jagur, 
JOS.15.22	Kina, Đimôna, Ađađa, 
JOS.15.23	Kêđes, Hasor, Itnan, 
JOS.15.24	Sip, Têlem, Bêalôt, 
JOS.15.25	Hasor Hađatha, Kêriôt, Hêsrôn, noh đe kư̆m krao pơlei Hasor, 
JOS.15.26	Amam, Sêma, Molađa, 
JOS.15.27	Hasar Gađa, Hêsmôn, Bêt Pêlêt, 
JOS.15.28	Hasar Sual, Bêrsêba, Bisôtia, 
JOS.15.29	Baala, Im, Esem, 
JOS.15.30	Êltôlat, Kêsil, Horma, 
JOS.15.31	Siklak, Matmana, Sansana, 
JOS.15.32	Lêbaôt, Silhim, Ain, hăm Rimôn; đĭ-đăng đei 'bar-jĭt tơsĭn tŏ pơlei tih hăm pơlei iĕ lu sư.
JOS.15.33	Lăm tơring groi gah bơmơ̆t: Đei pơlei Êstaôl, Sôra, Asna, 
JOS.15.34	Sanôa, Ên Ganim, Thapua, Ênam, 
JOS.15.35	Jarmut, Ađulam, Sôkô, Asêka, 
JOS.15.36	Saraim, Ađitaim, Gêđêra, dah Gêđêrôtaim: Đĭ-đăng mơjĭt-puăn tŏ pơlei tih hăm lu pơlei iĕ lu sư. 
JOS.15.37	Đei pơlei Sênan, Hađasa, Mikđal Gat, 
JOS.15.38	Đilin, Mispa, Jôkthêel, 
JOS.15.39	Lakis, Boskat, Eglôn, 
JOS.15.40	Kapbôn, Lahmas, Kitlis, 
JOS.15.41	Gêđêrôt, Bêt Dagôn, Nama păng Makkêđa; đĭ-đăng mơjĭt-tơdrâu tŏ pơlei tih hăm lu pơlei iĕ lu sư. 
JOS.15.42	Pơlei Lipna, Ether Asan, 
JOS.15.43	Ipta, Asna, Nêsip, 
JOS.15.44	Keila, Aksip păng Marêsa; đĭ-đăng tơsĭn tŏ pơlei tih hăm lu pơlei iĕ lu sư. 
JOS.15.45	Ekrôn pơlei tih hăm lu pơlei tih iĕ lu sư. 
JOS.15.46	Gah bơmơ̆t kơ pơlei Ekrôn đĭ-đăng pơlei lăm tơring Asdôt hăm lu pơlei iĕ lu sư. 
JOS.15.47	Pơlei Asdôt hăm lu pơlei tih iĕ sư, pơlei Gasa hăm lu pơlei iĕ lu sư truh tơ glung Êyiptơ păng truh tôch tơ jih đak Dơsĭ Tih.
JOS.15.48	Lăm tơring groi kông: Đei pơlei Samir, Jatir, Sôkô, 
JOS.15.49	Đana, Kiriat Sana, noh đe anăn pơlei Đêbir, 
JOS.15.50	Anap, Êthêmo, Anim, 
JOS.15.51	Gôsen, Hôlôn, Gilô: Đĭ-đăng mơjĭt-mônh tŏ pơlei tih hăm lu pơlei iĕ lu sư. 
JOS.15.52	Arap, Đuma, Êsan, 
JOS.15.53	Janim, Bêt Tapua, Aphêka, 
JOS.15.54	Humta, Kiriat Arba, noh đe anăn Hêbrôn păng Siôr: Đĭ-đăng tơsĭn tŏ pơlei hăm pơlei iĕ lu sư. 
JOS.15.55	Maôn, Karmel, Sip, Juta, 
JOS.15.56	Jesreel, Jôkđem, Sanôa, 
JOS.15.57	Kain, Gibêah păng Thimna; đĭ-đăng mơjĭt tŏ pơlei tih hăm pơlei iĕ lu sư. 
JOS.15.58	Halhul, Bêt Sur, Gêđôr, 
JOS.15.59	Maarat, Bêt Anot păng Êntêkôn: Đĭ-đăng đei tơdrâu tŏ pơlei tih hăm lu pơlei iĕ lu sư. 
JOS.15.60	Kariat Baal wă khan Kiriat Jearim păng Rapba; đĭ-đăng 'bar tŏ pơlei tih hăm pơlei iĕ lu sư.
JOS.15.61	Lăm char glă: Bêt Araba, Miđin, Secaca, 
JOS.15.62	Nipsan, noh krao pơlei 'Boh păng Êngêđi, đĭ-đăng đei tơdrâu tŏ pơlei tih hăm pơlei iĕ lu sư.
JOS.15.63	Mă-lei lu bơngai Juđa, ưh kơ gơh pơpuh lu kon pơlei Jêbus mă oei tơ Jêrusalem, kon pơlei Jêbus, oei hơdai hăm bơngai Juđa tơ Jêrusalem truh tơ dang ei.
JOS.16.1	Teh asong kơ kon sâu Jôsep iŏk đơ̆ng đak Krong Jôrđăn jê̆ pơlei Jêrikô, iŏk đơ̆ng gah hơlĕch kơ glung đak pơlei Jêrikô 'moi rok tơ lăm thŭng dơnă tŏk truh tơ kơpal kông Bethel. 
JOS.16.2	Hơdral iŏk đơ̆ng Bethel noh Lus rok truh hlôi kơ kon pơlei Arkit păng Atarôt; 
JOS.16.3	Jur tơ gah bơmơ̆t truh tơ pơlei Japhlet truh tơ char Bêt Hôrôn gah ala truh tơ char Geser, tôch tơ jih đak dơsĭ.
JOS.16.4	Lu kon sâu Jôsep, adrĕch Manase păng Êphraim iŏk teh jang sa lu sư tơ noh.
JOS.16.5	Âu jing char adrĕch Êphraim, kiơ̆ kơ adrĕch adrung lu sư: Hơdral teh lu sư jang sa tơ gah hơlĕch noh, iŏk đơ̆ng pơlei Atarôt Ađar truh tơ pơlei Bêt Hôrôn, 
JOS.16.6	iŏk đơ̆ng noh truh tơ đak dơsĭ gah yă-nơ̆m kơ pơlei Mikmêtat; gah hơlĕch weh dăr tơklă tơ Thanat Silô rok hloh kơ tơ Janôa tơ gah hơlĕch. 
JOS.16.7	Iŏk đơ̆ng Janôa hơdral jur truh tơklă pơlei Atarôt păng Nara, tơ'bưh kơ pơlei Jêrikô tôch đak Krong Jôrđăn. 
JOS.16.8	Đơ̆ng pơlei Tapua hơdral rok gah bơmơ̆t kơ thong đak Kana Rawen, tôch tơ jih đak dơsĭ noh boih bri seh teh jang sa kơ lu adrĕch Êphraim, kiơ̆ kơ adrĕch adrung lu sư. 
JOS.16.9	Kon sâu Êphraim kư̆m đei teh jang sa mir 'ba pơlei tih iĕ kơdih tŏk-bŏk lăm teh lu adrĕch Manase.
JOS.16.10	Mă-lei lu sư ưh kơ pơpuh tơweh lu kon pơlei Kanaan mă oei tơ Geser, na lu kon pơlei Kanaan oei hơdai hăm adrĕch Êphraim, mă truh dang ei, mă-lei pơgŏ athei jang trăp gleh.
JOS.17.1	'Nâu teh asong ăn kơ adrĕch Manase, sư jing kon kơdră Jôsep, teh kơ Makir, kon kơdră Manase păng Makir 'bă kơ Gileat, yua kơ lu sư jing linh tơblah nuih, noh na sư gơh đei char Gileat păng Basan. 
JOS.17.2	Đe kư̆m đei klah asong adrĕch Manase, kiơ̆ kơ adrĕch adrung lu sư; lu kon sâu Abiêse, kon sâu Hêlek, kon sâu Asriel, kon sâu Sichem, kon sâu Hêpher, kon sâu Sêmiđa. Noh kon drŏ-nglo Manase, Sâu Jôsep, kiơ̆ kơ adrĕch adrung lu sư.
JOS.17.3	Gah Sêlôpêhat, kon drŏ-nglo Hêpher, sâu Gileat sâu i Makir, sâu ach Manase, ưh kơ đei kon drŏ-nglo, đei kon drŏ-kăn đĕch, 'nâu anăn lu sư Mahla, Nôa, Hogla, Milka păng Tirsa. 
JOS.17.4	Lu kon drŏ-kăn âu dơ̆ng 'bơ̆t anăp 'bok soi Êlêasar, 'bơ̆t anăp Jôsuê, kon drŏ-nglo Nun păng 'bơ̆t anăp lu kră pơgơ̆r pơlei, na khan: Kră Yang khan kơ Môis asong ăn kơ lu nhôn đei teh jang sa lăm lu 'nhŏng oh lu nhôn. Jôsuê chu kiơ̆ nơ̆r Kră Yang pơkă sư asong ăn teh jang sa kơ lu sư hơdai lăm lu 'nhŏng oh lu sư. 
JOS.17.5	Thoi noh adrĕch Manase đei mơjĭt tŏ tơring dơ̆ng, 'nguaih kơ char Gileat păng char Basan tơ gah hơlĕch kơ đak Krong Jôrđăn; 
JOS.17.6	Yua kơ lu kon drŏ-kăn Manase kư̆m đei teh jang sa, iŏk hơdai lăm lu kon drŏ-nglo sư, char Gileat noh char asong ăn kơ lu kon drŏ-nglo Manase nai dơ̆ng. 
JOS.17.7	Teh jang sa lu adrĕch Manase iŏk đơ̆ng teh đak Aser truh tơ Mitmêtat gah hơlĕch kơ pơlei Sichem, đơ̆ng noh hơdral sư rok thŭng truh tơ lu kon pơlei oei 'bơ̆t pơlei Ên Tapua. 
JOS.17.8	Char Tapua noh asong kơ lu adrĕch Manase; mă-lei pơlei Tapua noh tôch kơ hơdral hăm lu kon drŏ-nglo Êphraim. 
JOS.17.9	Đơ̆ng noh hơdral lu sư rok iŏk đơ̆ng gơal kơ Chơkơi đak Kana Rawen; lu pơlei tih noh gah lu bơngai Êphraim oei tŏk-bŏk lăm pơlei tih Manase; mă-lei hơdral Manase rok tơ yă-nơ̆m kơ chơkơi đak păng tôch tơ đak dơsĭ. 
JOS.17.10	Teh gah gơal kơ lu adrĕch Êphraim, gah yă-nơ̆m adrĕch Manase, na tơ'bưh kơ đak dơsĭ noh hơdral; hăm Aser tơ gah yă-nơ̆m păng adrĕch Isakar gah hơlĕch. 
JOS.17.11	Teh gah Isakar păng Aser kư̆m đei adrĕch Manase oei thoi pơlei Bêt Sêan. Pơlei Iblêam păng lu kon pơlei Đôr, kon pơlei Êndôr, kon pơlei Tanak, păng kon pơlei Mêgiđô, tơring mă pêng noh pơlei Naphot kiơ̆ kơ jô̆.
JOS.17.12	Mă-lei lu kon sâu Manase ưh kơ kĕ pơpuh tơweh ôh lu pơlei ei, yua kơ kon pơlei Kanaan oei lăm char noh. 
JOS.17.13	Mă-lei mưh kon pơlei Isơrael rai pran kơtang lu sư rôp lu kon pơlei Kanaan pơm đĭch, lei na ưh kơ kĕ pơpuh tơweh lu sư đĭ.
JOS.17.14	Lu kon sâu Jôsep khan kơ Jôsuê: “Lu nhôn jing kon pơlei kơdrâ̆m lơ, yua kơ kiơ ih asong lu nhôn teh jang sa lăp minh đĕch, minh dơnih teh jang sa? Yua kơ Kră Yang ăn pŭn hiôk lơ kơ lu nhôn.” 
JOS.17.15	Jôsuê tơl lu sư: “Tơdah kon pơlei lu iĕm lơ kơdrâ̆m lei lu iĕm năm muih jang tơ bri kơdrơ̆ng tơ kông to, tơ anih noh iĕm choh iŏk jang sa lăm teh char bơngai Phêrêsit păng lu kon pơlei Raphait. Yua kơ tơring kơpal kông Êphraim iĕ hrăt-hrot kơ iĕm.”
JOS.17.16	Lu kon sâu Jôsep tơl khan: Tơ kông ưh kơmah kơ lu nhôn ôh; bĕ tơ lăm thŭng dơnă, đĭ-đăng kon pơlei Kanaan oei tơ noh, đei gre aseh mam păng lu kon pơlei Bêt Sêan hai, hăm lu pơlei, lu sư oei kư̆m thoi kon pơlei lăm thŭng Jêsreel.
JOS.17.17	Kơplah noh Jôsuê khan kơ adrĕch Jôsep, lu adrĕch adrung Êphraim păng lu adrĕch Manase, khan: Lu iĕm jing kon pơlei kơdrơ̆m lơ păng đei jơhngơ̆m pran kơtang, ưh kơ sĭ iŏk teh lăp minh đĕch ôh; 
JOS.17.18	mă-lei char gah kông noh jing teh lu iĕm mă khan bri kơdrơ̆ng, lu iĕm chong muih jang truh tơ jơ̆p-jang mă să ataih, yua kơ lu iĕm gơh puh tơweh lu kon pơlei Kanaan, mă khan lu sư đei gre aseh mam pran kơtang ră.
JOS.18.1	Đĭ-đăng kon pơlei Isơrael, đei akŭm tơ pơlei Silô, pơm pơdơ̆ng Bơsŭn anih akŭm blŭng-a tơ noh: Lu sư pơgơ̆r jơ̆p teh đak. 
JOS.18.2	Mă-lei oei đei pă tơpơh adrĕch Isơrael tam mă đei asong teh jang sa. 
JOS.18.3	Na, Jôsuê khan hăm kon pơlei Isơrael: Iĕm wă gô dang yơ dơ̆ng năm mơ̆t blah iŏk char mă Kră Yang 'Bok Kei-Dei 'bok lu iĕm ăn bơih kơ iĕm? 
JOS.18.4	Rơih lăm rim adrĕch pêng 'nu, inh wă wơh ăn kơ lu sư năm, lu sư âu gô năm lăng tơ jơ̆p kơ char, chih roi tơbăt teh gah yơ kơ adrĕch lu sư kơdih, đang boih na brŏk wih tơ inh. 
JOS.18.5	Lu iĕm athei klah asong char noh kơ tơpơh adrĕch adrung; Juđa athei oei tơ gah gơal, adrĕch Jôsep oei tơ gah yă-nơ̆m. 
JOS.18.6	Đang kơ lu iĕm chih roi kơ teh asong lăm tơpơh adrĕch noh, na ba hla bơar noh tơ inh; inh gô hlang lăng ăn kơ lu iĕm tơ âu 'bơ̆t anăp Kră Yang 'Bok Kei-Dei lu bơ̆n. 
JOS.18.7	Mă-lei bơngai Lêwi ưh kơ đei asong ôh teh wă jang sa dơ̆ng lăm lu iĕm, yua kơ lu sư jing 'bok soi jang kơ Kră Yang noh jing tơdrong jang sa lu sư. Lu adrĕch Gat, Rubên păng minh puăt adrĕch Manase đei iŏk boih teh jang sa đơ̆ng Môis, đĭch đam Kră Yang, đei asong ăn kơ lu sư gah hơlĕch đak Krong Jôrđăn.
JOS.18.8	Kơplah lu sư iung yak năm; Jôsuê pơkă kơ lu sư. Lu iĕm athei năm jơ̆p kơ char noh chhơ̆ iŏk rup teh char noh, na wih brŏk tơ inh; inh gô hlang ăn kơ lu iĕm 'bơ̆t anăp Kră Yang tơ pơlei Silô. 
JOS.18.9	Thoi noh lu sư năm jơ̆p kơ char, chhơ̆ rup teh đak lăm sơ̆p hla bơar hơkar ră roi kơ rim pơlei lăm char noh mă asong kơ tơpơh adrĕch, na lu sư wih brŏk tơ Jôsuê oei lăm anih tơ pơlei Silô. 
JOS.18.10	Jôsuê hlang lăng kơ lu sư tơ pơlei Silô, 'bơ̆t anăp Kră Yang; tơ noh Jôsuê klah asong char ăn kơ kon pơlei Isơrael, kiơ̆ kơ adrĕch adrung lu sư.
JOS.18.11	Hlang lăng iŏk trŏ kơ adrĕch Bênjamin, kiơ̆ kơ adrĕch adrung lu sư, teh mă klah asong lu sư, oei tŏk-bŏk sơlam lu adrĕch Juđa păng Jôsep. 
JOS.18.12	Hơdral kơ Bênjamin gah yă-nơ̆m iŏk đơ̆ng đak Krong Jôrđăn, rok tŏk tơ gah yă-nơ̆m tơter kông pơlei Jêrikô tơ gah bơmơ̆t tŏk truh tơ kông groi tơ'bưh tơ lăm thŭng Bêt Awen. 
JOS.18.13	Đơ̆ng noh hơdral hlôi tơ gơal tơter kông pơlei Lus, wă khan pơlei Bethel, na jur truh tơ pơlei Atarôt Ađar. Tơ kơpơ̆ng kông gah gơal lăm thŭng ala kơ pơlei Bêt Hôrôn. 
JOS.18.14	Đơ̆ng kơpal kông truh tơklă Bêt Hôrôn pah gơal; hơdral jur tơ gơal 'moi rok gah bơmơ̆t dĭng truh tơ'bưh kơ Kiriat Baal, wă khan Kiriat Jêrim pơlei bơngai Juđa, noh hơdral gah bơmơ̆t. 
JOS.18.15	Hơdral gah gơal iŏk đơ̆ng 'nguaih kơ pơlei tih Kiriat Jêrim; rok gah bơmơ̆t, tơpăt tơ đak glung Neptôa; 
JOS.18.16	hơdral jur tơ jơ̆ng kông rok thŭng, kon drŏ-nglo Ben Hinôm oei tơ gah yă-nơ̆m kơ thŭng Rêphaim, rok jur tơklă thŭng Hinôm dăr gah gơal kơ pơlei tih Jêbus, weh dăr jur truh tơ Ên Rôgel. 
JOS.18.17	Weh dăr tơ gah yă-nơ̆m truh tơ Ên Sêmes; đơ̆ng noh tơpăt Geliôt tơklă kuĕl tơngơ̆ Ađumim, jur tơ tơmo Bôhan, anăn kon drŏ-nglo Rubên; 
JOS.18.18	sư rok pơlei Bêt Araba gah yă-nơ̆m jur truh tơ thŭng Arba. 
JOS.18.19	Hơdral dăr tơter kông gah yă-nơ̆m kơ pơlei Bêt Hôgla, tôch tơ'bưh kơ wong đak Dơsĭ 'Boh 'bơ̆t tu đak Krong Jôrđăn gah gơal noh boih hơdral gah gơal. 
JOS.18.20	Đak Krong Jôrđăn pơm hơdral gah hơlĕch, noh hơdral puăn pah anih teh jang sa lu kon sâu Bênjamin, kiơ̆ kơ adrĕch adrung lu sư. 
JOS.18.21	Đĭ-đăng lu pơlei kơ adrĕch Bênjamin, kiơ̆ kơ lu adrĕch adrung lu sư, đei noh pơlei: Jêrikô, Bêt Hôgla, Êmek Kêsis, 
JOS.18.22	Bêt Araba Sêmara, Bethel, 
JOS.18.23	Awim, Phara, Opra, 
JOS.18.24	Kêpha Ammônai, Ôpni, Gêba; đĭ-đăng mơjĭt-'bar tŏ pơlei tih păng pơlei iĕ lu sư. 
JOS.18.25	Gibeôn Rama, Bêrôt. 
JOS.18.26	Mispa, Kêphira, Mosa, 
JOS.18.27	Rêkem, Irpel, Tarala, 
JOS.18.28	Sêla, Halep, pơlei tih bơngai Jêbus, noh krao pơlei Jêrusalem, Gibêah, Kiriat, đĭ-đăng noh mơjĭt-puăn tŏ pơlei tih păng pơlei iĕ lu sư.
JOS.18.28	Noh boih anih jang sa kơ lu kon sâu Bênjamin, kiơ̆ kơ adrĕch adrung lu sư.
JOS.19.1	Teh mă 'bar hlang lăng trŏ kơ adrĕch Simêôn, kiơ̆ kơ adrĕch adrung lu sư; teh jang sa lu sư âu tŏk-bŏk lu bơngai Juđa. 
JOS.19.2	Adrĕch Simêôn teh jang sa lu sư noh đei: Bêrsêba, Sêba, Môlađa, 
JOS.19.3	Hasar Sual, Bala, Esem, 
JOS.19.4	Êltôlat, Bêthul, Horma, 
JOS.19.5	Siklak, Bêt Makabôt, Hasar Sual, 
JOS.19.6	Bêt Lêbaôt, Saruhen: Đĭ-đăng mơjĭt-pêng tŏ pơlei tih hăm pơlei iĕ lu sư. 
JOS.19.7	Ain, Rimmôn, Ether păng Asan: Đĭ-đăng puăn tŏ pơlei tih hăm pơlei iĕ lu sư. 
JOS.19.8	Đĭ-đăng pơlei iĕ oei jum dăr kơ pơlei tih ei truh tơ Balat Ber, wă khan Rama pah gơal, noh boih teh jang sa adrĕch Simêôn, kiơ̆ kơ adrĕch adrung lu sư. 
JOS.19.9	Teh jang sa lu bơngai Simêôn iŏk minh đơ̆ng lăm teh lu bơngai Juđa; yua kơ teh lu bơngai Juđa jang sa să dêh; thoi noh lu bơngai Simêôn đei teh jang sa tŏk-bŏk lu Juđa.
JOS.19.10	Teh hlang lăng mă pêng trŏ kơ lu adrĕch bơngai Sabulun, kiơ̆ kơ adrĕch adrung lu sư, hơdral char lu sư truh tơ pơlei Sarit. 
JOS.19.11	Iŏk đơ̆ng noh hơdral pah bơmơ̆t truh tơ pơlei Marêala; tơ'bưh truh tơ pơlei Đabêsêt, truh tơ chơkơi đak tơklă Jôknêam. 
JOS.19.12	Iŏk đơ̆ng pơlei Sarit dăr tơ gah hơlĕch, tơklă măt 'năr lĕch, tơ hơdral Kislô Ta'bor; đơ̆ng noh truh tơ Đabêrat păng Japhia; 
JOS.19.13	Đơ̆ng noh rok gah hơlĕch Gat Hepher păng Etkasin, lĕch truh tơ pơlei Rimôn, na weh dăr tơklă pơlei Nêa. 
JOS.19.14	Gah yă-nơ̆m rok hơdral dăr tơklă pơlei Hanathôn; tôch tơ pŭng-lŭng Ipthael. 
JOS.19.15	Hăm pơlei Kattat, Nahala, Simrôn, Iđala păng Betlehem, đĭ-đăng mơjĭt-'bar tŏ pơlei tih hăm pơlei iĕ lu sư. 
JOS.19.16	Lu pơlei tih âu hăm pơlei iĕ lu sư, noh boih teh jang sa kơ lu bơngai Sabulun, kiơ̆ kơ adrĕch adrung lu sư.
JOS.19.17	Teh hlang lăng mă puăn trŏ kơ adrĕch Isakar, kiơ̆ kơ adrĕch adrung lu sư. 
JOS.19.18	Hơdral lu sư truh tơ Jêsreel, Kêsulôt, Sunem, 
JOS.19.19	Hapharaim, Sion, Anharat, 
JOS.19.20	Rabit, Kisiôn, Êbês; 
JOS.19.21	Rêmêt, Ên Ganim păng Ênhada păng Bêtpasê. 
JOS.19.22	Pơtrơp hơdral sư tơ'bưh hăm Kông Tabôr, Sahatsuma păng Bêt Sêmes tôch hơdral sư tơ đak Krong Jôrđăn, đĭ-đăng mơjĭt-tơdrâu tŏ pơlei tih hăm pơlei iĕ âu. 
JOS.19.23	Lu pơlei tih pơlei iĕ lu sư, noh boih teh jang sa lu adrĕch Isakar, kiơ̆ kơ adrĕch adrung lu sư.
JOS.19.24	Teh hlang lăng mă pơđăm trŏ kơ adrĕch Aser, kiơ̆ kơ adrĕch adrung lu sư. 
JOS.19.25	Char sư noh đei pơlei Hêlkat, Hali, Bêten, Aksap, 
JOS.19.26	Alamêlek, Amăt păng Misal. Gah bơmơ̆t hơdral tơ'bưh hăm pơlei Karmel pơlei Sihor Lipnat. 
JOS.19.27	Đơ̆ng noh sư dăr gah hơlĕch truh tơ pơlei Bêt Dagôn tơ'bưh kơ teh adrĕch Sabulun păng pŭng-lŭng Ipthael gah yă-nơ̆m truh tơ pơlei Bêt Êmĕk păng Niel; gah 'ngiĕo kơ pơlei Kabul. 
JOS.19.28	Gah pơlei Adôn, Rêhôp, Hammôn păng Kana, truh tơ pơlei tih Siđôn. 
JOS.19.29	Tơ noh hơdral dăr tơklă gah pơlei Rama; truh tơ pơlei tih Tir, pơlei tih kơjăp, na hơdral dăr tơklă pơlei Hôsa, tôch tơ đak dơsĭ jê̆ pơlei Aksip. 
JOS.19.30	Kŭm oei đei Uma, Aphek păng Rôhôp, đĭ-đăng 'bar-jĭt 'bar tŏ pơlei tih, hăm pơlei iĕ lu sư.
JOS.19.31	Lu pơlei tih pơlei iĕ lu sư, noh boih teh jang sa lu adrĕch Aser, kiơ̆ kơ adrĕch adrung lu sư.
JOS.19.32	Teh hlang lăng mă tơdrâu trŏ kơ adrĕch Naptali, kiơ̆ kơ adrĕch adrung lu sư. 
JOS.19.33	Hơdral sư iŏk đơ̆ng pơlei Hêlep đơ̆ng tơm 'long kôih tih tơ pơlei Sananim pơlei Ađami Nêkep păng pơlei Japnêl truh tơ pơlei Lakum tôch tơ đak Krong Jôrđăn. 
JOS.19.34	Đơ̆ng noh hơdral dăr gah bơmơ̆t truh tơ pơlei Asnôt Tabôr, đơ̆ng noh truh tơ pơlei Hukok, gah gơal tơ'bưh hăm char Sabulun, gah bơmơ̆t tơ'bưh char Aser; gah hơlĕch tơ'bưh kơ đak Krong Jôrđăn. 
JOS.19.35	Lu pơlei tih kơjăp noh đei pơlei Siđim, Ser, Hammat, Rakat, Kinêret, 
JOS.19.36	Ađama, Rama, Hasor, 
JOS.19.37	Kêđes, Êdrei, Ên Hasor, 
JOS.19.38	Irôn, Mitđal Êl, Hôrem, Bêt Anat păng Bêt Sêmes, đĭ-đăng mơjĭt-tơsĭn tŏ pơlei tih hăm pơlei iĕ lu sư.
JOS.19.39	Lu pơlei tih păng pơlei iĕ lu sư, noh boih teh jang sa adrĕch Naptali, kiơ̆ kơ adrĕch adrung lu sư.
JOS.19.40	Teh hlang mă tơpơh trŏ kơ adrĕch Đan, kiơ̆ kơ adrĕch adrung lu sư. 
JOS.19.41	Teh char lu sư jang sa noh đei pơlei: Sôra, Êstaôl Irsêmês. 
JOS.19.42	Salabin, Aijalôn, Itla, 
JOS.19.43	Êlon, Thimna, Ekrôn, 
JOS.19.44	Êltêkê, Gibêthôn, Balat, 
JOS.19.45	Jêhut, Bênê Bêrak, Gat Rimmôn, 
JOS.19.46	Mê Jarkôn păng Rakôn, hơbĭ hăm teh tơklă anăp pơlei Jôpa.
JOS.19.47	Mă-lei lu bơngai Đan tơnat 'biơ̆ ưh kơ gơh đei teh mă asong kơ lu sư. Lei na lu sư athei tŏk blah iŏk pơlei Lêsem, yua hăm đao gưm pơlôch pơrăm pơlei noh, lu bơngai Đan asong băl oei jang sa tơ lăm noh păng krao anăn pơlei Đan 'bok lu sư,
JOS.19.48	Lu pơlei tih hăm pơlei iĕ lu sư, noh boih teh jang sa kơ adrĕch Đan, kiơ̆ kơ adrĕch adrung lu sư.
JOS.19.49	Đei klah asong char kiơ̆ adrĕch adrung teh jang sa hlôi keh đang boih, kon pơlei Isơrael iŏk teh lăm tŏk-bŏk lu sư na ăn kơ Jôsuê, kon drŏ-nglo Nun, 
JOS.19.50	lu adrĕch adrung kon pơlei Isơrael, kiơ̆ kơ nơ̆r Kră Yang tơtă kơ lu sư asong ăn kơ Jôsuê pơlei kiơ̆ thoi sư apinh, noh pơlei Timnat Sêra 'bơ̆t kơpal kông Êphraim, sư pơdơ̆ng pơlei tih oei tơ noh.
JOS.19.51	Noh boih teh char mă 'bok soi Êlêasar, Jôsuê kon drŏ-nglo Nun păng lu kră kơdră kơ adrĕch adrung 'bă lu sư bơngai Isơrael đei klah asong hlang lăng tơ pơlei Silô 'bơ̆t anăp Kră Yang 'bơ̆t 'măng mơ̆t lăm Bơsŭn anih akŭm. Tơdrong lu sư klah asong băl teh char jang sa keh đang thoi noh.
JOS.20.1	Kră Yang khan kơ Jôsuê: 
JOS.20.2	Khan bĕ kơ kon pơlei Isơrael: Athei lu sư chă bĕ pơlei wă pơm pơlei ôn kơ'nơp, kiơ̆ thoi Inh khan boih kơ Môis sư kư̆m đei khan boih kơ ih, 
JOS.20.3	wă kơ lu bơngai mă pơlôch đe glăi ưh kơ pơrơ̆ng kơdâu ôn tơ noh, lu pơlei noh wă yua pơm pơlei kơ lu bơngai kơdâu ôn kơ đe wă pơlôch 'mong pham.
JOS.20.4	Lu bơngai mă pơlôch đe gơh kơdâu ôn tơ minh lăm lu pơlei noh, dơ̆ng 'bơ̆t 'măng jang pơlei, roi kơ lu kră pơlei dôm tơdrong sư, na đe kră gơh sơng iŏk lu bơngai noh gơh mơ̆t lăm pơlei noh gơh ăn kơ sư anih oei, bơngai noh gơh oei hơdai hăm lu sư. 
JOS.20.5	Tơdah lu bơngai mă wă pơlôch 'mong iung kơting druh 'moi sư, lu kră pơlei noh ưh kơ rôp jao bơngai mă pơlôch đe noh ôh, yua kơ bơngai noh pơlôch tơduă rông 'bôt sư, hăm tơdrong ưh kơ đei hơch 'bơm, ưh kơ đei chă tơhil klai areh băl adrol ôh, 
JOS.20.6	lu sư oei lăm pơlei noh truh tơ lu sư năm dơ̆ng 'bơ̆t anăp đe tơpôl, akŭm sek tơlang, dĭng truh tơ 'bok soi tơm bơ̆jang kơplah noh lôch boih, kơplah noh lu bơngai mă pơlôch đe gơh wih brŏk tơ pơlei hnam sư kơdih,
JOS.20.7	Thoi noh kon pơlei Isơrael, rơih iŏk pơlei Kades lăm char Galilê, tơ kơpal kông char Naptali; Pơlei Sichem tơ kơpal kông Êphraim păng pơlei Kiriat Arba, noh đe krao pơlei Hêbrôn, oei tơ kơpal kông lăm char Juđa. 
JOS.20.8	Gah hơlĕch kơ đak Krong Jôrđăn păng pơlei Jêrikô, lu sư rơih iŏk pơlei Bêser groi glă lăm teh adrĕch Rubên, Ramôt tơ char Gileat; lăm teh adrĕch Gat, pơlei Gôlan tơ char Basan lăm teh adrĕch Manase. 
JOS.20.9	Noh boih lu pơlei lu sư rơih iŏk ăn kơ đĭ-đăng kon pơlei Isơrael păng lu bơngai tơmoi mă oei tơ noh; wă 'măn kơ bơngai bu mă pơlôch 'bơm đe ưh kơ pơrơ̆ng, gơh năm kơdâu ôn tơ noh, wă kơ sư huay kơ đei lôch kơ lu bơngai mă wă pơlôch 'mong pham, adrol kơ sư năm dơ̆ng 'bơ̆t anăp tơpôl khŭl akŭm. Sek tơlang.
JOS.21.1	Lu Yŏng kơdră lăm adrĕch bơngai Lêwi năm tơ 'bok soi Êlêasar, tơ Jôsuê kon drŏ-nglo Nun păng lu yŏng kơdră nai kư̆m lăm adrĕch bơngai Isơrael, 
JOS.21.2	khan kơ lu sư tơ pơlei Silô lăm char Kanaan, Kră Yang tơtă ăn boih kơ Môis wă ăn kơ lu nhôn teh pơlei wă oei, teh jum dăr kơ pơlei đei tơmăn 'nhĕt wă ăn kơ sem dơrong lu nhôn sa. 
JOS.21.3	Thoi noh kiơ̆ Kră Yang đei tơtă, lei lu kon pơlei Isơrael asong ăn kơ adrĕch bơngai Lêwi pơlei tih păng teh tơmăn 'nhĕt jum dăr pơlei lu sư, đơ̆ng teh jang sa lu sư kơdih.
JOS.21.4	Đei hlang lăng mă mônh ăn kơ adrĕch Kôhat; kiơ̆ kơ lu adrĕch adrung lu sư. Lu kon sâu 'bok soi Arôn adrĕch Lêwi hlang iŏk trŏ đei mơjĭt-pêng tŏ pơlei đơ̆ng lăm adrĕch Juđa, adrĕch Simêôn păng adrĕch Bênjamin. 
JOS.21.5	Lu kon sâu Kôhat nai, kiơ̆ kơ đei hlang iŏk đei mơjĭt tŏ pơlei đơ̆ng lăm adrĕch Êphraim, adrĕch Đan păng đơ̆ng minh puăt adrĕch Manase.
JOS.21.6	Gah kon sâu Gersôn, hlang trŏ đei mơjĭt-pêng tŏ pơlei đơ̆ng lăm adrĕch Isakar, adrĕch Aser, adrĕch Naptali păng minh puăt đơ̆ng adrĕch Manase tơ char Basan.
JOS.21.7	Kon sâu Marari kiơ̆ kơ adrĕch adrung lu sư, đei iŏk mơjĭt-'bar tŏ pơlei đơ̆ng lăm adrĕch Rubên, adrĕch Gat păng đơ̆ng adrĕch Sabulun.
JOS.21.8	Kon pơlei Isơrael đei hlang lăng ăn kơ bơngai Lêwi lu pơlei tih păng teh jum dăr pơlei, đei tơmăn 'nhĕt kiơ̆ kơ Kră Yang đei tơtă ăn kơ Môis.
JOS.21.9	Thoi noh kon pơlei Isơrael iŏk đơ̆ng adrĕch Juđa păng adrĕch Simêôn, lu pơlei đei hlang lăng trŏ kơ anăn na asong ăn, 
JOS.21.10	Trŏ kơ kon sâu Arôn adrĕch adrung Kôhat, kon drŏ-nglo Lêwi, yua kơ đe hlang lăng trŏ kơ lu sư adrol. 
JOS.21.11	Đơ̆ng adrĕch Juđa đei ăn kơ lu sư pơlei Kiriat Arba, đe kư̆m krao pơlei Hêbrôn (Arba 'bă Anak), oei tơ tơring groi kông lăm char Juđa păng teh Jum dăr kơ pơlei, đei tơmăn 'nhĕt. 
JOS.21.12	Mă-lei mir păng lu pơlei iĕ tăp dăr kơ pơlei tih noh đe, ăn boih kơ Kalep kon drŏ-nglo Jêphunê jang sa. 
JOS.21.13	Teh ăn kơ lu kon sâu Arôn 'bok soi tơm pơlei Hêbrôn, jing pơlei ôn kơ'nơp kơ lu bơngai mă pơlôch đe hơch 'bơm. Lipna; 
JOS.21.14	Jatir păng pơlei Êthemôa. 
JOS.21.15	Hôlôn păng Đêbir, 
JOS.21.16	Ain Juta păng Bêt Sêmes păng teh jum dăr kơ pơlei, đei tơmăn 'nhĕt, đĭ-đăng tơsĭn tŏ pơlei đơ̆ng lăm 'bar adrĕch noh. 
JOS.21.17	Iŏk dơ̆ng đơ̆ng adrĕch Bênjamin, đei pơlei, Gibeôn păng Gêba. 
JOS.21.18	Anathôt păng Almôn; đei tơmăn 'nhĕt đĭ-đăng puăn tŏ pơlei, 
JOS.21.19	Jô̆ akŭm đĭ-đăng lu pơlei kon sâu Arôn 'bok soi, mơjĭt-pêng tŏ pơlei păng teh jum dăr pơlei đei tơmăn 'nhĕt.
JOS.21.20	Bĕ lu adrĕch Kôhat nai kon sâu bơngai Lêwi, đei hơdôm tŏ pơlei đe hlang lăng iŏk đơ̆ng lăm adrĕch Êphraim. 
JOS.21.21	Lăm tơring groi kông Êphraim ăn lu sư pơlei Sichem, pơlei ôn kơ'nơp kơ lu bơngai pơlôch đe hơch 'bơm, Geser. 
JOS.21.22	Kibsaim păng Bêt Hôrôn păng teh jum dăr pơlei, đei tơmăn 'nhĕt, đĭ-đăng puăn tŏ pơlei. 
JOS.21.23	Lu đe iŏk đơ̆ng adrĕch Đan, pơlei Êltêkê Gibêthôn, 
JOS.21.24	Aijalôn Gat Rimôn păng teh jum dăr kơ pơlei đei tơmăn 'nhĕt, đĭ-đăng puăn tŏ pơlei. 
JOS.21.25	Păng iŏk đơ̆ng minh puăt adrĕch Manase, pơlei Tanak păng pơlei Gat Rimmôn păng teh jum dăr kơ pơlei đei tơmăn 'nhĕt, đĭ-đăng 'bar tŏ pơlei.
JOS.21.26	Akŭm đĭ-đăng pơlei păng teh jum dăr kơ pơlei 'măn kơ lu adrĕch adrung kon sâu Kôhat nai, đei mơjĭt tŏ pơlei.
JOS.21.27	Ăn kơ kon sâu Gersôn lu adrĕch adrung Lêwi, iŏk đơ̆ng minh puăt lăm adrĕch Manase, pơlei Gôlan lăm char Basan, jing pơlei ôn kơ'nơp kơ lu bơngai mă pơlôch đe hơch 'bơm pơlei Bestêra păng teh jum dăr kơ pơlei đei tơmăn 'nhĕt, đĭ-đăng 'bar tŏ pơlei. 
JOS.21.28	Păng đei iŏk đơ̆ng adrĕch Isakar, pơlei Kisiôn păng Đabêrat 
JOS.21.29	Jarmut păng Ên Ganim păng teh jum dăr kơ pơlei, đei tơmăn 'nhĕt đĭ-đăng puăn tŏ pơlei. 
JOS.21.30	Iŏk dơ̆ng đơ̆ng adrĕch Aser, pơlei Misal păng Apđôn. 
JOS.21.31	Hêlkat păng Rêhôp păng teh jum dăr kơ pơlei đei tơmăn 'nhĕt, đĭ-đăng puăn tŏ pơlei. 
JOS.21.32	Păng kư̆m iŏk dơ̆ng đơ̆ng adrĕch Naptali, pơlei Kêđes lăm char Galilê, jing pơlei ôn kơ'nơp kơ bơngai bu mă pơlôch đe hơch 'bơm, pơlei Hamôt Đôr pơlei Kartan păng teh jum dăr kơ pơlei; đei tơmăn 'nhĕt, đĭ-đăng pêng tŏ pơlei. 
JOS.21.33	Jô̆ akŭm đĭ-đăng pơlei ăn kơ adrĕch Gersôn, kiơ̆ kơ adrĕch adrung đei mơjĭt-pêng tŏ pơlei păng teh jum dăr pơlei, đei tơmăn 'nhĕt. 
JOS.21.34	Kơ lu bơngai Lêwi mă oei đei, lu kon sâu adrĕch adrung Mêrani, đe ăn đơ̆ng adrĕch Sabulun, đei pơlei Jôknêam păng pơlei Karta. 
JOS.21.35	Đima păng Nahalal păng teh jum dăr kơ pơlei đei tơmăn 'nhĕt, đĭ-đăng puăn tŏ pơlei, 
JOS.21.36	Đơ̆ng lăm adrĕch Rubên, iŏk pơlei Bêser păng Jahas 
JOS.21.37	Kêđêmôt păng Mêphat păng teh jum dăr kơ pơlei; đei tơmăn 'nhĕt, đĭ-đăng puăn tŏ pơlei. 
JOS.21.38	Đei iŏk đơ̆ng adrĕch Gat, pơlei Ramôt lăm char Gileat, jing pơm pơlei ôn kơ'nơp kơ lu bơngai bu pơlôch đe hơch 'bơm, Mahanim 
JOS.21.39	Hesbôn păng đei tơmăn 'nhĕt; Jaser păng teh jum dăr kơ pơlei đei tơmăn 'nhĕt, đĭ-đăng puăn tŏ pơlei. 
JOS.21.40	Akŭm đĭ pơlei đei ăn kơ kon sâu Mêrari kiơ̆ kơ adrĕch adrung lu sư, noh lăm lu adrĕch adrung bơngai Lêwi mă oei đei, đei mơjĭt-'bar tŏ pơlei.
JOS.21.41	Akŭm đĭ-đăng lu pơlei adrĕch bơngai Lêwi teh jang sa oei tŏk-bŏk kon pơlei Isơrael đei puăn-jĭt tơhngam tŏ pơlei păng teh jum dăr kơ pơlei, đei tơmăn 'nhĕt. 
JOS.21.42	Rim pơlei noh đei teh jum dăr pơlei; đei tơmăn 'nhĕt, đĭ-đăng pơlei tih thoi ei ngăl.
JOS.21.43	Thoi noh boih Kră Yang ăn kơ adrĕch Isơrael đĭ char mă Kră Yang pơkă boih kơ adrĕch adrung lu 'bok sư. Kon pơlei Isơrael iŏk klah asong bơ̆jang sa mir 'ba păng oei tơ lăm char noh.
JOS.21.44	Thoi noh Kră Yang ăn tơdrong pơdơh, hiôk-hian kiơ̆ thoi Kră Yang đei pơkă pơkăm hăm 'bok păng adrĕch adrung lu sư, ưh kơ đei lu ayăt ayơ mă gơh kĕ tơblah hăm lu sư. Kră Yang jao boih ăn đĭ-đăng lu ayăt lăm tơpang ti lu sư. 
JOS.21.45	Lăm dôm nơ̆r 'lơ̆ng mă Kră Yang đei hlôi khan boih kơ adrĕch bơngai Isơrael, ưh kơ đei minh nơ̆r pơkă pơkăm ayơ mă khan ưh kơ jing đĭ-đăng đei pơsĭt ngăl.
JOS.22.1	Jôsuê krao adrĕch Rubên, adrĕch Gat păng minh puăt adrĕch Manase, 
JOS.22.2	na khan: Lu iĕm đei pơm boih dôm tơdrong đơ̆ng Môis đĭch đam Kră Yang bơtho tơtă. Păng kư̆m chu kiơ̆ dôm nơ̆r inh tơtă pơkă kơ lu iĕm. 
JOS.22.3	Đơ̆ng sơ̆ khơ̆ dang ei, lu iĕm ưh kơ đei lê̆ ôh 'nhŏng oh lu iĕm, mă-lei kư̆m oei pơm kiơ̆ dôm tơdrong jang đơ̆ng Kră Yang 'Bok Kei-Dei đei pơjao kơ lu iĕm. 
JOS.22.4	Dang ei Kră Yang 'Bok Kei-Dei ăn boih kơ lu 'nhŏng oh iĕm pơdơh hiôk-hian kiơ̆ thoi nơ̆r Kră Yang đei pơkă boih, thoi noh wih brŏk bĕ tơ hnam tơ teh jang sa lăm char lu iĕm mă Môis đĭch đam Kră Yang hlôi ăn boih kơ lu iĕm gah hơlĕch kơ đak Krong Jôrđăn. 
JOS.22.5	Mă-lei athei kơchăng pơm kiơ̆ nơ̆r pơkă păng khôi juăt Môis đĭch đam Kră Yang bơtho pơkă boih kơ lu iĕm 'mêm bĕ kơ Kră Yang 'Bok Kei-Dei lu iĕm păng rok kiơ̆ trong Sư, wei răk nơ̆r Sư tơtă pơgơ̆p hăm Sư păng đĭ jơhngơ̆m đon bơ̆jang kơ Sư. 
JOS.22.6	Jôsuê sơkat ăn pŭn hiôk kơ lu sư, na ăn kơ lu sư wih brŏk tơ anih hnam lu sư kơdih.
JOS.22.7	Môis ăn boih kơ minh puăt adrĕch Manase, teh jang sa mir 'ba tơ char Basan; Jôsuê ăn kơ minh puăt adrĕch Manase nai teh jang sa tơ gah bơmơ̆t kơ đak Krong Jôrđăn, kơplah Jôsuê ăn kơ lu sư wih brŏk tơ anih hnam kơdih na kư̆m đei sơkat ăn tơdrong pŭn hiôk 
JOS.22.8	păng khan: “Lu iĕm wih brŏk tơ anih kơdih đei chĕp ba tơmam lơ, kon sem dơrong, hăm maih, hu, kong, bơsei păng ao, lơ tơpă athei klah asong ăn kơ 'nhŏng oh iĕm tơmam blah iŏk đơ̆ng lu ayăt kơ lu iĕm.”
JOS.22.9	Thoi noh lu bơngai Rubên, bơngai Gat păng minh puăt kơ adrĕch Manase weh đơ̆ng kon pơlei Isơrael tơ Silô lăm char Kanaan, wih brŏk tơ char Gileat teh jang sa mir 'ba kơdih, mă lu sư đei blah iŏk boih kiơ̆ kơ nơ̆r Kră Yang pơkă ăn kơ Môis.
JOS.22.10	Kơplah lu sư truh tơ pơlei Geliôt jê̆ Krong Jôrđăn lăm char Kanaan, lu bơngai Rubên, bơngai Gat păng minh puăt adrĕch Manase pơm chơnang soi tih tơ jê̆ đak Krong Jôrđăn; 
JOS.22.11	wă kon pơlei Isơrael kơtơ̆ng khan lu bơngai Rubên, bơngai Gat păng minh puăt adrĕch Manase, pơm chơnang soi tơ Krong Jôrđăn lăm char Kanaan lăm teh kon pơlei Isơrael gah bơmơ̆t, 
JOS.22.12	đĭ-đăng khŭl akŭm kon pơlei Isơrael, đei akŭm băl tơ Silô pơđâu wă blah lu adrĕch 'nâu.
JOS.22.13	Thoi noh kon pơlei Isơrael wơh Phinêhas, kon drŏ-nglo 'Bok soi Êlêasar năm truh tơ adrĕch Rubên, adrĕch Gat păng minh puăt adrĕch Manase tơ char Gileat; 
JOS.22.14	đei mơjĭt 'nu kră kơdră kiơ̆, lăm minh adrĕch minh 'nu lăm adrĕch Isơrael.
JOS.22.15	Lăp lu sư năm truh tơ adrĕch Rubên, adrĕch Gat păng minh puăt adrĕch Manase lăm char Gileat, khan: 
JOS.22.16	Đĭ-đăng tơpôl kon pơlei Kră Yang đei jet: Liơ na lu iĕm pơm glăi hăm Kră Yang 'Bok Kei-Dei Isơrael thoi noh? Yua kơ kiơ lu iĕm achăng lê̆ Kră Yang? Na pơm chơnang soi kơdih wă blah Kră Yang. 
JOS.22.17	Tơdrong yoch Phêô pơm kơ kon pơlei Kră Yang lôch hơbuh truh dang ei lu bơ̆n tam mă pơm rơgoh 'lơ̆ng tơdrong noh ưh tam mah hă? 
JOS.22.18	Na dang ei lu iĕm pơ̆n achăng lê̆ Kră Yang hă?
JOS.22.18	Tơdah năr 'nâu lu iĕm hơyăt kơ Kră Yang, dơning Kră Yang gô hil mĭl kơ khŭl tơpôl Isơrael. 
JOS.22.19	Tơdah teh lu iĕm iŏk kơnê̆ ưh kơ 'lơ̆ng, năm bĕ tơ teh Kră Yang đei pơkă ăn, pơm bơsŭn anih akŭm Kră Yang, na chĕng iŏk teh noh oei păng 'nĕ pơjing chơnang soi kơdih ayăt kơ Kră Yang 'Bok Kei-Dei lu bơ̆n. 
JOS.22.20	Kơplah Akan kon drŏ-nglo Sêra, đei pơm yoch glăi kơ tơmam trŏ kơ pơrăm păng pơyơ̆r kơ Kră Yang na tơdrong truh đơ̆ng Kră Yang hil mĭl hăm trŏ 'bơm kơ tơpôl lăm Isơrael păng bơngai noh ưh kơ sĭ lôch hơdrô̆ yua kơ yoch sư kơdih!
JOS.22.21	Na lu bơngai Rubên, bơngai Gat păng minh puăt bơngai Manase tơl lu kră kơdră adrĕch bơngai Isơrael: 
JOS.22.22	Kră Yang 'Bok Kei-Dei oei Tih Hloh, Kră Yang 'Bok Kei-Dei Tih Hloh mơsêh mơyang băt tơdrong noh păng Isơrael gô băt! Tơdah 'nâu minh tơdrong blah păng ưh kơ chu kiơ̆ nơ̆r Kră Yang noh lei dang ei apinh Kră Yang 'nĕ pă ăn lu nhôn arih. 
JOS.22.23	Tơdah lu nhôn pơm chơnang soi kơdih wă weh đơ̆ng Kră Yang, đei pơyơ̆r tơmam soi 'buh, tơmam soi phe 'ba, pơyơ̆r tơmam soi 'blŏk bơnê hiôk-hian tơ noh, apinh Kră Yang sek tơlang kơ lu nhôn.
JOS.22.24	Ưh! Lu nhôn đei đon pơm thoi noh yua kơ lu nhôn hli kon sâu lu 'nhŏng oh ning-mônh pơma khan kơ lu kon sâu nhôn lu iĕm đei kiơ hăm Kră Yang 'Bok Kei-Dei Isơrael? 
JOS.22.25	Ơ kon sâu Rubên, kon sâu Gat, Kră Yang ăn đak Krong Jôrđăn găn hơdral lu iĕm; hăm lu nhôn lu iĕm ưh kơ đei kiơ hăm Kră Yang! Lei kon sâu lu iĕm gô pơm kơ kon sâu lu nhôn ưh pă hli yom kơ Kră Yang.
JOS.22.26	Yua kơ noh lu nhôn khan: Lu bơ̆n athei pơm chơnang soi ưh kơ trŏ wă pơyơ̆r tơmam soi 'buh dah pơyơ̆r tơmam soi nai. 
JOS.22.27	Mă-lei chơnang soi âu boih gô pơm kơdranh tơ'bôh tŏk-bŏk lu nhôn păng 'nhŏng oh truh tơ kon sâu lu bơ̆n, lu nhôn gô kơkuh kơ Kră Yang tơ Hnam 'Lơ̆ng Rơgoh Sư. Hăm tơmam soi 'buh păng Tơmam soi 'blŏk bơnê hiôk-hian. Đơ̆ng âu tơ anăp, lu kon sâu 'nhŏng oh ưh pă pơma khan kơ lu kon sâu lu nhôn: Lu iĕm ưh kơ đei kiơ lăm Kră Yang ôh!
JOS.22.28	Păng lu nhôn đei khan: Dah layơ lu sư khan kơ lu bơ̆n, dah kơ adrĕch lu bơ̆n, thoi noh lu bơ̆n gô tơl: Lu iĕm lăng rup chơnang soi âu trŏ chơnang soi Kră Yang, mă 'bok lu bơ̆n đei pơm sơ̆, chơnang soi 'nâu ưh kơ trŏ wă pơyơ̆r tơmam soi 'buh dah pơyơ̆r tơmam soi nai, mă-lei pơm tơdra tơbăt tŏk-bŏk lu nhôn păng lu iĕm!
JOS.22.29	Dang ei lu nhôn ưh kơ đei layơ ayăt kơ Kră Yang păng ưh achăng lê̆ Kră Yang, na khan pơm chơnang soi plơ̆ng pha kơ chơnang soi Kră Yang 'Bok Kei-Dei lu bơ̆n, dan 'bơ̆t anăp bơsŭn anih akŭm wă pơyơ̆r tơmam soi 'buh, tơmam soi phe 'ba păng lu tơmam soi nai.
JOS.22.30	Kơplah 'bok soi Phinêhas păng lu kră pơgơ̆r lăm khŭl tơpôl, wă khan lu kră Yŏng kơdră kon pơlei bơngai Isơrael mơ̆ng nơ̆r bơngai Rubên, bơngai Gat păng minh puăt bơngai Manase pơma lu sư lăp đon. 
JOS.22.31	Thoi noh Phinêhas, kon drŏ-nglo 'bok soi Êlêasar, pơma khan hăm lu bơngai Rubên, bơngai Gat păng lu bơngai Manase: Năr âu lu bơ̆n băt boih Kră Yang oei hơdai hăm lu bơ̆n, yua kơ lu tơdrong lu iĕm ưh kơ pơm yoch hăm Kră Yang; dang ei lu iĕm pơklaih kon pơlei Isơrael đơ̆ng tơpang ti Kră Yang.
JOS.22.32	Phinêhas, kon drŏ-nglo 'bok soi Êlêasar, hăm lu kră pơgơ̆r kon pơlei tơklah đơ̆ng bơngai Rubên, bơngai Gat tơ char Gileat, wih brŏk tơ Kanaan; păng roi kơ kon pơlei Isơrael tơdrong noh. 
JOS.22.33	Lu kon pơlei Isơrael hiôk kơtơ̆ng tơdrong âu lu sư bơnê kơ Kră Yang 'Bok Kei-Dei, lu sư ưh pă pơma 'bơm kơ tơblah hăm pơrăm lu bơngai Rubên păng bơngai Gat, dơ̆ng. 
JOS.22.34	Thoi noh lu bơngai Rubên păng bơngai Gat anăn chơnang soi noh Êt wă khan tơbăt pơsĭt tŏk-bŏk lu bơ̆n noh Kră Yang 'Bok Kei-Dei tơpă.
JOS.23.1	Đunh tơpă đơ̆ng rŏng kơ Kră Yang ăn kơ lu bơngai Isơrael pơdơh hiôk-hian lu ayăt tăp dăr ưh pă đei tơblah păng Jôsuê đĭ kră, arih sot sơnăm đĭ lơ boih. 
JOS.23.2	Jôsuê krao akŭm đĭ-đăng lu kră pơlei Isơrael, lu kră pơgơ̆r, lu kră sek tơlang păng lu yŏng pơgơ̆r linh na khan: Inh đĭ kră boih, arih sot, sơnăm đĭ lơ. 
JOS.23.3	Lu iĕm 'bôh boih tôm tơdrong Kră Yang 'Bok Kei-Dei lu iĕm hlôi pơm kơ adrĕch adrung âu yua kơ lu iĕm; kơdih akâu Kră Yang 'Bok Kei-Dei lu iĕm hlôi tơblah ăn kơ lu iĕm. 
JOS.23.4	Athei 'blŏk bĕ kơ inh đei hlang klah asong ăn kơ lu iĕm teh jang sa mir 'ba kơ rim adrĕch adrung lu iĕm, teh đak mă ưh tam mă đei blah iŏk. Teh đak mă inh đei blah iŏk boih, iŏk đơ̆ng đak Krong Jôrđăn truh tơ đak Dơsĭ Tih, gah măt 'năr mơ̆t. 
JOS.23.5	Kơdih kâu Kră Yang 'Bok Kei-Dei lu iĕm gô puh păng tơweh đĭ kon pơlei noh đơ̆ng anăp lu iĕm păng lu iĕm gô iŏk char noh, trŏ thoi Kră Yang 'Bok Kei-Dei lu iĕm đei pơkă ăn kơ lu iĕm.
JOS.23.6	Thoi noh athei chơ̆n jơhngơ̆m kơjăp păng pơm kiơ̆ mă pơ'lơ̆ng wei răk dôm tơdrong đei chih lăm sơ̆p hla bơar khôi juăt Môis boih, 'nĕ pă weh tơ 'ma dah tơ 'ngiĕo. 
JOS.23.7	Lê̆ kơ mơ̆t hơdai hăm lu adrĕch adrung âu, mă oei oei hơdai hăm lu iĕm, lê̆ kơ pao anăn yang lu sư păng lê̆ kơ yua anăn yang lu sư pơkă pơkăm lê̆ kơ bơ̆jang păng lê̆ kơ drap kơkuh kơ yang noh. 
JOS.23.8	Mă-lei iĕm athei tơ'bưh 'mêm kơ Kră Yang 'Bok Kei-Dei lu iĕm, trŏ thoi lu iĕm đei pơm boih đơ̆ng sơ̆ khơ̆ năr 'nâu.
JOS.23.9	Yua kơ Kră Yang hlôi đei puh tơweh boih 'bơ̆t anăp lu iĕm adrĕch adrung tih pran păng truh tơ dang ei ưh kơ đei bu kĕ dơ̆ng tơblah 'bơ̆t anăp lu iĕm. 
JOS.23.10	Minh 'nu lăm lu iĕm gơh pơpuh rơbâu 'nu ayăt; yua kơ Kră Yang 'Bok Kei-Dei lu iĕm tơblah ăn kơ lu iĕm, thoi Sư đei pơkă boih. 
JOS.23.11	Mă-lei athei kơchăng hơđơ̆ng iŏk đon băt 'mêm kơ Kră Yang 'Bok Kei-Dei lu iĕm.
JOS.23.12	Mă-lei tơdah lu iĕm wơ̆t hơlơ̆k oei pơgơ̆p hăm lu adrĕch adrung mă oei đei 'nâu păng lu iĕm pơm pô̆ 'băn tơăn băl kon hăm lu sư, dah lu iĕm mơ̆t hơdai hăm lu sư, 
JOS.23.13	lei iĕm athei băt Kră Yang 'Bok Kei-Dei lu iĕm ưh pă puh tơweh lu adrĕch adrung âu đơ̆ng anăp lu iĕm dơ̆ng, Lei lu sư gô thoi hơnhuăl păng hơđong hơ'năk kơ lu iĕm, pơm tơnguĕt teh kơdŭ rŏng, pơm thoi hrŏng jơla trŏ măt, dĭng truh tơ lu iĕm lôch răm đĭ-đăng đơ̆ng char 'lơ̆ng rŏ mă Kră Yang 'Bok Kei-Dei hlôi ăn kơ lu iĕm.
JOS.23.14	Âu, dang ei inh wă năm kiơ̆ boih trong mă đĭ-đăng kơ kon bơngai năm; lu iĕm băt boih đĭ lăm jơhngơ̆m klơm klak kơ nơ̆r 'lơ̆ng mă Kră Yang 'Bok Kei-Dei đei pơkă khan kơ lu iĕm, ưh kơ đei minh nơ̆r ayơ glăi, đĭ-đăng gô pơsĭt trŏ ngăl; ưh kơ đei minh nơ̆r ayơ hiong. 
JOS.23.15	Mă-lei tơdah nơ̆r pơkă 'lơ̆ng mă Kră Yang 'Bok Kei-Dei lu iĕm đei pơsĭt ăn kơ lu iĕm thoi yơ boih, na Kră Yang kư̆m pơsĭt lu nơ̆r Sư wă tơhli pơrăm lu iĕm thoi noh, dĭng truh tơ Sư pơlôch pơrăm lu iĕm đĭ đơ̆ng dêh char 'lơ̆ng rŏ mă Kră Yang đei ăn kơ lu iĕm. 
JOS.23.16	Tơdah lu iĕm sơngah kơ tơdrong pơgơ̆p Kră Yang 'Bok Kei-Dei lu iĕm, đei hlôi bơtho pơkă, na lu iĕm achăng lê̆ Kră Yang, chă bơ̆jang awih awăn păng drap kơkuh kơ lu yang nai, lei tơdrong Kră Yang hil mĭl tih gô truh tơ lu iĕm, na lu iĕm gô lôch hiong răm đĭ đơ̆ng char 'lơ̆ng rŏ mă Kră Yang đei ăn boih.
JOS.24.1	Jôsuê krao akŭm đĭ adrĕch adrung Isơrael tơ Sichem. Sư krao akŭm đĭ lu kră pơgơ̆r, lu kră sek tơlang păng lu yŏng pơgơ̆r linh; lu sư akŭm đĭ 'bơ̆t anăp Kră Yang 'Bok Kei-Dei.
JOS.24.2	Jôsuê khan hăm đĭ-đăng kon pơlei: “Kră Yang 'Bok Kei-Dei Isơrael đei khan: ‘'Bok iĕm sơ̆ noh Tharê 'bă kơ Abraham păng Nakô, oei gah to Krong Tih păng bơ̆jang kơkuh kơ lu yang nai. 
JOS.24.3	Mă-lei inh rơih iŏk Abraham 'bok lu iĕm lĕch đơ̆ng gah to Krong Tih păng chông ba sư năm jơ̆p-jang kơ dêh Kanaan, ăn kơ sư Isăk păng ăn kơ adrĕch adrung sư chek lar lơ. 
JOS.24.4	Inh ăn Jakôp păng Êsâu kơ Isăk, ăn kông Sêir kơ Êsâu bơ̆jang sa mir 'ba, gah Jakôp hăm lu kon sư jur oei tơ char Êyiptơ.
JOS.24.5	Đơ̆ng noh, Inh wơh Môis hăm Arôn yua tơdrong mơsêh wă pơrăm tơ lăm char Êyiptơ; na Inh 'ba lu iĕm lĕch đơ̆ng noh. 
JOS.24.6	Kơplah Inh chông ba tơlĕch lu 'bok yă lu iĕm đơ̆ng char Êyiptơ, lu sư năm truh tơ đak dơsĭ lu bơngai Êyiptơ druh 'moi 'bok yă lu iĕm hăm lu linh gre aseh, lu linh jơ̆ng hoh truh tơ đak Dơsĭ 'Brê. 
JOS.24.7	Mă-lei, 'bok yă lu iĕm krao apinh Kră Yang dŏng, Kră Yang ăn đei măng mu lăm lu kon pơlei Êyiptơ hăm lu iĕm, Kră Yang ăn đak dơsĭ lơ̆p bơngai Êyiptơ păng măt lu iĕm 'bôh boih Inh pơm kơ lu bơngai Êyiptơ. Păng lu iĕm mă oei arih đunh tơ lăm char glă.
JOS.24.8	Inh chông lu iĕm mơ̆t lăm char kon pơlei Amôrit oei gah hơlĕch kơ đak Krong Jôrđăn; lu sư tơblah hăm lu iĕm mă-lei. Inh jao lu sư lăm tơpang ti lu iĕm inh pơlôch lu sư 'bơ̆t anăp lu iĕm na lu iĕm blah iŏk teh đak lu sư. 
JOS.24.9	Kơplah Balak kon drŏ-nglo Sêpbô pơtao Môap iung tơblah hăm kon pơlei Isơrael, wơh Balaam, kon drŏ-nglo Bêôr, wă kơ hiap lu iĕm. 
JOS.24.10	Mă-lei inh ưh kơ wă mơ̆ng Balaam; thoi noh sư jing tă tơ sơkat ăn pŭn hiôk kơ lu iĕm păng Inh dŏng pơklaih lu iĕm đơ̆ng tơpang ti Balak.
JOS.24.11	Na lu iĕm tŏk kơ đak Krong Jôrđăn truh tơ pơlei Jêrikô, lu kon pơlei bơngai Jêrikô wă blah lu iĕm kư̆m thoi kon pơlei Amôrit, kon pơlei Pêrêsit kon pơlei Kanaan, kon pơlei Hêtit, kon pơlei Girgasit, kon pơlei Hêwit păng kon pơlei Jêbus, mă-lei Inh jao lu sư lăm tơpang ti lu iĕm. 
JOS.24.12	Inh wơh lu ong druh lu sư 'bơ̆t anăp lu iĕm, thoi druh 'bar 'nu pơtao kon pơlei Amôrit, thoi noh lu iĕm ưh pă kăl yua đao gưm hră đơ̆ng. 
JOS.24.13	Inh ăn kơ lu iĕm teh đak mă lu iĕm ưh kơ ngĕ choh gleh hrat păng pơlei tih lu iĕm ưh kơ ngĕ kơ man pơjing păng lu iĕm iŏk oei tơ noh đĕch; lu pơgar hơmu hăm plei 'long ôliwơ lu iĕm yua pơm tơmam sa, lu iĕm kư̆m ưh kơ đei pơtăm.’
JOS.24.14	Thoi noh dang ei, athei chu yom bĕ kơ Kră Yang păng pơm kiơ̆ kơ Sư hăm đĭ jơhngơ̆m păng tơnăp, hŭt lê̆ bĕ lu yang mă 'bok lu iĕm kơkuh tơ gah hơlĕch kơ đak Krong Tih păng tơ lăm char Êyiptơ; athei chu yom bĕ kơ Kră Yang. 
JOS.24.15	Tơdah lu iĕm ưh kơ wă chu yom ôh kơ Kră Yang, lei dang ei athei rơih iŏk bĕ kơdih lu iĕm wă kơkuh kơ bu, kơ lu yang mă lu 'bok yă lu iĕm kơkuh tơ gah hơlĕch kơ đak Krong Tih dah lu yang kon pơlei Amôrit lăm char lu sư; mă lu iĕm oei âu Mă-lei gah inh păng hnam inh gô chu yom păng pơm kiơ̆ kơ Kră Yang.”
JOS.24.16	Mă-lei kon pơlei tă kơ tơl: “Lu nhôn pơkă ưh kơ wă weh achăng Kră Yang păng kư̆m ưh kơ wă kơkuh kơ yang nai ôh. 
JOS.24.17	Yua kơ Kră Yang jing 'Bok Kei-Dei lu nhôn; Sư boih chông ba lu nhôn păng 'bok yă lu nhôn lĕch klaih rơngei đơ̆ng char Êyiptơ, klaih rơngei đơ̆ng pơm đĭch; Sư đei pơm mơsêh hlĭch 'bơ̆t anăp lu nhôn păng tơgŭm lu nhôn, mă tơ rok trong nhôn yak, mă hăm lăm kon pơlei nai huay kơ đei pơrăm lu nhôn. 
JOS.24.18	Kră Yang đei pơpuh tơweh boih 'bơ̆t anăp lu nhôn lu adrĕch adrung, kon pơlei Amôrit mă oei lăm char 'nâu lu nhôn wă chu yom kơ Kră Yang, yua kơ Sư boih Kră Yang 'Bok Kei-Dei lu nhôn.”
JOS.24.19	Jôsuê khan kơ kon pơlei: “Lu iĕm ưh kơ kĕ ôh wă chu yom kơ Kră Yang, yua kơ Sư Kră Yang 'Bok Kei-Dei 'lơ̆ng rơgoh, Kră Yang 'Bok Kei-Dei băt kơ gar. Sư ưh kơ lê̆ ôh tơdrong lu iĕm pơm kơnê̆ păng tơdrong yoch lu iĕm. 
JOS.24.20	Tơdah lu iĕm achăng lê̆ Kră Yang, na kơkuh kơ yang tơmoi, kơplah noh Sư gô wih pơlôch pơrăm pơgoh lu iĕm, đang kơ Sư pơm 'lơ̆ng boih kơ lu iĕm đei truh tơ năr 'nâu.”
JOS.24.21	Mă-lei kon pơlei oei khan kơ Jôsuê: Ưh ôh, lu nhôn gô chu yom kơ Kră Yang.
JOS.24.22	Kơplah noh, Jôsuê khan hăm kon pơlei: Lu iĕm pơm kơdranh kơdih lu iĕm khan lu iĕm hlôi rơih iŏk boih Kră Yang wă chu yom kơ Sư. Kon pơlei tơl: Ơ, Lu nhôn pơm kơdranh tơdrong noh. 
JOS.24.23	Jôsuê khan dơ̆ng: Thoi noh, dang ei, athei hŭt lê̆ bĕ yang tơmoi đơ̆ng lăm lu iĕm, athei đei jơhngơ̆m chu brŏk tơ Kră Yang 'Bok Kei-Dei Isơrael.
JOS.24.24	Kon pơlei tơl Jôsuê: Lu nhôn gô chu yom kơ Kră Yang 'Bok Kei-Dei lu nhôn păng pơm kiơ̆ nơ̆r Sư.
JOS.24.25	Lăm năr noh Jôsuê tơ'blŏk ăn tơdrong pơgơ̆p kơ kon pơlei păng tơbăt ăn kơ lu sư khôi juăt păng nơ̆r tơtă tơ pơlei Sichem. 
JOS.24.26	Jôsuê chih đĭ dôm nơ̆r noh lăm sơ̆p hla bơar khôi juăt 'Bok Kei-Dei. Đơ̆ng noh, sư iŏk minh pôm tơmo tih pơdơ̆ng 'bơ̆t ala tơm 'long kôih jê̆ anih rơgoh Kră Yang.
JOS.24.27	Na Jôsuê pơma khan hăm đĭ-đăng kon pơlei: To, tơmo âu wă yua pơm kơdranh kơ lu bơ̆n; yua kơ sư đei kơtơ̆ng boih dôm nơ̆r Kră Yang đei khan kơ lu bơ̆n, sư gô pơm kơdranh plơ̆ ăn kơ lu iĕm, dah lu iĕm hơlĕnh ưh kơ chu Kră Yang 'Bok Kei-Dei lu iĕm.
JOS.24.28	Jôsuê ăn kơ kon pơlei wih, bu bu kư̆m wih brŏk jang sa mir 'ba kơdih.
JOS.24.29	Đơ̆ng rŏng kơ lu tơdrong noh, Jôsuê kon drŏ-nglo Nun, đĭch đam Kră Yang, lôch, sư arih đei minh-hrĕng mơjĭt sơnăm. 
JOS.24.30	Đe 'bŭ sư tơ teh đei hlang iŏk kơ sư kơdih tơ pơlei Timnat Sêra tơ tơring groi kông Êphraim, gah yă-nơ̆m kơ kông Gaas. 
JOS.24.31	Lu kon pơlei Isơrael chu yom kơ Kră Yang đĭ lăm chăl arih Jôsuê păng đĭ lăm chăl lu kră arih sot hloh kơ Jôsuê, lu bơngai mă đei 'bôh păng băt tôm tơdrong Kră Yang đei pơm boih lăm lu kon pơlei Isơrael.
JOS.24.32	Kơting Jôsep mă kon pơlei Isơrael iŏk chĕp ba đơ̆ng char Êyiptơ, 'bŭ tơ pơlei Sichem, lăm teh mă Jakôp răt đơ̆ng kon drŏ-nglo Hamôr, 'bă kơ Pơlei Sichem, minh-hrĕng tơpei jên hu;a kon sâu Jôsep đei teh noh jing teh jang sa mir 'ba lu sư.
JOS.24.33	Êlêasar, kon drŏ-nglo Arôn, kư̆m lôch, đe 'bŭ sư tơ Gibêah pơlei mă Phinêhas, kon drŏ-nglo sư, teh noh đe ăn kơ sư tơ tơring groi kông Êphraim.
JDG.1.1	Đơ̆ng rŏng kơ Jôsuê lôch, kon pơlei Isơrael krao apinh Kră Yang khan: Bơngai bu lăm lu nhôn athei năm blah păng kon pơlei Kanaan adrol?
JDG.1.2	Kră Yang tơl: Lu bơngai Juđa iĕm boih athei năm adrol; to Inh pơjao boih, dêh char lăm ti lu sư.
JDG.1.3	Bơngai Juđa pơma dơnuh hăm bơngai Simêôn, 'nhŏng oh lu sư, sư khan: Bĕ bơ̆n năm hơdai nhôn tơ teh đei hlang lăng trŏ kơ nhôn boih, na lu bơ̆n gô blah kon pơlei Kanaan; đơ̆ng noh nhôn gô năm hơdai lu 'nhŏng oh truh tơ dêh char mă đei hlang lăng boih trŏ kơ 'nhŏng oh. Bơngai Simêôn năm hơdai hăm lu sư.
JDG.1.4	Thoi noh lu bơngai Juđa năm, Kră Yang jao kon pơlei Kanaan păng kon pơlei Phêrêsit lăm ti lu sư; tơ Bêsek sư blah pơlôch mơjĭt-rơbâu 'nu bơngai. 
JDG.1.5	Tơ Bêsek kư̆m đei tơ'bơ̆p Ađôni Bêsek, na blah lu sư, păng kon pơlei Kanaan păng kon pơlei Phêrsit. 
JDG.1.6	Ađôni Bêsek kơdâu ôn mă-lei lu sư druh 'moi đei rôp sư chơ̆ng lê̆ hơnglâu yŏng ti păng hơnglâu yŏng jơ̆ng sư.
JDG.1.7	Kơplah noh Ađôni Bêsek khan: Sơ̆ đei tơpơh-jĭt 'nu pơtao đe chơ̆ng hơnglâu yŏng ti păng hơnglâu Yŏng jơ̆ng boih, lu sư chă dônh sa tơmam sa huŏng ala kơ 'bang inh. Tơdrong mă đêl inh pơm Kră Yang 'Bok Kei-Dei pơm tơwih kơ inh. Lu sư chông ba sư truh tơ pơlei Jêrusalem păng sư lôch tơ noh.
JDG.1.8	Bơngai Juđa blah iŏk pơlei Jêrusalem; lu sư yua đao pơlôch kon pơlei păng klơ̆m ŭnh soh pơlei.
JDG.1.9	Đơ̆ng noh lu bơngai Juđa jur năm blah kon pơlei Kanaan mă oei tơ kơpal groi kông, tơ gah gơal păng tơ anih dơhnă; 
JDG.1.10	Đơ̆ng noh lu sư blah kon pơlei Kanaan oei tơ Hêbrôna păng blah Sêsai, Ahiman, hăm Tanmai.
JDG.1.11	Đơ̆ng noh bơngai Juđa năm blah kon pơlei oei tơ pơlei Đêbir.b 
JDG.1.12	Kalep khan: Bu năm blah iŏk đei Kirat Sêpher, na gô ăn sư oei kơ kon adruh inh Aksa. 
JDG.1.13	Kơplah noh, Ôtniêl kon tơdăm Kêna, oh Kalep blah iŏk pơlei noh na Kalep iŏk kon adruh sư anăn Aksa pơm akăn Ôtniêl.
JDG.1.14	Wă sư brŏk tơ Ôtniêl boih sư athei klo sư apinh đơ̆ng 'bă sư minh hlak chŭn đei tu đak. Adruh ei 'nao jur đơ̆ng aseh na Kalep jet: Kon wă kơ kiơ? 
JDG.1.15	Kon sư tơl: Apinh ih ăn kơ inh tơdrong pŭn hiôk. Yua kơ 'Bă ăn boih teh gah gơal, ưh kơ đei đak, apinh ih kư̆m ăn dơ̆ng kơ inh teh đei tu đak. Na Kalep ăn kơ kon sư teh đei 'bar 'bôt tu đak tơ gah kơpơ̆ng păng tơ gah ala. 
JDG.1.16	Bơngai Kênit 'noh kon sâu tơnei 'bok Môis đơ̆ng pơlei 'Long gol năm tŏk hăm kon sâu Juđa, truh tơ anih glă char Juđa, tơ gah gơal Arat păng pơm anih oei tŏk-bŏk kon pơlei pơla.
JDG.1.17	Kơplah ei, lu bơngai Juđa năm hơdai hăm 'nhŏng oh sư kơdih, bơngai Simêôn, mă blah kon pơlei Kanaan oei tơ pơlei Sêphat, pơrăm đĭ pơlei ei; đơ̆ng noh đe krao anăn pơlei noh Horma. 
JDG.1.18	Bơngai Juđa kư̆m blah iŏk pơlei Gasa hăm anih teh mă sư pơgơ̆r pơlei Askalon hăm anih teh mă sư pơgơ̆r păng pơlei Ekrôn hăm anih teh mă sư pơgơ̆r. 
JDG.1.19	Kră Yang oei hơdai hăm bơngai Juđê na bơngai Juđê gơh iŏk oei tơ lu pơlei kơpal groi kông, mă-lei lu kon pơlei oei tơ lăm thŭng lu sư ưh kơ gơh pơpuh ôh, yua kơ lu đe ei đei gre aseh pơm păng bơsei. 
JDG.1.20	Kiơ̆ kơ Môis athei, lu sư jao pơlei Hêbrôn ăn kơ Kalep. Kalep pơpuh tơweh pêng 'nu kon drŏ-nglo Anak lĕch đơ̆ng pơlei ei.
JDG.1.21	Mă-lei kon sâu Bênjamin ưh kơ gơh puh lê̆ kon pơlei Jêbus đơ̆ng pơlei Jêrusalem, na kon pơlei Jêbus oei oei hơdai kon sâu Bênjamin dĭng truh tơ dang ei.
JDG.1.22	Na adrĕch adrung Jôsep kư̆m tŏk blah pơlei Bethel păng Kră Yang oei hơdai lu sư. 
JDG.1.23	Lu sư wơh bơngai năm chop lăng adrol kơ năm blah tơ Bethel;c anăn pơlei 'nâu adrol sơ̆ đe krao Lus. 
JDG.1.24	Lu bơngai năm lăng adrol 'bôh minh 'nu lĕch đơ̆ng pơlei, na lu sư khan kơ bơngai ei: Apinh ih tơ'bôh ăn kơ nhôn trong ayơ gơh mơ̆t tơ pơlei na lu nhôn gô mơnat kơ ih. 
JDG.1.25	Na bơngai ei tơ'bôh ăn kơ lu sư trong gơh mơ̆t tơ lăm pơlei. Lu sư iŏk đao hơlă pơlôch lu bơngai lăm pơlei 'nei; mă-lei lu sư lê̆ bơngai noh păng đĭ hnam dơnŏ sư oei arih 
JDG.1.26	Thoi noh lu bơngai noh năm mơ̆t tơ dêh char Hêtit, pơm pơlei oei tơ noh na sư anăn pơlei ei Lus, đe oei krao anăn ei truh tơ dang ei.
JDG.1.27	Bơngai Manase ưh kơ gơh puh lê̆ lu kon pơlei oei tơ Bêt Sêan păng pơlei oei jum dăr ưh kơ tam, kon pơlei oei tơ Tanak păng lu pơlei jum dăr kơ sư kư̆m ưh kơ tam, lu kon pơlei oei tơ Đôr păng pơlei oei jum dăr kơ sư, kon pơlei oei tơ Iblêam păng pơlei jum dăr kơ sư, pơlei oei tơ Mêgiđô păng rim pơlei mă sư pơgơ̆r, na sư kư̆m ưh kơ gơh pơpuh lê̆ tơ nai, yua kơ đei lu kon pơlei Kanaan oei tơ lăm lu pơlei ei.
JDG.1.28	Dĭng khŭl bơngai Isơrael pran boih, na rôp kon pơlei Kanaan pơgŏ lu sư jang pơmat-tat, mă-lei ưh kơ đei layơ gơh pơpuh đĭ lu sư năm tơ nai.
JDG.1.29	Bơngai Êphraim kư̆m ưh kơ gơh pơpuh tơweh kon pơlei Kanaan oei tơ Geser thoi noh lu kon pơlei Kanaan oei oei hơdai hăm bơngai Êphraim. 
JDG.1.30	Bơngai Sebulun kư̆m ưh kơ gơh pơpuh tơweh kon pơlei oei tơ Kitrôn, dah kon pơlei oei tơ Nahalô, bơngai Kanaan oei hơdai hăm bơngai Sabulun, mă-lei pơgŏ athei lu sư jang pơmat-tat. 
JDG.1.31	Bơngai Aser kư̆m ưh kơ gơh pơpuh tơweh kon pơlei oei tơ Akô, dah kon pơlei oei tơ Siđôn, kon pơlei oei tơ Ahlap, kon pơlei oei tơ Aksip, kon pơlei oei tơ Helba, kon pơlei oei tơ Aphik dah kon pơlei oei tơ Rêhôp. 
JDG.1.32	Thoi noh bơngai Aser pơjing tơdrong jang sa lu sư tŏk-bŏk lăm kon pơlei Kanaan mă oei tơ noh yua kơ bơngai Aser ưh kơ gơh pơpuh tơweh lu sư năm tơ nai.
JDG.1.33	Bơngai Neptali ưh kơ gơh pơpuh tơweh kon pơlei oei tơ Bêt Sêmes păng kon pơlei oei tơ Bêt Hanat; na lu sư oei tŏk-bŏk lăm kon pơlei Kanaan mă-lei kon pơlei Bêt Sêmê păng kon pơlei Bêt Anat lu bơngai Neptali pơgŏ athei lu sư jang pơmat-tat. 
JDG.1.34	Kon pơlei Amôrit pơpôi pơpuh lu bơngai Đan oei tơ kơpal groi kông, ưh kơ ăn lu sư jur oei tơ thŭng. 
JDG.1.35	Kon pơlei Amôrit kư̆m oei tơ kông Hares, Aijalôn păng Salbim; mă-lei adrĕch adrung Jôsep sư pran na lu sư athei bơngai Amôrit jang kơ lu sư gleh pơmat. 
JDG.1.36	Anih teh kon pơlei Amôrit iŏk đơ̆ng kuĕl Akrabim, păng đơ̆ng Sêla truh tơ ti ti.
JDG.2.1	Linh jang 'lơ̆ng Kră Yang năm tŏk đơ̆ng pơlei Gilgal truh tơ Bôkim păng khan thoi âu: Inh chông ba lu iĕm hlôi đơ̆ng dêh Êyiptơ boih, ba iĕm mơ̆t tơ dêh char mă Inh đei pơkă hăm 'bok yă wă ăn kơ adrĕch adrung lu sư. Inh đei khan kơ iĕm. ‘Inh ưh kơ đei layơ hŭt lê̆ dôm tơdrong mă Inh pơkă hăm lu iĕm; 
JDG.2.2	Mă gah lu iĕm, 'nĕ kơ pơgơ̆p băl hăm lu bơngai mă oei tơ char âu; iĕm athei pơrăm lê̆ lu rup yang lu sư.’ Mă-lei iĕm ưh kơ mơ̆ng nơ̆r Inh khan. Yua kơ kiơ lu iĕm pơm tơdrong noh? 
JDG.2.3	Na kư̆m thoi Inh đei khan boih, Inh ưh kơ đei pơpuh tơweh kon pơlei noh ataih kơ lu iĕm, lu sư gô oei jê̆ lu iĕm păng tơdrong lu sư pơm yang nhen thoi poh-'năk wă đăk kơ lu iĕm. 
JDG.2.4	Lăp linh jang 'lơ̆ng Kră Yang pơma kơ kon pơlei Isơrael tôch boih, na lu kon pơlei pơla nhơ̆m ôr. 
JDG.2.5	Lu sư krao anăn anih noh Bôkim wă khan lu bơngai nhơ̆m păng pơyơ̆r kơ Kră Yang tơmam soi tơ anih noh.
JDG.2.6	Đơ̆ng rŏng kơ Jôsuê ăn kơ kon pơlei brŏk, na đĭ rim 'nu bơngai Isơrael, năm iŏk dêh mă đei hlang lăng trŏ kơ sư. 
JDG.2.7	Kon pơlei pơla chu yom kơ Kră Yang ling-lang truh tơ Jôsuê păng bơngai đe kră arih đunh hloh kơ Jôsuê lôch, noh lu bơngai mă 'bôh tơdrong jang mơsêh tih dêh mă đêl Kră Yang pơm boih yua kơ lu bơngai Isơrael. 
JDG.2.8	Jôsuê kon drŏ-nglo Nun đĭch đam Kră Yang lôch, sư arih đei minh-hrĕng mơjĭt sơnăm; 
JDG.2.9	đe 'bŭ sư lăm teh hnam sư kơdih tơ Timnat Hêres kơpal groi kông Êphraim gah yă-nơ̆m kơ kông Gaas.
JDG.2.10	Đĭ-đăng jơhnơr ei lĕch kiơ̆ yă 'bok lu sư; na đei minh jơhnơr nai iung dơ̆ng mă ưh kơ băt kơ Kră Yang păng kư̆m ưh kơ 'bôh dôm tơdrong mơsêh Kră Yang đei pơm yua kơ lu bơngai Isơrael. 
JDG.2.11	Kơplah noh lu bơngai Isơrael pơm kơnê̆ 'bơ̆t anăp Kră Yang, kơkuh kơ lu rup yang Baal 
JDG.2.12	Hŭt lê̆ Kră Yang 'Bok Kei-Dei 'bok yă lu sư, Tơ'ngla mă chông lu sư lĕch đơ̆ng dêh Êyiptơ. Lu sư lui kiơ̆ kơ yang nai đơ̆ng lu adrĕch adrung jum dăr kơ lu sư, drap kơkuh kơ lu yang noh păng pơm kơ Kră Yang hil blĕk kơ lu sư. 
JDG.2.13	Thoi noh lu sư lê̆ Kră Yang drap kơkuh kơ yang Baal păng Astarôt.
JDG.2.14	Kră Yang blĕk kơ bơngai Isơrael păng pơjao lu sư ăn kơ lu bơngai tơgar iŏk mŭk tơmam lu sư, na lu bơngai Isơrael ưh kơ gơh pơm kiơ kơ lu bơngai ayăt areh kơ lu sư. 
JDG.2.15	Mă lu sư năm tơ yơ yơ Kră Yang kư̆m ăn kơ lu sư đei tơdrong gleh pơmat 'blep thoi Kră Yang khan pơkă kơ lu sư. Lu sư đei tơdrong gleh pơmat tih dêh.
JDG.2.16	Na Kră Yang rơih hơtŏk lu 'bok sek tơlang dŏng pơklaih lu sư đơ̆ng bơngai ayăt. 
JDG.2.17	Mă-lei lu sư kư̆m ưh kơ wă mơ̆ng lu 'bok sek tơlang lu sư kiơ̆ kơkuh kơ yang nai. Lu sư ưh kơ rok kiơ̆ trong mă đêl yă 'bok lu sư yak, ưh kơ rok kiơ̆ păng ưh kơ wei răk tơdrong juăt Kră Yang.
JDG.2.18	Kơplah Kră Yang rơih lu 'bok sek tơlang ăn kơ lu bơngai Isơrael, Sư oei hơdai hăm lu 'bok sek tơlang noh păng yua lu sư pơklaih lu bơngai Isơrael đơ̆ng ti lu bơngai mă ayăt kơ lu sư Kră Yang mơnat kơ lu sư ôr krao yua kơ ayăt lu bơngai pơm kơnê̆ pơjuă pơđep lu sư. 
JDG.2.19	Mă-lei đơ̆ng rŏng kơ 'bok sek tơlang noh lôch na lu bơngai Isơrael pơm kơnê̆ hloh dơ̆ng kơ adrol, lui kiơ̆ kơkuh kơ lu yang nai; lu bơngai Isơrael ưh kơ chu hŭt lê̆ tơdrong kơnê̆, oei rok kiơ̆ trong kơnê̆ khŏm khŏm. 
JDG.2.20	Yua kơ thoi noh Kră Yang blĕk kơ bơngai Isơrael păng Sư khan thoi âu: Yua kơ lu bơngai âu ưh kơ chu kiơ̆ nơ̆r Inh pơkă kơ yă 'bok lu sư păng lu sư kư̆m ưh kơ chu mơ̆ng kiơ̆ nơ̆r Inh khan, 
JDG.2.21	na gah Inh, kư̆m ưh kơ pơpuh lu bơngai ayăt kơ lu sư mă đêl oei kơplah Jôsuê oei arih, mă Jôsuê lôch boih. 
JDG.2.22	Inh ăn kơ lu ayăt kơ lu sư oei tơ noh Inh wă pơlong lăng lu bơngai Isơrael, lu sư hăm oei đei wei păng rok kiơ̆ trong Kră Yang thoi lu 'bok yă lu sư mă đêl oei tơ noh ưh. 
JDG.2.23	Yua kơ thoi noh na Kră Yang lê̆ lu bơngai ayăt 'nâu oei lăm dêh lu sư, ưh kơ hăt hot pơpuh tơlĕch lu sư năm tơ nai păng ưh kơ pơjao lu sư lăm ti Jôsuê.
JDG.3.1	'Nâu boih lu adrĕch adrung mă Kră Yang lê̆ oei đei, yua kơ wă pơlong lăng lu bơngai Isơrael tam mă đei layơ 'bôh tơdrong tơblah tơ dêh char Kanaan. 
JDG.3.2	Sư wă pơlong lăng lu bơngai Isơrael, wă pơhrăm pơjuăt lu sư tơdrong tơblah, mă loi lu bơngai tam đei 'bôh tơdrong tơblah sơ̆: 
JDG.3.3	Đei pơđăm 'nu pơm yŏng pơgơ̆r kon pơlei Philistin, đĭ-đăng lu kon pơlei Kanaan kon pơlei Siđôn păng kon pơlei Hêwit oei tơ lăm lu kông Liban, đơ̆ng kông Baal Hermôn truh tơ pơlei Lêbơ Hamat. 
JDG.3.4	Kră Yang yua lu adrĕch adrung 'nâu wă pơlong lăng lu bơngai Isơrael, wă lăng lăng lu bơngai Isơrael hăm chu kiơ̆ tơdrong juăt mă Kră Yang chih ăn kơ Môis bơtho kơ lu adrĕch adrung lu sư. 
JDG.3.5	Thoi noh kon pơlei Isơrael oei hơdai hăm kon pơlei Kanaan, kon pơlei Hêtit, kon pơlei Amôrit, kon pơlei Phêrisit, kon pơlei Hêwit păng kon pơlei Jêbus, 
JDG.3.6	lu sư iŏk kon adruh đe noh pơm akăn păng ăn kon drŏ-kăn lu sư oei kơ kon tơdăm đe noh păng kơkuh kiơ̆ kơ yang đe noh.
JDG.3.6	Chih roi gah lu 'bok sek tơlang
JDG.3.7	Kon pơlei Isơrael pơm tơdrong kơnê̆ 'bơ̆t anăp Kră Yang, hiơt kơ Kră Yang 'Bok Kei-Dei lu sư, bơ̆jang kơkuh kơ rup yang Baal păng yang Asêrôt. 
JDG.3.8	Yua kơ thoi noh, Kră Yang hil blĕk kơ lu bơngai Isơrael, Kră Yang pơjao lu sư lăm ti Kusan Risathaim, pơtao teh đak Mesôpôtami. Kusan Risathaim pơgŏ pơđep kon pơlei Isơrael lăm tơhngam sơnăm. 
JDG.3.9	Mă-lei mưh lu kon pơlei Isơrael krao ôr apinh Kră Yang na Kră Yang rơih ăn kơ lu sư minh 'nu bơngai dŏng pơklaih, noh anăn sư Ôtniêl, kon drŏ-nglo Kênas, oh tơtil Kalep; bơngai ei dŏng pơklaih lu sư. 
JDG.3.10	Yang bơhngol 'lơ̆ng Kră Yang jur tơ Ôtniêl na sư jing bơngai sek tơlang Isơrael lĕch năm tơblah. Na Kră Yang pơjao Kusan Risathaim, pơtao Aram lăm ti sư na sư blah Kusan Risathaim jei sư. 
JDG.3.11	Dêh char bơngai Isơrael đei rơngei hơđơ̆ng lăm puăn-jĭt sơnăm; truh tơ Ôtniêl, kon drŏ-nglo Kênas lôch.
JDG.3.12	Kon pơlei Isơrael pơm kơnê̆ dơ̆ng 'bơ̆t anăp Kră Yang, na Kră Yang ăn kơ Eglôn, pơtao Môap jing pran năm wang blah Isơrael yua kơ lu sư pơm yoch kơnê̆ 'bơ̆t anăp Kră Yang. 
JDG.3.13	Thoi noh Eglôn akŭm hơdai hăm kon pơlei Ammôn păng kon pơlei Amalek năm blah kon pơlei Isơrael jei lu sư; păng đei blah iŏk pơgơ̆r pơlei 'Long gol. a 
JDG.3.14	Eglôn pơtao char Môap pơjuă pơđep kon pơlei Isơrael lăm mơjĭt-tơhngam sơnăm.
JDG.3.15	Mă-lei mưh kon pơlei Isơrael krao ôr apinh Kră Yang, Kră Yang rơih ăn kơ lu sư minh 'nu 'bok dŏng pơklaih, anăn sư Êhut, kon drŏ-nglo Gêra, sư adrĕch Bênjamin. 'Noh bơngai juăt kơ yua ti gah 'ngiĕo. Kon pơlei Isơrael wơh sư chĕp ba tơmam ra ăn kơ Eglôn, pơtao Môap.
JDG.3.16	Êhut pơm kơdih sư minh hlak đao gưm 'bar pah măt, kơjung minh (hơgăt) păng tơ̆n đao gưm tơ kơiĕng gah 'ma, tah tơ lăm kơ ao sư. 
JDG.3.17	Thoi noh sư chĕp ba, tơmam đe ra ăn kơ Eglôn, pơtao Môap. Eglôn sư bơngai tih bek dêh. 
JDG.3.18	Đang kơ noh, na Êhut ăn kơ lu bơngai chĕp tơmam ra noh brŏk. 
JDG.3.19	Mă-lei sư kơdih wih tơ rŏng tơ sơlŭng đe iŏk tơmo jê̆ tơ Gilgal, na wơ̆t brŏk khan: Ơ pơtao, inh đei minh nơ̆r hlơp wă roi kơ ih. Na pơtao athei: Thĕng bĕ! Na đĭ-đăng kơ lu bơngai bơ̆jang kơ pơtao lĕch tơ 'nguaih. 
JDG.3.20	Kơplah pơtao oei ngôi minh drô̆ tơ anih kơpal rơngơp, Êhut năm jê̆ na khan. Inh đei minh nơ̆r đơ̆ng Kră Yang 'Bok Kei-Dei wă roi ăn kơ ih. Na Eglôn iung hloi đơ̆ng tang-dŏ sư. 
JDG.3.21	Êhut yơ̆r ti 'ngiĕo sư toh iŏk đao đơ̆ng kơiĕng sư, na 'bet hloi 'bơ̆t klak. 
JDG.3.22	Gơ̆r đao kư̆m han mơ̆t kiơ̆ măt đao Êhut sư ưh kơ gơh toh đao sư. Yua kơ Eglôn bek dêh rơmă klak sư klơp lê̆ đao. 
JDG.3.23	Đơ̆ng noh, Êhut lĕch đơ̆ng anih 'nei trong kơdeng păng tang khuă chơkăl lê̆ 'măng anih noh gah rŏng sư. 
JDG.3.24	Đơ̆ng rong kơ Êhut lĕch boih đơ̆ng hnam, lu đĭch đam pơtao năm lăng; 'bôh 'măng hnam tơ kơpal noh tang chơkăl ngăl boih, na pơma dih băl khan: Băt dah pơtao oei pơdơh tơ hnam kơpal kơlĕ. 
JDG.3.25	Lu sư gô đunh dêh, dĭng mah pă băt pơm liơ; yua kơ ưh 'bôh pơtao pơih 'măng hnam, na lu sư iŏk khuă păng pơih 'măng anih noh, 'bôh yŏng lu sư lôch boih, 'bơ̆t hơnă hnam.
JDG.3.26	Kơplah lu sư oei gô, Êhut kơdâu klĕnh hlôi trong cheng rok sơlŭng đe iŏk kơ tơmo kơdâu truh tơ pơlei Sêira. 
JDG.3.27	Lăp sư truh tơ noh sư hlôm keng tơ lăm groi kông Êphraim; na kon pơlei Isơrael jur hơdai hăm sư đơ̆ng kơpal kông păng sư pơm yŏng chông ba lu sư. 
JDG.3.28	Êhut khan kơ lu sư: Kiơ̆ inh bĕ, yua kơ Kră Yang jao boih kon pơlei Môap lăm ti lu iĕm, bơngai mă ayăt kơ lu iĕm. Đĭ lu sư jur kiơ̆ sư, năm blah iŏk anih đơ̆ng đak Krong Jôrđăn, noh trong lu bơngai Môap juăt kơ tŏk găn đak krong trong noh ưh kơ đei ăn bu năm. 
JDG.3.29	Lăm kơplah noh kon pơlei Isơrael đei pơlôch dang mơjĭt-rơbâu 'nu bơngai Môap, đĭ lu sư noh bơngai kơtang nuih ưh kơ đei minh 'nu klaih. 
JDG.3.30	Lăm năr noh, bơngai Isơrael pơgŏ pơđep kon pơlei Môap; dêh char sư hơđơ̆ng rơngei hiôk lăm tơhngam-jĭt sơnăm.
JDG.3.31	Đơ̆ng rŏng kơ Êhut đei Samgar, kon drŏ-nglo Anat, sư yua minh tŏ 'long sơnguĕt suĕng đe puh rơmo na teh pơlôch tơdrâu-hrĕng 'nu bơngai Philistin na sư dŏng pơklaih lu bơngai Isơrael.
JDG.4.1	Đơ̆ng rŏng kơ Êhut lôch boih, na kon pơlei Isơrael pơm kơnê̆ dơ̆ng 'bơ̆t anăp Kră Yang. 
JDG.4.2	Kră Yang jao lu sư lăm ti Jabin pơtao Kanaan, pơgơ̆r tơ pơlei Hasor. Yŏng pơgơ̆r linh noh Sisêra sư oei tơ pơlei Harôsêt Hagôim. 
JDG.4.3	Yua kơ pơtao Jabin đei tơsĭn-hrĕng tŏ gre aseh đe pơm păng mam păng lăm 'bar-jĭt sơnăm sư pơgŏ pơđep pơm kơnê̆ kơ lu bơngai Isơrael, na kon pơlei Isơrael krao apinh Kră Yang tơgŭm. 
JDG.4.4	Lăm kơplah noh, Đêbôra bơngai drŏ-kăn khan lê̆ adrol, akăn Lapiđôt, yă sek tơlang kon pơlei Isơrael. 
JDG.4.5	Sư juăt kơ oei ngôi ala tơnơm 'long gol tơ kơpal groi kông Êphraim sơlam pơlei Rama păng Bethel, na lu kon pơlei Isơrael tŏk năm truh tơ sư, wă kơ sư sek tơlang ăn.
JDG.4.6	Yă ei wơh athei đe krao Barak kon drŏ-nglo Abinôam đơ̆ng pơlei Kêđes lăm dêh char Naptali, na khan kơ sư: Kră Yang 'Bok Kei-Dei Isơrael tơtă kơ ih: Năm rơih akŭm minh-rơbâu 'nu bơngai đơ̆ng adrĕch Naptali păng lăm kon sâu Sebulun păng tŏk tơ kông Tabôr, 
JDG.4.7	Inh gô ba Sisêra, 'bok yŏng pơgơ̆r linh pơtao Jabin, hăm đĭ lu gre aseh sư păng đĭ lu linh sư năm tơ'bơ̆p iĕm tơ thong đak krong Kisôn; Inh gô pơjao sư lăm ti ih.
JDG.4.8	Barak tơl khan: Tơdah ih năm hơdai hăm inh, inh gô năm. Tơdah ih ưh kơ năm hơdai hăm inh, inh ưh kơ năm. 
JDG.4.9	Yă ei tơl, sĭt tơpă inh gô năm hơdai hăm ih; mă-lei trong ih yak năm 'nâu ưh kơ đei ư-ang kơ ih ôh, yua kơ Kră Yang gô pơjao Sisêra lăm tơpang ti minh 'nu bơngai drŏ-kăn. Thoi noh Đêbôra iung yak năm hơdai hăm Barak truh tơ pơlei Kiđes. 
JDG.4.10	Barak krao akŭm pơpôi bơngai Sebulun păng bơngai Naptali năm tơ pơlei Kêđes, đe mơjĭt-rơbâu 'nu bơngai kiơ̆ sư păng Đêbôra năm hơdai sư.
JDG.4.11	Hêber bơngai Kênit sư weh boih đơ̆ng lu kon pơlei Kênit sư noh, kon sâu Hôbap 'nhŏng oh akăn Môis; sư năm pơm bơsŭn jê̆ tơ tơm 'long tih tơ Sananim, jê̆ Kêđes.
JDG.4.12	Đe roi ăn kơ Sisêra băt kơ Barak, kon drŏ-nglo Abinôam, năm tŏk boih tơ kông Tabôr. 
JDG.4.13	Sisêra akŭm đĭ gre aseh, đei tơsĭn-hrĕng tŏ gre aseh păng đĭ lu linh sư đơ̆ng pơlei Harôsêt Hagôim năm truh tơ thong đak krong Kisôn. 
JDG.4.14	Đêbôra pơma hăm Barak khan: Iung bĕ! Năr 'nâu boih năr mă Kră Yang pơjao Sisêra lăm ti ih. Hăm trŏ kơ Kră Yang năm adrol kơ ih? Thoi noh na Barak jur đơ̆ng kông Tabôr, đei mơjĭt-rơbâu 'nu bơngai kiơ̆ sư. 
JDG.4.15	Kră Yang yua đao gưm pơm pơrŭng Sisêra păng đĭ lu gre aseh bơsei sư hăm đĭ-đăng lu linh sư kơdâu tơklah tơklang kơ Barak. Sisêra jur đơ̆ng gre aseh sư, kơdâu jơ̆ng hoh. 
JDG.4.16	Barak druh kiơ̆ gre aseh păng khŭl linh dĭng truh tơ Harôsêt Hagôim păng đĭ-đăng lu linh Sisêra đe pơlôch hăm đao gưm ưh pă đei lê̆ minh 'nu bơngai bu.
JDG.4.17	Sisêra kơdâu ôn jơ̆ng hoh truh tơ bơsŭn Jăl, akăn Hêber bơngai Kênit; yua kơ Jabin, pơtao Hasor păng adrĕch Hêber bơngai Kênit hiôk hơiă dih băl. 
JDG.4.18	Yă Jăl lĕch sơng iŏk Sisêra na khan kơ sư: Ơ 'bok yŏng mơ̆t bĕ tơ hnam inh 'nĕ kơ hli. Thoi noh na sư mơ̆t lăm bơsŭn yă ei păng yă ei iŏk khăn tơsu kơ sư. 
JDG.4.19	Sư pơma hăm yă ei khan: Inh apinh ih song inh đak nhă tŏ sĕt, inh 'maih nhă dêh. Yă ei iŏk get akar đak toh rơmo ăn kơ Sisêra nhă; đơ̆ng noh tơsu kơ sư khăn dơ̆ng. 
JDG.4.20	Na sư khan kơ yă ei dơ̆ng: Athei dơ̆ng bĕ 'bơ̆t 'măng bơsŭn ih, tơdah đei bu apinh ih, tơ âu hăm đei bu ưh, tơl ưh kơ đei bơngai bu. 
JDG.4.21	Đơ̆ng noh Sisêra tep hiơt, yua kơ lap dêh. Jăl akăn Hêber iŏk minh pơm 'long hơdrơ̆ng pơm bơsŭn na ti sư chĕp mut yak hơdar hơdeh năm jê̆ na pơ̆ng 'bơ̆t tơ'ngăp sư, klĕch hlôi truh tơ teh Sisêra lôch hloi, kơtă. 
JDG.4.22	Barak oei druh 'moi Sisêra, Jăl lĕch sơng, na khan: Năm lăng bĕ, inh gô tơ'bôh ăn kơ ih bơngai mă ih oei chơchă. Barak mơ̆t kiơ̆ yă ei, 'bôh Sisêra 'bĭch lôch 'bơ̆t noh, 'bôh 'long hơdrơ̆ng pơm bơsŭn klĕch hlôi kơ tơ'ngăp sư.
JDG.4.23	Lăm năr noh Kră Yang ăn kơ Jabin pơtao Kanaan chu bơngai Isơrael. 
JDG.4.24	Lu bơngai Isơrael rai đunh rai pran blah iŏk Jabin jei sư, pơtao Kanaan dĭng truh kơ sư pơlôch pơrăm đĭ.
JDG.5.1	Lăm năr ei, Đêbôra hăm Barak, kon drŏ-nglo Abinôam hơri nơ̆r âu:
JDG.5.2	Kơplah lu 'bok pơgơ̆r wei-lăng lăm bơngai Isơrael,
JDG.5.2	Păng kơplah kon pơlei pơla pơyơ̆r akâu lu sư hăm jơhngơ̆m hiôk!
JDG.5.2	Kơkuh hơri ư-ang Kră Yang.
JDG.5.3	Ơ lu pơtao, mơ̆ng bĕ!
JDG.5.3	Ơ lu 'bok pơgơ̆r, pơđêng bĕ đon!
JDG.5.3	Inh gô hơri ăn kơ Kră Yang, minh bai.
JDG.5.3	Inh gô hơri bơnê kơ Kră Yang, 'Bok Kei-Dei Isơrael.
JDG.5.4	Ơ Kră Yang kơplah Ih lĕch đơ̆ng dêh Sêir,
JDG.5.4	kơplah Ih yak rok char Eđôm,
JDG.5.4	Na teh tơdrŏ, plĕnh tơjur đak 'mi.
JDG.5.4	Hơmơ̆l tơjur đak 'mi.
JDG.5.5	'Bơ̆t anăp Kră Yang, đĭ-đăng kông pơpơ̆,
JDG.5.5	Kông Sinai pơpơ̆ 'bơ̆t anăp Kră Yang 'Bok Kei-Dei Isơrael.
JDG.5.6	Lăm chăl Samgar kon drŏ-nglo Anat,
JDG.5.6	Lăm chăl Jăl, rim trong tih ưh pă đei bu rok,
JDG.5.6	Lu bơngai tơmoi chă yak rok kiơ̆ trong đŏng đĕo;
JDG.5.7	Tơdrong arih kon pơlei lăm lu pơlei iĕ oei dơ̆ng.
JDG.5.7	Inh Đêbôra iung
JDG.5.7	Thoi minh 'nu mĕ lăm bơngai Isơrael.
JDG.5.8	Đe rơih iŏk boih lu yang 'nao;
JDG.5.8	Na lu bơngai ayăt mơ̆t tơblah truh tơ 'măng dur pơlei.
JDG.5.8	Lăm lu puăn-jĭt rơbâu 'nu lu bơngai Isơrael ưh kơ đei bu đei khêl
JDG.5.8	kư̆m ưh kơ đei bu đei hơlă.
JDG.5.9	Jơhngơ̆m inh 'mêm kơ lu yŏng pơgơ̆r linh Isơrael,
JDG.5.9	Lu sư pơyơ̆r akâu sư kơdih hăm jơhngơ̆m hiôk;
JDG.5.9	tơgŭm teh đak, tơgŭm kon pơlei hơri ư-ang kơ Kră Yang!
JDG.5.10	Ơ lu bơngai hao aseh iĕ kok,
JDG.5.10	Ơ lu bơngai hơ-oei an 'lơ̆ng kơpal kơdŭ aseh,
JDG.5.10	Lu bơngai tơmoi yak rok trong tih,
JDG.5.10	roi bĕ tơdrong noh.
JDG.5.11	Roi bĕ kơ lu bơngai reh brŏ oei reh tơ kơdrơ̆m đak,
JDG.5.11	Wă kơ lu sư gô hơri pơlơ̆k dơ̆ng pơlơ̆k dơ̆ng tơdrong kĕ jei Kră Yang.
JDG.5.11	Tơdrong kĕ jei kon pơlei Isơrael!
JDG.5.11	Ơ kon pơlei Kră Yang jur năm bĕ tơ 'măng jang pơlei.
JDG.5.12	Ơ Đêbôra, Hơđơ̆r bĕ, hơđơ̆r bĕ!
JDG.5.12	Hơđơ̆r bĕ, hơđơ̆r bĕ, hơri bĕ minh bai hơri!
JDG.5.12	Ơ Barak, iung bĕ! Chông ba lu bơnă ih,
JDG.5.12	Ơ kon drŏ-nglo Abinôam,
JDG.5.13	Ơ lu bơngai mă lăm lu adrĕch tih mơng năm jur bĕ.
JDG.5.13	Lu kon pơlei Kră Yang jur năm tơ inh,
JDG.5.13	hơdai hăm lu nuih kơtang!
JDG.5.14	Đơ̆ng adrĕch Êphraim lu bơngai jơnơ̆na đơ̆ng dêh Amalek;
JDG.5.14	Kiơ̆ rong đei adrĕch Bênjamin, 'nhŏng oh sư.
JDG.5.14	Lu 'bok pơgơ̆r linh truh đơ̆ng Makir
JDG.5.14	păng kư̆m đei lu bơngai yŏng linh chĕp 'long jra truh đơ̆ng Sebulun.
JDG.5.15	Lu yŏng pơgơ̆r tơm Isakar kư̆m năm kiơ̆ Đêbôra,
JDG.5.15	Bơngai Isaka păng Barak măr sư minh pơm 'bơ̆r đon,
JDG.5.15	Lu sư jur tơ lăm thŭng.
JDG.5.15	Gah lu adrĕch Rubên,
JDG.5.15	Đe hrăn tơchĕng lăm jơhngơ̆m
JDG.5.16	Yua kơ kiơ iĕm gô lăm hơdrong triu,
JDG.5.16	na mơ̆ng đe krao triu hă?
JDG.5.16	Lăm adrĕch Rubên,
JDG.5.16	đe hrăn tơchĕng lăm jơhngơ̆m!
JDG.5.17	Adrĕch Gileat lu sư oei oei tơ pah to đak Krong Jôrđăn;
JDG.5.17	Bĕ Đan liơ ih oei bơsuơ̆t tơ lăm lu duk?
JDG.5.17	Aser ngôi mơng 'bơ̆t cheng đak dơsĭ,
JDG.5.17	oei pơdơh lăm anih duk pơdơh.
JDG.5.18	Bơngai Sebulun ưh kơ hli kơ lôch pơyơ̆r akâu mă lôch kư̆m bưh;
JDG.5.18	Bơngai Naptali kư̆m lei-lăi jao akâu lu sư lôch tơ anih tơblah.
JDG.5.19	Lu 'bok pơtao năm truh tơblah hloi
JDG.5.19	Lu sư blah lu pơtao Kanaan.
JDG.5.19	Tơ Tanak, jê̆ thong đak Mêgiđô;
JDG.5.19	lu sư ưh kơ đei blah iŏk kiơ,
JDG.5.19	jên dah tơmam!
JDG.5.20	Lu sơnglŏng tơ plĕnh kư̆m tơblah;
JDG.5.20	Kiơ̆ kơ trong lu sư, na năm blah Sisêra.
JDG.5.21	Tơ đak krong Kisôn lu sư hoch đĭ,
JDG.5.21	Đak krong Kisôn ro lơ̆p pơhoch lê̆ đĭ lu sư.
JDG.5.21	Ơ bơhngol inh, mă nuih pran kơtang bĕ năm tơ anăp!
JDG.5.22	Re jơwa kơchôp aseh, mơdrâp mơdrăp,
JDG.5.22	Lu aseh hrơ̆t kơdâu hăt hot tơ jơ̆p-jang anih.
JDG.5.23	Linh jang Kră Yang khan:
JDG.5.23	Hiap bĕ kon pơlei Mêrơs;
JDG.5.23	Hiap bĕ lu kon pơlei sư mă kơnê̆.
JDG.5.23	Yua kơ lu sư ưh kơ wă tơgŭm Kră Yang,
JDG.5.23	Lu sư ưh kơ đei tơgŭm Kră Yang blah lu bơngai mă pơm kơnê̆ dêh!
JDG.5.24	Pŭn hiôk dêh kơ Jăl, akăn Hêber, bơngai Kênit.
JDG.5.24	Noh mă bơngai drŏ-kăn đei tơdrong pŭn hiôk hloh
JDG.5.24	lăm lu bơngai drŏ-kăn mă oei lăm bơsŭn!
JDG.5.25	Sisêra apinh đak, yă ei ăn kơ sư đak toh rơmo;
JDG.5.25	Sư iŏk pơnhan bơngai mơdrŏng na hling rơmă đak toh.
JDG.5.26	Minh pah ti sư chĕp 'long hơdrơ̆ng pơm bơsŭn.
JDG.5.26	Na minh pah ti 'ma sư chĕp mut lu bơngai jang,
JDG.5.26	Sư pơ̆ng Sisêra, 'bơ̆t tơ'ngăp kơ̆l pơchah hloi,
JDG.5.26	sư pơ̆ng 'bơ̆t tơ'ngăp klĕch hloi.
JDG.5.27	Siseka pơ̆k, 'bĭch hloi 'bơ̆t jơ̆ng yă ei ưh pă đei pơpơ̆
JDG.5.27	sư pơ̆k sư 'bĭch hloi 'bơ̆t jơ̆ng yă ei;
JDG.5.27	'Bơ̆t anih sư pơ̆k noh, sư lôch arăng hơron hloi.
JDG.5.28	Mĕ Sisêra ngôi 'bơ̆t 'măng-'mŏk chang lăng,
JDG.5.28	yă ei lăng 'bơ̆t che đe pĕng 'măng-'mŏk ei ưh kơ 'bôh, na khan:
JDG.5.28	Yua kơ kiơ gre aseh kon inh hiơ̆ kơ jah brŏk?
JDG.5.28	Yua kơ kiơ ưh đei kơtơ̆ng re jơ̆ng gre aseh kon inh.
JDG.5.29	Lu bơngai drŏ-kăn đei đon hơgei đei nơ̆r tơl.
JDG.5.29	Kŭm mĕ sư pơma tơ tinh kơdih akâu khan:
JDG.5.30	‘Băt lu sư chă đei iŏk tơmam kiơ na dang ei lu sư oei chă klah asong dih băl tơmam noh kơlĕ?
JDG.5.30	Minh 'bar 'nu drŏ-kăn chă ăn kơ rim 'nu bơngai linh drŏ-nglo,
JDG.5.30	minh blah che jơk lu tơmam tơgar iŏk,
JDG.5.30	Lu tơmam tơgar iŏk đei che tong đak jơk 'măn kơ Sisêra.
JDG.5.30	Lu che đei reng păng tong đak 'lơ̆ng,
JDG.5.30	hăm trŏ đei 'bar blah reng păng tong đak 'lơ̆ng gô pơm che 'băk tơ hơko ăn kơ inh.’
JDG.5.31	Ơ Kră Yang,
JDG.5.31	Ăn đĭ kơ lu ayăt kơ Ih lôch hiong răm thoi noh!
JDG.5.31	Apinh Ih ăn kơ lu bơngai mă 'mêm kơ Ih gơh thoi măt 'năr,
JDG.5.31	Lĕch hơdah hơdong!
JDG.5.31	Đơ̆ng noh, dêh char noh đei hiôk-hian lăm puăn-jĭt sơnăm.
JDG.6.1	Lu bơngai Isơrael pơm tơdrong kơnê̆ dơ̆ng 'bơ̆t anăp Kră Yang; na Kră Yang jao lu sư lăm ti kon pơlei Miđian lăm tơpơh sơnăm. 
JDG.6.2	Lu bơngai Miđian blah lu bơngai Isơrael jei lu sư; yua kơ lu bơngai Isơrael hli kơ lu bơngai Miđian na lu bơngai Isơrael kơdâu ôn oei tơ kông kŏ, lăm sơlŭng lăm hơgơp tơmo dah chă ôn tơ lăm lu pơlei kơjăp. 
JDG.6.3	Mưh lu bơngai Isơrael chă rei adrĕch, kon pơlei Miđian hăm kon pơlei Amalek păng bơngai đơ̆ng gah hơlĕch năm blah bơngai Isơrael. 
JDG.6.4	Lu sư pơm anih linh wă chă pơrăm lu sư, pơrăm đĭ-đăng tơmam sa plei sa truh tơ tơring Gasa ưh pă đei lê̆ minh tơmam sa kiơ kơ lu bơngai Isơrael, mă triu, rơmo dah aseh iĕ.
JDG.6.5	Yua kơ bơngai hăm sem dơrong lu sư truh pơm anih lơ tơpă thoi lep tung-nut. Ưh pă kĕ jô̆ kon bơngai hăm lu aseh lăk-đa lơ dêh tơpă truh tơ dêh noh lu sư wă blah pơrăm đĭ. 
JDG.6.6	Yua kơ kon pơlei Miđian na lu bơngai Isơrael pơmat-tat pơngot rơwĕt dêh tơpă. Na lu bơngai Isơrael nhơ̆m krao apinh Kră Yang tơgŭm.
JDG.6.7	Lăp lu bơngai Isơrael krao apinh Kră Yang, yua kơ lu bơngai Miđian, 
JDG.6.8	na Kră Yang wơh minh 'nu bơngai khan lê̆ adrol năm tơ kon pơlei Isơrael. Sư khan thoi âu. Kră Yang 'Bok Kei-Dei Isơrael khan: Inh dŏng pơklaih chông ba lu iĕm lĕch hlôi đơ̆ng dêh Êyiptơ boih, pơklaih iĕm đơ̆ng pơm đĭch. 
JDG.6.9	Inh dŏng pơklaih lu iĕm đơ̆ng ti lu bơngai Êyiptơ păng klaih iĕm đơ̆ng lu bơngai pơjuă pơđep lu iĕm; Inh pơpuh lê̆ lu sư weh ataih đơ̆ng lu iĕm; păng ăn boih kơ lu iĕm iŏk dêh char lu sư. 
JDG.6.10	Inh đei khan kơ lu iĕm: Inh boih Kră Yang 'Bok Kei-Dei lu iĕm; 'nĕ kơ drap kơkuh kơ lu yang kon pơlei Amôrit lăm dêh char mă lu iĕm oei. Mă-lei lu iĕm ưh kơ đei wă mơ̆ng kiơ̆ nơ̆r Inh!
JDG.6.11	Linh jang 'lơ̆ng Kră Yang năm ngôi tơ ala yơ̆p 'long kôih tơ pơlei Ôphra, lăm dêh char Jôas, adrĕch bơngai Abierit kơplah noh Giđêôn kon drŏ-nglo Jôas, oei pơjuă ba tơ anih đe hơmet đak hơmu wă ôn kơ lu bơngai Miđian. 
JDG.6.12	Linh jang 'lơ̆ng Kră Yang tơ'bôh kơ sư na khan: Ơ bơngai nuih kơtang, Kră Yang oei hơdai ih! 
JDG.6.13	Giđêôn tơl: Ơ Yŏng tơ'ngla, tơdah Kră Yang oei hơdai lu nhôn, liơ lu nhôn mă đei tơdrong truh thoi âu? Lu tơdrong hlĭch chrơp mă 'bok lu nhôn đei roi khan kơ nhôn kơtơ̆ng tơ yơ? Lu sư khan: Hăm trŏ kơ Kră Yang chông ba lu bơ̆n lĕch đơ̆ng dêh Êyiptơ? Mă-lei dang ei Kră Yang achăng lê̆ lu nhôn, na pơjao lu nhôn lăm ti bơngai Miđian. 
JDG.6.14	Kră Yang wih lăng tơ sư păng khan: Năm bĕ yua hăm jơhngơ̆m pran kơtang ih đei boih năm dŏng pơklaih lu bơngai Isơrael đơ̆ng ti kon pơlei Miđian. Hăm trŏ Inh oei wơh ih năm dah ưh? 
JDG.6.15	Giđêôn tơl: Mă-lei Ơ Kră Yang, liơ inh gơh dong pơklaih bơngai Isơrael? Adrĕch adrung nhôn iĕ đĕch lăm adrĕch Manase; na lăm adrĕch Inh âu boih bơngai iĕ hloh. 
JDG.6.16	Kră Yang khan kơ sư: Inh gô oei hơdai ih, na ih gô blah kon pơlei Miđian jei ih thoi ih blah minh 'nu bơngai.
JDG.6.17	Giđêôn khan: Tơdah Kră Yang mơnat kơ inh dang ei, apinh tơ'bôh ăn kơ inh minh tơdrong tơdra wă kơ inh băt tơpă Ih đei khan boih kơ inh? 
JDG.6.18	Inh apinh Ih 'nĕ kơ weh đơ̆ng âu dĭng truh tơ inh wih brŏk tơ Ih, chĕp ba tơmam soi, pơyơ̆r ăn kơ Ih, Kră Yang khan: Inh gô oei tơ âu dĭng truh ih wih brŏk tơ âu dơ̆ng.
JDG.6.19	Giđêôn sư mơ̆t lăm bơsŭn sư hơmet 'nhĕm rôp minh pơm kon bơbe păng iŏk minh Ephata tơpŭng hĕch pơm 'bĕng ưh kơ đei 'buih pông. Sư tah 'nhĕm lăm bai, tuh đak 'nhĕm lăm gŏ na chĕp tơmam pơyơ̆r ei ăn kơ Kră Yang tơ ala yơ̆p 'long kôih 
JDG.6.20	Linh jang 'lơ̆ng Kră Yang 'Bok Kei-Dei khan kơ sư: Iŏk bĕ 'nhĕm păng 'bĕng ưh kơ đei 'buih pông lê̆ 'bơ̆t kơpal tơmo âu, na tuh đak 'nhĕm tơ kơpal tơmam noh. Giđêôn pơm hloi thoi noh. 
JDG.6.21	Linh jang Kră Yang yơ̆r iŏk chĕp 'long jra sư dan tôt tơmam soi, tơ 'nhĕm păng tơ 'bĕng ưh kơ đei 'buih pông, đei ŭnh lĕch đơ̆ng tơmo, sa lê̆ 'nhĕm păng 'bĕng ưh kơ đei 'buih pông. Na linh jang 'lơ̆ng Kră Yang kư̆m weh 'biao pă 'bôh đơ̆ng.b
JDG.6.22	Giđêôn sư băt tơpă kơ noh linh jang 'lơ̆ng Kră Yang na Giđêôn khan: Ơ, Kră Yang mă Mơsêh Mơyang. Băt inh lôch Yua kơ inh 'bôh boih linh jang 'lơ̆ng Kră Yang tơm măt inh! 
JDG.6.23	Mă-lei Kră Yang khan: 'Nĕ kơ hli, chơ̆n jơhngơ̆m bĕ; ih ưh kơ lôch ôh. 
JDG.6.24	Giđêôn pơm minh pơm chơnang soi kơ Kră Yang tơ noh. Păng anăn anih noh Kră Yang Ăn Hiôk-Hian. Chơnang noh oei đei truh tơ năr 'nâu tơ pơlei Ôphra, lăm dêh lu bơngai Abierit.
JDG.6.25	Kŭm lăm măng noh, Kră Yang khan kơ Giđêôn: Rôp iŏk bĕ kon rơmo dăm 'bă ih păng rôp minh pôm kon rơmo dăm mă 'bar đei tơpơh sơnăm; na pơrăm lê̆ bĕ chơnang soi kơkuh kơ yang Baal. Păng kăl kơ tơpăk lê̆ bĕ gơ̆ng rup yang Asêra 'bơ̆t cheng chơnang soi noh. 
JDG.6.26	Đơ̆ng noh ih athei man minh pơm chơnang soi kơ Kră Yang 'Bok Kei-Dei ih, tơ kơpal tơmo 'nâu kiơ̆ thoi đei pơkă boih. Đơ̆ng noh rôp bĕ kon rơmo dăm mă 'bar, pơm tơmam soi 'buh pơyơ̆r. Iŏk 'long gơ̆ng Sêra noh pơm ŭnh 'buh tơmam soi. 
JDG.6.27	Na Giđêôn rơih iŏk mơjĭt 'nu bơngai lăm lu đĭch đam sư tơgŭm sư wă pơm kiơ̆ thoi nơ̆r Kră Yang đei pơkă! Yua kơ sư hli kơ 'bă sư păng lu bơngai oei lăm pơlei 'bôh, na sư ưh kơ pơ̆n pơm tơdrong ei kơ'năr, sư pơm kiơ̆ kê̆ kơmăng.
JDG.6.28	Pơgê hrôih, wă lu kon pơlei iung đơ̆ng tep, 'bôh chơnang soi kơkuh kơ yang Baal pơchah păk hăm gơ̆ng rup yang Asêra gah cheng đe kăl tơpăk boih păng 'bôh kon rơmo dăm mă 'bar đe pơyơ̆r boih tơ chơnang soi mă 'nao pơm noh, 
JDG.6.29	lu sư apinh dih băl khan: Bu pơm tơdrong 'nâu? Đang kơ lu sư apinh păng chă hơlen, khan đei bơngai roi kơ lu sư: Giđêôn kon drŏ-nglo Jôas pơm tơdrong noh. 
JDG.6.30	Lu kon pơlei pơla khan kơ Jôas: Ăn kon ih lĕch, sư gô lôch yua kơ sư pơrăm chơnang soi kơkuh kơ yang Baal păng kăl tơpăk lê̆ gơ̆ng rup yang Asêra cheng noh hai. 
JDG.6.31	Mă-lei Jôas tơl tơwih kơ lu bơngai wă pơm kơnê̆ hăm sư: Lu iĕm wă blah dŏng yang Baal hă? Lu iĕm wă dŏng sư dah kiơ? Bơngai bu wă blah dŏng sư gô lôch pơgê 'nâu. Dah Baal yang tơpă, lê̆ kơ sư năm tơblah kơdih bĕ, yua kơ chơnang soi sư đe pơrăm boih to. 
JDG.6.32	Thoi noh lăm năr noh đe krao Giđêôn Jêrup Baal, yua kơ đêl khan, thôi lê̆ kơ yang Baal tơblah hăm 'bok noh. Yua kơ Giđêôn đei pơrăm boih chơnang soi sư!
JDG.6.33	Đĭ-đăng lu kon pơlei Miđian, kon pơlei Amalek păng lu bơngai đơ̆ng tơring gah hơlĕch pơgơ̆p băl hơdai, năm tŏk tơ pah to kơ đak Krong Jôrđăn, pơm bơsŭn oei tơ thŭng Jêsreel. 
JDG.6.34	Yang Bơhngol 'lơ̆ng Kră Yang truh oei hơdai Giđêôn; sư hlôm keng krao lu bơngai Abierit akŭm băl kiơ̆ sư. 
JDG.6.35	Sư wơh lu bơngai năm roi tơbăt tơ jơ̆p-jang kơ bơngai Manase, akŭm pơpôi băl năm kiơ̆ sư. Sư kư̆m wơh dơ̆ng bơngai năm roi tơbăt Aser, Sebulun păng bơngai Naptali, na lu đe noh kư̆m năm hơdai pơm jơhngơ̆m hăm lu đe Giđêôn.
JDG.6.36	Giđêôn pơma dơnuh hăm Kră Yang 'Bok Kei-Dei: Tơdah Ih wă yua inh dŏng pơklaih lu bơngai Isơrael, thoi nơ̆r Ih đei khan boih, 
JDG.6.37	na 'nâu inh gô lê̆ akar sŏk triu tơ anih đe pơjuă 'ba; tơdah tŭk jur kơpal sŏk triu đĕch mă-lei tơ teh oei hrĕng kro, noh lei na inh gô băt kơnăl kơ Ih wă yua inh dŏng pơklaih lu bơngai Isơrael thoi Ih đei pơkă boih. 
JDG.6.38	Tơdrong noh đei truh tơpă thoi noh; truh pơgê đơ̆ng rŏng Giđêôn iung đơ̆ng hrôih iŏk wĕnh akar sŏk triu, đơ̆ng tŭk jur na đei đak 'bĕnh kơ pơnhan. 
JDG.6.39	Giđêôn pơma dơnuh dơ̆ng hăm Kră Yang 'Bok Kei-Dei: Apinh ih 'nĕ kơ hil mĭl kơ inh; ăn kơ inh pơma hăm Ih hơya pă minh wơ̆t đơ̆ng; ăn kơ inh pơlong lăng hăm akar sŏk triu pă minh wơ̆t đơ̆ng. Apinh Ih ăn kơ akar sŏk triu hrĕng kro, mă-lei lê̆ tŭk ngom jur gom jơ̆p kơ teh. 
JDG.6.40	Lăm măng noh, Kră Yang 'Bok Kei-Dei pơm thoi noh. Minh drô̆ akar sŏk triu đĕch oei hrĕng kro, mă-lei teh tăp dăr đei tŭk đak ngom gom hơ-ih ngăl.
JDG.7.1	Lăp năr đơ̆ng rŏng, Jêrup Baal,a păng đĭ-đăng kon pơlei kiơ̆ sư iung đơ̆ng hrôih năm pơm bơsŭn oei pơdơh tơ tu đak Harôt lu bơngai Miđian pơm bơsŭn oei pơdơh tơ lăm thŭng gah yă-nơ̆m kơ lu sư jê̆ jơ̆ng groi Môre. 
JDG.7.2	Kră Yang khan kơ Giđêôn: Lu bơngai kiơ̆ ih lơ dêh, dah Inh jao kon pơlei Miđian lăm ti lu sư; lei kơnh hli kơ bơngai Isơrael pơang khan: Nhôn kĕ jei đơ̆ng nhôn kơdih. 
JDG.7.3	Thoi noh lei na ih roi bĕ kơ kon pơlei pơla khan: Bơngai bu hli tơtăm weh bĕ đơ̆ng kông Gileat na wih bĕ tơ hnam. Thoi noh đei 'bar-jĭt 'bar-rơbâu 'nu bơngai wih brŏk oei pă mơjĭt-rơbâu 'nu bơngai.
JDG.7.4	Kră Yang khan kơ Giđêôn: “Kon pơlei kư̆m oei lơ dêh. Chông ba lu sư jur nhă tơ đak glung; Inh wă pơlong lăng lu sư tơ anih noh. Dah bơngai bu Inh gô khan; ‘Bơngai âu sư gô năm hơdai ih,’ na sư gô kiơ̆ ih; mă-lei bơngai bu Inh khan: ‘Bơngai 'nâu sư ưh kơ gơh năm hăm ih’ na bơngai noh sư ưh kơ gơh năm.”
JDG.7.5	Thoi noh, Giđêôn chông ba kon pơlei jur nhă đak. Na Kră Yang khan kơ Giđêôn: Dah bơngai bu jur nhă liah păng hơpiĕt thoi kŏ, na lu bơngai noh ih lê̆ sư minh pah pha, bĕ lu bơngai bu jur nhă mă chhŏng đak hăm tơpang ti ih lê̆ lu sư pha. 
JDG.7.6	Đei lăp pêng-hrĕng 'nu bơngai, kŭp nhă chhŏng păng tơpang ti. Na dôm 'nu bơngai noh tă kơ nhă pơtăm kŭl-tăng ngăl. 
JDG.7.7	Kră Yang khan dơ̆ng kơ Giđêôn: Inh gô yua pêng-hrĕng 'nu bơngai mă nhă chhŏng hăm tơpang ti noh wă dŏng pơklaih lu iĕm, Inh wă jao kon pơlei Miđian lăm tơpang ti lu iĕm. Lu kon pơlei nai, ăn kơ lu sư brŏk tơ hnam. 
JDG.7.8	Giđêôn ăn kơ lu bơngai Isơrael noh brŏk tơ anih bơsŭn lu sư kơdih. Mă-lei Giđêôn gơ̆t iŏk pêng-hrĕng 'nu bơngai đĕch; na lu sư iŏk tơmam sa păng tơgiĕp đơ̆ng ti lu kon pơlei mă brŏk. Na kơđông bơngai Miđian oei pơdơh tơ lăm thŭng gah ala. 
JDG.7.9	Lăm măng noh Kră Yang khan kơ Giđêôn: Iung bĕ, năm jur blah bơngai Miđian, yua kơ Inh jao boih kon pơlei noh kơ iĕm. 
JDG.7.10	Mă-lei tơdah ih hli kơ tơblah athei chông ba Phura đĭch đam ih kư̆m jur năm tơ noh. 
JDG.7.11	Ih mơ̆ng lu sư pơma, na đei jơhngơ̆m nuih jur blah iŏk kơ kơđông lu sư. Thoi noh Giđêôn hăm Phura đĭch đam sư, năm jê̆ anih linh gak kơđông. 
JDG.7.12	Tơ noh kon pơlei Miđian, kon pơlei Amalek păng đĭ-đăng bơngai đơ̆ng gah hơlĕch nai oei tơ lăm thŭng lơlang lơlap nhen thoi lep tung-nut, lu aseh lăk-đa lu sư lơ ưh, kơ kĕ kơ jơ̆ nhen thoi pơlao chuơh tơter đak dơsĭ.
JDG.7.13	Kơplah Giđêôn truh, đei kơtơ̆ng minh 'nu bơngai roi kơ buăl sư khan: Măng 'nâu inh tep đei apo 'bôh minh pôm 'bĕng 'ba tơ'bâu apôm huŏng grŏl lăm kơđông linh Miđian. 'Bĕng noh hơtŭt 'bơm tơ minh pơm bơsŭn na bơsŭn noh păk hloi, păk plơ̆ bơbŭng tơ ala, na bơsŭn noh pơchah đĭ. 
JDG.7.14	Buăl sư mơ̆ng hloi khan, tơpă noh đao gưm Giđêôn, kon drŏ-nglo Jôas, bơngai Isơrael. Kră Yang 'Bok Kei-Dei pơjao boih bơngai Miđian păng đĭ-đăng lu linh lăm kơđông tơ lăm tơpang ti sư. 
JDG.7.15	Lăp Giđêôn kơtơ̆ng roi kơ tơdrong apo păng kơtơ̆ng nơ̆r tơlang kơ tơdrong apo noh, na sư drap kơkuh kơ Kră Yang 'Bok Kei-Dei. Na sư wih brŏk tơ kơđông linh bơngai Isơrael păng khan: Iung bĕ, yua kơ Kră Yang pơjao boih linh bơngai Miđian lăm ti lu iĕm!
JDG.7.16	Sư klah asong pêng-hrĕng 'nu bơngai noh pơm pêng khŭl, sư asong ăn kơ rim 'nu bơngai linh chĕp tơgiĕp păng bơ̆i hoh lăm noh tah minh hơchô̆ hơpaih wă tơ̆k. 
JDG.7.17	Na Giđêôn pơkă khan: Iĕm lăng tơ inh, Inh pơm kiơ iĕm pơm kiơ̆ thoi inh; mưh inh năm tơ jê̆ kơđông ayăt, inh pơm thoi yơ lu iĕm pơm kiơ̆ thoi noh. 
JDG.7.18	Mưh inh păng lu bơngai kiơ̆ inh hlôm tơgiĕp, lu iĕm kư̆m hlôm tơgiĕp tơ tăp dăr kơđông Miđian păng jreo: Yua Kơ Kră Yang păng yua Kơ Giđêôn!
JDG.7.19	Giđêôn păng minh-hrĕng 'nu bơngai kiơ̆ sư năm truh tơ anih linh gak kơđông; kơplah lu sư 'nao tơplih băl gak mă 'bar kơmăng. Lu sư hlôm tơgiĕp păng teh pơchah bơ̆i mă lu sư chĕp tơ ti. 
JDG.7.20	Pêng khŭl linh noh hlôm tơgiĕp păng teh pơchah bơ̆i tah ŭnh; ti gah 'ngiĕo lu sư yơ̆r chĕp ŭnh, ti gah 'ma lu sư chĕp tơgiĕp hlôm; na lu sư jreo khan: Toh đao bĕ. Yua kơ Kră Yang păng yua kơ Giđêôn! 
JDG.7.21	Lu sư dơ̆ng jum dăr kơ kơđông linh, bu 'bơ̆t yơ dơ̆ng 'bơ̆t ei. Na đĭ-đăng lu linh lăm kơđông Miđian kơdâu, lu sư ôr păng kơdâu ôn đĭ. 
JDG.7.22	Kơplah lu sư hlôm pêng-hrĕng tŏ tơgiĕp, Kră Yang pơm lu linh Miđian iŏk đao gưm 'bet pơlôch băl tơduă. Păng đĭ-đăng khŭl linh pơlôch băl tơduă Khŭl linh kơdâu ôn hlôi truh tơ pơlei Bet Sita tơklă char Sêrêra, păng truh tơ hơdral pơlei Abel Mêhôla jê̆ pơlei Tabat. 
JDG.7.23	Lu bơngai Isơrael đơ̆ng adrĕch bơngai Naptali, Aser păng Manase pơpôi băl na druh 'moi pơlôch bơngai Miđian.
JDG.7.24	Giđêôn wơh bơngai năm tơ jơ̆p kơ groi kông Êphraim, na krao: Jur năm blah kon pơlei Miđian blah iŏk trong tơnŏk đơng lu sư juăt tŏk kơ đak Krong Jôrđăn, blah truh tơ pơlei Bêt Bara păng iŏk rok jih đak Krong Jôrđăn. Thoi noh lu bơngai drŏ-nglo Êphraim năm. Lu sư blah iŏk trong đơ̆ng tŏk kơ đak krong Jôrđăn dĭng truh tơ pơlei Bêt Bara păng iŏk rok jih đak Krong Jôrđăn. 
JDG.7.25	Lu sư đei rôp 'bar 'nu yŏng pơgơ̆r linh kon pơlei Miđian anăn bre sư Ôrep păng Sêep; lu sư pơlôch Ôrep tơ kơpal tơmo Ôrep păng lu sư pơlôch Sêep tơ anih đe hmĕt đak plei hơmu Sêep. Lu sư oei druh 'moi kon pơlei Miđian, păng lu sư chĕp ba kơ̆l Ôrep păng kơ̆l Sêep ăn kơ Giđêôn oei tơ paih to ter jih đak Krong Jôrđăn.
JDG.8.1	Bơngai Êphraim khan kơ Giđêôn: Yua kơ kiơ ih pơm kơ lu nhôn thoi noh? Liơ ih năm tơblah hăm bơngai Miđian mă ưh kơ krao nhôn? Lu sư chrih hil dêh kơ Giđêôn. 
JDG.8.2	Mă-lei Giđêôn khan kơ lu sư: Dôm tơdrong jang inh pơm hăm wă gơh pơting inh hăm lu iĕm? Thoi mă plei hơmu lu bơngai Êphraim chă dônh hăm hloh kơ bơyan phĕ plei hơmu lu bơngai Abiêse? 
JDG.8.3	Kră Yang 'Bok Kei-Dei jao boih Ôrep păng Sêep 'bar 'nu yŏng pơgơ̆r Miđian, lăm ti lu iĕm; lei dôm tơdrong inh pơm boih hăm gơh pơting hăm lu iĕm? Wă kơtơ̆ng sư pơma thoi noh na tơdrong blĕk lu sư rai ngach.
JDG.8.4	Giđêôn hăm pêng-hrĕng 'nu bơngai kiơ̆ sư oei druh bơngai Miđian truh tơ đak Krong Jôrđăn păng tŏk tơ gah to kơ Krong Jôrđăn, lu sư mă gleh lap dêh ră. 
JDG.8.5	Giđêôn khan kơ bơngai pơlei Sukôt: Inh apinh iĕm asong bĕ 'bĕng hơya tŏ sĕt ăn kơ lu kon pơlei kiơ̆ inh; yua kơ lu sư gleh lap dêh; inh oei druh 'moi Sêba păng Salmuna, 'bar 'nu pơtao Miđian. 
JDG.8.6	Mă-lei lu 'bok pơgơ̆r pơlei Sukôt khan, ih tam đei rôp bre Sêba păng Salmuna ưh, na mă wă kơ lu nhôn asong ăn kơ lu linh ih 'bĕng sa. 
JDG.8.7	Giđêôn khan: Thoi noh dah Kră Yang pơjao Sêba păng Salmuna lăm ti inh, inh gô iŏk 'long jơla lăm char glă na raih hek lê̆ sĕch akar lu iĕm. 
JDG.8.8	Đơ̆ng noh sư năm tơ pơlei Pênuêl kư̆m apinh lu sư. Kon pơlei Pênuêl tơl sư lei-lăi thoi bơngai pơlei Sukôt đei khan. 
JDG.8.9	Thoi noh sư khan kơ kon pơlei Pênuêl: Dah inh brŏk blah jei, inh gô pơrăm đĭ hnam thôt 'nâu.
JDG.8.10	Sêba păng Salmuna oei tơ pơlei Karkơr hơdai hăm linh lu sư, dang mơjĭt-pơđăm rơbâu 'nu bơngai; noh đĭ-đăng lu bơngai mă oei arih lăm khŭl lu linh bơngai gah hơlĕch; yua kơ minh-hrĕng 'bar-jĭt rơbâu 'nu bơngai chĕp đao gưm đe pơlôch đĭ boih. 
JDG.8.11	Giđêôn tŏk 'moi kiơ̆ trong lu kon pơlei chă oei pơm bơsŭn pơdơh tơ gah hơlĕch kơ pơlei Nôba păng Jôbêha păng chă blah lu linh mă ưh kơ kơchăng. 
JDG.8.12	Sêba păng Salmuna kơdâu ôn ră mă-lei Giđêôn rôp bre sư pơtao Miđian, lu linh sư kư̆m kơdâu đĭ.
JDG.8.13	Giđêôn kon drŏ-nglo Jôas brŏk đơ̆ng anih tơblah rok trong kuĕl kông Hêres. 
JDG.8.14	Sư đei rôp minh 'nu tơdăm kon pơlei Sukôt, na jet. Na bơngai tơdăm noh chih roi ăn anăn lu 'bok pơgơ̆r păng lu kră wei-lăng pơlei Sukôt, đei tơpơh-jĭt tơpơh 'nu bơngai. 
JDG.8.15	Đơ̆ng rŏng kơ noh Giđêôn năm tơ kon pơlei Sukôt na khan: 'Nâu boih Sêba păng Salmuna; yua kơ lu sư na mă lu iĕm pơjăm chrih kơ inh, khan: Ti ih tam rôp pơlôch Sêba păng Salmuna na wă kơ lu nhôn ăn kơ linh kiơ̆ ih gleh lap sa 'bĕng? 
JDG.8.16	Thoi noh sư rôp teh pơmat lu kră lăm pơlei Sukôt hăm 'long jơla đơ̆ng char glă păng tơlei jơla. 
JDG.8.17	Sư kư̆m pơrăm hnam thôt pơlei Pênuêl păng pơlôch lu bơngai drŏ-nglo lăm pơlei noh.
JDG.8.18	Đơ̆ng noh sư apinh Sêba păng Salmuna: Măr iĕm pơlôch bơngai kiơ tơ Tabôr? Bre sư tơl; lu sư kư̆m hơbŏ thoi ih; rim 'nu lu sư kư̆m nhen thoi minh 'nu kon tơdăm pơtao. 
JDG.8.19	Na Giđêôn khan dơ̆ng: Lu sư 'nhŏng oh inh, kon tơdăm mĕ inh; tơpă, Kră Yang arih, tơdah măr iĕm lê̆ lu sư oei arih, lei inh ưh kơ pơlôch măr iĕm ôh! 
JDG.8.20	Đơ̆ng noh Giđêôn khan kơ Jêther, kon kơdră sư, iung pơlôch lê̆ bĕ măr sư. Mă-lei bơngai tơdăm noh ưh kơ toh đao gưm sư yua kơ sư hli; sư bơngai oei mơlôh. 
JDG.8.21	Sêba păng Salmuna khan: Iung bĕ; ih kơdih pơlôch nhi yua kơ bơngai liơ đei jơhngơ̆m pran thoi noh. Giđêôn sư iung hloi, pơlôch Sêba păng Salmuna; na iŏk tơmam bre sư tơ'băk kơ ako aseh lăk-đa.
JDG.8.22	Na bơngai Isơrael khan kơ Giđêôn: Apinh ih kon drŏ-nglo ih păng lu sâu ih pơgơ̆r lu nhôn, yua kơ ih dŏng pơklaih lu nhôn đơ̆ng bơngai Miđian. 
JDG.8.23	Giđêôn tơl lu sư; Inh ưh kơ pơgơ̆r lu iĕm kon drŏ-nglo inh kư̆m ưh kơ pơgơ̆r lu iĕm mơ̆n; Kră Yang gô pơgơ̆r lu iĕm.
JDG.8.24	Giđêôn khan đơ̆ng kơ lu sư: “Inh wă apinh lu iĕm. Rim 'nu kơ lu iĕm athei ăn kơ inh dôm lu gŏp maih mă đêl lu iĕm blah iŏk.”a 
JDG.8.25	Lu sư tơl: Lu nhôn hiôk gô ăn kơ ih lu tơmam noh. Lu sư lơ̆k ao, na đĭ-đăng lu bơngai drŏ-nglo dan gŏp maih đêl lu sư blah iŏk. 
JDG.8.26	Lu gŏp maih mă Giđêôn apinh noh kŏng lăng trăp đei mơjĭt-tơsĭn kĭ minh puăt maih, ưh kơ jơ̆ tơmam gĭt nai thoi rơbưn mă lu pơtao Miđian pơhrơp păng lu hơbĕn ao che 'brê hơhĭm juăt kơ hrŭk păng kư̆m ưh kơ jô̆ ôh maih tơmam 'măn lu sư tơ'băk tơ hơko aseh lăk-đa. 
JDG.8.27	Giđêôn iŏk maih noh pơm ao tai êphot tah 'măn lê̆ lăm pơlei sư tơ Ophra. Đĭ-đăng bơngai Isơrael kơkuh kơ tơmam sư pơm noh; tơmam noh jing hơđong hơ'năk kơ Giđêôn păng hnam dơnŏ sư.
JDG.8.28	Lu bơngai Isơrael pơgŏ pơđep lu bơngai Miđian na lu sư ưh pă pơ̆n ngơk. Lăm chăl Giđêôn, dêh char sư pơdơh tơblah rơngei hiôk-hian lăm puăn-jĭt sơnăm.
JDG.8.29	Jêrup Baal kon drŏ-nglo Jôas, wih brŏk oei tơ hnam sư kơdih. 
JDG.8.30	Giđêôn đei pơjing tơpơh-jĭt 'nu kon drŏ-nglo yua kơ sư đei akăn lơ. 
JDG.8.31	Akăn kơnhŏng sư oei tơ pơlei Sichem, kư̆m đei tơpŭ kơ sư minh 'nu kon drŏ-nglo, anăn sư Abimêlek.
JDG.8.32	Giđêôn, kon drŏ-nglo Jôas sơnăm đê̆ kră krŭng sư lôch đe 'bŭ sư lăm bơsat 'bă sư Jôas, tơ pơlei Ôphra, noh bơngai Abierit.
JDG.8.33	Lăp đơ̆ng rŏng kơ Giđêôn lôch, lu bơngai Isơrael wơ̆t pơm kơnê̆ dơ̆ng kơkuh kơ yang Baal; lu sư kơkuh kơ yang Baal Bêrit pơm yang lu sư. 
JDG.8.34	Lu bơngai Isơrael ưh pă 'blŏk boih kơ Kră Yang 'Bok Kei-Dei lu sư, Tơ'ngla mă dŏng pơklaih lu sư đơ̆ng ti lu bơngai ayăt jum dăr kơ lu sư. 
JDG.8.35	Lu sư kư̆m ưh kơ đei jơhngơ̆m 'lơ̆ng tŏ sĕt hăm hnam Jêrup Baal noh Giđêôn, wă 'mong kơ dôm tơdrong hiôk 'lơ̆ng mă sư đei pơm boih kơ bơngai Isơrael.
JDG.9.1	Abimêlek kon drŏ-nglo Jêrup Baal năm tơ pơlei Sichem năm tơ lu adrĕch adrung gah mĕ sư păng đĭ hnam dơnŏ gah mĕ sư na khan: 
JDG.9.2	Iĕm athei apinh lăng đĭ lu bơngai pơgơ̆r pơlei Sichem, na khan: Hơyơ tơdrong mă 'lơ̆ng hloh kơ iĕm: Tơpơh mơjĭt 'nu kon drŏ-nglo Jêrup Baal pơgơ̆r lu iĕm dah iŏk lăp minh 'nu đĕch pơm pơtao lu iĕm? Kŭm athei 'blŏk inh âu adrĕch akâu akar lu iĕm. 
JDG.9.3	Lu 'nhŏng oh adrĕch adrung gah mĕ sư, pơma hơlơ̆k nơ̆r 'nâu wă kơ tơgŭm sư 'bơ̆t anăp lu bơngai pơlei Sichem, lăm jơhngơ̆m lu sư grê gah Abimêlek lăp đon kiơ̆ sư, yua kơ lu sư khan: Bơngai 'nâu 'nhŏng oh bơ̆n. 
JDG.9.4	Lu sư ăn kơ Abimêlek tơpơh-jĭt hlak hu iŏk đơ̆ng lăm hnam yang Baal Bêrit; Abimêlek iŏk jên noh chă apah kơ lu bơngai răm-'băm pơm kư̆ kă kiơ̆ sư. 
JDG.9.5	Na Sư brŏk tơ hnam 'bă sư tơ pơlei Ôphra pơlôch 'nhŏng oh sư kơdih lu kon drŏ-nglo Jêrup Baal, tơpơh-jĭt 'nu tơ kơpal tơmo. Lăp oei pă minh 'nu Jôtham, kon drŏ-nglo adruch Jêrup Baal oei arih, yua kơ oh sư noh kơdâu ôn.
JDG.9.6	Đĭ-đăng bơngai lăm pơlei Sichem păng Bêt Milô, pơgơ̆p hơdai băl 'bơ̆t tơnơm 'long kôih păng gơ̆ng tơmo tơ pơlei Sichem, na pơk ăn kơ Abimêlek pơm pơtao.
JDG.9.7	Jôtham kơtơ̆ng tơdrong noh na năm tŏk tơ kơpal kông Gêrasim ôr pơret khan: Ơ lu bơngai lăm pơlei Sichem, mơ̆ng bĕ inh, na Kră Yang 'Bok Kei-Dei gô mơ̆ng lu iĕm! 
JDG.9.8	Lu tơnơm 'long akŭm hơdai băl wă tuh đak pơgang 'bâu phu kơ minh 'nu pơm pơtao pơgơ̆r lu sư. Lu sư khan kơ 'long ôliwơ: Pơgơ̆r bĕ lu nhôn. 
JDG.9.9	Mă-lei 'long ôliwơ tơl lu sư: Na Inh wă lê̆ kơ ăn đak rơmă mă Kră inh hă, mă yang hăm kon bơngai ư-ang, na năm chă hơtŭt 'bơm pơgơ̆r lu tơm 'long hă? 
JDG.9.10	Lu tơm 'long năm khan kơ tơm 'long hơra: Năm pơgơ̆r lu nhôn bĕ. 
JDG.9.11	Mă-lei 'long hơra tơl khan: Inh gô hŭt lê̆ plei 'ngam 'lơ̆ng inh na năm chă hơtŭt 'bơm pơgơ̆r lu tơm 'long hă? 
JDG.9.12	Lu tơm 'long khan kơ tơm 'long hơmu: Năm bĕ pơgơ̆r lu nhôn. 
JDG.9.13	Mă-lei tơm 'long hơmu tơl: Inh gô hŭt lê̆ đak sik băt 'ngam inh, noh sik mă ăn kơ lu Yang păng kon bơngai chơt hiôk na năm hơtŭt 'bơm wă pơgơ̆r lu 'long hă? 
JDG.9.14	Lu 'long pơle năm kơ 'long jơla: Năm bĕ pơgơ̆r lu nhôn. 
JDG.9.15	'Long jơla tơl: Dah jơhngơ̆m iĕm wă tơpă na lu iĕm tuh đak pơgang 'bâu phu kơ inh pơk inh pơm pơtao pơgơ̆r iĕm, năm kơ'nơp bĕ ala yơ̆p inh; dah ưh, ŭnh đơ̆ng 'long jơla lĕch soh sa đĭ 'long hơngo char Liban! 
JDG.9.16	Thoi noh tơdah Lu iĕm đei jơhngơ̆m tơpăt păng pơyom wă kơ Abimêlek pơm pơtao iĕm păng tơdah lu iĕm pơm 'lơ̆ng hăm Jêrup Baal hăm hnam dơnŏ sư hăm đei pơm tơwih ăn 'lơ̆ng kơ đêl dôm tơdrong sư pơm. 
JDG.9.17	Yua kơ 'bă inh đei tơblah tang lu iĕm ăn akâu sư wă dŏng pơklaih lu iĕm đơ̆ng ti bơngai Miđian. 
JDG.9.18	Mă-lei dang ei iĕm iung blah hnam dơnŏ 'bă inh pơlôch tơpơh-jĭt 'nu lu kon drŏ-nglo sư tơ kơpal tơmo tih, na pơk Abimêlek kon drŏ-nglo hăm drŏ-kăn kơnhŏng sư pơm pơtao pơgơ̆r kon pơlei Sichem yua kơ sư noh 'nhŏng oh lu iĕm. 
JDG.9.19	Thoi noh năr âu dah lu iĕm đơ̆ng jơhngơ̆m 'lơ̆ng tơpăt păng pơyom na sơng iŏk Jêrup Baal dơ̆ng lei na hiôk bĕ hăm Abimêlek wă kơ sư kư̆m wang chơt hiôk hăm lu iĕm, 
JDG.9.20	mă-lei dah ưh, ăn kơ ŭnh đơ̆ng Abimêlek soh sa đĭ lu bơngai lăm pơlei Sichem hăm kon pơlei 'Bet Milơ; păng apinh ŭnh lĕch đơ̆ng lu bơngai pơlei Sichem hăm pơlei Bêt Milô soh Abimêlek.
JDG.9.21	Đơ̆ng noh na Jôtham kơdâu năm kơ'nơp akâu tơ pơlei Ber păng oei tơ noh, yua kơ sư hli kơ 'nhŏng sư Abimêlek.
JDG.9.22	Abimêlek pơgơ̆r lu bơngai Isơrael pêng sơnăm. 
JDG.9.23	Na Kră Yang ăn yang kơnê̆ pơm kơ Abimêlek păng kon pơlei Sichem; lu pơlei Sichem areh ayăt kơ Abimêlek. 
JDG.9.24	Tơdrong kơnê̆ 'nâu wă pơm plơ̆ đêl tơdrong yoch sư pơlôch tơpơh-jĭt 'nu kon drŏ-nglo Jêrup Baal păng pham tuh kơ Abimêlek hăm bơngai mă đêl pơlôch lu 'nhŏng oh sư păng kư̆m tuh kơ lu bơngai pơlei Sichem lu bơngai mă đei tơgŭm Abimêlek mă pơlôch 'nhŏng oh sư kơdih. 
JDG.9.25	Lu kon pơlei Sichem răp tơgar tơ rok kuĕl lu sư tơgar iŏk tơmam lu bơngai năm trong lu noh. Na đe roi ăn Abimêlek băt kơ tơdrong noh.
JDG.9.26	Kơplah Gaal kon drŏ-nglo Êbêt năm hơdai hăm 'nhŏng oh sư oei tơ pơlei Sichem. Lu bơngai lăm pơlei Sichem đei jơhngơ̆m lui gơnang kơ sư. 
JDG.9.27	Na lu sư năm tơ mir phĕ plei 'long hơmu chơpĕt iŏk đak hơmu wă et sa. Lu sư mơ̆t lăm hnam yang lu sư, et sa tih na pơma kơnê̆ pơjăm Abimêlek. 
JDG.9.28	Gaal kon drŏ-nglo Êbêt khan: Abimêlek sư bu? Sichem bơ̆n yă kiơ na lu bơ̆n bơwih bơwăn kơ sư? Hăm trŏ kơ sư kon drŏ-nglo Jêrup Baal? Sêbul hăm trŏ kơ bơngai kơiĕng sư ưh? Athei bơwih bơwăn kơ bơngai Hamôr, sư 'bă kơ bơngai Sichem; na liơ bơ̆n bơwih bơwăn kơ lu Abimêlek hai? 
JDG.9.29	Ô tơdah kon pơlei pơla 'nâu lăm ti inh pơgơ̆r, lei inh gô pơpuh lê̆ Abimêlek hloi; inh gô khan kơ Abimêlek, ‘krao bĕ đĭ linh ih năm tơ âu!’
JDG.9.30	Sêbul bơngai yŏng wei pơlei kơtơ̆ng nơ̆r Gaal kon drŏ-nglo Êbêt pơma, na sư blĕk dêh; 
JDG.9.31	Na sư wơh bơngai năm truh tơ Abimêlek, tơ Aruma na khan: Gaal kon drŏ-nglo Êbêt păng lu 'nhŏng sư năm oei tơ pơlei Sichem sư pơhlŭ lu kon pơlei wă blah ih. 
JDG.9.32	Yua kơ thoi noh, măng âu ih păng lu bơngai drŏ-nglo kiơ̆ ih iung bĕ năm chă răp lu sư tơ lăm bri. 
JDG.9.33	Truh pơgê dơning lăp 'năr 'nao wă lĕch, iung mơ̆t blah lăm pơlei. Dah Gaal păng lu linh kiơ̆ sư năm blah ih, na ih wă pơm kơ lu sư liơ mơ̆ng kơ ih. 
JDG.9.34	Thoi noh Abimêlek păng lu linh kiơ̆ sư iung oei kơmăng, klah asong puăn khŭl năm truh tơ pơlei Sichem păng năm răp tơ jih.
JDG.9.35	Gaal kon drŏ-nglo Êbêt năm dơ̆ng 'bơ̆t 'măng dur pơlei; Abimêlek păng khŭl linh kiơ̆ sư weh đơ̆ng anih lu sư răp. 
JDG.9.36	Gaal 'bôh lu linh noh, na khan kơ Sêbul: Inh 'bôh đei khŭl linh jur đơ̆ng kông, Sêbul tơl: Ih 'bôh ngôi yơ̆p kông na ngeh kơ bơngai! 
JDG.9.37	Mă-lei Gaal khan dơ̆ng: Inh 'bôh tơpă to lu linh jur đơ̆ng kông păng đei minh khŭl năm đơ̆ng 'long kôih lu bơngai tơwir. 
JDG.9.38	Na Sêbul khan kơ sư tơ yơ nơ̆r ih pơma pơang khan: Abimêlek sư bu mă lu bơ̆n athei chu bơ̆jang kơ sư? Noh hăm trŏ kơ lu bơngai mă ih pơjăm? Dang ei năm tơblah hăm lu sư bĕ!
JDG.9.39	Gaal năm dơ̆ng 'bơ̆t anăp lu kon pơlei Sichem păng năm tơblah hăm Abimêlek. 
JDG.9.40	Abimêlek năm druh blah Gaal; Gaal kơdâu hloi đơ̆ng anăp sư păng lơ bơngai pơ̆k lôch rok trong, truh tơ 'măng dur pơlei. 
JDG.9.41	Abimêlek năm oei tơ Aruma. Na Sêbul druh Gaal păng 'nhŏng oh sư lĕch đơ̆ng pơlei Sichem.
JDG.9.42	Năr đơ̆ng rŏng, lu kon pơlei Sichem năm lĕch tơ bri, na đei bơngai roi kơ Abimêlek băt. 
JDG.9.43	Na sư krao klah asong lu linh sư pơm pêng khŭl, wă năm răp tơ bri. Lu sư lăng 'bôh lu kon pơlei lĕch đơ̆ng pơlei, na lu sư iung năm wang blah pơlôch lu đe noh. 
JDG.9.44	Abimêlek păng lu linh kiơ̆ sư năm truh tơ 'măng dur pơlei; na 'bar khŭl nai druh rôp păng pơlôch đĭ linh mă oei tơ bri noh. 
JDG.9.45	Abimêlek blah kon pơlei noh prăt năr, blah iŏk jei păng pơlôch đĭ lu bơngai oei lăm pơlei noh, na teh pơchah pơrăm đĭ pơlei păng săi 'boh jơ̆p-jang lăm pơlei noh.
JDG.9.46	Kơplah lu kon pơlei oei lăm hnam thôt pơlei Sichem kơtơ̆ng thoi noh na lu sư mơ̆t tơ lăm kơđông kơjăp hnam yang El Bêrit. 
JDG.9.47	Đe roi ăn kơ Abimêlek băt lu kon pơlei oei lăm hnam thôt Sichem oei pơđâu băl lăm noh; 
JDG.9.48	Abimêlek tŏk tơ kông Salmôn, hăm lu linh kiơ̆ sư. Sư chĕp ba sung, sư koh lu dơng 'long, na tôi tơ hơngiĕng; na sư khan kơ lu linh kiơ̆ sư: “Lu iĕm hăm 'bôh inh pơm ưh? Jah pơm bĕ thoi inh pơm boih.” 
JDG.9.49	Thoi noh rim 'nu koh iŏk dơng 'long, na năm kiơ̆ Abimêlek dan dơng 'long noh tơ jum dăr kơ kơđông, iŏk ŭnh soh. Thoi noh na đĭ-đăng lu bơngai oei tơ lăm hnam thôt pơlei Sichem, drŏ-nglo păng drŏ-kăn, lôch đĭ-đăng, dang minh-rơbâu 'nu bơngai.
JDG.9.50	Abimêlek năm truh tơ pơlei Thêbes wang blah iŏk. 
JDG.9.51	Mă-lei tŏk-bŏk pơlei noh đei minh pơm hnam thôt tih kơjăp; đĭ-đăng lu kon pơlei, drŏ-nglo drŏ-kăn, kơdâu mơ̆t ôn tơ lăm hnam thôt noh, tang đĭ 'măng, tŏk tơ kơpal hnam thôt noh. 
JDG.9.52	Abimêlek năm truh tơ hnam thôt păng wă blah. Lei lăp sư năm jê̆ 'măng hnam thôt wă soh. 
JDG.9.53	Na đei minh 'nu bơngai drŏ-kăn hơtat tơpăl đơ̆ng kơpal 'bơm kơ̆l Abimêlek pơchah hloi. 
JDG.9.54	Na sư krao bơngai chĕp khêl dao sư păng khan: Toh bĕ đao ih pơlôch inh, kơnh đe khan: Minh 'nu bơngai drŏ-kăn pơlôch sư! Thoi noh bơngai noh 'bet sư hloi na sư lôch. 
JDG.9.55	Wă lu bơngai Isơrael 'bôh Abimêlek lôch boih na rim 'nu brŏk tơ hnam lu sư kơdih. 
JDG.9.56	Thoi noh Kră Yang 'Bok Kei-Dei pơm tơwih kơ Abimêlek yua kơ sư pơm kơnê̆ hăm 'bă sư, yua kơ sư pơlôch tơpơh-jĭt 'nu 'nhŏng oh sư kơdih. 
JDG.9.57	Kră Yang 'Bok Kei-Dei kư̆m pơm tơwih kơ lu kon pơlei Sichem mơ̆n yua kơ dôm tơdrong kơnê̆ mă đêl lu sư pơm. Tơdrong Jôtham kon drŏ-nglo Jêrup Baal hiap đei truh tơ lu sư.
JDG.10.1	Đơ̆ng rŏng kơ Abimêlek lôch, Tôla kon drŏ-nglo Pua sâu Đôđô, sư bơngai Isakar, iung dŏng pơklaih lu bơngai Isơrael. Sư oei tơ pơlei Samir lăm kông Êphraim. 
JDG.10.2	Sư pơm 'bok sek tơlang kơ lu bơngai Isơrael lăm 'bar-jĭt pêng sơnăm; đơ̆ng noh sư lôch păng đe 'bŭ sư tơ pơlei Samir.
JDG.10.3	Đơ̆ng rŏng kơ sư lôch đei Jair, bơngai Gileat, iung pơm 'bok sek tơlang lu bơngai Isơrael lăm 'bar-jĭt 'bar sơnăm. 
JDG.10.4	Sư đei pêng-jĭt 'nu kon drŏ-nglo hao pêng-jĭt tŏ aseh iĕ păng pơgơ̆r pêng-jĭt tŏ pơlei tơ lăm dêh Gileat. Lu pơlei âu đe anăn tơ tơring Hawôt Jar truh tơ dang ei. 
JDG.10.5	Lăp Jair lôch na đe 'bŭ sư tơ pơlei Kamôn.
JDG.10.6	Đơ̆ng rŏng kơ noh lu bơngai Isơrael pơm dơ̆ng tơdrong kơnê̆ 'bơ̆t anăp Kră Yang lu sư kơkuh kơ lu yang Baal lu yang Astarôt, lu yang bơngai Aram, lu yang bơngai Siđôn, lu yang bơngai Môap, lu yang bơngai Ammôn păng lu yang kon pơlei Philistin. Lu sư achăng lê̆ Kră Yang păng ưh kơ chu kiơ̆ Sư. 
JDG.10.7	Kră Yang hil mĭl kơ lu bơngai Isơrael; na Kră Yang jao lu sư kơ lu bơngai Philistin păng lu bơngai Ammôn pơgơ̆r lu sư. 
JDG.10.8	Iŏk đơ̆ng sơnăm noh, 'bar khŭl adrĕch 'nâu pơgŏ pơđep pơjuă bơhlơ̆r lu sư lăm mơjĭt-tơhngam sơnăm. Lu sư pơjuă pơđep kon pơlei Isơrael oei tơ gah hơlĕch kơ đak Krong Jôrđăn lăm char Gileat tơ tơring sơ̆ char bơngai Amôrit 
JDG.10.9	Kon pơlei Ammôn kư̆m tŏk kơ đak Krong Jôrđăn, năm blah lu bơngai Juđa, lu bơngai Bênjamin păng lu bơngai Êphraim; lu bơngai Isơrael đei tơdrong pơmat-tat tih tơpă.
JDG.10.10	'Nâu lu bơngai Isơrael krao apinh Kră Yang, na khan: Lu nhôn đei pơm yoch hăm Ih lu nhôn achăng lê̆ Kră Yang 'Bok Kei-Dei lu nhôn păng kơkuh kơ lu yang Baal. 
JDG.10.11	Kră Yang khan kơ lu bơngai Isơrael: Hăm trŏ Inh dŏng pơklaih lu iĕm hlôi boih đơ̆ng dêh Êyiptơ, klaih đơ̆ng kon pơlei Amôrit, klaih đơ̆ng kon pơlei Ammôn păng klaih đơ̆ng kon pơlei Philistin leh ưh? 
JDG.10.12	Kŭm pơklaih iĕm đơ̆ng lu kon pơlei Siđôn, kon pơlei Amalek păng kon pơlei Maôn pơjuă pơđep lu iĕm. Na lu iĕm krao ôr apinh Inh, na Inh hăm dŏng pơklaih lu iĕm boih đơ̆ng ti lu sư? 
JDG.10.13	Mă-lei lu iĕm oei achăng lê̆ Inh, kơkuh kơ lu yang nai yua kơ noh na Inh ưh pă wă dŏng pơklaih lu iĕm dơ̆ng. 
JDG.10.14	Năm krao chă bĕ lu yang mă iĕm rơih iŏk boih; lê̆ lu sư dŏng pơklaih lu iĕm mưh lu iĕm đei gleh pơmat-tat? 
JDG.10.15	Kon pơlei Isơrael khan kơ Kră Yang: Lu nhôn pơm yoch boih. Apinh ih pơm bĕ kơ lu nhôn kiơ̆ Ih lăng trŏ, na apinh Ih dŏng pơklaih lu nhôn năr 'nâu! 
JDG.10.16	Lu sư hŭt lê̆ đĭ lu yang nai đêl lu sư kơkuh păng awih awăn chu kiơ̆ Kră Yang. Kră Yang Sư sơ'ngon dêh 'bôh lu bơngai Isơrael pơmat-tat.
JDG.10.17	Lu kon pơlei Ammôn akŭm băl pơm kơđông tơ dêh Gileat. Kon pơlei Isơrael kư̆m pơpôi băl, pơm kơđông tơ Mispa. 
JDG.10.18	Lu 'bok pơgơ̆r dêh Gileat tơpinh dih băl: Bơngai bu mă blŭng-a năm blah kon pơlei Ammôn, bơngai 'noh sư gô pơm yŏng tih hloh lăm dêh char Gileat.
JDG.11.1	Jeptha, bơngai Gileat, sư bơngai nuih kơtang. Sư kon drŏ-nglo bơngai drŏ-kăn đi; 'bă sư bơngai Gileat. 
JDG.11.2	Akăn bơngai Gileat kư̆m tơpŭ kơ dôm 'nu kon drŏ-nglo nai. Truh tơ lu kon drŏ-nglo sư 'lŏ ngăl boih, lu sư puh tơweh lê̆ Jeptha jăk tơ nai, khan: Ih ưh kơ gơh iŏk tơmam đơ̆ng hnam dơnŏ bơ̆n âu ôh, yua kơ ih kon drŏ-nglo đơ̆ng drŏ-kăn nai. 
JDG.11.3	Đơ̆ng noh Jeptha kơdâu jăk ataih đơ̆ng lu 'nhŏng oh sư, sư oei lăm tơring Tôp; tơ noh đei lu bơngai pơm kơchu, lu sư pơm jơhngơ̆m đon păng Jeptha;
JDG.11.4	Đơ̆ng rŏng kơ 'noh kon pơlei Ammôn tơblah hăm lu bơngai Isơrael. 
JDG.11.5	Lu kră pơgơ̆r bơngai Isơrael đơ̆ng char Gileat năm tơ tơring Tôp năm iŏk Jeptha brŏk năm tơblah kon pơlei Ammôn. 
JDG.11.6	Lu sư khan kơ Jeptha: Ih wih brŏk bĕ pơm yŏng pơgơ̆r lu nhôn, wă kơ lu bơ̆n năm blah hăm kon pơlei Ammôn. 
JDG.11.7	Jeptha khan kơ lu kră Gileat: Hăm trŏ kơ iĕm areh kơ inh puh tơweh lê̆ inh đơ̆ng hnam 'bă inh na dang ei wă lu iĕm đei tơdrong gleh pơmat truh, lu iĕm năm tơ inh? 
JDG.11.8	Lu bơngai kră char Gileat khan kơ Jeptha: Lê̆ pă jơ̆ tơdrong so wă kơ apinh ih năm hơdai hăm lu nhôn blah kon pơlei Ammôn, na wă kơ ih pơm yŏng kơ đĭ-đăng kơ lu bơngai mă oei lăm dêh Gileat. 
JDG.11.9	Jeptha khan dơ̆ng: Tơdah lu iĕm krao inh brŏk năm blah lu kon pơlei Ammôn, na mưh Kră Yang pơjao lu sư lăm ti inh boih, lei na inh gô pơm yŏng pơgơ̆r lu iĕm. 
JDG.11.10	Lu kră lăm char Gileat khan kơ Jeptha dơ̆ng: Lu nhôn gô pơm kiơ̆ thoi nơ̆r ih pơma; apinh Kră Yang pơm kơdranh kơ lu bơ̆n. 
JDG.11.11	Thoi noh Jeptha năm hơdai hăm lu kră char Gileat. Kon pơlei pơk sư pơm yŏng linh păng wei-lăng pơgơ̆r lu sư. Jeptha pơma dơ̆ng dôm nơ̆r sư pơkă pơkăm noh 'bơ̆t anăp Kră Yang tơ pơlei Mispa.
JDG.11.12	Na Jeptha wơh bơngai năm truh tơ pơtao kon pơlei Ammôn khan: Nhôn hăm ih đei tơdrong kiơ na ih mah năm wang tơblah iŏk char nhôn. 
JDG.11.13	Pơtao kon pơlei Ammôn tơl lu bơngai mă đơ̆ng Jeptha wơh: 'Noh yua kơ đơ̆ng lu bơngai Isơrael lĕch đơ̆ng dêh char Êyiptơ sơ̆, lu sư blah tơgar iŏk dêh char inh iŏk đơ̆ng đak Krong Arnôn truh tơ đak Krong Jabôk păng truh tơ đak Krong Jôrđăn; thoi noh dang ei pơdrâu kơ nhôn dêh char 'noh mă 'lơ̆ng bĕ. 
JDG.11.14	Jeptha sư wơh dơ̆ng bơngai năm tơ pơtao Ammôn khan: 
JDG.11.15	Jeptha khan thoi âu: Lu bơngai Isơrael ưh kơ đei tơgar iŏk teh char Môap ôh, kư̆m ưh kơ đei tơgar iŏk dêh char Ammôn, 
JDG.11.16	Đơ̆ng rŏng kơ lu bơngai Isơrael lĕch đơ̆ng dêh char Êyiptơ, lu sư năm rok trong tơmăn glă truh tơ đak dơsĭ 'Brê, đang kơ noh năm truh tơ pơlei Kades. 
JDG.11.17	Kơplah noh sơ̆ bơngai Isơrael sư kư̆m wơh lu bơngai năm tơ pơtao Eđôm, lu sư khan: Asong lu nhôn năm rok trong dêh char ih, mă-lei pơtao Eđôm ưh kơ đei ăn ôh. Lu sư kư̆m wơh bơngai năm tơ pơtao Môap, sư kư̆m ưh kơ ăn năm. Thoi noh na lu bơngai Isơrael kư̆ kơ oei 'bơ̆t pơlei Kades. 
JDG.11.18	Đơ̆ng noh lu sư wơ̆t năm rok trong tơmăn glă, dăr kơ dêh Eđôm păng dêh Môap; đơ̆ng noh lu sư năm truh tơ gah hơlĕch kơ dêh char Môap, lu sư pơm anih oei pơdơh tơ gah to kơ đak Krong Arnôn. Lu sư ưh kơ mơ̆t ôh tơ lăm char Môap, yua kơ đak Krong Arnôn noh sư hơdral dêh char Môap. 
JDG.11.19	Pơ̆ng 'noh bơngai Isơrael wơh lu bơngai năm tơ Sihôn, pơtao bơngai Amôrit, oei tơ pơlei Hesbôn khan kơ sư: Nhôn apinh ih asong lu nhôn năm rok trong lăm dêh char ih wă năm mơ̆t tơ dêh char lu nhôn. 
JDG.11.20	Mă-lei pơtao Sihôn ưh kơ lui ngeh kơ lu bơngai Isơrael, na sư ưh kơ ăn lu bơngai Isơrael năm rok trong dêh char sư. Lei boih ră pơtao kư̆m oei krao akŭm đĭ-đăng linh sư, năm pơm kơđông tơ pơlei Jahas tơblah hăm lu bơngai Isơrael. 
JDG.11.21	Na Kră Yang 'Bok Kei-Dei lu bơngai Isơrael pơjao, Sihôn păng đĭ-đăng lu linh sư lăm ti bơngai Isơrael; tơblah jei lu bơngai Isơrael, thoi noh na lu sư iŏk đĭ-đăng dêh char Amôrit hăm lu bơngai mă oei lăm char noh. 
JDG.11.22	Iŏk đĭ dêh char kon pơlei Amôrit iŏk đơ̆ng đak Krong Arnôn truh tơ đak krong Jabôk, hăm đơ̆ng tơmăn glă dĭng truh tơ đak Krong Jôrđăn. 
JDG.11.23	Thoi noh Kră Yang 'Bok Kei-Dei lu bơngai Isơrael puh tơweh boih kon pơlei Amôrit 'bơ̆t anăp lu bơngai Isơrael kon pơlei pơla Sư; na liơ ih wă gơh pơdrâu iŏk dêh char noh đơ̆ng? 
JDG.11.24	Hăm trŏ kơ ih đei iŏk kiơ mă đơ̆ng Kêmôs yang ih ăn kơ ih? Kŭm thoi, lu nhôn kư̆m iŏk wei đĭ-đăng char mă đơ̆ng Kră Yang 'Bok Kei-Dei nhôn ăn kơ nhôn. 
JDG.11.25	Ih hăm trŏ hơgei hloh kơ Balak kon drŏ-nglo Siôr pơtao Môap ưh? Sư hăm đei nuih pơm năr ayơ pơjah pơjăng dah tơhil tơblah hăm lu bơngai Isơrael ưh? 
JDG.11.26	Lăm pêng-hrĕng sơnăm mă lu bơngai Isơrael blah iŏk oei tơ pơlei Hesbôn păng lăm lu pơlei iĕ pơlei Arôe hăm lu pơlei iĕ sư păng đĭ-đăng pơlei oei tơter đak Krong Arnôn; liơ mă ih ưh kơ blah iŏk teh noh kơplah noh? 
JDG.11.27	Inh ưh kơ đei pơm yoch hăm ih, mă-lei ih pơm glăi hăm inh, wă tơblah hăm inh. Apinh Kră Yang, tơ'ngla sek tơlang, sek tơlang ăn kơ lu bơngai Isơrael păng kon pơlei Ammôn! 
JDG.11.28	Mă-lei pơtao Ammôn ưh kơ wă mơ̆ng nơ̆r lu bơngai mă đơ̆ng Jeptha wơh năm tơ sư.
JDG.11.29	Kơplah noh Yang bơhngol 'lơ̆ng Kră Yang jur oei hăm Jeptha; sư năm hlôi kơ char Gileat păng char Manase, năm truh hloi tơ pơlei Mispa lăm char Gileat; đơ̆ng noh sư năm blah kon pơlei Ammôn.
JDG.11.30	Jeptha krao apinh pơkă hăm Kră Yang, khan: Tơdah Ih pơjao lu kon pơlei Ammôn lăm tơpang ti inh, 
JDG.11.31	mưh inh brŏk đơ̆ng tơblah hăm kon pơlei Ammôn jei inh, bơngai bu mă lĕch đơ̆ng 'măng hnam inh, sơng inh. Bơngai 'noh gah Kră Yang, inh gô pơyơ̆r sư pơm tơmam soi 'buh ăn kơ Ih. 
JDG.11.32	Đang kơ 'noh Jeptha năm truh tơ kon pơlei Ammôn tơblah hăm lu sư; Kră Yang pơjao lu kon pơlei Ammôn lăm tơpang ti sư. 
JDG.11.33	Đơ̆ng noh Jeptha blah iŏk 'bar-jĭt tŏ pơlei, đơ̆ng pơlei Arôe truh tơ wă jê̆ pơlei Minit păng truh hloi tơ pơlei Abel Kêramim. Lăm tơdrong tơblah 'nâu lu kon pơlei Ammôn thuơ tih tơpă. Thoi noh kon pơlei pơla Ammôn chu mơ̆t kiơ̆ tơm tơdrong lu bơngai Isơrael.
JDG.11.34	Wă Jeptha brŏk tơ hnam sư tơ pơlei Mispa na đei kon adruh sư lĕch năm sơng sư, chĕp hơgơ̆r iĕ tap suang hloi. Năm sơng sư kon adruh 'noh kon pơm sư; 'nguaih kơ kon adruh sư noh sư ưh kơ đei kon drŏ-nglo dah kon drŏ-kăn nai dơ̆ng. 
JDG.11.35	Lăp sư 'bôh kon drŏ-kăn sư, sư hek hloi ao păng khan: Ơ, ơ mŏ adruh, ih pơm kơ 'bă hơ'ngon dêh tơpă, kon pơm kơ jơhngơ̆m 'bă rŭng răng! Yua kơ 'bă đei krao khan pơkă pơkăm hăm Kră Yang boih ưh kơ gơh wă tơplih nơ̆r âu boih. 
JDG.11.36	Kon drŏ-kăn sư tơl, “Ơ 'bă, tơdah ih đei krao khan pơkă pơkăm boih hăm Kră Yang, apinh ih pơm bĕ kơ kon kiơ̆ thoi đơ̆ng nơ̆r ih pơkă pơkăm noh, yua kơ Kră Yang đei iung kơting ăn kơ lu bơngai ayăt kơ ih 'noh kon pơlei Ammôn.” 
JDG.11.37	Kon drŏ-kăn sư khan kơ 'bă sư: Apinh 'bă drơ̆ng iŏk nơ̆r kon pơma âu: Wă kơ kon rơhơi jơhngơ̆m lăm 'bar khei, kon gô tŏk oei tơ kơpal kông hăm lu mŏ oh, buôl buăl kon nhơ̆m hmoi kơ kon oei adruh hơlai hơnĭl layơ gơh iŏk klo. 
JDG.11.38	Jeptha tơl: Kon năm bĕ. Thoi noh sư lê̆ kon sư năm lăm 'bar khei hơdai hăm lu mŏ oh, buôl buăl sư. Chă ngôi tơ kông hăm lu mŏ oh Sư nhơ̆m hmoi kơ sư wă oei adruh hơlai. 
JDG.11.39	Truh đĭ 'bar khei, sư wih wơ̆t brŏk tơ 'bă sư; đơ̆ng noh 'bă sư pơm kơ kon sư kiơ̆ kơ nơ̆r sư đei pơkă pơkăm boih. Kon adruh sư oei hơlai hơnĭl ưh tam băt kơ drŏ-nglo ôh. Yua kơ đơ̆ng noh lu bơngai Isơrael sư đei tơdrong juăt: 
JDG.11.40	Rim sơnăm rim 'nu kon drŏ-kăn Isơrael năm nhơ̆m hmoi kơ kon drŏ-kăn Jeptha, bơngai Gileat lăm puăn năr.
JDG.12.1	Lu bơngai Êphraim akŭm đĭ-đăng năm tŏk đak Krong truh tơ pơlei Saphôn năm khan kơ Jeptha: Yua kơ kiơ ih năm tơblah hăm kon pơlei Ammôn mă ưh kơ krao lu nhôn wang năm hơdai? Lu nhôn gô soh hnam ih păng akâu ih hloi. 
JDG.12.2	Jeptha tơl lu sư: Inh hăm kon pơlei inh đei pơjah băl tih dêh hăm lu kon pơlei Ammôn; mă inh krao lu iĕm dŏng tơgŭm, lu iĕm kư̆m ưh kơ dŏng pơklaih nhôn đơ̆ng ti lu sư. 
JDG.12.3	'Bôh iĕm ưh kơ đei dŏng pơklaih inh ôh, na inh ăn akâu inh lôch năm blah kon pơlei Ammôn, na Kră Yang pơjao lu sư lăm tơpang ti inh. Thoi noh, liơ mă năr 'nâu lu iĕm năm truh tơ âu wă blah inh? 
JDG.12.4	Jeptha krao akŭm đĭ-đăng kon pơlei Gileat năm blah lu bơngai Êphraim jei kon pơlei Gileat. Bơngai drŏ-nglo char Gileat blah kon pơlei Êphraim yua kơ lu sư khan: Ơ kon pơlei Gileat, lu iĕm bơngai kơchu kư̆ kă weh đơ̆ng char Êphraim păng đŏng lu kon pơlei Manase đĕch. 
JDG.12.5	Lu bơngai Gileat blah iŏk dôm tŏ anih tơnŏk đơ̆ng tŏk kơ đak Krong Jôrđăn wă brŏk tơ Êphraim, tơdah đei lu bơngai Êphraim apinh khan: Apinh ăn kơ inh tŏk tơ pah to, đei lu bơngai Gileat apinh sư: “Ih hăm trŏ bơngai đơ̆ng Êphraim ưh?” Dah bơngai noh tơl: “Ưh ôh.” 
JDG.12.6	Lu bơngai Gileat khan kơ sư: “Pơma bĕ nơ̆r Sibôlêt;” Sư pơma nơ̆r: “Sibôlêt,” sư pơma ưh kơ hơđăl: Na lu sư rôp pơlôch hloi sư tơ anih tơnŏk tŏk kơ đak Krong Jôrđăn. Lăm chăl 'noh đei puăn-jĭt 'bar-rơbâu 'nu lu bơngai Êphraim đe pơlôch.
JDG.12.7	Jeptha pơm 'bok kră sek tơlang kơ lu bơngai Isơrael tơdrâu sơnăm; na sư lôch, đe 'bŭ sư lăm pơlei tơ dêh Gileat.
JDG.12.8	Đơ̆ng rŏng kơ Jeptha đei Ipsan đơ̆ng pơlei Betlehem pơm 'bok sek tơlang bơngai Isơrael. 
JDG.12.9	Sư đei pêng-jĭt 'nu kon drŏ-nglo păng pêng-jĭt 'nu kon drŏ-kăn; sư chă ăn kơ lu kon drŏ-kăn sư klo oei 'nguaih kơ adrĕch adrung sư păng kư̆m chă ăn kơ pêng-jĭt 'nu kon drŏ-nglo akăn đơ̆ng adrĕch nai. Sư pơm 'bok sek tơlang lăm Isơrael tơpơh sơnăm. 
JDG.12.10	Đang đơ̆ng noh Ipsan lôch đe 'bŭ sư tơ pơlei Betlehem.
JDG.12.11	Đơ̆ng rŏng kơ Ipsan đei Êlon, bơngai đơ̆ng Sebulun tơplih sư pơm 'bok sek tơlang lăm Isơrael lăm mơjĭt sơnăm. 
JDG.12.12	Đang kơ noh Êlon, bơngai Sebulun lôch; đe 'bŭ sư tơ pơlei Aijalôn lăm char Sebulun.
JDG.12.13	Đơ̆ng rŏng kơ Êlon đei Apđôn kon drŏ-nglo Hilel bơngai đơ̆ng pơlei Pirathon tơplih sư pơm 'bok sek tơlang lăm Isơrael. 
JDG.12.14	Sư đei puăn-jĭt 'nu kon drŏ-nglo păng pêng-jĭt 'nu sâu drŏ-nglo mơ̆n; lu sư hao tơpơh-jĭt tŏ aseh iĕ. Sư pơm 'bok sek tơlang lăm Isơrael tơhngam sơnăm. 
JDG.12.15	Đang đơ̆ng rŏng kơ Apđôn, kon drŏ-nglo Hilel lôch; đe 'bŭ sư tơ pơlei Pirathon lăm dêh Êphraim, lăm char gah groi kông bơngai Amalek.
JDG.13.1	Kon pơlei Isơrael pơm kơnê̆ 'bơ̆t anăp Kră Yang dơ̆ng; yua kơ thoi noh na Kră Yang pơjao lu sư lăm tơpang ti lu bơngai Philistin lăm puăn-jĭt sơnăm.
JDG.13.2	Đei minh 'nu bơngai pơlei Sôra đơ̆ng lăm adrĕch adrung Đan, anăn sư Manôa. Akăn sư bơngai hơwŏng, ưh kơ đei kon. 
JDG.13.3	Linh jang 'lơ̆ng Kră Yang jur năm 'bơ̆t bơngai drŏ-kăn 'noh na khan: Ih bơngai hơwŏng ưh kơ đei kon, mă-lei ih gô anăp păng gô tơpŭ minh 'nu kon drŏ-nglo. 
JDG.13.4	Ih athei kơchăng, 'nĕ kơ huch sik đak hơmu dah tơmam kiơ suai păng kư̆m 'nĕ kơ sa tơmam kiơ mă ưh kơ rơgoh, 
JDG.13.5	yua kơ ih gô anăp păng tơpŭ kơ minh 'nu kon drŏ-nglo. Săng kep dah săng hơkôih ưh kơ gơh 'bơm kơ̆l sư, yua kơ bơngai 'lơ̆p âu sư gô jing bơngai Nasirita wă 'măn kơ Kră Yang 'Bok Kei-Dei iŏk đơ̆ng năr tơpŭ kơ sư truh kơ lôch. Ning-mônh sư gô pơtơm dŏng pơklaih bơngai Isơrael đơ̆ng lăm tơpang ti Philistin.
JDG.13.6	Bơngai drŏ-kăn noh năm roi kơ klo sư: Đei minh 'nu bơngai đơ̆ng Kră Yang 'Bok Kei-Dei năm tơ'bơ̆p inh, muh măt sư nhen akâu linh jang 'lơ̆ng Kră Yang 'Bok Kei-Dei trŏ kơ hli krưp tơpă. Inh ưh kơ pơ̆n jet sư đơ̆ng yơ; sư kư̆m ưh kơ tơbăt kơ inh anăn sư, 
JDG.13.7	Mă-lei sư đei khan kơ inh: 'Nâu ih gô anăp păng tơpŭ kơ minh 'nu kon drŏ-nglo; thoi noh na ih 'nĕ kơ huch sik đak hơmu, dah tơmam kiơ suai păng 'nĕ kơ sa tơmam kiơ mă ưh kơ rơgoh, yua kơ bơngai 'lơ̆p âu iŏk đơ̆ng năr tơpŭ kơ sư truh tơ sư lôch sư gô jing bơngai Nasarit ăn kơ Kră Yang 'Bok Kei-Dei.
JDG.13.8	Manôa sư krao khan apinh Kră Yang: Ơ Kră Yang, inh apinh Ih ăn bơngai bu mă Ih wơh 'noh ki, năm dơ̆ng tơ lu nhôn wă kơ bơtho lu nhôn dôm tơdrong wă pơm liơ kơ kon wă tơpŭ tơ anăp âu kơnh. 
JDG.13.9	Kră Yang 'Bok Kei-Dei kơtơ̆ng nơ̆r krao khan đơ̆ng Manôa lei na linh jang 'lơ̆ng Kră Yang 'Bok Kei-Dei năm tơ'bơ̆p dơ̆ng bơngai drŏ-kăn noh kơplah sư oei tơ mir; kơplah 'noh Manôa klo sư ưh kơ đei 'bôh hơdai hăm sư tơ noh. 
JDG.13.10	Sư kơdâu năm roi hloi kơ klo sư: Ih lăng to, bơngai mă jur tơ inh minh năr 'noh ki sư 'nao jur tơ'bơ̆p inh dơ̆ng. 
JDG.13.11	Manôa iung, năm kiơ̆ akăn sư. Lăp truh wă jê̆ bơngai 'noh, sư khan hloi: Ih hăm trŏ kơ bơngai mă pơma dơnuh boih hăm akăn inh? Sư tơl khan: Trŏ boih inh. 
JDG.13.12	Manôa khan dơ̆ng: “Mưh nơ̆r Ih pơma trŏ 'blep thoi noh, lei tơdrong juăt kơ bơngai hơ'lơ̆p âu chă arih sa, jang sa liơ?” 
JDG.13.13	Linh jang 'lơ̆ng Kră Yang tơl tơwih kơ Manôa: “Bơngai drŏ-kăn âu athei kơchăng lăm dôm tơdrong mă đơ̆ng inh đei pơkă boih. 
JDG.13.14	Sư ưh kơ gơh kơ sa tơmam kiơ đơ̆ng lăm pơgar hơmu, kư̆m 'nĕ kơ huch sik đak hơmu dah tơmam kiơ suai; kư̆m athei 'nĕ kơ sa tơmam kiơ mă ưh kơ rơgoh; sư athei răk dôm tơdrong mă inh pơkă kơ sư boih.”
JDG.13.15	Manôa apinh dơ̆ng linh jang 'lơ̆ng Kră Yang: Nhôn apinh gơ̆t ih oei 'bơ̆t âu wă kơ lu nhôn hơmet tơmam sa 'buh sa kon bơbe hăm ih. 
JDG.13.16	Linh jang 'lơ̆ng đơ̆ng Kră Yang tơl Manôa. Mă đơ̆ng ih wă gơ̆t inh 'bơ̆t âu ră mă-lei inh kư̆m ưh kơ gơh sa tơmam ih mơ̆n. Mă-lei tơdah ih wă pơyơ̆r tơmam soi 'buh ih, athei pơyơ̆r ăn kơ Kră Yang. Manôa ưh kơ băt 'noh linh jang 'lơ̆ng Kră Yang.
JDG.13.17	Manôa jet apinh jang 'lơ̆ng Kră Yang: Anăn Ih bu, wă kơ lu nhôn pơyom mưh nơ̆r ih khan âu trŏ 'blep? 
JDG.13.18	Linh jang 'lơ̆ng Kră Yang khan: Liơ mă ih jet anăn inh, anăn inh jing hlĭch dêh. 
JDG.13.19	Thoi noh Manôa rôp kon bơbe hăm tơpŭng na pơyơ̆r ăn kơ Kră Yang tơ kơpal tơmo. Kră Yang pơm tơ'bôh minh tơdrong hlĭch chrơp đei Manôa păng akăn sư oei tơ noh. 
JDG.13.20	Kơplah 'bơ̆t pla ŭnh đơ̆ng chơnang soi dơng tŏk tơ plĕnh, linh jang 'lơ̆ng Kră Yang kư̆m tŏk hơdai hăm pla ŭnh 'noh; 'bôh thoi noh Manôa păng akăn sư kŭp kơ̆l bon tơ teh.
JDG.13.21	Wă linh jang 'lơ̆ng Kră Yang ưh pă đei jur đơ̆ng tơ Manôa hăm akăn sư na Manôa sư băt kơnăl 'noh linh jang 'lơ̆ng đơ̆ng Kră Yang. 
JDG.13.22	Sư pơma dơnuh hloi hăm akăn sư: Tơpă, băt ba gô lôch yua kơ ba 'bôh boih Kră Yang 'Bok Kei-Dei! 
JDG.13.23	Mă-lei akăn sư tơl: Tơdah Kră Yang wă pơlôch ba, lei Sư ưh kơ iŏk tơmam soi 'buh păng tơmam soi tơpŭng ba pơyơ̆r đơ̆ng tơpang ti ba, lei thoi kư̆m ưh kơ tơbăt kơ ba dôm tơdrong noh ôh, Sư ba đei kơtơ̆ng năr âu.
JDG.13.24	Bơngai drŏ-kăn noh tơpŭ kơ minh 'nu kon drŏ-nglo, sư krao anăn Samsơn.
JDG.13.24	Bơngai 'lơ̆p 'noh wơ̆ 'lŏ, Kră Yang ăn tơdrong pŭn hiôk kơ sư. 
JDG.13.25	Yang bơhngol 'lơ̆ng Kră Yang pơih ăn kơ jơhngơ̆m sư pran kơplah sư oei tơ lăm tơring Mahaneh Đan sơlam pơlei Sôra păng Êstaôl.
JDG.14.1	Samsơn jur năm truh tơ pơlei Timna. Tơ noh sư 'bôh minh 'nu adruh bơngai Philistin. 
JDG.14.2	Sư wih brŏk roi kơ mĕ 'bă sư: Kon đei 'bôh minh 'nu adruh bơngai Philistin lăm pơlei Timna; dang ei apinh iĕm rôp ăn adruh 'noh pơm akăn kon. 
JDG.14.3	Mĕ 'bă sư tơl: Liơ ưh kơ đei ôh hă minh 'nu adruh lăm kon pơlei pơla bơ̆n, lăm adrĕch adrung bơ̆n, na mă kon khan wă chă akăn đơ̆ng kon pơlei bơngai Philistin lu sư ưh kơ đei kăt tơdra akar ôh. Samsơn khan kơ 'bă sư: Apinh 'bă rôp ăn kơ inh bĕ adruh 'noh, yua kơ inh lăp hưch kơ sư boih. 
JDG.14.4	Mĕ 'bă sư ưh kơ băt ôh tơdrong 'noh lĕch đơ̆ng Kră Yang; wă chă tơdrong trŏ wă kơ sư pơm kơ kon pơlei Philistin, yua kơ kơplah 'noh lu bơngai Philistin oei pơgơ̆r lu bơngai Isơrael.
JDG.14.5	Samsơn jur năm tơ pơlei Timna hơdai hăm mĕ 'bă sư. Lăp lu sư truh 'bơ̆t pơgar hơmu pơlei Timna 'bôh đei minh pơm kon dăm-brang grĕnh bruh châu Samsơn. 
JDG.14.6	Yang bơhngol 'lơ̆ng Kră Yang jur oei hơdai sư hăm tơdrong pran. Sư rôp hek hơđah kon dăm-brang nhen thoi hek kon bơbe hăm ti sư; mă-lei sư ưh kơ đei roi kơ mĕ 'bă sư băt ôh tơdrong sư đei pơm. 
JDG.14.7	Đơ̆ng noh sư jur năm pơma dơnuh hăm adruh; sư hưch kơ adruh ei tơpă.
JDG.14.8	Đơ̆ng rŏng kơ 'noh đunh 'biơ̆, sư wơ̆t năm dơ̆ng wă iŏk oei kơ bơngai adruh 'noh; sư weh lăng đơ̆ng tơ dăm-brang lôch, 'bôh lăm kơting klak dăm-brang 'noh đei sal sut oei đei đak sut. 
JDG.14.9	Sư iŏk đak sut 'noh chĕp sa rah rok trong. Sư kư̆m ăn kơ mĕ 'bă sư sa. Mă-lei sư ưh kơ đei roi ăn kơ mĕ 'bă sư ôh sư iŏk đak sut 'noh đơ̆ng lăm kơting klak dăm-brang lôch.
JDG.14.10	'Bă sư năm tơ hnam adruh 'noh, Samsơn hơmet tơmam sŏng sa, pơm rok thoi lu bơngai tơdăm oei akăn juăt kơ pơm. 
JDG.14.11	Lăp kon pơlei pơla 'bôh Samsơn, đe krao hloi pêng-jĭt 'nu bơngai tơdăm wă kơ pơgơ̆p pơm buăl juăt hăm sư.
JDG.14.12	Samsơn khan kơ lu sư: Inh gô pơpơn lu iĕm minh tơdrong; lăm tơpơh năr đe pơm giĕng et sa pơkong tih, tơdah lu iĕm tơlang trŏ inh gô apah lu iĕm pêng-jĭt blah che brai se păng pêng-jĭt blah ao tai đe hrŭk pơguăng. 
JDG.14.13	Tơdah lu iĕm ưh kơ gơh tơblang lei lu iĕm gô ăn kơ inh thoi tơ kơpal 'noh mơ̆n, lu sư tơl:
JDG.14.13	Ih pơpơn bĕ ăn kơ lu nhôn mơ̆ng.
JDG.14.14	Samsơn pơpơn.
JDG.14.14	Đơ̆ng tơmam gơh sa lĕch tơmam sa;
JDG.14.14	Đơ̆ng tơmam kơtang lĕch tơmam 'băt 'ngam.
JDG.14.14	Lăm pêng năr chơtăng lu sư ưh kơ gơh kơ tơlang ôh.
JDG.14.15	Truh năr mă puăn lu sư khan hăm akăn Samsơn: Ih athei pơlung klo ih athei sư roi ăn kơ bơ̆n tơlang nơ̆r pơpơn 'noh; tơdah ưh lu nhôn gô soh tŭt ih hăm hnam 'bă ih; hăm trŏ kơ ih krao pơtơm lu nhôn năm tơ âu wă tơpơ̆k lu nhôn 'bă?
JDG.14.16	Akăn Samsơn nhơ̆m 'bơ̆t sư, khan: Ih areh kơ inh, ih ưh kơ đei 'mêm kơ inh ôh. Ih pơpơn kon pơlei pơla inh athei ăn, mă ih ưh kơ đei roi tơlang kơ inh tơlang liơ, Samsơn tơl:
JDG.14.16	'Nhŏ kơ mĕ 'bă inh, inh kư̆m ưh kơ roi 'mơ̆i lei liơ inh athei roi kơ ih? 
JDG.14.17	Lăm tơpơh năr et sa noh adruh 'noh nhơ̆m ling-lang 'bơ̆t sư; hlôi kơ tơpơh năr boih sư pă kĕ ĕnh sư tơlang ăn kơ akăn sư, yua kơ akăn sư nŏng lung sư. Na akăn sư roi ăn kơ lu kon pơlei pơla sư tơlang tơdrong pơpơn noh.
JDG.14.18	Truh đĭ tơpơh năr boih adrol kơ 'năr wă mơ̆t, lu bơngai tơdăm lăm kon pơlei năm khan kơ Samsơn na roi tơblang tơdrong pơpơn noh:
JDG.14.18	Đei kiơ mă 'ngam hloh kơ đah sut?
JDG.14.18	Đei kiơ mă pran hloh kơ dăm-brang?
JDG.14.18	Samsơn tơl khan:
JDG.14.18	Tơdah lu iĕm ưh kơ choh rơuơ hăm rơmo adruh inh,
JDG.14.18	lei lu iĕm ưh kơ gơh ôh tơlang nơ̆r inh pơpơn.
JDG.14.19	Kơplah 'noh yang bơhngol Kră Yang jur năm jur oei hăm sư lăm tơdrong pran. Sư jur năm tơ pơlei Askalon pơlôch pêng-jĭt 'nu bơngai pơlei noh na plôh iŏk pêng-jĭt blah ao lu sư na, apah ăn kơ lu bơngai tơlang trŏ nơ̆r pơpơn 'noh hei. Đơ̆ng noh lăm jơhngơ̆m sư blĕk dêh nhen thoi ŭnh, sư wih brŏk tơ hnam 'bă sư. 
JDG.14.20	Akăn Samsơn rôp oei kơ minh 'nu tơdăm, bơngai mă đe rơih pơm buăl juăt hăm sư năr sư oei.
JDG.15.1	Đunh 'biơ̆ dơ̆ng 'noh, kơplah lăm bơyan yuă 'ba mi, Samsơn năm apong kơ akăn sư, chĕp ba minh pơm kon bơbe. Sư khan: Apinh ih ăn kơ inh mơ̆t tơ'bơ̆p akăn inh lăm anih sư tep. Mă-lei 'bă drŏ-kăn noh ưh kơ ăn sư mơ̆t.
JDG.15.2	'Bă drŏ-kăn khan: Inh ngeh kơ ih areh ưh kơ wă kơ sư boih, na inh pơgơ̆p ăn kơ sư oei kơ buăl ih. Ih lăng oh drŏ-kăn sư hăm trŏ kơ 'lơ̆ng hloh kơ mŏ sư dah kiơ? Thoi noh ih jah iŏk oh sư đĕch tơplih kơ mŏ sư.
JDG.15.3	Na Samsơn sư tơl lu sư: Tơdah inh đei pơrăm lu bơngai Philistin, pă minh 'măng âu inh ưh pă đei yoch boih.
JDG.15.4	Thoi noh Samsơn năm rôp pêng-hrĕng tŏ mơja sư iŏk hơchô̆ hơpaih 'long ŭnh lơ. Sư chô̆ kiĕng 'bar tŏ mơja grôi hơbĭ na chô̆ minh hơchô̆ hơpaih 'long ŭnh sơlam 'bar tŏ kiĕng mơja grôi. 
JDG.15.5	Sư soh hơchô̆ 'long ŭnh na achăng lu mơja 'noh mơ̆t lăm mir 'ba mi kon pơlei Philistin; thoi noh ŭnh sa 'ba lu sư chô̆ boih păng sa hloi 'ba mi tam mă yuă, soh sa pơđĭ hloi pơgar 'long ôliwơ păng pơgar hơmu.
JDG.15.6	Kon pơlei Philistin khan: Bu pơm tơdrong 'nâu? Đei khan: 'Noh đơ̆ng Samsơn ŏng bơngai pơlei Timna, yua kơ bơngai Timna rôp akăn sư ăn lê̆ kơ buăl sư oei pơm akăn.
JDG.15.6	Na kon pơlei Philistin năm hloi truh tơ noh, soh pơlôch lê̆ bơngai drŏ-kăn ei hăm 'bă sư hloi. 
JDG.15.7	Samsơn khan kơ lu sư: Đơ̆ng lu iĕm pơm thoi noh na inh kư̆m wă iung kơting pơm 'mong đơ̆ng kơ iĕm, mă keh 'mơ̆i na inh mă lê̆. 
JDG.15.8	Sư iung bruh păng teh pơlôch đei lơ bơngai, na Samsơn jur oei tơ lăm hơgơp tơmo lăm pơlei Êtam.
JDG.15.9	Kon pơlei Philistin tŏk năm pơm kơđông tơ lăm char Juđa păng năm jơ̆p-jang truh tơ tơring Lêhi. 
JDG.15.10	Lu bơngai Juđa jet lu sư: “Yua kơ kiơ lu iĕm tŏk blah lu nhôn?”
JDG.15.10	Lu sư tơl: “Lu nhôn tŏk tơ âu wă rôp Samsơn. Lu nhôn wă pơm kơ sư thoi sư pơm boih kơ lu nhôn!”
JDG.15.11	Na đei pêng-rơbâu 'nu lu bơngai Juđa jur tơ lăm hơgơp tơmo tơ pơlei Êtam khan kơ Samasơn: Ih ưh kơ băt hă kon pơlei Philistin boih pơgơ̆r lu bơ̆n? Liơ mă ih pơm kơ lu nhôn thoi noh?
JDG.15.11	Sư tơl: Inh pơm 'mong tơwih kơ lu sư thoi lu sư đei pơm kơ inh boih. 
JDG.15.12	Lu sư khan dơ̆ng: Lu nhôn jur tơ âu wă rôp chô̆ ih, wă ba ih tơ lu bơngai Philistin. Samsơn tơl: Apinh iĕm pơkă pơkăm hăm inh 'mơ̆i, iĕm ưh kơ pơlôch inh.
JDG.15.13	Lu sư tơl: Ưh ôh, lu nhôn lăp chô̆ ih, năm ba ih tơ lu sư đĕch, nhôn ưh kơ wă pơlôch ih ôh. Thoi noh lu sư chô̆ Samsơn hăm tơlei giĕn 'nao kŭi 'bar dăng păng dui hơtŏk sư đơ̆ng lăm hơgơp tơmo.
JDG.15.14	Lăp lu sư truh tơ tơring Lêhi, kon pơlei Philistin lĕch tơ 'nguaih lu sư jreo ôr wă sơng iŏk Samsơn, na đei yang bơhngol Kră Yang jur oei hơdai sư hăm pơm kơ sư pran na tơlei giĕn đêl đe chô̆ ti sư 'noh nhen thoi brai ŭnh sa kơtĕch đĭ, hloi đơ̆ng ti sư. 
JDG.15.15	Sư 'bôh kơting kang aseh iĕ bri 'nao lôch; sư dônh chĕp kơting kang aseh noh teh pơlôch minh-rơbâu 'nu bơngai Philistin.
JDG.15.16	Đang kơ 'noh Samsơn sư khan:
JDG.15.16	Hăm minh pôm kơting kang aseh iĕ bri đĕch
JDG.15.16	inh teh bơngai lôch lơ rơkhŭl rơkhăl măl;
JDG.15.16	hăm minh pơm kơting kang aseh iĕ bri đĕch
JDG.15.16	inh đei pơlôch boih minh-rơbâu 'nu bơngai.
JDG.15.17	Lăp đang kơ sư pơma thoi noh, sư klơ̆m hŭt hloi kơting kang aseh iĕ bri 'noh; đe krao hloi anăn anih 'noh Ramat Lêhi.a
JDG.15.18	Yua kơ sư rơhing 'maih nhă đak dêh na sư krao apinh Kră Yang khan: “Ih ăn boih kơ đĭch đam ih tơdrong jơnei tih dêh âu, na dang ei inh wă lôch ngôi rơhing đak, na kư̆m wă huŏng 'bônh lăm ti lu bơngai ưh kơ chu kăt tơdra akar hă?” 
JDG.15.19	Kră Yang 'Bok Kei-Dei ăn tơmo hơđang tơ lăm tơring Lêhi, na đei đak lĕch ro hloi: Samsơn đang kơ sư nhă lăm jơhngơ̆m sư 'brưk đei jơhngơ̆m pran dơ̆ng. Yua kơ 'noh na đe krao anăn đak mơlĕch âu Ên Hakor, truh tơ dang ei đak mơlĕch 'noh tơ tơring Lêhi.
JDG.15.20	Samsơn kơplah lăm chăl kon pơlei Philistin pơgơ̆r. Samsơn pơm 'bok sek tơlang kơ bơngai Isơrael lăm 'bar-jĭt sơnăm.
JDG.16.1	Samsơn năm tơ pơlei Gasa, 'bôh minh 'nu adruh đi tơ noh. Sư mơ̆t tep hloi lăm hnam adruh ei. 
JDG.16.2	Lu kon pơlei Gasa: Chă tơroi dih băl Samsơn truh tơ âu boih. Lu sư wang tăp dăr kơ anih noh, lu sư răp prăt măng 'bơ̆t 'măng jang; lu sư oei hreh prăt măng, lu sư khan: Bĕ bơ̆n răp truh tơ hơdah na bơ̆n gô rôp pơlôch sư.
JDG.16.3	Mă-lei Samsơn tep tơ noh truh tŏk-bŏk măng, sư iung, sư buch tôi ba tơ hơngiĕng sư hloi 'bar pah 'măng dur păng 'bar tŏ jrăng, chĕp ba tơ kơ̆l kông tơklă Hêbrôn.
JDG.16.4	Đơ̆ng rŏng kơ 'noh sư hưch kơ minh 'nu adruh lăm thŭng Sôrek, anăn sư Đelila. 
JDG.16.5	Lu yŏng pơgơ̆r bơngai Philistin năm tơ hnam adruh 'noh khan: Ih athei lung sư, wă kơ băt sư đei jơhngơ̆m pran tih dêh 'noh đơ̆ng yơ păng lu bơ̆n athei pơm thoi yơ wă kơ kĕ rôp chô̆ sư gơh chu kơ nhôn, na rim 'nu kơ lu nhôn gô apah ih mơjĭt-pêng kĭ jên hu.
JDG.16.6	Thoi noh Đelila khan kơ Samsơn: Apinh ih athei roi ăn kơ inh đơ̆ng yơ ih đei jơhngơ̆m pran tih dêh thoi noh, liơ gơh chô̆ ih, wă kơ kĕ pơm kơ ih chu.
JDG.16.7	Samsơn tơl sư: “Tơdah đe chô̆ inh hăm tơpơh dăng tơlei dơhiĕng oei hơdrih, lei inh rơdu lei-lăi nhen thoi lu bơngai nai.”
JDG.16.8	Thoi noh lu yŏng pơgơ̆r Philistin chĕp ba ăn kơ Đelila tơpơh dăng tơlei wă pơm dơhiĕng hră oei hơdrih, na drŏ-kăn ei chô̆ Samsơn. 
JDG.16.9	Na đei lu bơngai drŏ-nglo oei răp lăm hnam, drŏ-kăn ei krao: Ơ Samsơn, lu bơngai Philistin wă năm rôp ih. Mă-lei wă Samsơn tơdrŏ pơpơ̆ lu tơlei 'noh kơtĕch đĭ nhen thoi brai 'bơm ŭnh; thoi noh tơdrong pran sư 'noh ưh kơ đei bu băt đơ̆ng yơ.
JDG.16.10	Đelila khan kơ Samsơn: Ih roi hơlĕnh kơ inh boih, dang ei apinh ih roi ăn kơ inh mă tơpăt dang ei pơm liơ wă kơ gơh chô̆ ih?
JDG.16.11	Samsơn khan: Tơdah đe chô̆ gơhret inh hăm tơlei giĕn 'nao kŭi ưh tam đei bu yua, lei inh gô jing rơdu, nhen thoi lu bơngai nai đĕch.
JDG.16.12	Thoi noh Đelila iŏk tơlei giĕn 'nao kŭi tam đei bu yua chô̆ Samsơn sư krao: Ơ Samsơn, lu bơngai Philistin wă blah rôp ih! Kơplah 'noh đei lu bơngai răp lăm anih noh, mă-lei sư tơdrŏ tơlei 'noh kơtĕch đĭ đơ̆ng ti sư nhen thoi brai.
JDG.16.13	Đelila khan Ih oei roi hơlĕnh kơ inh dơ̆ng; apinh ih roi ăn kơ inh băl. Pơm liơ wă kơ gơh kôp chô̆ ih?
JDG.16.13	Samsơn khan: Dah ih 'monh tơpơh dăng monh sŏk kơ̆l inh tơ 'long wai na tanh kơjăp sư. Lei inh gô rơdu, nhen thoi lu bơngai nai. 
JDG.16.14	Đelila gô Samsơn tep iŏk tơpơh dăng 'monh sŏk Samsơn tanh kơjăp hơdai hăm 'long wai; đang kơ 'noh sư krao:
JDG.16.14	Ơ Samsơn bơngai Philistin wă blah rôp ih, mă-lei sư iung râp hloi 'long wai hăm pơdŭng kơtĕch hloi brai mă tanh hăm sŏk.
JDG.16.15	Na Đelila khan kơ Samsơn: Liơ mă ih khan, Inh hưch kơ ih, mă-lei lăm jơhngơ̆m ih ưh kơ tơpăt hăm inh Ih hơlĕnh kơ inh pêng wơ̆t kơ 'nâu boih, ưh kơ roi hơlăng tơpăt kơ inh jơhngơ̆m pran kơtang ih tih dêh 'noh đei đơ̆ng yơ. 
JDG.16.16	Rim năr hrăn lung pơm kơ Samsơn ưh kơ hiôk rŏ kơ 'maih lôch.
JDG.16.17	Na sư roi tơpăt đĭ-đăng tơdrong. Sư khan: Săng hơkôih sŏk, ưh kơ đei layơ 'bơm kơ̆l inh, yua kơ đơ̆ng inh oei lăm klak mĕ inh. Inh bơngai Nasarit 'măn kơ Kră Yang 'Bok Kei-Dei boih. Tơdah iŏk săng hơkôih sŏk kơ̆l inh, lei jơhngơ̆m pran, gô tĕch đơ̆ng inh lei inh rơdu thoi bơngai nai đĕch mơ̆n.
JDG.16.18	Đelila 'bôh Samsơn roi đĭ jơhngơ̆m tơpăt kơ sư boih, sư krao lu 'bok pơgơ̆r bơngai Philistin sư khan: Pă minh 'măng âu, iĕm năm tơ âu bĕ yua kơ sư roi tơpăt đĭ tơm tơdrong ăn kơ inh. Thoi noh lu yŏng pơgơ̆r Philistin năm dơ̆ng tơ hnam sư ei chĕp ba jên hu. 
JDG.16.19	Drŏ-kăn ei pơlung Samsơn tep hơgơn 'bơ̆t blu sư, krao bơngai hơkôih lê̆ tơpơh dăng 'monh sŏk đơ̆ng kơ̆l Samsơn; drŏ-kăn âu pơm kơ Samsơn gleh lap, tơdrong pran sư lĕch đơ̆ng lăm jơhngơ̆m sư.
JDG.16.20	Drŏ-kăn ei khan: Ơ Samsơn bơngai Philistin năm blah rôp ih.
JDG.16.20	Sư iung khan: Inh gô lĕch klaih hlôi thoi brei mơsơ̆ păng inh gô klaih đơ̆ng ti lu sư. Mă-lei sư ưh kơ băt ôh Kră Yang lĕch jăk đơ̆ng sư boih.
JDG.16.21	Lu bơngai Philistin rôp sư, kuek 'bar pah măt sư, chông ba sư năm tơ pơlei Gasa, chô̆ sư hăm tơlei glang kong 'bar pah, phak sư ot, tơpăl peh hơ'bo lăm hnam bơnă.
JDG.16.22	Lu sŏk sư đơ̆ng đe hơkôih bluh dơ̆ng boih.
JDG.16.23	Kơplah 'noh lu yŏng pơgơ̆r Philistin akŭm đĭ-đăng bơngai Philistin wă pơyơ̆r tơmam soi tih ăn kơ yang Dagôn, yang tih lu sư. Hiôk chơt dih băl, lu sư khan: Yang bơ̆n pơjao boih Samsơn lăm tơpang ti lu bơ̆n, sư bơngai ayăt kơ bơ̆n.
JDG.16.24	Wă kon pơlei 'bôh Samsơn, lu sư bơnê ư-ang kơ yang lu sư:
JDG.16.24	Yang lu bơ̆n pơjao boih bơngai ayăt kơ bơ̆n,
JDG.16.24	bơngai mă pơrăm chŭn mir lu bơ̆n
JDG.16.24	păng đei pơlôch ưh kơ băt dôm yơ bơngai bơ̆n.
JDG.16.25	Wă jơhngơ̆m lu sư hiôk chơt, lu sư ôr re khan: Hơtŏk Samsơn tơ âu bĕ, wă kơ sư pơpơm pơchơt kơ lu bơ̆n. Lu sư dui Samsơn lĕch đơ̆ng lăm hnam bơnă, na Samsơn pơpơm pơchơt 'bơ̆t anăp kon pơlei pơla.
JDG.16.25	Lu sư ăn kơ Samsơn dơ̆ng 'bơ̆t tŏk-bŏk lu jrăng hnam đe akŭm. 
JDG.16.26	Samsơn khan kơ bơngai hơ'lơ̆p ba sư: Ba inh năm tơ jrăng tih mă pơjăng kơ hnam akŭm âu, wă kơ inh gơning kơ jrăng 'noh. 
JDG.16.27	Lăm hnam 'noh đei lơ bơngai drŏ-nglo drŏ-kăn, 'lơ̆p 'lŏ; dôm lu yŏng pơgơ̆r bơngai Philistin ngôi đĭ tơ noh; tơ kơpal bơbŭng hnam noh đei dang pêng-rơbâu 'nu bơngai drŏ-nglo păng drŏ-kăn oei lăng Samsơn pơpơm pơchơt.
JDG.16.28	Samsơn krao khan: Ơ Kră Yang Tih Hloh, apinh Ih 'blŏk kơ inh. Ơ Kră Yang 'Bok Kei-Dei, inh apinh Ih ăn kơ inh đei jơhngơ̆m pran pă minh 'măng wă kơ inh pơm tơwih 'mong plơ̆ kơ lu bơngai Philistin yua kơ 'bar pah măt inh. 
JDG.16.29	Samsơn rôp kơjăp 'bar tŏ jrăng tơm dŏl hnam akŭm tih sư rôp kơjăp; ti gah 'ngiĕo sư rôp jrăng minh pơm; ti gah 'ma sư kư̆m rôp jrăng nai 
JDG.16.30	Sư khan thoi âu: “Apinh Ih ăn kơ inh lôch hơdai hăm lu kon pơlei bơngai Philistin!” Đơ̆ng noh sư tŭk đĭ jơhngơ̆m pran tŭn tơlơ̆ 'bar tŏ jrăng hơlih? Păk glơ̆m lu yŏng pơgơ̆r păng đĭ-đăng lu kon pơlei oei lăm noh. Kơplah Samsơn lôch, sư pơlôch lu bơngai Philistin lơ hloh kơplah sư oei arih.
JDG.16.31	Đơ̆ng rŏng kơ noh, 'nhŏng oh sư păng đĭ-đăng hnam dơnŏ 'bă sư jur tơ noh, iŏk ba atâu sư brŏk 'bŭ tơ lăm bơsat Manôa 'bă sư, sơlam pơlei Sôra hăm pơlei Êstaôl Samsơn pơm 'bok sek tơlang kơ lu bơngai Isơrael lăm 'bar-jĭt sơnăm.
JDG.17.1	Lăm groi kông Êphraim đei minh 'nu bơngai drŏ-nglo anăn sư Mika. 
JDG.17.2	Sư khan kơ mĕ sư: Minh-rơbâu minh-hrĕng tơpei hu đe tơtông đơ̆ng ih; ih hiap bơngai bu iŏk jên liơ kư̆m bưh inh gô mơ̆ng; jên noh dang ei lăm ti inh, inh iŏk jên noh. Mĕ sư khan: Apinh Kră Yang tuh ăn tơdrong pŭn hiôk kơ kon dăm inh! 
JDG.17.3	Wă Mika pơdrâu kơ mĕ sư minh-rơbâu minh-hrĕng tơpei hu 'noh; mĕ sư khan: Hu 'nâu mĕ pơkă wă 'măn pha pơyơ̆r kơ Kră Yang hăm anăn kon man rup Yang păng tuh rup yang. Thoi noh mĕ pơdrâu ăn kơ kon hu 'noh dang ei. 
JDG.17.4	Mika pơdrâu hu noh kơ mĕ sư; mĕ sư iŏk hloi 'bar-hrĕng hlak hu ăn kơ bơngai hling pơm rup yang na sư hling hloi rup yang; đe 'măn lê̆ lăm hnam Mika. 
JDG.17.5	Mika kư̆m pơm hnam kơkuh kơ yang; sư pơm minh blah ao êphot păng dôm tŏ yang; sư pơk ăn kơ kon drŏ-nglo sư pơm 'bok soi. 
JDG.17.6	Kơplah 'noh ưh kơ đei bu pơm pơtao lăm Isơrael. Rim 'nu kư̆ kơ pơm kiơ̆ kơdih wă khan trŏ. 
JDG.17.7	Đei minh 'nu tơdăm đơ̆ng pơlei Betlehem lăm dêh Juđa. Tơdăm âu tơpŭ kơ sư wơ̆ 'lŏ hăm kon pơlei Juđa. 
JDG.17.8	Mă-lei sư lê̆ pơlei Betlehem lăm dêh char Juđa na năm chă jang sa tơ nai. Kơplah sư năm rok trong sư năm truh tơ groi kông Êphraim, weh ngôi tơ hnam Mika. 
JDG.17.9	Mika apinh sư: Ih đơ̆ng yơ? Bơngai ei tơl: Inh bơngai Lêwi đơ̆ng pơlei Betlehem dêh Juđa, năm tơ âu wă chă anih oei jang sa. 
JDG.17.10	Mika khan: Thoi ei Ih oei hăm inh, pơm 'bă păng 'bok soi inh. Na inh gô apah ih minh sơnăm mơjĭt tơpei hu, hơbĕn ao hrŭk, păng tơmam sa inh gô ăn kơ ih tơm mah. 
JDG.17.11	Na bơngai Lêwi sư lăp đon oei hơdai hăm Mika. Mika sư lăng bơngai 'lơ̆p 'noh nhen thoi kon drŏ-nglo sư kơdih. 
JDG.17.12	Na Mika pơk ăn kơ bơngai Lêwi noh pơm 'bok soi sư păng sư oei hloi lăm hnam Mika. 
JDG.17.13	Mika khan: Dang ei inh băt boih kơ Kră Yang gô tơgŭm inh đei tơdrong pŭn hiôk, yua kơ bơngai Lêwi pơm 'bok soi inh boih.
JDG.18.1	Kơplah 'noh ưh kơ đei pơtao lăm dêh Isơrael, ưh kơ đei pơtao lu adrĕch Đan oei năm chă teh, anih oei jang sa, yua kơ đơ̆ng sơ̆ truh dang ei, lăm dôm lu adrĕch Isơrael, bơngai Đan âu ưh tam mă đei teh, anih jang sa 'bơ̆t yơ. 
JDG.18.2	Thoi noh bơngai Đan rơih pơđăm 'nu lu bơngai nuih kơtang, năm đơ̆ng pơlei Sôra păng Êstaôl wơh chop lăng dêh 'noh. Lu bơngai âu tang măt ăn kơ lăm đĭ-đăng adrĕch lu sư. Bơngai Đan pơkă kơ lu sư: “Athei năm chop lăng dêh.” Lu sư năm truh tơ tơring groi kông Êphraim, năm tơ hnam Mika păng tep tơ noh. 
JDG.18.3	Wă lu sư năm jê̆ tơ hnam Mika, kơtơ̆ng nơ̆r bơngai tơdăm Lêwi noh pơma, lu sư năm truh tơ noh jet: Bu chông ba ih năm tơ âu? Ih oei tơ âu pơm kiơ? Yua kơ kiơ ih oei tơ âu?
JDG.18.4	Bơngai Lêwi roi: Mika pơk inh jang, Mika apah inh, pơm 'bok soi ăn kơ sư.
JDG.18.5	Lu sư khan: Apinh ih krao khan bĕ Kră Yang 'Bok Kei-Dei, lu nhôn chă năm âu băt hăm đei ưh.
JDG.18.6	'Bok soi ei tơl: Năm bĕ hiôk-hian, Kră Yang gô wei-lăng trong lu iĕm yak năm.
JDG.18.7	Pơđăm 'nu noh sư yak năm truh tơ pơlei Lais, lu sư 'bôh kon pơlei pơla tơ noh oei sa rơnŭk rơnua thoi lu kon pơlei Siđôn, oei hơđơ̆ng hiôk-hian păng oei jơnap lăm teh đak ưh kơ đei tơmam kiơ khăi? Lu sư oei ataih đơ̆ng pơlei Siđôn, kư̆m ưh kơ đei tơdrong kiơ hăm bơngai nai. 
JDG.18.8	Lăp lu pơđăm 'nu ei wơ̆t brŏk tơ pơlei Sôra păng pơlei Êstaôl; 'nhŏng oh lu sư apinh lu sư: “Lu iĕm chop lăng 'bôh liơ?”
JDG.18.9	Lu sư tơl: “Bơ̆n athei năm blah lu sư, yua kơ lu nhôn 'bôh boih dêh char 'noh teh 'lơ̆ng. Ô! Lu iĕm năm truh tơ noh ưh kơ đei pơm kiơ hloi hă? Bơ̆n 'nĕ kơ hiơ̆, 'nĕ kơ hli bơ̆n dah blah iŏk teh 'noh. 
JDG.18.10	Mưh lu iĕm năm truh tơ dêh noh lu iĕm gô 'bôh kon pơlei oei hơđơ̆ng rơnŭk rơnua. Dêh 'noh să păng sĭt Kră Yang 'Bok Kei-Dei gô pơjao lăm ti bơ̆n, teh đak ưh kơ đei khăi minh tơmam kiơ.” 
JDG.18.11	Thoi noh đei tơdrâu-hrĕng 'nu bơngai Đan chĕp tơmam tơblah, khêl, đao, năm đơ̆ng pơlei Sôra păng Êstaôl. 
JDG.18.12	Lu sư tŏk pơm kơđông tơ pơlei Kiriat Jêrim lăm char Juđa. Yua kơ thoi noh na đe anăn anih noh pơlei Mahaneh Đan truh tơ dang ei. 
JDG.18.13	Đơ̆ng noh lu sư năm rok truh tơ groi kông Êphraim păng năm truh hloi tơ hnam Mika.
JDG.18.14	Pơđăm 'nu chop lăng dêh khan kơ lu 'nhŏng oh sư: “Lu iĕm hăm băt lăm hnam noh đei minh blah ao êphot, dôm tŏ rup Yang păng rup Yang man păng minh pơm rup yang đe hling? Dang ei lu iĕm băt boih bơ̆n wă pơm kiơ.” 
JDG.18.15	Na lu sư năm tơ noh mơ̆t lăm hnam bơngai Lêwi 'noh oei lăm hnam Mika na apinh hăm kơkuh kơ sư. 
JDG.18.16	Đei tơdrâu-hrĕng 'nu lu bơngai Đan chĕp tơmam tơblah khêl đao dơ̆ng 'bơ̆t 'nguaih kơ 'măng jang. 
JDG.18.17	Lu pơđăm 'nu mă đêl năm chop lăng dêh 'noh lu sư mơ̆t lăm hnam tơtông iŏk rup man, ao êphot, lu rup yang nai păng rup yang đe hling đe tuh; kơplah noh 'bok soi oei dơ̆ng 'bơ̆t 'măng hơdai hăm lu tơdrâu-hrĕng 'nu chĕp tơmam tơblah khêl đao.
JDG.18.18	Kơplah lu pơđăm 'nu mơ̆t lăm hnam Mika tơtông iŏk rup man, ao êphot, lu rup yang păng rup yang đe hling đe tuh, 'bok soi apinh lu sư: Lu iĕm pơm kiơ?
JDG.18.19	Lu sư khan: Thĕng bĕ 'nĕ kơ pơma, iŏk ti đơ̆p 'bơ̆r ih păng năm hăm lu nhôn, pơm 'bă pơm 'bok soi lu bơ̆n, ih pơm 'bok soi ăn kơ minh pơm hnam dơnŏ dah pơm 'bok soi ăn kơ minh adrĕch adrung lu bơngai Isơrael, ayơ mă 'lơ̆ng hloh? 
JDG.18.20	'Bok soi 'noh hiôk lăm jơhngơ̆m iŏk hloi ao êphot, rup yang păng rup man ei kiơ̆ hloi hăm khŭl noh.
JDG.18.21	Lu sư lê̆ lu hơ'lơ̆p, sem dơrong păng tơmam năm adrol na lu sư năm wơ̆t tơ rŏng brŏk hloi.
JDG.18.22	Lăp lu sư năm ataih 'biơ̆ đơ̆ng hnam Mika đei lu bơngai đơ̆ng hnam Mika păng lu rông 'bôt sư lu sư akŭm dih băl druh 'moi tam lu bơngai Đan. 
JDG.18.23	Lu sư jreo ôr kiơ̆ đơ̆ng rŏng; lu bơngai Đan hue tơ rŏng jet Mika: Ih đei tơdrong kiơ ih mah chông ba lu bơngai lơ thoi noh?
JDG.18.24	Mika tơl: Lu iĕm tơtông iŏk ba đĭ rup yang inh pơm păng chông anhăk hloi 'bok soi inh? Liơ mă iĕm oei apinh khan, Ih đei tơdrong kiơ?
JDG.18.25	Bơngai Đan tơl Mika: 'Nĕ pă ăn nhôn kơtơ̆ng nơ̆r ih dơ̆ng, hli kơ đei bơngai blĕk ơh blah iŏk rôp ih pơlôch tơhiong tơdrong arih ih, hăm tơdrong arih hnam dơnŏ ih. 
JDG.18.26	Lu bơngai Đan kư̆ kơ yak năm tơ anăp; Mika 'bôh lu sư pran hloh, na sư wih tơ rŏng wơ̆t brŏk tơ hnam.
JDG.18.27	Đơ̆ng noh bơngai Đan chĕp ba đĭ tơmam kiơ ma Mika đei pơm boih păng chông ba 'bok soi sư, lu bơngai Đan năm tơ pơlei Lais, minh adrĕch kon pơlei âu oei hiôk-hian, iŏk đao gưm pơlôch kon pơlei păng iŏk ŭnh soh hloi pơlei. 
JDG.18.28	Ưh kơ đei bu dŏng pơklaih pơlei Lais, yua kơ lu sư oei ataih đơ̆ng pơlei Siđôn, păng lu sư kư̆m ưh kơ đei mơ̆t lĕch hăm đe bu nai: Pơlei noh oei lăm thŭng jê̆ Bet Rêhôp. Bơngai Đan pơjing tơiung dơ̆ng pơlei Lais păng oei tơ noh hloi: 
JDG.18.29	Lu sư krao anăn pơlei noh Đan, kiơ̆ anăn 'bok sư, Đan kon drŏ-nglo Isơrael; đe krao pơlei 'noh sơ̆ Lais. 
JDG.18.30	Tơ noh bơngai Đan lu sư chă tơiung ming rup Yang păng iŏk Jônathan kon drŏ-nglo Gersôm sâu Môis lu kon sâu sư pơtrơp pơm 'bok soi kơ adrĕch Đan truh tơ năr đe blah iŏk dêh noh. 
JDG.18.31	Lu sư oei kơkuh kơ rup yang đơ̆ng Mika man. Kơplah lăm chăl hnam akŭm Kră Yang 'Bok Kei-Dei oei tơ Silô.
JDG.19.1	Kơplah noh lu bơngai Isơrael ưh kơ đei pơtao. Đei minh 'nu bơngai Lêwi oei tơ anih kueng chơngue tơ groi kông Êphraim iŏk akăn kơnhŏng đơ̆ng pơlei Betlehem, lăm dêh Juđa. 
JDG.19.2	Akăn kơnhŏng noh sư pơm pơyô kư̆ kă, achăng lê̆ klo, na sư brŏk tơ hnam 'bă sư tơ pơlei Betlehem lăm dêh Juđa. Đơ̆ng rŏng kơ sư brŏk tơ noh 'nao puăn khei, 
JDG.19.3	klo sư năm 'moi sư pơma pơlung pơ'lơ̆ng jơhngơ̆m sư, wă iŏk sư brŏk klo sư chông ba minh 'nu đĭch đam sư păng 'bar tŏ aseh iĕ. Drŏ-kăn ei sơng klo sư mơ̆t lăm hnam 'bă sư; wă 'bă sư 'bôh ŏng sư truh, 'bă sư kư̆m sơng chơt hiôk. 
JDG.19.4	Tơnei sư 'bă bơngai drŏ-kăn noh gơ̆t ŏng sư tep tơ noh, na ŏng sư 'bĭch hloi tơ noh hăm bơ̆n kră sư lăm pêng năr, sŏng sa hơdai 'bĭch tep tơ noh hloi. 
JDG.19.5	Truh năr mă puăn lu sư iung đơ̆ng hrôih hơmet wă yak brŏk. Mă-lei 'bă drŏ-kăn noh khan kơ ŏng sư; Gô sŏng sa nhă đak 'mơ̆i na iĕm huay kơ pơngot, na măr iĕm yak. 
JDG.19.6	Thoi noh klo kăn bre sư hơ-oei sŏng sa hơdai, na 'bă bơngai drŏ-kăn noh khan dơ̆ng: Ơ dăm, apinh ih oei tơ âu pă minh măng âu dơ̆ng wă kơ jơhngơ̆m ih hiôk chơt. 
JDG.19.7	Bơngai Lêwi iung wă năm ră, mă-lei bơ̆n kră sư pơlung, apinh sư jing sư wơ̆t 'bĭch lăm măng 'noh dơ̆ng.
JDG.19.8	Truh năr mă pơđăm, sư iung đơ̆ng hrôih wă brŏk, mă-lei 'bă bơngai drŏ-kăn noh pơma dơnuh hăm sư: “Apinh ih ngôi tơ âu dơ̆ng hơya truh tơ kơsơ̆, gô sŏng sa chơt hiôk 'mơ̆i.” Na lu sư sŏng sa hơdai. 
JDG.19.9	Lăp bơngai Lêwi, hăm akăn kơnhŏng păng đĭch đam sư wă iung yak, wă tơklah đơ̆ng bơ̆n kră sư, tơnei sư khan dơ̆ng: “Bre kon lăng 'năr kơsơ̆ wă măng boih, inh wă kơ măr iĕm oei 'bĭch ngôi tơ âu pă minh măng âu dơ̆ng. Yua kơ 'năr kơsơ̆ măng boih wă jơhngơ̆m măr iĕm hiôk chơt; pơgê dơning măr iĕm iung dơ̆ng hrôih drôih brŏk.”
JDG.19.10	Mă-lei ŏng sư ưh kơ wă 'bĭch măng noh dơ̆ng, sư iung brŏk hăm akăn kơnhŏng sư kư̆m kiơ̆ mơ̆n păng bơngai buăl sư hloi mơ̆n, anhăk ba 'bar tŏ aseh iĕ tah an, sư năm truh tơ pơlei Jêbus.a 
JDG.19.11	Lăp lu sư năm truh jê̆ tơ pơlei Jêbus 'năr wă mơ̆t boih, na đĭch đam sư khan; ơ 'bok bĕ bơ̆n mơ̆t lăm pơlei Jêbus âu 'bĭch tơ âu minh măng. 
JDG.19.12	'Bok tơ'ngla sư tơl: Lu bơ̆n ưh kơ gơh mơ̆t ôh lăm minh pôm pơlei tơmoi, mă ưh kơ trŏ kon pơlei bơngai Isơrael. Lu bơ̆n khŏm năm truh tơ pơlei Gibêah. 
JDG.19.13	Yŏng tơ'ngla khan kơ sư dơ̆ng: Bĕ bơ̆n adrin năm truh tơ pơlei Gibêah dah pơlei Rama, bơ̆n 'bĭch tơ pơlei 'noh. 
JDG.19.14	Thoi noh na lu sư kư̆ kơ năm; lăp truh pơlei Gibêah, lăm char Bênjamin, năr mơ̆t hloi boih. 
JDG.19.15	Lu sư weh tơ pơlei Gibêah; wă mơ̆t 'bĭch ră, lu sư mơ̆t lăm pơlei boih, ngôi 'bơ̆t cham, đe juăt akŭm ưh kơ đei bu sơng iŏk lu sư mơ̆t 'bĭch tơ lăm hnam lăm măng 'noh.
JDG.19.16	Đei tơ'bơ̆p hĭ minh 'nu kră sư 'nao wih đơ̆ng jang kơsơ̆; kră ei sư bơngai đơ̆ng tơring groi kông Êphraim, mă-lei sư oei tơ pơlei Gibêah. Pơlei lu bơngai Bênjamin. 
JDG.19.17	Wă bơngai kră âu sư tơmang lăng sư 'bôh bơngai tơmoi oei ngôi 'bơ̆t cham pơlei, sư apinh hloi: Lu iĕm đơ̆ng yơ wă năm tơ yơ? 
JDG.19.18	Lu bơngai tơmoi ei tơl: Lu nhôn năm đơ̆ng pơlei Betlehem dêh Juđa, lu nhôn weh tơ âu wă wih tơring kueng lăm tơring char groi kông Êphraim, inh oei; tơ noh inh năm tơ pơlei Betlehem dêh Juđa 'nâu lu nhôn năm mơ̆t tơ hnam Kră Yang, ưh kơ đei bơngai bu sơng iŏk nhôn mơ̆t tơ hnam sư. 
JDG.19.19	Lu nhôn kư̆m oei đei hơnong 'ba păng 'nhĕt kơ hiĕm aseh iĕ lu nhôn, 'bĕng sa păng đak hơmu oei tơm mah mơ̆n. Kơ inh đĭch đam ih păng đam drŏ-kăn ih păng bơngai đam tơdăm mă kiơ̆ inh âu đĭch đam ih, nhôn ưh kơ đei kơ'bah kiơ. 
JDG.19.20	Bơngai kră ei khan: “Lu iĕm 'nĕ tơtăm kiơ! Inh gô hiơ̆k chă ăn kơ lu iĕm tơmam yua, mă-lei iĕm ưh kơ gơh 'bĭch tep tơ 'nguaih cham pơlei thoi âu.” 
JDG.19.21	Bơngai kră ei pơtơm lu sư mơ̆t lăm hnam sư, ăn kơ aseh iĕ sa, đang kơ noh lu sư ôp hơrao jơ̆ng ti, sŏng sa.
JDG.19.22	Kơplah lu sư oei sŏng sa hiôk chơt đei lu bơngai drŏ-nglo kơnê̆ lăm pơlei 'noh wang tăp kơ hnam 'noh gơgŭ 'măng; lu sư khan kơ 'bok kră tơ'ngla hnam 'noh: Athei ih tơlĕch bĕ bơngai 'noh đơ̆ng lăm hnam ih, lê̆ lu nhôn ngôi kư̆ kă lăm sư. 
JDG.19.23	Tơ'ngla hnam 'noh lĕch tơ 'nguaih khan kơ lu sư: Ơ lu 'nhŏng oh inh, 'nĕ kơ pơm tơdrong kơnê̆ âu; inh sơng iŏk bơngai âu mơ̆t lăm hnam inh, iĕm 'nĕ kơ pơm yoch kơnê̆ kơ sư. 
JDG.19.24	Âu kon adruh inh oei hơlai hơnĭl păng akăn kơnhŏng sư to, inh gô chông măr sư lĕch tơ 'nguaih; mơ̆ng kơ lu iĕm wă pơm kơ bre sư liơ kư̆m bưh mă-lei bơngai âu iĕm ưh kơ gơh pơm kơnê̆ kư̆ kă kơ sư ôh.
JDG.19.25	'Bok 'noh pơma thoi noh ră mă-lei lu sư ưh kơ mơ̆ng ôh; đơ̆ng noh bơngai tơmoi ei iŏk akăn kơnhŏng sư tơlơ̆ tơ 'nguaih ăn kơ lu sư; lu sư pơm kơnê̆ pơ'brơh kơ drŏ-kăn ei prăt măng truh tơ pơgê, kơplah 'năr wă lĕch lu sư achăng bơngai drŏ-kăn noh.
JDG.19.26	Wă jê̆ pơgê hơdah bơngai drŏ-kăn ei wih tơ hnam 'bok kră mă hnam klo sư 'bĭch, sư pơ̆k hraih đang 'bơ̆t 'măng 'bĭch tơ noh truh 'năr hơdah. 
JDG.19.27	Pơgê hrôih 'noh klo sư iung, pơih 'măng wă brŏk 'bôh akăn kơnhŏng sư pơ̆k hraih đang 'bơ̆t anăp 'măng 'bar pah ti sư rôp kơtơ̆n.
JDG.19.28	Sư khan kơ drŏ-kăn: Adrin Iung bĕ, lu bơ̆n wă yak; mă-lei drŏ-kăn ei ưh kơ đei tơl sư lôch boih. Đơ̆ng noh sư hơtŏk drŏ-kăn ei kơpal aseh iĕ sư, yak brŏk wih tơ hnam sư. 
JDG.19.29	Lăp truh tơ hnam boih, sư iŏk săng, chơ̆ng jơ̆ng ti akâu akăn kơnhŏng sư mơjĭt-'bar jăl chă ba tơ jơ̆p teh đak Isơrael. 
JDG.19.30	Đĭ-đăng bơngai 'bôh tơdrong 'noh hlĭch hlăch păng khan: Đơ̆ng năr kon pơlei Isơrael lĕch đơ̆ng dêh char Êyiptơ truh tơ dang ei ưh tam đei bu pơm păng 'bôh tơdrong truh thoi âu! Bơ̆n athei tơchĕng lăng, pơma pơđâu băl lăng bơ̆n gô pơm thoi yơ?
JDG.20.1	Đơ̆ng 'noh đĭ-đăng lu bơngai Isơrael akŭm băl, đơ̆ng Đan truh tơ Bêrsêba păng đơ̆ng dêh Gileat. Akŭm băl minh jơhngơ̆m đon thoi minh 'nu 'bơ̆t anăp Kră Yang tơ pơlei Mispa. 
JDG.20.2	Lu yŏng pơgơ̆r kon pơlei đơ̆ng mơjĭt-'bar adrĕch bơngai Isơrael, đĭ-đăng lu sư đei măt tơm lăm năr akŭm tih lu kon pơlei Kră Yang. Đei puăn-hrĕng rơbâu 'nu linh chĕp đao gưm akŭm băl. 
JDG.20.3	Lu bơngai Bênjamin kư̆m kơtơ̆ng khan: Kon pơlei Isơrael đei năm akŭm băl boih tơ Mispa. Na kon pơlei Isơrael khan: Roi ăn bĕ kơ lu nhôn băt tơdrong truh âu thoi yơ? 
JDG.20.4	Thoi noh bơngai Lêwi klo bơngai drŏ-kăn mă lôch tơl: Inh mơ̆t lăm pơlei Gibêah lăm char Bênjamin, inh hăm akăn kơnhŏng inh; nhôn wă 'bĭch tep tơ noh. 
JDG.20.5	Lu drŏ-nglo pơlei Gibêah wă pơm kơ inh, lu sư wang hnam inh 'bĭch; lu sư wă pơlôch inh ră, na pơm pơ'brơh kơ akăn kơnhŏng inh dĭng sư lôch. 
JDG.20.6	Đơ̆ng noh, inh chơ iŏk akâu akăn inh, chơ̆ng hơjăl, na ăn kơ đe năm ba tơ jơ̆p kơ teh đak Isơrael yua kơ lu sư đei pơm boih tơdrong kơnê̆ dêh thoi noh pơm pơ'brơh 'mê̆-'mach lăm char Isơrael. 
JDG.20.7	Dang ei, ơ đĭ-đăng bơngai Isơrael, lu 'nhŏng oh athei khan bĕ lu bơ̆n wă pơm thoi yơ kơ tơdrong âu.
JDG.20.8	Đĭ-đăng kon pơlei hiơ̆r minh jơhngơ̆m iung thoi lĕ kơ minh 'nu bơngai, lu sư khan: Lu nhôn ưh pă wơ̆t brŏk tơ hnam, thoi noh lăm lu nhôn ưh kơ đei bu wă wih brŏk tơ hnam sư kơdih ôh, 
JDG.20.9	mă-lei 'nâu tơdrong lu bơ̆n athei pơm kơ pơlei Gibêah: Lu bơ̆n athei tŏk blah pơlei 'noh kiơ̆ kơ đei hlang lăng. 
JDG.20.10	Lu bơ̆n athei rơih iŏk mơjĭt 'nu drŏ-nglo lăm minh-hrĕng đơ̆ng đĭ-đăng lăm adrĕch bơngai Isơrael; lăm minh-rơbâu klah rơih iŏk minh-hrĕng 'nu, lăm mơjĭt-rơbâu rơih iŏk minh-rơbâu; lê̆ lu sư chă ba tơmam sa ăn kơ lu kon pơlei pơla mưh lu linh bơ̆n truh tơ noh lu bơ̆n gô pơm kơ pơlei Gibêah lăm char Bênjamin kiơ̆ thoi sư pơm kơnê̆ pơ'brơh lăm char Isơrael.
JDG.20.11	Thoi noh lu bơngai Isơrael akŭm băl đĭ-đăng minh jơhngơ̆m đon thoi minh 'nu năm blah pơlei 'noh. 
JDG.20.12	Dôm lu adrĕch Isơrael wơh lu bơngai năm jơ̆p tơ rim tơring bơngai Bênjamin, na khan: Tơdrong kơnê̆ krưp dêh lăm lu iĕm noh liơ? 
JDG.20.13	Jao bĕ kơ lu nhôn lu bơngai kơnê̆ pơm kư̆ kă krưp dêh noh đơ̆ng lăm pơlei Gibêah, lê̆ lu nhôn pơlôch lu sư wă sŭt pơgoh đĭ tơdrong kơnê̆ noh đơ̆ng lăm bơngai Isơrael. Mă-lei lu bơngai Bênjamin ưh kơ đei wă mơ̆ng nơ̆r lu 'nhŏng lu sư, bơngai Isơrael athei. 
JDG.20.14	Lu bơngai Bênjamin lĕch đơ̆ng pơlei lu sư păng năm akŭm băl tơ pơlei Gibêah wă tơblah bơngai Isơrael.
JDG.20.15	Lăm năr 'noh, lu bơngai Bênjamin pơtơm băl đơ̆ng lu pơlei truh tơ noh, đĭ-đăng đei 'bar-jĭt tơdrâu-rơbâu 'nu bơngai drŏ-nglo gơh hơgei chĕp khêl đao gưm thim đơ̆ng pơlei Gibêah đei tơpơh-hrĕng 'nu lu linh hơgei kơ chĕp khêl đao đe rơih boih. 
JDG.20.16	Lăm lu Bênjamin 'nâu đei tơpơh-hrĕng 'nu gơh yua ti 'ngiĕo, đĭ-đăng lu bơngai 'noh hơgei kơ klơ̆m tơmo. Lu sư gơh klơ̆m rĕng kơ minh ioi sŏk kư̆m oei 'bơm, ưh kơ bloih. 
JDG.20.17	Lu bơngai Isơrael, ưh kơ đei jơ̆ lu bơngai Bênjamin, akŭm băl đĭ-đăng đei puăn-hrĕng rơbâu 'nu lu bơngai gơh hơgei kơ chĕp khêl đao, đĭ-đăng 'noh tă kơ linh hơgei tơblah ngăl.
JDG.20.18	Bơngai Isơrael tŏk tơ pơlei Bethel krao khan apinh Kră Yang 'Bok Kei-Dei: Lăm lu nhôn bu wă năm blah bơngai Bênjamin adrol? Kră Yang tơl: Bơngai Juđa tŏk tơblah adrol.
JDG.20.19	Pơgê đơ̆ng rŏng lu bơngai Isơrael iung đơ̆ng hrôih pơm kơđông jê̆ pơlei Gibêah. 
JDG.20.20	Bơngai Isơrael năm blah bơngai Bênjamin; săp lu linh wă năm blah pơlei Gibêah, 
JDG.20.21	lu bơngai Bênjamin lĕch đơ̆ng pơlei Gibêah 'bet pơlôch 'bar-jĭt 'bar-rơbâu 'nu lu bơngai Isơrael lăm năr noh.
JDG.20.22	Mă-lei lu bơngai Isơrael pơlung tơiung jơhngơ̆m dih băl klah song, lu sư săp wă blah tơ anih đêl lu sư tơblah băl năr adrol noh. 
JDG.20.23	Lu bơngai Isơrael tŏk nhơ̆m hmoi 'bơ̆t anăp Kră Yang, truh tơ kơmăng hloi. Lu sư krao apinh Kră Yang: Lu nhôn wă tơblah dơ̆ng ưh hăm lu 'nhŏng oh nhôn bơngai Bênjamin? Kră Yang tơl: Lu iĕm năm blah lu sư bĕ. 
JDG.20.24	Thoi noh wơ̆t mă 'bar lu bơngai Isơrael pơtơm băl năm blah lu bơngai Bênjamin. 
JDG.20.25	Lu bơngai Bênjamin lĕch đơ̆ng pơlei Gibêah, lu sư năm blah lu bơngai Isơrael, pơlôch mơjĭt-tơhngam rơbâu 'nu kon pơlei Isơrael dŏng, 'noh tă tơ lu bơngai gơh hơgei kơ chĕp khêl đao gưm ngăl.
JDG.20.26	Đĭ-đăng lu bơngai Isơrael, tŏk năm truh tơ pơlei Bethel, nhơ̆m dơ̆ng 'bơ̆t anăp Kră Yang ơ̆t kơ sŏng sa năr noh dĭng truh kơmăng, păng lu sư pơyơ̆r tơmam soi 'buh, pơyơ̆r tơmam soi apinh mơnat đơ̆ng Kră Yang. 
JDG.20.27	Lu kon pơlei Isơrael krao apinh Kră Yang, yua kơ lăm kơplah 'noh hom pơgơ̆p Kră Yang 'Bok Kei-Dei oei lê̆ tơ noh. 
JDG.20.28	Đei Phinêhas, kon drŏ-nglo Êlêasar sâu Arôn, bơ̆jang 'bơ̆t anăp hom pơgơ̆p noh. Lu sư krao apinh Kră Yang khan: Lu nhôn hăm wă năm tơblah hăm lu 'nhŏng oh nhôn Bênjamin dơ̆ng ưh; dah mă lu nhôn pơdơh 'mơ̆i? Kră Yang tơl: Năm bĕ, yua kơ lăm năr dơning Inh gô pơjao lu sư lăm tơpang ti iĕm,
JDG.20.29	Lu bơngai Isơrael wang tăp dăr kơ pơlei Gibêah. 
JDG.20.30	Truh năr mă pêng kon pơlei Isơrael tŏk wă blah hăm bơngai Bênjamin păng klah asong lu linh năm blah pơlei Gibêah thoi lĕ năr adrol ki. 
JDG.20.31	Lu bơngai Bênjamin lĕch năm tơblah hăm lu bơngai Isơrael, lu sư druh bơngai Isơrael kơdâu ataih đơ̆ng pơlei ưh kơ băt lu linh Isơrael wă kơ lu sư lĕch ataih đơ̆ng pơlei sư thoi noh. Lei-lăi thoi adrol ki, lu sư pơlôch lu bơngai Isơrael dang pêng-jĭt 'nu tơ rok trong tih năm tơ pơlei Bethel, hăm trong năm tơ pơlei Gibêah tơ lăm bri tơmăn. 
JDG.20.32	Lu bơngai Bênjamin khan tơduă: To lu bơ̆n blah lu sư kơdâu kơ bơ̆n lei-lăi thoi adrol ki mơ̆n, mă-lei lu bơngai Isơrael khan: Dang ei lu bơ̆n kơdâu rok trong wă pơhlŭ lu sư lĕch ataih đơ̆ng pơlei. 
JDG.20.33	Lu bơngai Isơrael lu sư iung đơ̆ng anih lu sư hơmet wă tơblah tơ pơlei Baal Tamar păng lu khŭl linh Isơrael nai kư̆m lĕch đơ̆ng anih lu sư răp tơblah gah bơmơ̆t kơ pơlei Gibêah. 
JDG.20.34	Na mơjĭt-rơbâu 'nu lu linh Isơrael pran kơtang tơblah 'bơ̆t anăp pơlei Gibêah, lu sư blah drŭt tơ anăp, tơblah tih dêh tơpă. Mă-lei lu bơngai Bênjamin oei ưh kơ băt tơdrong răm wă truh tơ lu sư. 
JDG.20.35	Kră Yang blah pơrăm lu bơngai Bênjamin 'bơ̆t anăp lu bơngai Isơrael; lăm năr 'noh lu bơngai Isơrael pơlôch 'bar-jĭt pơđăm-rơbâu minh-hrĕng 'nu lu bơngai Bênjamin, đĭ-đăng lu sư bơngai hơgei chĕp khêl đao gưm ngăl.
JDG.20.36	Na lu bơngai Bênjamin băt 'bôh thuơ boih Lu bơngai Isơrael pơm kơdŭn tơ rŏng đơ̆ng anăp lu bơngai Bênjamin; yua kơ lu sư hơmĕng kơ đei bơngai răp tơ jê̆ pơlei Gibêah 'noh dai. 
JDG.20.37	Lu linh mă răp gô tơ pơlei Gibêah lu sư kơdâu mơ̆t blah lăm pơlei Gibêah blah pơlôch pơrăm đĭ-đăng lu bơngai oei lăm pơlei 'noh hăm đao gưm. 
JDG.20.38	Lu linh bơngai Isơrael đei pơkă băl boih hăm lu linh răp noh, dah đei mơ̆t blah pơlei boih athei soh 'nhui ŭnh găm tŏk tơ kơpal wă pơm tơdra, 
JDG.20.39	Na lu linh Isơrael mă kơdâu lu sư gô wih tơ rŏng tơblah. Mă gah lu bơngai Bênjamin 'bơ̆t lu sư blah păng pơlôch dang pêng-jĭt 'nu lu bơngai Isơrael lu sư khan: Tơpă lu sư gô kơdâu kơ lu bơ̆n thoi adrol ki. 
JDG.20.40	Mă-lei lăp 'bôh 'nhui 'noh păr tŏk đông tơ kơpal hloh kơ pơlei thoi jrăng 'nhui ŭnh, lu bơngai Bênjamin hue lăng tơ rŏng, 'bôh jơ̆p kơ lăm pơlei 'noh tă kơ 'bôh 'nhui ŭnh ngăl đông tŏk tơ plĕnh. 
JDG.20.41	Kơplah noh, lu bơngai Isơrael sư wơ̆t tơ rŏng tơblah mă gah lu bơngai Bênjamin lu sư rai hli tơrơ, yua kơ lu 'bôh tơdrong gleh răm wă truh tơ lu sư. 
JDG.20.42	Na lu sư tơwih rŏng kơdâu ôn đơ̆ng lu bơngai Isơrael, kơdâu tơ lăm char glă, mă-lei lu linh Isơrael druh blah lu sư, lu bơngai Isơrael mă lĕch đơ̆ng lăm pơlei 'noh kư̆m blah pơlôch đĭ lu sư. 
JDG.20.43	Bơngai Bênjamin, ling-lang lu bơngai Isơrael wang druh chă lu sư păng pơlôch lu sư lăm tơring jê̆ pơlei Gibêah, gah măt 'năr lĕch. 
JDG.20.44	Mơjĭt-tơhngam rơbâu 'nu bơngai Bênjamin pơ̆k lôch, noh tă kơ lu bơngai nuih kơtang ngăl. 
JDG.20.45	Mă lăm lu bơngai kơdâu wơ̆t tơ rŏng ôn tơ lăm char glă, năm tơ gah hơgơp tơmo Rimôn, bơngai Isơrael kư̆m pơlôch tơ rok trong pơđăm-rơbâu 'nu bơngai dơ̆ng. Lu sư druh truh tơ pơlei Gidôm păng lu sư đei pơlôch 'bar-rơbâu 'nu dơ̆ng. 
JDG.20.46	Akŭm đĭ-đăng lu bơngai Bênjamin lôch lăm năr 'noh đei 'bar-jĭt pơđăm-rơbâu 'nu lu bơngai tă kơ gơh hơgei chĕp khêl đao, nuih kơtang ngăl, 
JDG.20.47	Đei lu mơ'nah kơdâu ôn lăm char glă tơ hơgơp tơmo Rimôn, oei ôn tơ noh truh tơ puăn khei. 
JDG.20.48	Lu bơngai Isơrael wơ̆t năm blah dơ̆ng lu bơngai Bênjamin koh pơlôch hăm đao gưm đĭ-đăng lu kon pơlei, pơrăm đĭ tơmam, sem dơrong, mơ̆ng kơ tơ'bơ̆p, soh rơng chhơng pơlei đĭ-đăng.
JDG.21.1	Tơ lăm pơlei Mispa, lu kon pơlei Isơrael đei pơkă pơkăm băl: Lăm lu bơ̆n ưh kơ gơh ăn kon drŏ-kăn bơ̆n iŏk klo đơ̆ng bơngai Bênjamin. 
JDG.21.2	Đơ̆ng noh lu kon pơlei năm tơ pơlei Bethel hơ-oei tơ noh 'bơ̆t anăp Kră Yang 'Bok Kei-Dei Kră Yang truh tơ kơsơ̆ măng, nhơ̆m hmoi ôr hơdrĭ dêh. 
JDG.21.3	Lu sư krao khan: Ơ Kră Yang, 'Bok Kei-Dei Isơrael, yua kơ kiơ dang ei lăm adrĕch Isơrael ưh pă tơm boih, lu nhôn hiong boih minh adrĕch. 
JDG.21.4	Pơgê năr đơ̆ng rong lu kon pơlei pơla iung đơ̆ng hrôih pơm minh pơm chơnang soi păng pơyơ̆r tơmam soi 'buh păng pơyơ̆r tơmam soi 'blŏk bơnê. 
JDG.21.5	Na lu kon pơlei Isơrael khan: Lăm lu adrĕch bơngai Isơrael bu mă ưh kơ đei akŭm hơdai bơ̆n 'bơ̆t anăp Kră Yang tơ âu? Lu sư khan thoi noh yua kơ lu bơngai Isơrael đei pơkă pơkăm boih: Bơngai bu mă ưh kơ năm truh akŭm tơ Mispa 'bơ̆t anăp Kră Yang, bơngai 'noh đe gô pơlôch sư! 
JDG.21.6	Na lu bơngai Isơrael đĭ-đăng băt kơ hmach sơ'ngon kơ dôm tơdrong mă truh kơ lu bơngai Bênjamin, 'nhŏng oh lu sư, na lu sư khan: Năr 'nâu minh adrĕch hiong boih đơ̆ng adrĕch Isơrael. 
JDG.21.7	Lu bơ̆n wă pơm liơ kơ lu kon drŏ-nglo Bênjamin mă oei arih, yua kơ lu bơ̆n pơkă pơkăm hăm anăn Kră Yang boih ưh kơ ăn kon drŏ-kăn lu bơ̆n oei kơ lu sư? 
JDG.21.8	Đơ̆ng noh lu sư khan? Lăm dôm lu bơngai Isơrael bơngai bu ưh kơ đei năm dơ̆ng 'bơ̆t anăp Kră Yang tơ Mispa? Đơ̆ng pơlei Jabes tơ Gileat ưh kơ đei bu năm akŭm hơdai lăm năr noh. 
JDG.21.9	Yua kơ kơplah đe jơ̆ đĭ-đăng pơlei ưh kơ đei 'bôh bơngai bu đơ̆ng pơlei Jabes tơ Gileat.
JDG.21.10	Na đơ̆ng khŭl akŭm wơh mơjĭt-'bar rơbâu 'nu lu bơngai nuih kơtang hloh năm tơ pơlei Gileat păng pơkă kơ lu sư: Năm bĕ, pơlôch đĭ kon pơlei Jabes tơ Gileat, hăm đao gưm pơlôch đĭ lu bơngai drŏ-kăn păng lu 'lơ̆p; 
JDG.21.11	'Nâu tơdrong ăn kơ lu iĕm athei pơm: Pơlôch pơgoh đĭ dôm lu bơngai drŏ-nglo păng lu bơngai drŏ-kăn, mă ngôi hăm bơngai drŏ-nglo boih. 
JDG.21.12	Lu sư chă 'bôh bơih lăm pơlei Jabes tơ Gileat đei puăn-hrĕng 'nu drŏ-kăn oei hơdruh hle hơnĭl tam mă đei juăt hăm bơngai drŏ-nglo, na chông ba lu sư mơ̆t lăm kơđông tơ Silô lăm dêh Kanaan.
JDG.21.13	Đơ̆ng noh kon pơlei bơngai akŭm wơh bơngai năm tơ'bơ̆p bơngai Bênjamin, mă oei ôn lăm hơgơp tơmo Rimôn, wă pơma dơnuh pơhiôk hăm lu sư. 
JDG.21.14	Lu bơngai Bênjamin wih brŏk lu bơngai Isơrael rôp ăn kơ lu sư dôm lu bơngai drŏ-kăn mă lu sư mơnat ăn oei arih đơ̆ng pơlei Jabes tơ Gileat, mă-lei ưh kơ đei tôm kơ lu sư ôh.
JDG.21.15	Kon pơlei pơla Isơrael hmach dêh kơ tơdrong mă lu sư đei pơm kơ lu bơngai Bênjamin, yua kơ Kră Yang tơhiong đơ̆ng lăm adrĕch Isơrael. 
JDG.21.16	Lu bơngai kră pơgơ̆r kon pơlei sư khan: Yua kơ đĭ-đăng lu bơngai drŏ-kăn lăm adrĕch Bênjamin đê̆ pơlôch đĭ boih, na lu bơ̆n wă pơm liơ gơh chă akăn ăn kơ lu bơngai mă oei arih? 
JDG.21.17	Lu sư tơl dơ̆ng: Lu bơngai Bênjamin mă oei arih dang ei lu sư gơh đei iŏk mŭk tơmam đei adrĕch adrung wă kơ huay pă hiong boih đơ̆ng lăm bơngai Isơrael.
JDG.21.18	Lu bơ̆n ưh kơ gơh ăn kon drŏ-kăn bơ̆n pơm akăn lu sư ôh yua kơ kon pơlei Isơrael pơkă pơkăm boih: Hiap pơtê̆ bĕ kơ bơngai bu mă rôp kon drŏ-kăn sư ăn kơ bơngai Bênjamin pơm akăn! 
JDG.21.19	Na lu sư khan: Iĕm lăng rim sơnăm bơ̆n đei pơm giĕng 'blŏk hơdơ̆r kơ Kră Yang tơ anih Silô, oei gah yă-nơ̆m kơ pơlei Bethel, gah hơlĕch kơ trong năm đơ̆ng pơlei Bethel truh tơ pơlei Sichem, gah gơal kơ pơlei Lêbơna; 
JDG.21.20	Lu sư khan kơ bơngai Bênjamin: Năm răp bĕ lăm lu pơgar hơmu; 
JDG.21.21	Păng lăng mưh 'bôh lu drŏ-kăn đơ̆ng Silô lĕch hơri suang na lu iĕm athei lĕch hloi đơ̆ng pơgar hơmu 'noh, đơ̆ng noh rim 'nu lu iĕm athei rôp iŏk minh 'nu adruh đơ̆ng pơlei Silô 'noh pơm akăn, păng wih brŏk tơ char Bênjamin. 
JDG.21.22	Mưh 'bă dah 'nhŏng oh lu sư kêng lu iĕm tơ lu nhôn, na lu nhôn gơh tơl sư: Apinh iĕm mơnat asong kơ lu sư rôp pơm akăn, yua kơ lăm kơplah tơblah ki lu nhôn ưh kơ gơh ăn kơ lu sư chă akăn lăm rim 'nu lu sư 'noh, Lu iĕm kư̆m ưh kơ gơh rôp ăn kơ lu sư chă akăn; yua kơ noh lu iĕm kư̆m ưh kơ đei pơm yoch hăm nơ̆r bơ̆n pơkăm. 
JDG.21.23	Lu bơngai Bênjamin pơm hloi thoi noh rôp iŏk kơdih minh 'nu drŏ-kăn noh pơm akăn: Na lu sư wih brŏk tơ dêh Bênjamin; lu sư man tơiung pơjing anih pơlei dơ̆ng păng lu sư oei tơ noh hloi.
JDG.21.24	Lu bơngai Isơrael weh đơ̆ng noh wih brŏk tơ adrĕch adrung sư kơdih rim 'nu wih brŏk tơ dêh char sư kơdih.
JDG.21.25	Lăm kơplah 'noh ưh kơ đei pơtao ôh lăm bơngai Isơrael, na rim 'nu chă pơm kiơ̆ tơdrong tơchĕng kơdih khan trŏ.
RUT.1.1	Lăm chăl lu kră sek tơlang pơgơ̆r đei pơngot rơwĕt tih lăm dêh char Juđê, đei minh 'nu bơngai đơ̆ng pơlei Betlehem dêh Juđê, sư chông ba akăn păng 'bar 'nu kon năm truh tơ dêh Môap na lu sư oei tơ noh. 
RUT.1.2	Bơngai drŏ-nglo anăn Êlimêlek, akăn sư anăn Naômi, 'bar 'nu kon drŏ-nglo anăn Makhlôn păng Kiliôn. Lu sư đơ̆ng bơngai Êphrat, pơlei Betlehem, dêh Juđê. Lu sư năm tơ teh đak Môap păng oei tơ noh. 
RUT.1.3	Mă-lei Êlimêlek klo Naômi lôch, achăng akăn sư păng 'bar 'nu kon tơdăm sư. 
RUT.1.4	Bre kon sư chă akăn oei kơ adruh Môap; minh 'nu anăn Orpa, minh 'nu noh anăn sư Rut; lu sư oei tơ noh dang mơjĭt sơnăm. 
RUT.1.5	Đơ̆ng rŏng kơ noh Mahlơn păng Kiliôn bre sư kư̆m lôch, achăng lê̆ mĕ sư Naômi pă đei klo pă đei kon.
RUT.1.6	Kơplah noh Naômi kơtơ̆ng khan Kră Yang đei tơgŭm kon pơlei sư, tơmam sa phĭ mah, na sư hăm bre mŏ mai sư iung lĕch đơ̆ng dêh Môap wih brŏk tơ dêh char sư kơdih. 
RUT.1.7	Thoi noh na sư achăng lê̆ pơlei mă sư oei noh na wih brŏk tơ dêh char Juđê hăm bre mŏ mai sư.
RUT.1.8	Naômi khan kơ bre mŏ mai sư thoi âu: Năm bĕ măr iĕm wih brŏk tơ hnam mĕ iĕm kơdih. Apinh Kră Yang ăn kơ măr iĕm pŭn hiôk, kư̆m thoi măr iĕm đei pơm 'lơ̆ng kơ inh hăm lu bơngai lôch noh. 
RUT.1.9	Hơpơi kơ Kră Yang ăn kơ măr iĕm tơdrong chơt hiôk hăm klo hle. Đơ̆ng noh sư kuăr chŭm bre mŏ mai sư na bre mŏ mai sư nhơ̆m. 
RUT.1.10	Bre mŏ mai sư khan: Ưh ôh nhi gô brŏk kiơ̆ tơ dêh char ih. 
RUT.1.11	Naômi tơl: Ơ mŏ hơdruh, brŏk bĕ tơ hnam mĕ iĕm. Năm kiơ̆ inh wă pơm kiơ? Dơnŏ khan inh oei đei kon dơ̆ng lei na gô pơm klo măr iĕm? 
RUT.1.12	Ơ bre mŏ adruh măr iĕm brŏk bĕ, wih bĕ, yua kơ inh đĭ kră boih ưh pă đei kon dơ̆ng. Mă đơ̆ng inh khan, inh oei đei hơmĕng kơsơ̆ âu kơnh inh gô đei klo, mă khan inh đei hơiơch kơ 'bar 'nu kon drŏ-nglo dơ̆ng, 
RUT.1.13	na măr iĕm wă kĕ gŏk gô truh bre sư 'lŏ tơ̆l? Măr iĕm wă ưh kơ chă klo nai hloi hă? Ưh ôh, ơ bre mŏ adruh, tơdrong chhŭr nuih ơh sơ'ngon inh hloh kơ măr iĕm, yua kơ Kră Yang yơ̆r ti Sư pơrăm inh. 
RUT.1.14	Na lu sư nhơ̆m dơ̆ng, đơ̆ng noh Orpa chŭm tơnei sư na tơklah; mă-lei Rut sư kiơ̆ tơnei sư Naômi.
RUT.1.15	Naômi khan dơ̆ng kơ Rut thoi âu: Ih lăng bĕ, oh ih sư brŏk tơ pơlei păng yang sư kơdih, ih brŏk thoi mŏ ih bĕ. 
RUT.1.16	Mă-lei Rut tơl sư thoi âu: Ih 'nĕ pă athei inh tơklah đơ̆ng ih, yua kơ ih năm tơ yơ inh gô kiơ̆ ih tơ noh; ih oei tơ yơ inh gô oei hơdai ih tơ noh; kon pơlei ih kư̆m jing kon pơlei inh mơ̆n; Kră Yang 'Bok Kei-Dei ih kư̆m jing Kră Yang 'Bok Kei-Dei inh mơ̆n; 
RUT.1.17	ih lôch tơ yơ, inh kư̆m wă lôch păng 'bŭ hơdai ih tơ noh. Mă khan tơdrong kiơ pha 'nguaih kơ tơdrong lôch wă plah inh đơ̆ng ih. Apinh Kră Yang ăn tơdrong gleh truh tơ inh. 
RUT.1.18	'Bơ̆t Naômi kơtơ̆ng păng băt kơ sư wă kiơ̆, na sư ưh pă athei dơ̆ng. 
RUT.1.19	Thoi noh na bre sư năm hơdai truh tơ pơlei Betlehem. Kơplah bre sư truh tơ pơlei Betlehem đĭ-đăng bơngai lăm pơlei 'bôh 'brơ̆k mơnat, lu drŏ-kăn tơpinh băl, noh hăm trŏ kơ Naômi ưh? 
RUT.1.20	Na sư tơl lu sư khan. 'Nĕ pă krao inh anăn Naômia dơ̆ng krao inh anăn Marab yua kơ Tơ'ngla Mơsêh Mơyang ăn kơ inh đei tơdrong chhŭr nuih. 
RUT.1.21	Inh weh đơ̆ng âu sơ̆ inh đei tơm tơdrong, mă-lei inh brŏk âu brŏk tơpang ti hoh. Kră Yang tuh ăn kơ inh tơdrong gleh glăn păng Tơ'ngla mơsêh mơyang pơm kơ inh pơmat-tat.
RUT.1.22	Naômi hăm Rut, bơngai Môap, mŏ mai sư yak hơdai sư. Bre sư đơ̆ng char Môap, truh tơ pơlei Betlehem kơplah bơyan wă jê̆ kĕch 'ba.
RUT.2.1	Naômi đei minh 'nu kơtum gah klo sư, anăn sư 'Bôô, sư bơngai đe pơyom păng mơdrŏng dêh lăm adrĕch Êlimêlek.
RUT.2.2	Rut bơngai drŏ-kăn Môap khan kơ Naômi thoi âu: Apinh ih ăn kơ inh năm tơ mir wă kơ inh chă mok 'ba kiơ̆ đơ̆ng rŏng bu mă đei jơhngơ̆m mơnat kơ inh, na inh chă mok măi 'ba. Naômi drơ̆ng sư: Ơ mŏ, năm bĕ. 
RUT.2.3	Thoi noh na Rut năm mok druh kiơ̆ đơ̆ng rŏng đe yuă 'ba lăm minh hlak mir ei. Sư chă mok noh trŏ kơ mir 'Bôô, kơtum Êlimêlek.
RUT.2.4	'Bôô lĕch đơ̆ng pơlei Betlehem năm truh tơ mir sư khan kơ lu bơngai yuă 'ba thoi âu: Hơpơi kơ Kră Yang oei hơdai iĕm! Lu sư tơl khan. Hơpơi kơ Kră Yang ăn tơdrong pŭn hiôk kơ ih! 
RUT.2.5	Đơ̆ng noh 'Bôô apinh bơngai wei-lăng yuă 'ba thoi âu: Bu bơngai âu? 
RUT.2.6	Bơngai mă yuă 'ba tơl sư khan: Bơngai adruh noh sư bơngai Môap, mă wih kiơ̆ Naômi tơ âu. 
RUT.2.7	Sư khan kơ nhôn thoi âu: Inh apinh iĕm ăn kơ inh chă mok 'ba đơ̆ng rŏng kơ iĕm yuă dônh dăi lu hơie 'ba sơlam hơchô̆ lu iĕm dan. Sư năm truh tơ âu đơ̆ng hrôih hei chă mok truh tơ dang ei, sư pơdơh ngôi tơ pơk lăp tŏ sĕt. 
RUT.2.8	'Bôô khan kơ Rut thoi âu, ơ mŏ adruh, mơ̆ng bĕ, ih 'nĕ kơ chă mok tơ mir đe nai hŏ! Păng kư̆m 'nĕ kơ weh đơ̆ng mir âu. Năm oei hơdai hăm lu adruh jang kơ inh. 
RUT.2.9	Lăng bĕ lu sư yuă tơ mir ayơ na ih kiơ̆ đơ̆ng rŏng lu sư tơ noh. Inh kư̆m đei pơkă kơ lu tơdăm yuă 'ba kư̆m 'nĕ kơ bơhle ih. Tơdah ih 'maih nhă, năm nhă bĕ tơ get đak lu tơdăm đei sŏ.
RUT.2.10	Rut kŭp kơ̆l drap bon 'bơ̆t anăp sư, khan. Yua kơ kiơ inh mah đei tơdrong mơnat 'bơ̆t anăp ih, dĭng ih mah lăng inh, mă khan inh bơngai tơmoi ră? 
RUT.2.11	'Bôô tơl thoi âu: Inh đei kơtơ̆ng đe roi dôm tơdrong ih đei pơm 'lơ̆ng kơ mĕ klo ih đơ̆ng rŏng kơ klo ih lôch păng yua kơ kiơ ih đei achăng lê̆ mĕ 'bă ih, dêh char ih rơneh, mă năm oei tơ anih mă ih ưh kơ băt adrol. 
RUT.2.12	Hơpơi kơ Kră Yang 'mong ăn kơ ih dôm tơdrong 'lơ̆ng ih đei pơm, ih gô năm kơ'nơp ala pơnăr Kră Yang 'Bok Kei-Dei đe Isơrael. 
RUT.2.13	Rut tơl thoi âu: Ơ yŏng tơ'ngla inh, ih đei jơhngơ̆m mơnat kơ inh păng pơlung inh, ih pơm 'lơ̆ng kơ inh đam ih, mă khan inh ưh kơ trŏ kơ lu đam drŏ-kăn ih.
RUT.2.14	Kơplah jơ sŏng sa 'Bôô khan dơ̆ng kơ sư: Hiăng hơ-oei mă jê̆ tơ âu, iŏk sa 'bĕng âu păng chơ̆m tơ lăm sik iŭ bĕ, na sư năm hơ-oei jê̆ lu bơngai drŏ-kăn yua 'ba, lu đe noh ăn por hơdrĕng. Sư sa dĭng phĭ, kư̆m oei rơkah sư 'măn lê̆. 
RUT.2.15	Đơ̆ng noh sư iung năm chă mok dơ̆ng 'Bôô pơma hơtă kơ bơngai tơdăm jang kơ sư. Ăn kơ sư chă mok măi lu hơie mă khan sơlam hơchô̆ 'ba ră iĕm 'nĕ kơ chrih pơm kơ sư mơlâu. 
RUT.2.16	Hroch iŏk bĕ minh 'bar hơie pră lê̆ wă kơ sư dônh păng 'nĕ kơ chrih kơ sư!
RUT.2.17	Thoi noh sư chă mok lăm mir noh truh tơ kơsơ̆ măng; na sư pơjuă 'ba sư mok noh đei đăi dang minh êpha 'ba tơ'bâu. 
RUT.2.18	Sư pŭ brŏk tơ pơlei. Sư tơ'bôh ăn kơ tơnei sư 'ba mă đơ̆ng sư chă mok, klaih kơ noh Rut iŏk ăn kơ tơnei sư 'ba mă đơ̆ng sư chă mok, klaih kơ noh Rut iŏk ăn kơ tơnei sư por đêl sư sŏng rơkah. 
RUT.2.19	Tơnei drŏ-kăn sư khan: Năr âu ih chă mok 'ba tơ yơ? Ih jang tơ yơ? Pŭn hiôk kơ 'bok bu mă tơgŭm ih. Đơ̆ng noh sư roi kơ tơnei sư băt sư jang kơ bơngai bu. Sư khan: Tơ'ngla mă inh jang năr âu hei anăn sư 'Bôô. 
RUT.2.20	Naômi tơl mŏ mai sư thoi âu: Apinh Kră Yang ăn pŭn hiôk kơ sư, yua kơ Kră Yang ưh kơ lê̆ ôh pơm 'lơ̆ng kơ lu bơngai lôch păng lu bơngai oei arih. Naômi khan kơ sư dơ̆ng. 'Bok noh jĭ kơtum bơ̆n jê̆, sư noh gơh huai iŏk mŭk tơmam bơ̆n dơ̆ng. 
RUT.2.21	Rut bơngai drŏ-kăn Môap khan: 'Bok noh sư khan kơ inh, oei hơdai hloi hăm lu đam drŏ-kăn inh dĭng đĭ bơyan yuă 'ba inh! 
RUT.2.22	Naômi khan kơ Rut mŏ mai sư thoi âu: Ơ mŏ adruh 'lơ̆ng dêh ih năm kiơ̆ hơdai đam drŏ-kăn sư, ih 'nĕ pă chă năm tơ mir đe nai dơ̆ng, hli kơ đe pơm kơnê̆ kơ ih! 
RUT.2.23	Thoi noh sư kiơ̆ hơdai hăm lu đam drŏ-kăn jang kơ 'Bôô, chă mok dĭng truh hlôi kơ bơyan yuă 'ba tơ'bâu păng 'ba mi đĭ. Păng sư oei hăm tơnei drŏ-kăn sư.
RUT.3.1	Naômi mă tơnei Rut khan kơ Rut: Ơ mŏ, inh wă athei chă kơ ih anih hnam, wă kơ ih chơt hiôk. 
RUT.3.2	Ih băt boih 'Bôô, yua kơ ih đei kiơ̆ hơdai boih lu đam sư 'Bôô noh kơtum bơ̆n 'mơ̆i, măng âu kơnh sư păng lu jang kơ sư wă năm um pơliĕng 'ba tơ anih preh 'ba. 
RUT.3.3	Thoi noh ih năm 'nhao hơrao hơpĕch bĕ, pik đak pơgang 'bâu phu păng hrŭk hơbĕn ao mă 'lơ̆ng, na jur năm tơ anih preh 'ba sư kơplah sư sŏng sa tam mă đang ih 'nĕ ăn kơ sư 'bôh ih. 
RUT.3.4	Mưh sư wă năm 'bĭch, ih athei lăng tông sư 'bĭch 'bơ̆t yơ, đơ̆ng noh ih năm pơih khan 'bơ̆t jơ̆ng sư, ih 'bĭch hloi 'bơ̆t jơ̆ng sư, sư gô khan kơ ih pơm kiơ kơnh. 
RUT.3.5	Rut tơl, inh gô pơm kiơ̆ dôm tơdrong ih đei khan kơ inh.
RUT.3.6	Đơ̆ng noh sư jur tơ anih preh 'ba păng pơm kiơ̆ dôm tơdrong tơnei sư pơkă kơ sư. 
RUT.3.7	Đang kơ sŏng sa boih 'Bôô jơhngơ̆m sư hiôk dêh, sư năm 'bĭch tep tơ cheng pôi 'ba, Rut năm chơlon hơdar hơdar pơih khăn 'bơ̆t jơ̆ng sư na 'bĭch hloi. 
RUT.3.8	Tŏk-bŏk măng 'Bôô kơdrăt plơ̆ akâu sư lăng 'bôh minh 'nu drŏ-kăn 'bĭch 'bơ̆t jơ̆ng sư! 
RUT.3.9	Sư apinh, bu hah? Inh Rut, đam drŏ-kăn ih, apinh ih tơsu ăn kơ inh khăn, yua kơ ih kơtum jê̆, ih trŏ kơ huai iŏk inh. 
RUT.3.10	'Bôô khan, ơ mŏ adruh apinh Kră Yang ăn kơ ih tơdrong pŭn hiôk! Ơ mŏ adruh tơdrong ih pơm 'nâu 'lơ̆ng hloh kơ adrol, yua kơ ih ưh kơ wă kiơ̆ lu tơdăm mơlôh mă sư mơdrŏng dah dơnuh. 
RUT.3.11	Ih 'nĕ kơ hli, inh gô pơm ăn kơ ih dôm tơdrong ih apinh yua kơ đĭ-đăng kon pơlei băt kơ ih drŏ-kăn iơ̆m dim gơh găt. 
RUT.3.12	Trŏ boih inh jing kơtum jê̆, mă-lei đei minh 'nu kơtum jê̆ hloh kơ inh. 
RUT.3.13	'Bĭch bĕ măng âu tơ âu, pơgê dơning inh gô năm apinh tơdah bơngai noh sư wă huai iŏk ih, sư athei huai iŏk bĕ, mă-lei tơdah bơngai noh ưh kơ lăp đon wă huai iŏk ih, lei inh gô pơkă 'bơ̆t anăp Kră Yang mă arih ling-lang tơpă inh gô huai iŏk ih! Ih tep bĕ tơ âu dĭng truh pơgê dơning.
RUT.3.14	Thoi noh Rut tep 'bơ̆t jơ̆ng sư ei dĭng truh pơgê, 'Bôô khan: 'Nĕ ăn kơ bu băt minh 'nu drŏ-kăn năm tơ anih preh 'ba âu, na Rut iung đơ̆ng hrôih oei măng kuă ăn đe băt. 
RUT.3.15	'Bôô khan dơ̆ng: Ba ao ih oei hrŭk noh bơyar bĕ na chĕp mă kơjăp na sư bơyar hloi ao. 'Bôô tuh ăn kơ sư 'ba tơ'bâu, tơdrâu hnŏng ăn kơ sư pŭ ba, na wih brŏk tơ pơlei sư.
RUT.3.16	Kơplah Rut brŏk truh tơ hnam tơnei sư, tơnei sư apinh, ih năm hăm đei tơdrong truh kơ ih thoi yơ mŏ? Rut roi kơ tơnei sư dôm tơdrong mă 'Bôô đei tơgŭm sư khan. 
RUT.3.17	Sư đei tŏng ăn kơ inh tơdrâu hnŏng 'ba tơ'bâu âu păng pơkă khan ih ưh kơ gơh brŏk tơ tơnei ih tơpang ti hoh đĕch ôh. 
RUT.3.18	Naômi khan dơ̆ng: Ơ mŏ adruh inh, oei gô bĕ tơ âu dĭng truh tơdrong noh thoi yơ. Tơdah tơdrong âu ưh tam mă keh đang, yua kơ tơdrong noh sư ưh tam mă tôch dâu, mă-lei sư gô pơm keh đang năr âu.
RUT.4.1	'Bôô năm tŏk tơ 'măng jang pơlei păng hơ-oei tơ noh. Kơplah bơngai mă gơh huai iŏk Rut năm rok 'noh, bơngai mă 'Bôô roi na 'Bôô khan: Ơ 'nhŏng năm tơ âu hơ-oei ngôi dâu bĕ na sư hơ-oei hloi. 
RUT.4.2	'Bôô pơtơm mơjĭt 'nu lu đe kră lăm pơlei na sư khan: Ngôi 'bơ̆t dâu bĕ, na lu kră hơ-oei hloi. 
RUT.4.3	'Bôô khan hloi kơ bơngai mă gơh huai iŏk Rut thoi âu: Naômi, bơngai mă 'nao brŏk đơ̆ng char Môap, sư roi khan wă tĕch teh 'nhŏng lu bơ̆n Êlimêlek. 
RUT.4.4	Na inh roi tơbăt kơ ih, apinh ih răt iŏk bĕ teh noh, 'bơ̆t anăp lu đe ngôi tơ âu păng 'bơ̆t anăp lu kră pơlei inh. Tơdah ih wă ih huai iŏk bĕ. Mă-lei tơdah ưh ih roi kơ inh băt. Yua adrol kơ ih ưh kơ đei bu gơh huai iŏk, đơ̆ng rŏng kơ ih trŏ kơ inh boih gơh.
RUT.4.4	Bơngai noh drơ̆ng: Inh gô huai iŏk.
RUT.4.5	'Bôô khan dơ̆ng: Mưh năr ih răt iŏk mir đơ̆ng Naômi, lei ih athei iŏk hloi Rut bơngai Môap, klo sư lôch wă pơtrơp ioi wei iŏk mŭk tơmam bơngai lôch noh.
RUT.4.6	Bơngai mă gơh huai iŏk tơl sư: Mưh lei inh ưh kơ gơh huai iŏk ôh, kơnh hli kơ tơmam inh hiong. Iŏk bĕ kơ ih tơmam mŭk mă trŏ kơ inh huai iŏk ră, yua kơ inh ưh kơ đei huai iŏk?
RUT.4.7	'Nâu tơdrong juăt kră sơ̆ bơngai Isơrael wă kơ huai iŏk dah tơplih băl: Wă pơsĭt tơdrong ei, bơngai âu plôh chơkhŏ sư ăn kơ bơngai noh; âu jing tơdrong wă pơsĭt nơ̆r pơkăm lu bơngai Isơrael. 
RUT.4.8	Thoi noh bơngai mă trŏ kơ huai iŏk khan kơ 'Bôô: Iŏk bĕ kơ ih, đơ̆ng noh sư plôh chơkhŏ sư ăn kơ 'Bôô.
RUT.4.9	Đơ̆ng noh 'Bôô khan kơ lu kră păng đĭ-đăng kon pơlei thoi âu: Năr âu 'bơ̆t tơm măt lu iĕm inh răt iŏk boih đơ̆ng Naômi dôm mŭk tơmam Êlimêlek păng đĭ-đăng tơmam đơ̆ng Kiliôn păng Mahlơn. 
RUT.4.10	Păng Rut adruh bơngai Môap inh iŏk pơm akăn wă pơtrơp anăn bơngai lôch păng mŭk tơmam, wă kơ anăn bơngai lôch huay kơ hiong ôh đơ̆ng lu 'nhŏng oh sư păng đơ̆ng kon pơlei pơla sư; năr âu lu iĕm pơsĭt kơ tơdrong âu. 
RUT.4.11	Đĭ-đăng lu kon pơlei păng lu kră 'bơ̆t 'măng jang ei wang tơl thoi âu: Đĭ-đăng lu nhôn pơsĭt tơdrong noh. Hơpơi kơ Kră Yang ăn bơngai drŏ-kăn mơ̆t oei lăm hnam ih nhen thoi bre Rachel păng Lêa, bre sư pơjing boih adrĕch Isơrael. Ăn kơ ih arih jang sa rai tŏk lăm char Êphratha păng anăn ih đei ư-ang lăm Betlehem. 
RUT.4.12	Hơpơi kơ Kră Yang ăn kơ ih đei kon sâu đơ̆ng bơngai adruh âu, thoi adrĕch Phêrês kon Tamar hăm Juđa.
RUT.4.13	Thoi noh 'Bôô iŏk Rut pơm akăn, bre sư oei hơdai, Kră Yang ăn kơ Rut anăp na tơpŭ kơ minh 'nu kon drŏ-nglo. 
RUT.4.14	Lu drŏ-kăn khan kơ Naômi trŏ bơnê kơ Kră Yang, Sư ưh kơ đei lê̆ ih ôh; ăn hloi kơ ih đei bơngai trŏ kơ huai iŏk; hơpơi anăn kon hơ'lơ̆p noh đei ư-ang lăm dêh char Isơrael. 
RUT.4.15	Sư gô jing minh 'nu bơngai pơlung tơiung ih, sư gô wei rong ih lăm năr ih kră, yua kơ sư kon mŏ mai ih bơngai 'mêm kơeng kơ ih, Rut mŏ mai ih gĭt hloh kơ tơpơh 'nu kon drŏ-nglo. 
RUT.4.16	Thoi noh Naômi pơk kon hơ'lơ̆p 'bơ̆t kơtơh sư păng wei rong. 
RUT.4.17	Lu bơngai drŏ-kăn rông 'bôt lu sư anăn ăn kơ bơngai hơ'lơ̆p drŏ-nglo âu Ôbêt, na khan: Đe tơpŭ boih minh 'nu hơ'lơ̆p drŏ-nglo ăn kơ Naômi, Ôbêt sư jing 'bă kơ Jese, 'bok tơm Đawit.
RUT.4.18	'Nâu adrĕch adrung Phêrês: Phêrês pơjing Hêsrôn.
RUT.4.19	Hêsrôn pơjing Aram; Aram pơjing Manadap,
RUT.4.20	Manadap pơjing kơ Nasôn, Nasôn pơjing Samôn,
RUT.4.21	Samôn pơjing kơ 'Bôô, 'Bôô pơjing Ôbêt;
RUT.4.22	Ôbêt pơjing Jese, Jese pơjing kơ Đawit.
1SA.1.1	Đei minh 'nu bơngai drŏ-nglo đơ̆ng pơlei Ramathaim Suphima lăm tơring groi kông Êphraim anăn sư Êlkana, kon drŏ-nglo Jêrôham sâu Êlihu, sâu i Tơhu, sâu ach Sup, bơngai adrĕch Êphraim. 
1SA.1.2	Sư đei 'bar 'nu akăn; minh 'nu anăn sư Hana, minh 'nu nai anăn sư Pênina. Pêninia đei kon hơ'lơ̆p mă-lei An ưh kơ đei hơ'lơ̆p.
1SA.1.3	Rim sơnăm Êlkana lĕch đơ̆ng pơlei sư tŏk năm tơ pơlei Silô akŭm kơkuh păng wă pơyơ̆r tơmam soi kơ Kră Yang Tih Hloh. Tơ noh đei 'bar 'nu kon drŏ-nglo Hêli, bre Hopni păng Phinêhas, pơm 'bok soi Kră Yang.
1SA.1.4	Năr Êlkana pơyơ̆r tơmam soi sư klah asong minh kơ Pênina akăn sư păng kơ rim 'nu kon drŏ-nglo, kon drŏ-kăn sư. 
1SA.1.5	Na sư asong ăn kơ Hana 'bar yua kơ sư hưch dêh kơ Hana, mă-lei Kră Yang ăn kơ sư hơwŏng. 
1SA.1.6	Pênina jơ̆ păng pơklai jơhngơ̆m sư, yua kơ Kră Yang ăn kơ sư hơwŏng. 
1SA.1.7	Ling-lang thoi noh lăm rim sơnăm; rim wơ̆t Hana tŏk năm tơ hnam Kră Yang Pênina ơh pơklai lăm jơhngơ̆m. Dĭng mah Hana nhơ̆m păng ưh kơ sŏng sa. 
1SA.1.8	Êlkana klo sư khan kơ sư, ơ Hana, yua kơ kiơ ih nhơ̆m? Hăm yua kơ kiơ ih ưh kơ sŏng sa? Yua kơ kiơ jơhngơ̆m ih sơ'ngon? Liơ ih đei inh bơih ưh kơ gĭt hloh kơ đei mơjĭt 'nu kon drŏ-nglo hă?
1SA.1.9	Đang kơ lu sư sŏng sa tơ pơlei Silô bơih, Hana iung, kơplah noh Hêli, oei ngôi hơ-oei kơpal tang-dŏ jê̆ 'măng mơ̆t tơ hnam Kră Yang. 
1SA.1.10	Hana jơhngơ̆m sư rŭng răng ưh kơsŭk sư krao apinh Kră Yang sư nhơ̆m sơ'ngon dêh. 
1SA.1.11	Sư pơma pơkă khan: Ơ Kră Yang Tih Hloh, tơdah ih lăng mơnat kơ đam drŏ-kăn ih, 'blŏk bĕ kơ inh 'nĕ kơ hiơt kơ inh đam drŏ-kăn ih, mă-lei gô ăn kơ đam drŏ-kăn ih đei minh 'nu kon drŏ-nglo, thoi ei inh gô ăn sư kơ ih Kră Yang đĭ chăl arih sư, ưh kơ gơh yuă dah hơkôih sŏk sư.
1SA.1.12	Kơplah sư oei krao khan 'bơ̆t anăp Kră Yang, Hêli lăng 'bơ̆r sư. 
1SA.1.13	Hana pơma lăm jơhngơ̆m sư, hơkŭng sư đĕch pơpơ̆; đe ưh kơ đei kơtơ̆ng nơ̆r sư ôh. Na Hêli tơchĕng khan, Hana suai sik. 
1SA.1.14	Na Hêli khan kơ sư. Dang yơ ih praih kơ suai sik? Lê̆ pă et.
1SA.1.15	Hana tơl, ưh, ơ yŏng tơ'ngla inh, inh minh 'nu bơngai drŏ-kăn ơh sơ'ngon dêh. Inh ưh kơ đei et sik ôh, kư̆m ưh kơ đei suai mơ̆n, yua kơ inh tơ'bôh đĭ jơhngơ̆m inh kơ Kră Yang. 
1SA.1.16	'Nĕ jơ̆ kơ inh đam ih thoi bơngai drŏ-kăn kư̆ kă, yua kơ inh pơma âu dang ei kơlih kơ jơhngơ̆m inh rŭng răng ơh sơ'ngon.
1SA.1.17	Na Hêli khan, năm mă 'lơ̆ng bĕ krao khan bĕ kơ Kră Yang 'Bok Kei-Dei Isơrael ăn kơ ih tơdrong ih krao apinh sư.
1SA.1.18	Sư drơ̆ng, apinh ih ăn kơ inh đam drŏ-kăn ih đei mơnat 'bơ̆t anăp ih. Na Hana wih brŏk păng sŏng sa, muh măt sư ưh pă sơ'ngon bơih.
1SA.1.19	Lu sư iung đơ̆ng hrôih drap kơkuh 'bơ̆t anăp Kră Yang; đơ̆ng noh lu sư wih brŏk tơ hnam lu sư tơ pơlei Rama. Êlkana oei hơdai hăm akăn sư Hana, Kră Yang 'blŏk kơ sư. 
1SA.1.20	Na truh tơ Hana anăp na tơpŭ kơ minh 'nu kon drŏ-nglo. Krao anăn sư Samuel,b yua kơ sư đei khan, inh đei apinh bơih sư đơ̆ng Kră Yang.
1SA.1.21	Êlkana păng đĭ-đăng hnam dơnŏ sư tŏk năm wă pơyơ̆r kơ Kră Yang tơmam soi lăm rim sơnăm, wă pơsĭt tơdrong sư đei pơkă bơih. 
1SA.1.22	Mă-lei Hana ưh kơ tŏk năm hơdai ôh, sư khan kơ klo sư, gô kon hơ'lơ̆p lê̆ mŏ, inh gô năm chông ba sư, wă kơ sư năm 'bơ̆t anăp Kră Yang păng oei hloi tơ noh ling-lang.
1SA.1.23	Êlkana klo sư khan kơ sư, pơm bĕ thoi ih tơchĕng khan 'lơ̆ng. Gô bĕ dĭng tơ sư lê̆ mŏm. Wă kơ apinh Kră Yang pơsĭt nơ̆r ih pơma. Thoi noh sư oei hnam, rong kon drŏ-nglo noh truh tơ sư lê̆ mŏm.
1SA.1.24	Truh tơ sư lê̆ mŏm bơih, Hana chông ba kon sư năm hơdai sư. Păng kư̆m dui ba rơmo tơno pêng sơnăm, minh êphac tơpŭng, minh pơm get akar sik hơmu. Sư chông kon sư tơ hnam Kră Yang tơ pơlei Silô. Kon hơ'lơ̆p sư noh oei 'lơ̆p. 
1SA.1.25	Lu sư 'bet pơlôch rơmo noh na chông ba hơ'lơ̆p noh tơ Hêli. 
1SA.1.26	Păng khan: “Ơ yŏng tơ'ngla inh arih ling-lang ơ yŏng inh, inh bơih bơngai drŏ-kăn mă oei dơ̆ng tơ âu 'bơ̆t anăp ih krao apinh Kră Yang. 
1SA.1.27	Inh krao apinh yua kơ bơngai hơ'lơ̆p âu; Kră Yang ăn bơih tơdrong inh krao apinh sư. 
1SA.1.28	Na inh pơyơ̆r sư kơ Kră Yang yua; lăm đĭ chăl sư arih dang yơ; sưd noh jing tơmam Kră Yang boih.” Klaih kơ noh lu sư drap kơkuh bơnê kơ Kră Yang tơ noh.
1SA.2.1	Hana krao apinh păng khan:
1SA.2.1	Jơhngơ̆m inh chơt hiôk lăm Kră Yang;
1SA.2.1	Kră Yang pơm ăn kơ jơhngơ̆m inh hiôk chơt.
1SA.2.1	'Bơ̆r inh pơma pơgreh khan kơ lu bơngai ayăt kơ inh.
1SA.2.1	Inh chơt hiôk Ih dŏng pơklaih inh.
1SA.2.2	Ưh kơ đei bu 'lơ̆ng rơgoh thoi Kră Yang ôh,
1SA.2.2	Ưh kơ đei bu nai thoi Ih;
1SA.2.2	ưh kơ đei tơmo ayơ pĕng lu nhôn thoi Kră Yang 'Bok Kei-Dei.
1SA.2.3	Thôi, 'nĕ pă pơma pơang dêh.
1SA.2.3	'Nĕ pă ăn tơdrong pơang lĕch đơ̆ng 'bơ̆r ih;
1SA.2.3	Yua kơ Kră Yang bơih 'Bok Kei-Dei băt đi;
1SA.2.3	Sư boih kŏng pơtŏ lăng đĭ tơdrong bơ̆n jang.
1SA.2.4	Hră lu bơngai kơtang tơgơ̆ bơih,
1SA.2.4	mă-lei lu bơngai tơrăn oei đei jơhngơ̆m pran kơtang.
1SA.2.5	Lu bơngai phĭ jơnap athei jang kơ đe wă kơ đei tơmam sa.
1SA.2.5	Mă-lei lu bơngai pơngot pă đei pơngot dơ̆ng.
1SA.2.5	Drŏ-kăn hơwŏng tơpŭ đei tơpơh 'nu kon,
1SA.2.5	Mă-lei drŏ-kăn đei kon lơ bơih oei sơ'ngon.
1SA.2.6	Kră Yang ăn lôch păng ăn arih;
1SA.2.6	Sư tơhuŏng bơngai lăm pơlei bơngai lôch
1SA.2.6	păng gô tơiung hơtŏk arih dơ̆ng.
1SA.2.7	Kră Yang ăn kơ đe dơnuh, Păng tơiung đe mơdrŏng;
1SA.2.7	Sư tơjur đe păng kư̆m pôk hơtŏk mơ̆n.
1SA.2.8	Sư rô̆ tơiung bơngai dơnuh đơ̆ng 'mui teh;
1SA.2.8	Sư pơdơ̆ng tơiung lu bơngai kơ'bah đơ̆ng lăm 'mui tơnuh,
1SA.2.8	Wă kơ lu sư dơ̆ng hơdai hăm lu bơngai yŏng pơgơ̆r.
1SA.2.8	Păng kư̆m ăn oei lăm anih đe pơyom.
1SA.2.8	Jrăng plei teh noh đơ̆ng Kră Yang,
1SA.2.8	Păng kơpal jrăng noh sư pơdơ̆ng bơih plei teh.
1SA.2.9	Sư wei-lăng jơ̆ng lu bơngai kiơ̆ Sư tơpăt;
1SA.2.9	Mă-lei lu bơngai kơnê̆ sư gô tơlơ̆ lê̆ lăm măng mu.
1SA.2.9	Kon bơngai ưh kơ kĕ ôh yua tơdrong pran kơdih.
1SA.2.10	Ơ! Kră Yang; Ih gô pơrăm lu bơngai ayăt hĕch hoch đĭ.
1SA.2.10	Đơ̆ng plĕnh Sư gô ăn grơ̆m re pơrăm lu đe noh;
1SA.2.10	Kră Yang gô sek tơlang kơ đĭ-đăng bơngai.
1SA.2.10	Sư gô ăn tơdrong pran kơtang kơ pơtao Sư
1SA.2.10	Păng ăn tơdrong kĕ jei kơ bơngai mă Sư đei hling đak pơgang 'bâu phu.a
1SA.2.11	Đơ̆ng noh Êlkana wih brŏk tơ pơlei sư tơ Rama, kon hơ'lơ̆p noh oei tơ noh bơ̆jang kơ Kră Yang 'bơ̆t anăp Hêli 'bok soi.
1SA.2.12	'Bar 'nu kon drŏ-nglo Hêli jing bơngai kơnê̆ tơpă, bre sư ưh kơ băt hli yom kơ Kră Yang. 
1SA.2.13	Tơdrong juăt lu 'bok soi pơm hăm kon pơlei thoi âu; tơdah đei bu wă pơyơ̆r tơmam soi, lu đĭch đam 'bok soi năm kơplah đe oei pai 'nhĕm, ti sư chĕp chơ'mŏng chơkrơ pêng tŏ hơnĕnh. 
1SA.2.14	Sư 'bet lăm gŏ glah, gŏ 'bŭng, gŏ 'bei, dah lăm gŏ teh. 'Nhĕm sĕch ayơ mă đom tơ chơ'mŏng chơkrơ, 'bok soi gô iŏk kơ sư kơdih. Noh tơdrong lu sư pơm hăm kon pơlei Isơrael bơngai bu mă năm tơ pơlei Silô. 
1SA.2.15	Mă adrol kơ wă 'buh rơmă, lu đĭch đam 'bok soi truh khan kơ bơngai wă pơyơ̆r tơmam soi noh, Ăn bĕ 'nhĕm sĕch noh kơ 'bok soi wă phang, yua kơ sư ưh kơ wă iŏk 'nhĕm mă iĕm pai hơtŭk sĭn, sư wă iŏk 'nhĕm oei hơdrih đĕch.
1SA.2.16	Tơdah đei bơngai noh khan kơ sư, gô đei 'buh lê̆ rơmă sư adrol 'mơ̆i, na ih gơh iŏk mơ̆ng kơ ih wă, sư khan ưh, ih athei ăn hrei âu hloi, tơdah ưh kơ ăn, kơnh inh gô hơđuh iŏk.
1SA.2.17	Noh tơdrong yoch bre kon drŏ-nglo âu tih tơpă 'bơ̆t anăp Kră Yang. Yua kơ lu sư pơjăm tơmam soi pơyơ̆r kơ Kră Yang lăng ưh kơ gĭt.
1SA.2.18	Gah Samuel bơ̆jang 'bơ̆t anăp Kră Yang, sư oei 'lơ̆p, hrŭk ao Êphôt đe tanh hăm brai se. 
1SA.2.19	Rim sơnăm mĕ sư tanh ăn kơ sư minh blah ao tai iĕ, năm ba kơ Samuel, năm hơdai klo sư năm wă pơyơ̆r tơmam soi lăm rim sơnăm. 
1SA.2.20	Hêli sơkat pŭn hiôk ăn kơ Êlkana hăm akăn sư khan, apinh Kră Yang ăn kơ ih kon hơ'lơ̆p păng bơngai drŏ-kăn âu đei kon hơ'lơ̆p plơ̆ng wă tơplih kơ kon sư mă pơjao boih kơ Kră Yang. Đơ̆ng noh bre sư wih brŏk tơ hnam bre sư.
1SA.2.21	Kră Yang mơnat kơ Hana, na đei anăp tơpŭ pêng 'nu kon drŏ-nglo păng 'bar 'nu kon drŏ-kăn. Kon tơdăm anăn Samuel rai wơ̆ 'lŏ 'bơ̆t anăp Kră Yang.
1SA.2.22	Hêli đĭ kră dêh sư kơtơ̆ng kơ tơdrong bre kon drŏ-nglo sư pơm kơ đĭ-đăng lu bơngai Isơrael păng tơdrong lu kon sư 'bĭch hơdai hăm bre bơngai drŏ-kăn bơ̆jang 'bơ̆t anih 'măng Bơsŭn Anih Akŭm. 
1SA.2.23	Sư khan kơ bre kon sư, Liơ lu iĕm pơm tơdrong thoi noh? Inh kơtơ̆ng đe roi pơđâu lăm kon pơlei kơ tơdrong măr iĕm đei pơm. 
1SA.2.24	'Nĕ pă pơm thoi noh, ơ bre kon drŏ-nglo inh, ưh kơ 'lơ̆ng ôh tơdrong inh kơtơ̆ng lu kon pơlei Kră Yang roi pơdah rai să. 
1SA.2.25	Tơdah minh 'nu bơngai pơm yoch hăm bơngai nai, Kră Yang 'Bok Kei-Dei pơm 'long sơlam bre sư; mă-lei tơdah pơm yoch hăm Kră Yang, bu mă gơh krao tơgŭm sư? Mă-lei bre sư ưh kơ wă mơ̆ng ôh nơ̆r 'bă lu sư; Thoi noh Kră Yang pơlôch bre sư.
1SA.2.26	Samuel rai wơ̆ 'lŏ lăm akâu; pơm ăn kơ Kră Yang hăm kon bơngai bơ̆n lăp đon.
1SA.2.27	Đei minh 'nu bơngai đơ̆ng Kră Yang 'Bok Kei-Dei năm tơ Hêli păng khan kơ sư, Kră Yang khan boih thoi âu, hăm trŏ kơ Inh đei tơ'bôh bơih Inh kơdih kơ hnam 'bok ih kơplah lu sư oei lăm char Êyiptơ pơm đĭch Pharaôn? 
1SA.2.28	Inh đei rơih iŏk 'bok sư bơih 'bok ih đơ̆ng lăm adrĕch bơngai Isơrael ăn kơ sư pơm 'bok soi Inh, tŏk tơ chơnang soi Inh, soh pơgang 'bâu phu, hrŭk ao Êphôt 'bơ̆t anăp Inh; Inh kư̆m ăn bơih kơ adrĕch ih dôm tơmam soi 'buh đơ̆ng adrĕch lu bơngai Isơrael. 
1SA.2.29	Thoi yơ mă ih pơjăm tơmam soi 'buh păng tơmam soi phe 'ba pơyơ̆r kơ Inh, tơdrong noh Inh tơtă bơih? Liơ mă ih chu yom kơeng kơ kon ih hloh kơ chu yom kơ Inh păng sa dôm lu tơmam soi wă kơ bek păng tơmam soi 'lơ̆ng hloh đơ̆ng lu kon pơlei Isơrael Inh pơyơ̆r? 
1SA.2.30	Lei na Kră Yang 'Bok Kei-Dei khan. Inh pơkă bơih hăm hnam ih păng hnam 'bok ih gô bơ̆jang kơ inh ling-lang hloi. Mă-lei dang ei Kră Yang khan: Ưh kơ lei ôh. Inh gô pơyom kơ bơngai bu mă pơyom kơ Inh, bơngai bu mă pơjăm Inh, Inh kư̆m gô pơjăm sư. 
1SA.2.31	'Nâu, đơ̆ng âu tơ anăp Inh gô pơtôch lê̆ lu bơngai oei đơ̆ng pran kơtang đơ̆ng adrĕch ih, hăm lu bơngai đơ̆ng adrĕch 'bok ih. Thoi ei wă ưh kơ đei bu arih dĭng kră lăm adrĕch ih. 
1SA.2.32	Ih gô 'bôh đei tơdrong rŭng răng lăm adrĕch Ih, mă khan đei pơm 'lơ̆ng kơ lu bơngai Isơrael ră mă-lei kư̆m oei ưh kơ đei bu arih dĭng kră lăm adrĕch ih dơ̆ng. 
1SA.2.33	Inh gô oei lê̆ minh 'nu đơ̆ng lăm adrĕch iĕm, wă kơ oei bơ̆jang tơ chơnang soi inh, mă-lei bơngai noh arih pơmat-tat chhŭr nuih lăm jơhngơ̆m. Yua kơ lu kon hơ'lơ̆p păng lu bơngai nai gô lôch kơ đao gưm. 
1SA.2.34	Tơdrong âu gô truh kơ 'bar 'nu kon drŏ-nglo ih Hopni păng Phinêhas wă tơbăt kơ ih; dôm tơdrong gô trŏ thoi Inh đei khan bre sư gô lôch lăm minh năr. 
1SA.2.35	Na inh gô rơih chă kơ Inh kơdih minh 'nu 'bok soi tơnăp tơpăt, bơngai noh gô pơm lăp kơ jơhngơ̆m Inh; Inh gô ăn kơ sư đei minh adrĕch 'lơ̆ng tơpăt wă kơ pơm 'bok soi ling-lang hloi hăm bơngai mă Inh đei hling đak pơgang 'bâu phu. 
1SA.2.36	Bơngai bu mă oei arih lăm adrĕch ih gô năm apinh minh hlak jên hu păng minh tơpei 'bĕng, na khan, Inh wă apinh ih, tơmơ̆t inh lăm lu 'bok soi wă kơ inh đei 'bĕng sa.
1SA.3.1	Samuel oei 'lơ̆p sư bơ̆jang kơ Kră Yang 'bơ̆t anăp Hêli. Kơplah noh nơ̆r, Kră Yang mă pơma dơnuh anăp mă hui kơđei, kư̆m hui kơ đei ăn kơ kon bơngai 'bôh tơdrong kiơ. 
1SA.3.2	Hêli măt ưh pă bang, pă 'bôh nhen, lăm minh măng ei, sư 'bĭch tơ anih sư juăt kơ 'bĭch tep. 
1SA.3.3	Ŭnh kơđeng Kră Yang 'Bok Kei-Dei ưh tam mă păt, Samuel 'bĭch tep lăm hnam akŭm Kră Yang tơ anih đe dan hom pơgơ̆p Kră Yang 'Bok Kei-Dei. 
1SA.3.4	Kră Yang krao Samuel; na sư tơl: Đei inh tơ âu! 
1SA.3.5	Sư kơdâu năm tơ Hêli khan: Đei inh tơ âu, ih krao inh ah. Hêli khan: Inh ưh kơ đei krao ôh, năm tep dơ̆ng bĕ. Samuel năm tep dơ̆ng. 
1SA.3.6	Kră Yang krao dơ̆ng: Ơ Samuel! Samuel gruih iung, năm tơ Hêli khan: Đei inh tơ âu, ih krao inh ah. Hêli tơl, ơ dăm, inh ưh kơ đei krao ih ôh, năm tep dơ̆ng wăi.
1SA.3.7	Kơplah noh, Samuel tam mă băt kơ nơ̆r Kră Yang; nơ̆r Kră Yang tam mă pơma tơklă 'bơ̆t anăp sư tơ'bôh kơ sư. 
1SA.3.8	Kră Yang krao đơ̆ng Samuel wơ̆t mă pêng; sư gruih iung năm tơ Hêli, na khan: Ih krao inh ah? Kơplah noh Hêli băt kơ Kră Yang krao bơngai hơ'lơ̆p noh. 
1SA.3.9	Na Hêli khan kơ Samuel: Ih năm tep wăi. Tơdah đei nơ̆r krao ih dơ̆ng, ih tơl: Ơ Kră Yang, apinh Ih khan bĕ, Inh đĭch Ih oei mơ̆ng! Samuel năm tep tơ anih sư dơ̆ng. 
1SA.3.10	Kră Yang năm tơ noh, Sư krao dơ̆ng thoi adrol ki: Ơ Samuel! Ơ Samuel! Samuel drơ̆ng Apinh Ih bơtho khan bĕ, đĭch đam ih oei mơ̆ng!
1SA.3.11	Kră Yang khan kơ Samuel: Inh wă pơm tơ lăm Isơrael minh tơdrong, bơngai bu mơ̆ng 'bar pah đon sư gô hrơ̆ng hreng. 
1SA.3.12	Năr noh, Inh gô pơm 'blep dôm tơdrong thoi inh đei khan lê̆ adrol boih gah hnam dơnŏ Hêli: Đơ̆ng blŭng-a truh tơ tôch. 
1SA.3.13	Inh đei khan lê̆ adrol bơih Inh gô phak hnam dơnŏ sư ling-lang, yua kơ sư băt boih bre kon drŏ-nglo sư pơm yoch pơjăm Kră Yang 'Bok Kei-Dei, mă-lei sư ưh kơ găn bre sư. 
1SA.3.14	Thoi noh, inh đei pơkă sĭt tơdrong yoch hnam dơnŏ Hêli ưh kơ gơh huai iŏk, mă khan hăm tơmam soi hăm sem dah hăm tơmam soi phe 'ba.
1SA.3.15	Samuel tep dĭng truh hơdah, đơ̆ng noh sư pơih 'măng hnam akŭm Kră Yang. Sư hli na ưh kơ pơ̆n roi dôm tơdrong tơ'bôh kơ sư noh kơ Hêli. 
1SA.3.16	Mă-lei Hêli krao Samuel: Ơ Samuel, kon dăm năm tơ âu, sư tơl: Đei inh tơ âu. 
1SA.3.17	Hêli jet: Kră Yang đei pơma bơtho tơdrong kiơ hăm ih? Ih 'nĕ ôn kơ inh ôh. Tơdah ih ôn lăm dôm nơ̆r mă Kră Yang đei pơma dơnuh bơtho hăm ih, apinh Kră Yang 'Bok Kei-Dei phak ih mă trăp. 
1SA.3.18	Na Samuel roi đĭ dôm tơdrong, ưh kơ đei ôn kiơ hăm sư. Hêli tơl khan: Sư bơih Kră Yang, apinh Sư pơm dôm tơdrong thoi Sư lăp đon!
1SA.3.19	Samuel wơ̆ 'lŏ gơh hơgei, Kră Yang oei hơdai sư: Kră Yang ưh kơ đei lê̆ minh nơ̆r hơyơ đơ̆ng Sư mă đei pơma boih. Sư gô pơm keh. 
1SA.3.20	Đơ̆ng Đan truh tơ Bêrsêba, đĭ-đăng bơngai Isơrael băt ngăl kơ Samuel jing 'bok khan lê̆ adrol tơpăt đơ̆ng Kră Yang ăn. 
1SA.3.21	Kră Yang jur tơ'bôh dơ̆ng akâu Sư tơ kông Silơ, tơ kông Silơ Kră Yang tơ'bôh akâu sư kơdih, jur pơma dơnuh hăm Samuel.
1SA.4.1	Samuel roi tơbăt ăn kơ đĭ-đăng bơngai Isơrael nơ̆r Kră Yang. Isơrael năm blah bơngai Philistin păng anih lu sư oei 'bơ̆t jê̆ Êbênêser, gah Philistin anih lu sư oei jê̆ pơlei Aphek. 
1SA.4.2	Kon pơlei Philistin lu sư gă năm blah Isơrael; Isơrael thuơ kơ đe Philistin păng đei bơngai lôch tơ anih tơblah noh dang puăn-rơbâu 'nu. 
1SA.4.3	Wă kon pơlei mă oei arih brŏk tơ kơđông linh, lu đe kră Isơrael khan: Yua kơ kiơ năr 'nâu Kră Yang ăn kơ đe Philistin tơblah pơrăm lu bơ̆n? Lu bơ̆n năm tung iŏk Hom Pơgơ̆p Kră Yang đơ̆ng Silô; brŏk tơ âu Sư gô oei hơdai bơ̆n dŏng pơklaih lu bơ̆n đơ̆ng ti lu bơngai ayăt kơ bơ̆n! 
1SA.4.4	Thoi noh, lu sư wơh bơngai năm tơ Silô, tung iŏk Hom Pơgơ̆p Kră Yang Tih Hloh, Tơ'ngla mă oei tơ lăm lu chêrubim. 'Bar 'nu kon drŏ-nglo Hêli, jơ̆ Hopni păng Phinêhas, bre sư kư̆m năm kiơ̆ Hom Pơgơ̆p Kră Yang 'Bok Kei-Dei mơ̆n.
1SA.4.5	Wă Hom Pơgơ̆p Kră Yang tung tơmơ̆t truh tơ lăm kơđông linh, đĭ-đăng bơngai Isơrael jreo hiôk chơt tih, teh mah pơpơ̆. 
1SA.4.6	Kon pơlei Philistin kơtơ̆ng nơ̆r noh, na jet khan: Nơ̆r jreo re hiôk chơt tih lăm kơđông linh lu bơngai Hêbrơ noh kiơ kih? Lu sư kơtơ̆ng băt khan Hom Pơgơ̆p Kră Yang đe 'nao tung truh tơ lăm kơđông. 
1SA.4.7	Kon pơlei Philistin lu sư hli, lu sư khan: Lu yang 'nao truh lăm kơđông linh. Đơ̆ng noh lu sư ôr khan Răm boih kơ lu bơ̆n! Mă đơ̆ng sơ̆ ưh tam lah kơtơ̆ng khan đei tơdrong truh thoi noh. 
1SA.4.8	Răm boih kơ lu bơ̆n! Bu gô pơklaih bơ̆n đơ̆ng ti lu yang mă mơsêh kơtang dang noh? Noh bơih lu yang mă pơrăm kon pơlei Êyiptơ tơm tơdrong truh tơ lăm char glă. 
1SA.4.9	Ơ bơngai Philistin, mă nuih bĕ, tơblah mă kơtang bĕ! Kơnh hli kơ iĕm pơm đĭch kon pơlei Hêbrơ, thoi lu sư đei pơm đĭch lu iĕm! Athei mă nuih kơtang năm blah bĕ! 
1SA.4.10	Kon pơlei Philistin năm tơblah, bơngai Isơrael thuơ kơdâu ôn brŏk tơ bơsŭn lu sư kơdih. Noh bơih jĭ minh tơdrong tơblah thuơ tih dêh; pêng-jĭt rơbâu linh trong teh lôch glơch glach. 
1SA.4.11	Hom Pơgơ̆p Kră Yang 'Bok Kei-Dei đe blah iŏk, 'bar 'nu kon drŏ-nglo Hêli, Hopni păng Phinêhas, lôch.
1SA.4.12	Minh 'nu bơngai Bênjamin kơdâu ôn klĕch đơ̆ng anih tơblah, truh tơ Silô lăm năr noh, sư hek hơbĕn ao hiah đĭ, iŏk 'mui teh săi 'bĕnh kơ kơ̆l wă tơ'bôh đei tơdrong sơ'ngon. 
1SA.4.13	Lăp bơngai ei truh, Hêli oei hơ-oei kơpal tang-dŏ sư 'bơ̆t cheng trong, răp gô hăm jơhngơ̆m hli tơtăm; Hêli sư hli tơtăm kơ Hom Pơgơ̆p Kră Yang 'Bok Kei-Dei. Wă bơngai noh mơ̆t lăm pơlei roi, đĭ bơngai lăm pơlei bu bu kư̆m ôr hơdrăi. 
1SA.4.14	Hêli kơtơ̆ng 'bơ̆r ôr re na khan: Tơjrông tơjrang kơ kiơ hah? Na bơngai noh hăt hot kơ roi ăn kơ Hêli.
1SA.4.15	Kơplah noh Hêli đĭ tơsĭn-jĭt tơhngam sơnăm bơih. Măt bơbul, ưh pă gơh 'bôh. 
1SA.4.16	Bơngai noh khan kơ Hêli: Inh âu bơngai mă klĕch đơ̆ng anih tơblah năr âu. Hêli jet khan: Ơ dăm, lei tơdrong truh liơ liơ?
1SA.4.17	Bơngai noh tơl: Bơngai Isơrael thuơ kơdâu ôn 'bơ̆t anăp kon pơlei Philistin; kon pơlei bơ̆n thuơ tih dêh. Đơ̆ng noh, 'bar 'nu kon drŏ-nglo ih Hopni păng Phinêhas kư̆m lôch păng Hom Pơgơ̆p Kră Yang 'Bok Kei-Dei đe blah iŏk bơih. 
1SA.4.18	Wă sư roi truh tơ Hom Pơgơ̆p Kră Yang 'Bok Kei-Dei, Hêli arăng hơron pơ̆k hraih đang đơ̆ng tang-dŏ hơtat kong koi lôch hloi; yua kơ sư đĭ kră trăp trĭn. Sư pơm 'bok sek tơlang đe Isơrael lăm puăn-jĭt sơnăm.
1SA.4.19	Mŏ mai sư, akăn Phinêhas, oei anăp wă jê̆ rơneh; kơtơ̆ng khan đe blah iŏk Hom Pơgơ̆p Kră Yang 'Bok Kei-Dei păng kơtơ̆ng khan Hêli tơnei sư păng klo sư lôch, na kơtă ei sư jĭ anăp sư pơtăm kŭl-tăng tơpŭ hloi. 
1SA.4.20	'Bơ̆t sư wă jê̆ lôch, lu bơngai drŏ-kăn kơ'mĭn khan: 'Nĕ kơ hli ôh, ih tơpŭ kơ minh 'nu kon drŏ-nglo. Mă-lei sư ưh pă tơl, ưh pă đei kơtơ̆ng kiơ. 
1SA.4.21	Sư anăn kơ kon hơ'lơ̆p sư noh Ikabôt,a wă khan: Tơdrong ư-ang Kră Yang 'Bok Kei-Dei đĭ weh jăk đơ̆ng bơngai Isơrael; Sư pơma noh wă khan gah Hom Pơgơ̆p Kră Yang 'Bok Kei-Dei đe blah iŏk, hăm tơnei păng klo sư lôch. 
1SA.4.22	Sư pơma dơ̆ng: Tơpă, tơdrong ư-ang Kră Yang đe Isơrael đĭ weh boih đơ̆ng bơngai Isơrael yua kơ Hom Pơgơ̆p Kră Yang 'Bok Kei-Dei đe đĭ blah iŏk bơih.
1SA.5.1	Đơ̆ng rŏng kơ kon pơlei Philistin blah iŏk Hom Pơgơ̆p Kră Yang 'Bok Kei-Dei, đơ̆ng Êbênêser tơ pơlei Asdôt. 
1SA.5.2	Đơ̆ng noh, lu sư iŏk Hom Pơgơ̆p 'Bok Kei-Dei tơmơ̆t lăm hnam kơkuh kơ yang Dagôn dan 'bơ̆t jê̆ rup yang Dagôn. 
1SA.5.3	Pơgê đơ̆ng rŏng kon pơlei Asdôt lu sư iung đơ̆ng hrôih 'bôh đơ̆ng rup yang Đagơn păk kơmŭ brum 'bơ̆t anăp Hom Pơgơ̆p Kră Yang, Pơgê đơ̆ng rŏng dơ̆ng, lu sư iung đơ̆ng hrôih kư̆m 'bôh rup yang Dagôn păk kơmŭ brum tơ teh 'bơ̆t anăp Hom Pơgơ̆p Kră Yang, mă-lei pơgê noh lăp oei 'bôh pă akâu, kơ̆l păng 'bar pah ti kơtĕch 'bôh tă tơ 'măng. 
1SA.5.4	Pơgê đơ̆ng rŏng Asdôt iung đơ̆ng hrôih, 'bôh yang Dagôn 'bĭch kơmŭ brum tơ teh 'bơ̆t anăp Hom Pơgơ̆p Kră Yang, kơ̆l păng 'bar pah ti kơtĕch kơdih phara pha. Klơ̆m lê̆ 'bơ̆t 'măng hnam, oei pă akâu sư đĕch oei 'bơ̆t kơtă ei. 
1SA.5.5	Yua kơ thoi ei, truh tơ dang ei, lu 'bok soi tơm Dagôn, mă bu bu wă mơ̆t tơ lăm hnam sư noh, lu sư wer ưh kơ pơ̆n chro jơ̆ng yak trong 'măng ei. 
1SA.5.6	Ti Kră Yang tuh ăn tơdrong pơmat-tat tih kơ kon pơlei Asdôt, ba tơdrong hli krưp, pơm ăn răm truh tơ lăm lu sư păng lu pơlei oei jê̆ kiơ̆ ei đei, tơdrong jĭ tôch hơbuh. 
1SA.5.7	Wă kon pơlei Asdôt 'bôh lu sư đei tơdrong truh, lu sư pơma tơduă lu sư khan: Ưh pă gơh lê̆ Hom Pơgơ̆p Kră Yang 'Bok Kei-Dei Isơrael tơ âu hăm lu bơ̆n dơ̆ng, yua kơ ti Kră Yang ăn tơdrong gleh phak truh tih tơ lu bơ̆n păng tơ yang Dagôn, lu bơ̆n. 
1SA.5.8	Lu sư wơh krao akŭm đĭ lu yŏng pơgơ̆r đe Philistin, na jet: Bơ̆n wă pơm liơ hăm Hom Pơgơ̆p Kră Yang 'Bok Kei-Dei đe Isơrael âu? Lu yŏng pơgơ̆r tơl khan: Athei tung Hom Pơgơ̆p Kră Yang 'Bok Kei-Dei đe Isơrael năm ba tơ pơlei Gat. Na đe năm tung ba Hom Pơgơ̆p Kră Yang. 'Bok Kei-Dei đe Isơrael truh tơ noh. 
1SA.5.9	Mă-lei đơ̆ng rŏng kơ đe tung Hom Pơgơ̆p Kră Yang 'Bok Kei-Dei truh tơ pơlei Gat boih Kră Yang phak pơlei ei, ăn đei tơdrong truh kơ lu sư hli rŭng răng. Lăm kon pơlei noh, đơ̆ng hơ'lơ̆p truh tơ đe kră; đĭ lu sư tă kơ đei jĭ pơtôch ngăl. 
1SA.5.10	Na, lu sư wơh đe tung ba Hom Pơgơ̆p Kră Yang 'Bok Kei-Dei tơ pơlei Ekrôn, wă Hom Pơgơ̆p noh truh tơ pơlei Ekrôn kon pơlei Ekrôn ôr krao: Đe tung ba Hom Pơgơ̆p Kră Yang 'Bok Kei-Dei đe Isơrael truh tơ bơ̆n wă pơlôch bơ̆n păng kon pơlei pơla lu bơ̆n! 
1SA.5.11	Lu sư wơh krao akŭm lu yŏng pơgơ̆r đe Philistin, na khan: Athei tung ba Hom Pơgơ̆p Kră Yang 'Bok Kei-Dei đe Isơrael, wih ba sư tơ anih sư so lê̆ tơ âu kơnh hli kơ nhôn păng kon pơlei nhôn lôch. Yua kơ kon pơlei krưp; tơ noh Kră Yang kư̆m ăn tơdrong gleh phak tih dêh. 
1SA.5.12	Lu bơngai mă tam mă lôch kư̆m đei jĭ pơtôch đơ̆ng lăm pơlei đei nơ̆r ôr krao truh tơ plĕnh ti,
1SA.6.1	Hom Pơgơ̆p Kră Yang oei tơ lăm char Philistin đei tơpơh khei. 
1SA.6.2	Bơngai Philistin krao lu 'bok soi păng 'bok pơjâu, na jet khan: Bơ̆n wă pơm liơ kơ Hom Pơgơ̆p Kră Yang? Roi bĕ kơ lu nhôn băt pơm thoi yơ gơh pơdrâu Hom Pơgơ̆p noh tơ anih so.
1SA.6.3	Lu sư tơl khan: Tơdah lu iĕm wă ba Hom Pơgơ̆p Kră Yang đe Isơrael wih 'nĕ kơ năm ba hoh đĕch; iĕm athei chĕp ba tơmam soi wă huai iŏk tơdrong glăi, na lu iĕm gơh klaih păng kư̆m băt yua kơ kiơ Sư ăn tơdrong gleh truh ling-lang tơ iĕm noh.
1SA.6.4	Lu sư jet: Tơmam soi yă kiơ lu nhôn pơyơ̆r kơ Kră Yang wă kơ huai iŏk đơ̆ng tơdrong glăi? 'Bok soi păng lu bơngai pơjâu tơl khan: Pơđăm tŏ rup pơtôch pơm păng maih păng pơđăm tŏ kơne pơm păng maih, kiơ̆ kơ kơsơ̆ yŏng pơgơ̆r bơngai Philistin, yua kơ đĭ-đăng lu iĕm păng lu yŏng pơgơ̆r kư̆m đei tơdrong gleh truh lei-lăi ngăl. 
1SA.6.5	Pơm bĕ lu rup pơtôch păng lu rup kơne mă oei pơrăm phe 'ba, na lu iĕm pơyơ̆r ư-ang kơ Kră Yang 'Bok Kei-Dei đe Isơrael; Rŏ lăng sư huay pă ăn tơdrong truh phak lu iĕm, lu yang iĕm păng mir 'ba dêh char iĕm. 
1SA.6.6	Liơ mă lu iĕm oei arăng kơ̆l thoi lu bơngai Êyiptơ păng Pharaôn pơm. Iĕm hăm 'blŏk ưh Kră Yang phak pơmat lu sư thoi yơ, na mah ăn kơ kon pơlei năm.
1SA.6.7	Na dang ei lu iĕm athei pơm minh pơm gre 'nao, rôp 'bar tŏ rơmo yŏng kon oei mŏm tam mă lah tah tơ 'long ăt tah hloi tơ gre mă-lei athei puh tơmơ̆t lê̆ kon iĕ lăm hơdrong, 'nĕ ăn druh kiơ̆ yŏng sư. 
1SA.6.8	Na iĕm tung tah Hom Pơgơ̆p 'Bok Kei-dei tơ lăm gre noh. Tơ gah cheng Hom Pơgơ̆p lu iĕm tah lăm hôp tơmam pơyơ̆r hăm maih mă lu iĕm wă pơyơ̆r pơm tơmam soi huai đơ̆ng yoch glăi. Na tah rơmo achăng lê̆ năm kơdih. 
1SA.6.9	Na lu iĕm lăng hnhoi sư năm; tơdah lu sư năm tơ gah hơdral char sư tơ pơlei Bêt Sêmes, lei 'nâu Kră Yang 'Bok kei-Dei Isơrael boih phak pơrăm bơ̆n; mă-lei tơdah rơmo yak năm trong nai lei ưh kơ trŏ Kră Yang 'bok Kei-Dei phak lu bơ̆n. Tơdrong phak truh noh băt truh kơdih đĕch.
1SA.6.10	Bơngai Philistin pơm kiơ̆ lui, sư rôp 'bar tŏ rơmo yŏng oei tơmŏm kon tah tơmơ̆t tơ gre păng chĭt lê̆ kon sư tơ lăm hơdrong. 
1SA.6.11	Lu sư tah Hom Pơgơ̆p lăm gre, hăm tah hôp rup pơtôch đek pơm păng maih păng kơne kư̆m pơm păng maih. 
1SA.6.12	'Bar tŏ rơmo hor gre yak tơpăt tơ rok trong pơlei Bêt Sêmes, ưh kơ weh tơ 'ma dah tơ 'ngiĕo. Lu kră pơgơ̆r bơngai Philistin kiơ̆ lăng đơ̆ng rŏng truh tơ hơdral pơlei Bet Semes.
1SA.6.13	Kon pơlei, pơlei Bêt Sêmes oei kĕch 'ba bơyan lăm thŭng, wă lu sư ngơk lăng 'bôh Hom Pơgơ̆p, lu sư chhôk 'nă tơpă. 
1SA.6.14	Gre rơmo 'nao wă jê̆ dơ̆ng tơ mir 'bok Jôsuê bơngai pơlei Bêt Sêmes dơ̆ng. Tơ noh đei minh pơm tơmo tih. Kon pơlei teng blah gre rơmo noh pơm 'long ŭnh 'buh pơyơ̆r 'bar tŏ rơmo yŏng noh pơm tơmam soi 'buh ăn kơ Kră Yang. 
1SA.6.15	Lu bơngai Lêwi iŏk tung tơjur Hom Pơgơ̆p păng hôp tah rup yang păng maih noh dan kơpal tơmo tih noh. Lu bơngai pơlei Bêt Sêmes pơyơ̆r tơmam soi 'buh ăn kơ Kră Yang lăm char noh. 
1SA.6.16	Pơđăm 'nu lăm Kră pơgơ̆r 'bôh dôm tơdrong noh, lu sư wih brŏk tơ pơlei Ekrôn hloi lăm năr noh. 
1SA.6.17	'Nâu pơđăm tŏ rup pơtôch pơm hăm maih bơngai Philistin pơyơ̆r ăn kơ Kră Yang pơm tơmam soi huai yoch dơ̆ng glăi. Minh pơm kơ pơlei Asdôt, minh pơm kơ pơlei Gasa, minh pơm kơ pơlei Askalon, minh pơm kơ pơlei Gat, minh pơm kơ pơlei Ekrôn. 
1SA.6.18	Lu rup kơne pơm hăm maih kư̆m asong kơ pơđăm tŏ pơlei kiơ̆ kơ pơđăm 'nu kră pơgơ̆r bơngai Philistin iŏk đơ̆ng pơlei tih kơjăp truh tơ lu pơlei iĕ ataih. Tơmo tih mă đêl dan Hom Pơgơ̆p Kră Yang oei đei truh kơ dang ei lăm mir 'bok Jôsuê bơngai pơlei Bêt Sêmes.
1SA.6.19	Kră Yang phak kon pơlei Bêt Sêmes yua kơ lu sư pơih lăng tơ lăm Hom Pơgơ̆p Kră Yang. Sư pơlôch tơpơh-jĭt 'nu lăm lu sư. Kon pơlei nhơ̆m hmoi yua kơ Kră Yang phak lu sư tih tơpă. 
1SA.6.20	Kon pơlei Bêt Sêmes khan: Bu kĕ dơ̆ng 'bơ̆t anăp Kră Yang 'Bok Kei-Dei 'lơ̆ng rơgoh 'nâu? Lu bơ̆n wă năm ba Hom Pơgơ̆p âu đơ̆ng lu bơ̆n kơ bu. 
1SA.6.21	Lu sư wơh bơngai năm khan kơ pơlei Kiriat Jêrim, khan lu bơngai Philistin tung ba pơdrâu boih Hom Pơgơ̆p Kră Yang, jur năm tơ âu tung iŏk kơ lu iĕm bĕ.
1SA.7.1	Đe Kiriat Jêrim năm tung iŏk Hom Pơgơ̆p Kră Yang, ba tơ hnam Abinađap, tơ kơpal groi, đơ̆ng noh rơih iŏk Êlêasar, kon drŏ-nglo sư, wă wei-lăng Hom Pơgơ̆p Kră Yang.
1SA.7.2	Hom Pơgơ̆p Kră Yang đe ming lê̆ tơ Kiriat Jêrim đunh 'biơ̆ mơ̆n, mah 'bar-jĭt sơnăm, đĭ-đăng đe Isơrael nhơ̆m 'blŏk wih brŏk tơ Kră Yang. 
1SA.7.3	Samuel khan kơ đĭ-đăng bơngai Isơrael thoi âu: Tơdah đĭ jơhngơ̆m wih brŏk tơ Kră Yang, iĕm athei hŭt lê̆ lu rup yang bơngai tơmoi păng rup yang drŏ-kăn Astarôt đơ̆ng lăm iĕm, na đĭ jơhngơ̆m kiơ̆ Kră Yang, lăp kơ bơ̆jang kơ minh 'nu Sư đĕch. Sư gô dŏng pơklaih iĕm đơ̆ng bơngai Philistin ngei ngei. 
1SA.7.4	Na bơngai Isơrael klơ̆m hŭt lu yang Baal păng rup yang Astarôt, kơkuh kơ minh 'nu Kră Yang đĕch. 
1SA.7.5	Đơ̆ng noh Samuel khan: Athei krao akŭm đĭ bơngai Isơrael tơ pơlei Mispa, inh gô krao apinh Kră Yang tơgŭm ăn kơ lu iĕm. 
1SA.7.6	Lu sư akŭm đĭ tơ Mispa, chhŏ đak păng tuh đak noh 'bơ̆t anăp Kră Yang. Lăm năr noh lu sư ơ̆t kơ sŏng sa păng tơbral: Lu nhôn đei pơm yoch hăm Kră Yang. Samuel pơgơ̆r păng pơm 'bok sek tơlang kơ bơngai Isơrael.
1SA.7.7	Wă lu bơngai Philistin kơtơ̆ng khan lu bơngai Isơrael akŭm tơ Mispa, na lu yŏng pơgơ̆r lu sư năm blah bơngai Isơrael, lu bơngai Isơrael kơtơ̆ng khan tơdrong âu, lu sư hli kơ lu bơngai Philistin. 
1SA.7.8	Na khan kơ Samuel khan: Apinh ih krao khan kơ Kră Yang ling-lang, wă kơ Sư dŏng pơklaih nhôn đơ̆ng ti bơngai Philistin. 
1SA.7.9	Samuel rôp minh pơm triu kon oei mŏm, pơyơ̆r pơm tơmam soi 'buh kơ Kră Yang. Sư krao khan apinh Kră Yang; Kră Yang tơl nơ̆r sư. 
1SA.7.10	Kơplah Samuel oei pơyơ̆r tơmam soi 'buh lu bơngai Philistin năm blah lu bơngai Isơrael. Mă-lei lăm năr ei Kră Yang ăn grơ̆m glaih jruh tơ bơngai Philistin, pơm kơ lu bơngai Philistin hli tơrơ kơdâu tơklah tơklang. 
1SA.7.11	Lu bơngai Isơrael lĕch đơ̆ng Mispa druh blah bơngai Philistin truh tơ ala kơ pơlei Bêtkar đei pơlôch lơ bơngai.
1SA.7.12	Samuel iŏk pơdơ̆ng minh pơm tơmo tih dan 'bơ̆t sơlam Mispa păng Sen, sư anăn Êbênêser.a Sư khan: Kră Yang đei tơgŭm lu bơ̆n truh tơ âu. 
1SA.7.13	Philistin thuơ bơih, ưh pă pơ̆n tơgar iŏk teh đơ̆ng bơngai Isơrael dơ̆ng. Đĭ chăl arih Samuel, ti Kră Yang găn ưh kơ ăn bơngai Philistin tơgar iŏk dơ̆ng. 
1SA.7.14	Lu pơlei mă bơngai Philistin đei blah iŏk đơ̆ng bơngai Isơrael đơ̆ng pơlei Ekrôn truh tơ pơlei Gat, lu sư pơdrâu đĭ kơ bơngai Isơrael; bơngai Isơrael đei iŏk teh noh đơ̆ng bơngai Philistin pơgơ̆r na đei tơdrong rơngei oei hiôk-hian bơngai Isơrael hăm bơngai Amôrit.
1SA.7.15	Samuel pơgơ̆r păng pơm 'bok sek tơlang kơ bơngai Isơrael đĭ chăl arih sư. 
1SA.7.16	Rim sơnăm sư chă dăr jơ̆p kơ pơlei tih Bethel, Gilgal păng Mispa chă sek tơlang ăn kơ kon pơlei pơla bơngai Isơrael tơ lăm lu pơlei noh. 
1SA.7.17	Na sư wih brŏk tơ pơlei Rama, anih hnam sư oei. Tơ noh sư kư̆m sek tơlang kơ kon pơlei Isơrael păng pơm chơnang soi kơkuh kơ Kră Yang.
1SA.8.1	Kơplah Samuel đĭ kră bơih, na pơjao ăn kơ lu kon drŏ-nglo sư pơgơ̆r pơm 'bok sek tơlang kơ bơngai Isơrael. 
1SA.8.2	Kon kơdră sư anăn Jôel păng kon mă 'bar sư anăn Abija, bre sư pơm 'bok sek tơlang tơ lăm pơlei Bêrsêba. 
1SA.8.3	Mă-lei 'bar 'nu kon drŏ-nglo sư ưh kơ rok kiơ̆ 'bă bre sư ôh, bre sư hưch ham kơ jên tơmam, pơgâm sa tơmam đe păng sek ưh kơ tơpăt.
1SA.8.4	Na đĭ-đăng lu yŏng kră pơgơ̆r bơngai Isơrael akŭm băl, năm chă Samuel tơ hnam Sư tơ pơlei Rama, 
1SA.8.5	Lu sư khan kơ sư: Ih đĭ kră pă kĕ bơih na bre kon drŏ-nglo ih ưh kơ rok thoi ih. Lei na apinh ih chă ăn kơ lu nhôn minh 'nu pơtao wă kơ pơgơ̆r lu nhôn, thoi lu adrĕch adrung nai mă đei pơtao pơgơ̆r. 
1SA.8.6	Kơtơ̆ng nơ̆r lu sư apinh: Ăn bĕ kơ lu nhôn minh 'nu pơtao wă pơgơ̆r lu nhôn, nơ̆r noh Samuel ưh kơ lap đon ôh; na Samuel krao khan apinh Kră Yang.
1SA.8.7	Kră Yang tơl Samuel khan: Ih athei pơm kiơ̆ dôm nơ̆r kon pơlei apinh ih; noh ưh kơ sĭ lu sư sơngah kơ ih ôh, noh lu sư sơngah kơ Inh, ưh kơ wă kơ Inh pơm pơtao wei-lăng pơgơ̆r lu sư dơ̆ng. 
1SA.8.8	Lu sư pơm kơ ih kư̆m thoi lu sư juăt kơ pơm kơ Inh iŏk đơ̆ng năr Inh pơklaih lu sư lĕch đơ̆ng dêh char Êyiptơ truh tơ dang ei, lu sư achăng lê̆ inh na kơkuh kơ yang nai. 
1SA.8.9	Na dang ei, ih athei mơ̆ng nơ̆r lu sư, mă-lei ih 'nĕ hiơt pơma mă trŏ mă 'lơ̆ng păng tơbăt kơ lu sư băt kơ pơtao mă wă pơgơ̆r lu sư noh gô liơ kơnh.
1SA.8.10	Samuel roi ăn kơ kon pơlei dôm nơ̆r Kră Yang đei khan gah tơdrong lu sư đei apinh sư wă kơ đei pơtao, 
1SA.8.11	na khan: 'Nâu tơdrong mă pơtao iĕm gô pơgơ̆r lu iĕm. Sư gô rôp kon drŏ-nglo iĕm pơm linh wă huơ̆r gre aseh sư, dah ăn hao aseh, mơ'nah yak jơ̆ng wă kơ năm tơblah adrol kơ gre sư. 
1SA.8.12	Sư gô ăn pơm yŏng kơ rơbâu 'nu linh păng pơm yŏng kơ pơđăm-jĭt 'nu, dah rôp lu sư choh chŭn sư, kĕch kơ sư 'ba, hơjơ̆m tơmam tơblah ăn kơ sư păng lu tơmam pơm gre aseh tơblah. 
1SA.8.13	Sư gô rôp kon adruh lu iĕm pơm pơgang 'bâu phu kơ sư, pai gŏ ăn kơ sư păng thơ̆ pơm 'bĕng mi kơ sư. 
1SA.8.14	Sư gô iŏk mir chŭn, pơgar hơmu păng mir 'long ôliwơ mă 'lơ̆ng hloh đơ̆ng lu iĕm, na ăn kơ đĭch đam sư. 
1SA.8.15	Sư gô iŏk thuê̆ minh lăm mơjĭt đơ̆ng chŭn mir iĕm păng pơgar hơmu lu iĕm na asong ăn kơ lu pơm 'bok kuan păng đĭch đam sư. 
1SA.8.16	Sư gô rôp lu đĭch đam drŏ-nglo, drŏ-kăn, lu adruh tơdăm mă pran kơtang đơ̆ng lu iĕm, truh tơ mah rôp iŏk rơmo aseh iĕ iĕm yua lăm tơdrong jang sư. 
1SA.8.17	Sư gô iŏk thuê̆ minh lăm mơjĭt gah bơbe triu lu iĕm păng lu iĕm gô pơm đĭch đam kơ sư. 
1SA.8.18	Kơplah ei kơnh lu iĕm gô ôr krao yua kơ đơ̆ng pơtao mă iĕm đei rơih iŏk noh, mă-lei Kră Yang ưh kơ wă mơ̆ng nơ̆r lu iĕm ôh.
1SA.8.19	Kon pơlei sơngah ưh kơ wă mơ̆ng nơ̆r Samuel, na khan: Ưh ôh, wă kơ đei minh 'nu pơtao pơgơ̆r lu nhôn. 
1SA.8.20	Lu nhôn wă kơ đei pơtao thoi lu adrĕch nai; pơtao pơgơ̆r lu nhôn gô năm adrol kơ lu nhôn, na tơblah ăn kơ lu nhôn.
1SA.8.21	Samuel mơ̆ng dôm nơ̆r lu kon pơlei pơla, na sư krao khan roi ăn kơ Kră Yang. 
1SA.8.22	Kră Yang drơ̆ng nơ̆r Samuel: Athei chu kiơ̆ dôm nơ̆r lu sư păng ăn kơ lu sư minh 'nu pơtao. Kơplah ei Samuel khan kơ lu bơngai Isơrael: Lu iĕm rim 'nu athei wih brŏk tơ pơlei iĕm kơdih.
1SA.9.1	Kơplah ei, đei minh 'nu adrĕch Bênjamin, anăn sư Kis, kon drŏ-nglo Abiel, sâu tơm Sêrôr, sâu Bêkơrat, sâu ach Aphia, adrĕch bơngai Bênjamin. 
1SA.9.2	Kis đei kon drŏ-nglo, anăn sư Sôl, sư oei tơdăm kư̆m 'lơ̆ng hơbŏ. Lăm bơngai Isơrael ưh kơ đei bu 'lơ̆ng hơbŏ thoi sư; sư bơngai tih kơjung hloh kơ đe.
1SA.9.3	Kis đei lu aseh iĕ akăn wơ̆l jrok. Kis khan kơ Sôl kon sư: Athei chông ba minh 'nu đĭch đam kiơ̆, năm chă lu aseh iĕ akăn jrok. 
1SA.9.4	Sư năm chă jơ̆p kơ kông groi Êphraim, jơ̆p kơ tơring Salisa ră, mă-lei ưh kơ 'bôh; na sư năm dơ̆ng jơ̆p kơ tơring Salim, jơ̆p kơ dêh Bênjamin, mă-lei kư̆m oei ưh kơ 'bôh 'mơ̆i.
1SA.9.5	Sư năm truh tơ tơring Sup, Sôl khan kơ đam mă kiơ̆ sư ei: Thôi bĕ ba wih brŏk đĕch, hli kơ 'bă inh tơtăm kơ ba hloh kơ sư tơtăm kơ aseh iĕ noh.
1SA.9.6	Bơngai đam ei drơ̆ng Sôl: Mơ̆ng bĕ, lăm pơlei âu đei minh 'nu bơngai Kră Yang 'Bok Kei-Dei yua, bơngai mă đe pơyom; dôm nơ̆r sư pơma adrol trŏ ngăl ưh kơ layơ glăi. Thoi noh, bĕ ba năm tơ ei, rŏ lăng sư gô tơ'bôh kơ ba trong chă aseh jrok noh tơ yơ.
1SA.9.7	Sôl khan kơ đam sư: Mă-lei ba iŏk yă kiơ wă pơyơ̆r ăn kơ sư? Lăm kơdŭng ba tơmam sa ba đĭ bơih, ba ưh pă đei tơmam kiơ wă pơyơ̆r ăn kơ bơngai mă Kră Yang 'Bok Kei-Dei yua noh. Ba ưh pă đei yă kiơ?
1SA.9.8	Đam sư drơ̆ng dơ̆ng: Kơdih inh oei đei pă pêng gram jên hu, inh gô pơyơ̆r jên hu noh ăn kơ bơngai mă Kră Yang 'Bok Kei-Dei yua, na sư gô tơ'bôh ăn kơ ba trong. 
1SA.9.9	Sơ̆ bơngai Isơrael, dah bơngai bu wă krao chă Kră Yang 'Bok Kei-Dei, ngăl khan: Bĕ bơ̆n năm tơ'bơ̆p 'bok băt lê̆ adrol; bơngai mă bơ̆n krao 'bok khan lê̆ adrol.
1SA.9.10	Sôl khan kơ đam sư: Trŏ boih bĕ ba năm. Bre sư năm truh tơ pơlei bơngai mă Kră Yang 'Bok Kei-Dei yua ei oei.
1SA.9.11	Kơplah măr sư oei rok trong suan tŏk tơ pơlei, na măr sư tơ'bơ̆p đe hơdruh jur năm sŏ đak, na jet khan: 'Bok mă băt lê̆ adrol hăm tơ âu ưh?
1SA.9.12	Đe hơdruh ei tơl: Đei to, sư tơ anăp măr iĕm. Mă-lei iĕm yak mă tĕnh hŏ, sư 'nao mơ̆t tơ pơlei, yua kơ năr 'nâu kon pơlei pơla wă pơyơ̆r tơmam soi tơ kơpal groi. 
1SA.9.13	Mưh mơ̆t lăm pơlei, măr iĕm tơ'bơ̆p sư ngei adrol kơ sư năm tơ groi wă et sa. Kon pơlei ưh kơ et sa ôh adrol kơ sư truh, yua kơ sư gô sơkat ăn pŭn hiôk kơ tơmam soi; đang bơih, na đe năm akŭm ei gơh et sa. Năm bĕ măr iĕm, măr iĕm gô tơ'bơ̆p sư.
1SA.9.14	Bre sư yak năm 'bơ̆t wă mơ̆t tơ pơlei, na tơ'bơ̆p Samuel wă lĕch năm tơ kơpal kông groi et sa.
1SA.9.15	Na mă adrol kơ Sôl wă truh tơ noh, Kră Yang khan lê̆ bơih kơ Samuel: 
1SA.9.16	Năr dơning, kư̆m lăm jơ 'nâu mơ̆n, inh gô wơh minh 'nu bơngai đơ̆ng lăm dêh Bênjamin năm tơ'bơ̆p ih, ih gô tuh đak pơgang ăn kơ sư pơm pơtao đe Isơrael. Sư gô dŏng pơklaih kon pơlei Inh đơ̆ng ti đe Philistin; yua kơ Inh 'blŏk mơnat kơ kon pơlei Inh păng nơ̆r lu sư ôr krao kơtơ̆ng truh tơ Inh.
1SA.9.17	Kơplah Samuel 'bôh Sôl, Kră Yang khan kơ sư: 'Nâu, bơngai mă Inh đei khan lê̆ kơ ih adrol 'noh bơih bơngai mă wă pơgơ̆r kon pơlei Inh.
1SA.9.18	Sôl năm jê̆ Samuel 'bơ̆t 'măng jang pơlei păng khan: Apinh ih tơ'bôh ăn kơ inh bĕ hnam 'bok mă băt lê̆ adrol tơ yơ.
1SA.9.19	Samuel tơl: Inh bơih lah 'bok noh. Năm adrol kơ inh bĕ tơ groi to. Năr âu măr iĕm gô sŏng sa hơdai inh; na dơning inh gô roi ăn dôm tơdrong lăm jơhngơ̆m ih, đơ̆ng noh na ih wih. 
1SA.9.20	Gah lu aseh iĕ akăn mă ih chă ưh kơ 'bôh đĭ pêng năr kơ 'nâu noh, ih 'nĕ pă hiơ̆k yua kơ đei chă 'bôh bơih. Lu bơngai Isơrael hơpơi chă noh bu? Hăm trŏ kơ ih păng đĭ kơ hnam dơnŏ 'bă ih ưh?
1SA.9.21	Sôl drơ̆ng: Inh jĭ minh 'nu adrĕch bơngai Bênjamin minh adrĕch iĕ hloh kơ đĭ-đăng lăm Isơrael; hnam dơnŏ inh jĭ hnam dơnŏ iĕ hloh lăm hnam dơnŏ adrĕch Bênjamin. Liơ ih pơma hăm inh khan thoi ei lĕ?
1SA.9.22	Samuel chông Sôl păng đam sư mơ̆t lăm anih să, ba bre sư oei 'bơ̆t anih anăp hloh kơ pêng-jĭt 'nu bơngai năm akŭm et sa ei. 
1SA.9.23	Samuel khan kơ bơngai pai gŏ: Ih athei hiŏng 'nhĕm sa mă inh ăn kơ ih păng pơkă khan: Athei 'măn lê̆ pha noh. 
1SA.9.24	'Bok pai gŏ ei iŏk 'nhĕm sĕch blu na dan 'bơ̆t anăp Sôl. Samuel khan: 'Nhĕm mă dan 'bơ̆t anăp ih sa bĕ; 'nâu mă 'nhĕm inh athei 'măn lê̆ pha wă ăn kơ ih sa năr 'nâu hơdai hăm lu bơngai mă inh krao wơ̆n. Lăm năr noh, Sôl sŏng sa hơdai hăm Samuel.
1SA.9.25	Na, lu sư brŏk jur đơ̆ng anih akŭm ei mơ̆t tơ pơlei; na Samuel pơma dơnuh hăm Sôl tơ anih tơ kơpal bơbŭng hnam dơnă, Sôl tep hloi tơ noh. 
1SA.9.26	Truh năr đơ̆ng rŏng, kơplah năr wă lĕch, Samuel krao Sôl tơ anih tơ kơpal na khan kơ sư thoi âu: Iung bĕ inh gô ba ih yak năm. Sôl gruih iung, na Samuel păng Sôl bre sư yak năm hơdai. 
1SA.9.27	Kơpah yak năm truh tơ hlôi kơ pơlei bơih, Samuel khan kơ Sôl: Ih athei đam ih rai năm adrol kơ ba. Đam sư ei rai năm adrol sư khan dơ̆ng: Dang ei dơ̆ng 'mơ̆i wă kơ inh roi kơ ih kơtơ̆ng nơ̆r 'Bok Kei-Dei khan kơ inh.
1SA.10.1	Samuel iŏk minh gĕl getchai iĕ mong đak rơmă 'bâu phu, na tuh tơ kơ̆l Sôl, đơ̆ng noh chŭm sư păng khan: 'Nâu Kră Yang tuh đak rơmă 'bâu phu kơ ih wă kơ ih pơgơ̆r kon pơlei Sư. 
1SA.10.2	Năr âu adrol wă weh tơklah đơ̆ng inh, ih gô tơ'bơ̆p 'bar 'nu bơngai drŏ-nglo 'bơ̆t bơsat Rachel tơ pơlei Selsa, dêh Bênjamin; bre sư gô khan kơ ih: Lu aseh akăn mă ih chă noh 'bôh bơih; 'nâu 'bă ih ưh pă bơngơ̆t kơ aseh akăn noh dơ̆ng bơih, mă-lei sư bơngơ̆t kơ măr iĕm dơ̆ng na khan: Inh wă pơm liơ kơ kon drŏ-nglo inh âu? 
1SA.10.3	Đơ̆ng noh ih kư̆ yak năm, truh tơ tơm 'long kôih Tabôr, ih gô tơ'bơ̆p pêng 'nu năm tơ pơlei Bethel. Wă kơkuh kơ Kră Yang 'Bok Kei-Dei, minh 'nu chĕp ba pêng tŏ kon bơbe tơno, minh 'nu chĕp ba pêng tŏ 'bĕng păng bơngai mă pêng chĕp ba minh tŏ get akar sik. 
1SA.10.4	Lu sư gô kơkuh kơ ih păng ăn kơ ih 'bar tŏ 'bĕng. Lei ih athei iŏk đơ̆ng lu sư. 
1SA.10.5	Đơ̆ng noh ih gô truh tơ Gibêah Elohima, jơ̆ minh pơm anih kơđông đe Philistin; kơplah ih mơ̆t bơih tơ pơlei, ih gô tơ'bơ̆p minh khŭl 'bok khan lê̆ adrol jur đơ̆ng anih kơkuh, lu sư suang reh brŏ dung teh hơgơ̆r iĕ, hlôm 'lal păng reh tĭng-nĭng năm adrol kơ ih; Lu sư gô khan lê̆ adrol. 
1SA.10.6	Yang bơhngol Kră Yang gô mơ̆t lăm ih gô suang khan lê̆ adrol hăm lu sư, ih gô jing bơngai nai. 
1SA.10.7	Kơplah ih 'bôh dôm tơdrong tơdra âu truh, na ih athei pơm kiơ̆ trŏ dôm tơdrong sư tơ'bôh. Ih gô băt Kră Yang 'Bok Kei-Dei oei hơdai ih! 
1SA.10.8	Đơ̆ng noh, ih athei năm jur adrol kơ Inh tơ Gilgal, inh gô kiơ̆ ih tơ noh wă pơyơ̆r tơmam soi 'buh păng tơmam soi băt bơnê. Ih athei gô Inh truh tơ noh tơpơh năr Inh gô bơtho ih dôm tơdrong ih athei pơm.
1SA.10.9	Lăp Sôl wă weh đơ̆ng Samuel, Kră Yang 'Bok Kei-Dei tơplih jơhngơ̆m Sôl păng dôm tơdrong tơdra đei roi lê̆ adrol đĭ-đăng 'blep trŏ kơ lăm năr noh. 
1SA.10.10	Wă Sôl truh tơ Gibêah, đei minh khŭl 'bok khan lê̆ adrol sơng sư. Yang Bơhngol Kră Yang mơ̆t lăm sư, sư kư̆m khan lê̆ adrol hơdai lu sư. 
1SA.10.11	Kơplah lu bơngai đêl juăt băt kơ Sôl adrol, 'bôh sư khan lê̆ adrol hăm lu 'bok khan lê̆ adrol, na tơjet dih băl khan: Đei tơdrong kiơ truh kơ kon drŏ-nglo Kis noh kih? Sôl kư̆m mơ̆t hơdai hăm bơngai khan lê̆ adrol mơ̆n dah kiơ? 
1SA.10.12	Đei bơngai lăm Gibêah tơl: 'Bă lu sư bu hah? Na đei nơ̆r đơ̆ng sơ̆ khan: Sôl kư̆m dai bơngai khan lê̆ adrol dah kiơ?
1SA.10.13	Đơ̆ng rŏng kơ Sôl ưh pă khan lê̆ adrol, na sư tŏk tơ anih kơjung kơpal groi.
1SA.10.14	Ma Sôl jet sư păng đam sư: Măr iĕm năm tơ yơ? Sôl drơ̆ng sư: Nhi chă lu aseh iĕ akăn Jrok; ưh kơ 'bôh; na nhi năm apinh Samuel.
1SA.10.15	Ma Sôl pơma dơ̆ng: Apinh măr iĕm roi tơbăt kơ inh dôm tơdrong Samuel đei khan kơ măr iĕm.
1SA.10.16	Sôl roi kơ ma sư: Sư đei roi kơ nhi khan aseh iĕ akăn măr iĕm 'bôh bơih. Mă-lei Sôl ưh kơ đei roi gah Samuel tơ'bôh kơ sư tơdrong jang wă pơm pơtao ôh.
1SA.10.17	Samuel krao akŭm đĭ kon pơlei Isơrael năm tơ Kră Yang tơ Mispa, 
1SA.10.18	na khan kơ bơngai Isơrael: Kră Yang 'Bok Kei-Dei bơngai Isơrael khan thoi âu: Inh đei chông ba bơngai Isơrael lĕch hlôi đơ̆ng Êyiptơ, inh đei dŏng pơklaih lu iĕm đơ̆ng ti đe Êyiptơ păng đơ̆ng ti dôm lu pơtao pơgŏ pơđep lu iĕm. 
1SA.10.19	Mă-lei lu iĕm sơngah kơ Kră Yang 'Bok Kei-Dei lu iĕm, Tơ'ngla mă dŏng pơklaih iĕm đơ̆ng dôm tơdrong pơmat-tat păng hli hlơt; Lu iĕm đei apinh: Ăn kơ nhôn minh 'nu pơtao wă kơ pơgơ̆r lu nhôn! Na dang ei, hơmet bĕ dơ̆ng 'bơ̆t anăp Kră Yang pơrĕng kiơ̆ adrĕch adrung păng kiơ̆ kơtum kơtŏng.
1SA.10.20	Samuel athei đĭ-đăng adrĕch Isơrael năm jê̆, na sư hlang lăng trŏ kơ adrĕch Bênjamin. 
1SA.10.21	Sư athei adrĕch Bênjamin năm jê̆ pơrĕng kiơ̆ kơtum kơtŏng, đơ̆ng noh hlang trŏ kơ hnam dơnŏ Matri. Đơ̆ng noh hlang lăng trŏ kơ Sôl kon drŏ-nglo Kis. Đe chă Sôl mă-lei ưh kơ 'bôh. 
1SA.10.22	Na lu sư jet Kră Yang dơ̆ng: Hăm pă đei bu nai năm tơ âu dơ̆ng?
1SA.10.22	Kră Yang tơl: To, sư ôn lăm anih lê̆ tơmam noh.
1SA.10.23	Đe kơdâu chă sư tơ noh. Na chông Sôl lĕch năm tơ anăp tŏk-bŏk kon pơlei, sư kơjung hloh kơ đe, đe dang kiơ̆ hơngiĕng sư đĕch. 
1SA.10.24	Samuel khan kơ kon pơlei: Lu iĕm lăng 'nâu bơngai mă Kră Yang rơih iŏk? Lăm đĭ-đăng kon pơlei hoh-hoy ưh kơ đei bu dang sư ôh.
1SA.10.24	Đĭ-đăng kon pơlei jreo păng ôr khan: Ăn kơ pơtao arih ling-lang!
1SA.10.25	Samuel bơtho tơ'bôh tơdrong juăt kơ pơtao 'bơ̆t anăp kon pơlei, chih tơ sơ̆p hla bơar dan 'bơ̆t anăp Kră Yang. Đơ̆ng noh, Samuel ăn kơ kon pơlei brŏk tơ hnam lu sư kơdih kơdih. 
1SA.10.26	Sôl kư̆m brŏk tơ hnam sư kơdih tơ Gibêah, đei lu linh pran kơtang mă Kră Yang 'Bok Kei-Dei ăn lu sư kư̆m brŏk kiơ̆ Sôl. 
1SA.10.27	Mă-lei đei lu bơngai mơ'nah pơjăm sư khan: Sư 'noh khan wă dŏng tơgŭm yă kiơ đei đăi? Lu sư pơjăm lăng Sôl ưh kơ rơ-a, ưh kơ wă chĕp ăn kơ sư tơmam kiơ ôh. Mă-lei Sôl sư ngăn hreh đĕch.
1SA.11.1	Nahas, pơtao bơngai Ammôn, pơgơ̆r lu linh năm wang dăr pơlei Jabes lăm Gileat. Đĭ-đăng kon pơlei lăm Jabes năm apinh Nahas: Apinh ih ăn kơ nhôn kĭ pơgơ̆p hăm ih, na lu nhôn gô bơ̆jang kơ ih. 
1SA.11.2	Nahas pơtao bơngai Ammôn tơl: Inh gô kĭ pơgơ̆p hăm lu iĕm kiơ̆ thoi âu: Ăp kơ đĭ-đăng lu iĕm ăn kơ inh kuek lê̆ măt minh pah gah 'ma, wă pơm mơlâu kơ đĭ-đăng bơngai Isơrael.
1SA.11.3	Đĭ-đăng lu đe kră pơlei Jabes khan kơ sư: Apinh ih ăn kơ lu nhôn lăm tơpơh năr wă kơ, lu nhôn gô wơh bơngai năm chă khan jơ̆p-jang kon pơlei Isơrael; tơdah ưh kơ đei bu dŏng pơklaih lu nhôn, lei lu nhôn gô kŭp kơ̆l yơ̆r ti kơ ih.
1SA.11.4	Thoi noh lu bơngai đei wơh ei năm tơ Gibêah, pơlei đe Sôl, roi dôm nơ̆r ei ăn kơ kon pơlei pơla kơtơ̆ng. Đĭ-đăng kon pơlei nhơ̆m ôr. 
1SA.11.5	Kơplah ei, Sôl 'nao wă brŏk đơ̆ng chŭn, năm đơ̆ng rŏng kơ rơmo sư; na sư jet: Iĕm nhơ̆m kơ kiơ hah? Na đe roi kơ sư dôm nơ̆r đơ̆ng pơlei Jabes năm chă khan ei. 
1SA.11.6	Lăp Sôl kơtơ̆ng tơdrong noh, sư đei Yang Bơhngol đơ̆ng Kră Yang 'Bok Kei-Dei pơtrŭt sư păng sư hil blĕk ơh dêh. 
1SA.11.7	Sư rôp minh hơgrop rơmo, sư kăt soch lê̆ na wơh bơngai chă asong jơ̆p-jang kơ dêh char Isơrael păng hăm nơ̆r tơbăt: Bơngai bu ưh kơ wă kiơ̆ Sôl păng Samuel, na lu rơmo lu sư kư̆m gô kăt soch thoi noh mơ̆n. Kră Yang pơm kơ kon pơlei băt hli kơ Sôl, na đĭ-đăng lu sư năm kiơ̆ sư. 
1SA.11.8	Sôl akŭm lu sư tơ pơlei Bêsek; bơngai Isơrael pêng-hrĕng rơbâu, bơngai Juđa pêng-jĭt rơbâu 'nu. 
1SA.11.9	Sư khan kơ bơngai đe wơh năm đơ̆ng pơlei Jabes lăm char Gileat: Năm roi bĕ: 'Năr dơ̆ng tŏ dơning, lu iĕm gô đei tơdrong dŏng pơklaih. Lu bơngai đe wơh ei wih brŏk roi dôm nơ̆r ei kơ kon pơlei Jabes. Kon pơlei kơtơ̆ng thoi ei na lu sư chơt hiôk, 
1SA.11.10	păng năm khan kơ Nahas pơtao Ammôn: Năr dơning lu nhôn kŭp kơ̆l yơ̆r ti kơ iĕm, lu iĕm wă pơm kiơ kơ lu nhôn mơ̆ng kơ iĕm wă.
1SA.11.11	Mă-lei pơgê dơning, Sôl klah asong kon pơlei pơm pêng khŭl, năm blah đe Ammôn păng pơlôch đĭ lu sư dĭng truh tơ 'năr dơ̆ng. Lu kon pơlei Ammôn kơdâu hơlah hơlang kơdih kơdih.
1SA.11.12	Kon pơlei apinh Samuel: Đe bu khan: Sôl khan wă pơm pơtao pơgơ̆r bơ̆n hah? Apinh ih pơjao lu bơngai 'noh ăn kơ nhôn pơlôch bĕ.
1SA.11.13	Mă-lei Sôl tơl lu sư: Năr âu lu bơ̆n ưh kơ gơh pơlôch bu; yua kơ năr âu Kră Yang đĕch ăn kơ bơngai Isơrael đei jơnei tih.
1SA.11.14	Samuel khan kơ kon pơlei pơla thoi âu: Bĕ bơ̆n năm tơ Gilgal wă hơmet ming pơk Sôl pơm pơtao. 
1SA.11.15	Đĭ-đăng kon pơlei wang năm tơ Gilgal; tơ ei, 'bơ̆t anăp Kră Yang lu sư pơk Sôl pơm pơtao. Tơ ei lu sư pơyơ̆r tơmam soi bơnê kơ Kră Yang. Đơ̆ng noh, Sôl păng đĭ-đăng kon pơlei Isơrael et sa chơt hiôk pă băt dang yơ.
1SA.12.1	Samuel khan kơ đĭ-đăng bơngai Isơrael: Inh chu kiơ̆ dôm nơ̆r lu iĕm apinh inh; inh đei pơk minh 'nu pơtao wă pơgơ̆r lu iĕm. 
1SA.12.2	Đơ̆ng năr âu pơtao noh gô pơgơ̆r lu iĕm. Gah inh đĭ kră bơih, sŏk ko bơih, mă-lei lu kon drŏ-nglo inh oei hơdai lu iĕm. Inh đei pơgơ̆r lu iĕm đơ̆ng inh oei tơdăm sơ̆ khơ̆ dang ei. 
1SA.12.3	Âu inh dơ̆ng 'bơ̆t anăp lu iĕm, 'bơ̆t anăp Kră Yang păng 'bơ̆t anăp pơtao mă Kră Yang đei tuh đak rơmă pơk pơm pơtao, wă kơ lu iĕm roi pơdah ăn. Inh hăm đei rôp rơmo bu ưh? Hăm rôp aseh đe bu ưh? Inh hăm hơlĕnh đe bu ưh? Pơm kơnê̆ tôn teh đe bu ưh? Inh hăm pơgâm sa đe wă bơbĭt lê̆ măt đe lăm dôm tơdrong jang kiơ ưh? Tơdah đei pơm thoi noh, gô pơdrâu đĭ kơ iĕm.
1SA.12.4	Lu sư tơl: Ih ưh kơ đei hơlĕnh lu nhôn ôh, ưh kơ đei tôn teh lu nhôn păng ưh kơ đei iŏk sa pơgâm đơ̆ng ti đe bu ôh.
1SA.12.5	Sư khan dơ̆ng: Kră Yang pơm kơdranh kơ iĕm; bơngai mă Sư tuh đak rơmă kư̆m pơm kơdranh kơ iĕm ưh kơ đei 'bôh kiơ lăm ti inh. Lu sư tơl: Hơpơi kơ Kră Yang pơm kơdranh kơ bơ̆n.
1SA.12.6	Samuel khan kơ kon pơlei pơla: Kră Yang jơ̆ Tơ'ngla rơih Môis păng Arôn, chông ba yă 'bok lu iĕm lĕch đơ̆ng dêh Êyiptơ. 
1SA.12.7	Na dang ei, năm bĕ 'bơ̆t anăp Kră Yang, lê̆ inh gô sek tơlang lu iĕm lăm dôm tơdrong 'lơ̆ng tơpăt Kră Yang đei pơm tơgŭm lu iĕm păng yă 'bok lu iĕm.
1SA.12.8	Đơ̆ng rŏng kơ Jakôp truh tơ Êyiptơ, yă 'bok lu iĕm đei krao apinh Kră Yang; Kră Yang wơh Môis păng Arôn chông anhăk yă 'bok iĕm sơ̆ lĕch đơ̆ng dêh char Êyiptơ, na ăn kơ lu sư oei tơ dêh char âu. 
1SA.12.9	Mă-lei lu sư hiơt kơ Kră Yang 'Bok Kei-Dei lu sư, na Sư ăn lu sư kơ Sisêra, yŏng lu linh kơ pơtao đe Hasor, ăn lu sư lăm ti đe Philistin păng ăn kơ pơtao Môap; lu đe noh tơblah pơrăm lu sư. 
1SA.12.10	Lu sư ôr krao apinh Kră Yang: Lu nhôn đei pơm yoch, yua kơ lu nhôn achăng lê̆ Kră Yang, na kơkuh kơ yang Baal păng yang Astarôt; dang ei, apinh Ih dŏng pơklaih nhôn đơ̆ng ti bơngai ayăt hăm nhôn, na lu nhôn gô chu kiơ̆ kơ Ih. 
1SA.12.11	Kră Yang wơh hĭ Jêrup Baal, Barak, Jeptha păng Samuel; lu sư dŏng pơklaih lu iĕm đơ̆ng ti lu ayăt tăp dăr kơ lu iĕm, ăn kơ lu iĕm oei arih hiôk-hian. 
1SA.12.12	Mă-lei kơplah iĕm 'bôh Nahas, pơtao đe Ammôn, năm blah lu iĕm, lu iĕm năm khan kơ inh: Ưh ôh; lu nhôn athei đei minh 'nu pơtao pơgơ̆r lu nhôn; mă tơpă sư lăm noh Kră Yang 'Bok Kei-Dei bơih pơm pơtao lu iĕm. 
1SA.12.13	Dang ei, 'nâu pơtao lu iĕm mă đei rơih iŏk păng đei apinh. Kră Yang ăn kơ lu iĕm pơtao wă pơgơ̆r lu iĕm. 
1SA.12.14	Tơdah lu iĕm hli yom kơ Kră Yang, kơkuh kơ Sư, chu dôm nơ̆r Sư pơma, ưh pă kơchu hăm nơ̆r Sư tơtă athei; tơdah lu iĕm păng pơtao mă pơgơ̆r lu iĕm chu yom Kră Yang 'Bok Kei-Dei lu iĕm, lei tơpă iĕm gô đei tơdrong pŭn hiôk. 
1SA.12.15	Mă-lei tơdah lu iĕm ưh kơ chu kiơ̆ dôm nơ̆r Kră Yang, ưh kơ chu nơ̆r sư tơtă athei, na ti Kră Yang gô ăn kơ tơdrong răm rai kơ lu iĕm kư̆m thoi sư ăn kơ yă 'bok iĕm sơ̆. 
1SA.12.16	Na dang ei iĕm dơ̆ng hreh bĕ, lăng tơdrong tih dêh mă Kră Yang wă pơm 'bơ̆t anăp lu iĕm. 
1SA.12.17	Năr âu, hăm trŏ kơ bơyan kĕch 'ba mi dah kiơ? Inh gô krao khan kơ Kră Yang tơpă đơ̆ng lăm jơhngơ̆m; Sư gô ăn 'mi grơ̆m glaih, wă kơ lu iĕm băt păng 'bôh kơdih iĕm đei pơm yoch tih 'bơ̆t anăp Kră Yang, yua kơ iĕm apinh bơih minh 'nu pơtao.
1SA.12.18	Wă Samuel krao khan kơ Kră Yang; lăm năr noh Kră Yang ăn 'mi grơ̆m glaih; đĭ-đăng kon pơlei hli tơrơ dêh kơ Kră Yang păng Samuel. 
1SA.12.19	Đĭ-đăng lu sư khan kơ Samuel: Apinh ih krao khan apinh Kră Yang 'Bok Kei-Dei ih ăn kơ lu nhôn, wă kơ lu nhôn huay kơ lôch; lu nhôn đei apinh wă kơ đei pơtao noh nhôn pơthim ăn tơdrong yoch kơ lu nhôn. 
1SA.12.20	Samuel tơl kon pơlei: 'Nĕ kơ hli. Tơpă iĕm đei pơm dôm tơdrong yoch âu; mă-lei 'nĕ kơ achăng Kră Yang, athei đĭ jơhngơ̆m chu kiơ̆ kơ Kră Yang. 
1SA.12.21	'Nĕ kơ achăng Kră Yang chă kơkuh kơ rup yang hiong răm đĕch, ưh kơ đei yua kiơ, ưh kơ băt pơklaih; yua kơ rup yang jơ̆ hiong răm đĕch. 
1SA.12.22	Kră Yang yua kơ anăn Sư tih dêh, na Sư ưh kơ achăng lê̆ kon pơlei Sư: Sư wă kơ lu iĕm pơm kon pơlei Sư. 
1SA.12.23	Gah inh, inh ưh kơ pơdơh kơ krao khan kơ iĕm. Wă kơ inh huay kơ pơm yoch hăm Kră Yang. Inh gô bơtho tơ'bôh lu iĕm băt kơ trong 'lơ̆ng păng tơpăt. 
1SA.12.24	Athei băt hli yom kơ Kră Yang đĕch, đĭ jơhngơ̆m bơ̆jang kơ Sư; lu iĕm athei 'blŏk dôm tơdrong Sư pơm tih dêh kơ lu iĕm ưh kơ băt dang yơ! 
1SA.12.25	Mă-lei tơdah lu iĕm hrăn oei pơm kơnê̆ ling-lang, lei lu iĕm păng pơtao lu iĕm tơpă gô hiong răm.
1SA.13.1	Kơplah Sôl pơm pơtao, sư 'nao pêng-jĭt sơnăm. Sư đei pơgơ̆r đe Isơrael 'bar sơnăm bơih, 
1SA.13.2	Na sư rơih iŏk pêng-rơbâu 'nu, đơ̆ng lăm bơngai Isơrael 'bar-rơbâu 'nu wă kơ oei hơdai sư tơ Mikmas păng tơ groi kông Bethel, oei pă minh-rơbâu 'nu noh oei hăm Jônathan tơ Gibêah lăm dêh Bênjamin. Kon pơlei mă oei oei dôm yơ noh, sư ăn brŏk, rim 'nu brŏk tơ bơsŭn lu sư kơdih.
1SA.13.3	Jônathan blah kơđông pơlôch yŏng Philistin kơtơ̆ng tơ Gêba. Kon pơlei Philistin băt tơdrong noh. Sôl athei đe hlôm keng jơ̆p kơ tơring, na khan: Kon pơlei Hêbrơ mơ̆ng bĕ! 
1SA.13.4	Wă đĭ-đăng bơngai Isơrael kơtơ̆ng bơih kơ Sôl blah kơđông pơlôch yŏng Philistin păng băt kơ Philistin areh ayăt kơ Isơrael. Kơplah ei, Sôl krao akŭm đĭ kon pơlei pơla tơ Gilgal.
1SA.13.5	Bơngai Philistin kư̆m akŭm pơpôi băl wă blah bơngai Isơrael: Lu sư đei pêng-jĭt rơbâu gre, aseh tơdrâu-rơbâu linh hao aseh păng linh yak jơ̆ng lơ thoi lĕ kơ chuơh tơ đak dơsĭ. Lu sư tŏk năm blah, lu sư pơm kơđông 'bơ̆t Mikmas, tơ gah hơlĕch kơ Bêt Awen. 
1SA.13.6	Đe Isơrael mơn 'bôh lu sư hli hơmơt dêh. Yua kơ lu bơngai ayăt tŭn gơhret rai jê̆ bơih. Na lu đe Isơrael kơdâu ôn tơ lăm hơgơp tơmo, lăm bri kơdrơ̆ng lăm sơlŭng păng lăm trôm teh. 
1SA.13.7	Kŭm đei Lu bơngai Hêbrơ tŏk găn kơ đak Krong Jôrđăn, truh tơ tơring Gat păng Gileat. Mă-lei Sôl sư oei kơtă tơ Gilgal, đĭ-đăng kon pơlei kiơ̆ sư hli tơtey ngăl.
1SA.13.8	Sôl gô truh tơpơh năr, kiơ̆ kơ nơ̆r Samuel pơkă; mă-lei yua kơ Samuel ưh tam truh tơ Gilgal, na kon pơlei tơklah tơklang. 
1SA.13.9	Sôl khan: Athei ba kơ inh tơmam soi 'buh păng tơmam soi 'blŏk bơnê; na sư pơyơ̆r tơmam soi 'buh. 
1SA.13.10	Lăp kơ sư đang kơ pơyơ̆r na blư kơ Samuel truh. Sôl sư kơdâu lĕch wă sơng kơkuh kơ sư.
1SA.13.11	Samuel jet sư: Ih pơm kiơ boih? Sôl tơl: Inh 'bôh kon pơlei tơklah tơklang achăng lê̆ inh ih ưh kơ năm 'blep kơ năr ih pơkă, bơngai Philistin đĭ hơdrŭm 'bơ̆t Mikmas bơih, 
1SA.13.12	na inh hli: Tơpă đe Philistin wă blah inh tơ Gilgal păng inh kư̆m tam mă krao apinh Kră Yang. Yua kơ thoi ei, na inh athei khŏm pơyơ̆r tơmam soi 'buh. 
1SA.13.13	Samuel khan kơ Sôl: Ih ưh kơ wao tơpă, ưh kơ chu nơ̆r Kră Yang 'Bok Kei-Dei ih đei tơtă khan lê̆ bơih. Tơdah ih đei chu kiơ̆ nơ̆r Sư, lei Kră Yang gô pơjing dêh char ih kơjăp ling-lang lăm Isơrael; 
1SA.13.14	Mă-lei dang ei, dêh char ih ưh kơ kơjăp ôh. Kră Yang đei rơih iŏk ăn kơ Sư kơdih minh 'nu bơngai kiơ̆ kơ jơhngơ̆m Sư, ăn bơngai noh pơgơ̆r kon pơlei Sư, yua kơ ih ưh kơ wei nơ̆r Kră Yang tơtă. 
1SA.13.15	Samuel iung, lê̆ Gilgal năm truh tơ Gibêah lăm tơring Bênjamin, na Sôl jơ̆ lăng kon pơlei oei hăm sư, dang pă tơdrâu-hrĕng 'nu.
1SA.13.16	Sôl păng Jônathan, kon drŏ-nglo sư, hăm lu linh kiơ̆ sư năm oei tơ Gibêah lăm tơring Bênjamin, mă-lei đe Philistin pơm kơđông oei tơ Mikmas. 
1SA.13.17	Đơ̆ng lăm kơđông Philistin đei minh khŭl linh blah tơgar lĕch klah song pêng khŭl, Minh khŭl năm tơ gah Ophra, lăm dêh Sual, 
1SA.13.18	khŭl mă 'bar năm tơ gah pơlei Bêt Hôrôn; mă-lei khŭl mă pêng năm rok trong sơlam, trong noh năm tơ gah kơpal groi tơmang 'bôh tơ thŭng Sêbôim, păng char glă.
1SA.13.19	Kơplah noh lăm đĭ dêh char Isơrael ưh kơ đei bơngai hơjơ̆m, yua kơ đe Philistin khan bơih: Athei 'nĕ ăn kơ bơngai Hêbrơ hơjơ̆m đao păng hơlă. 
1SA.13.20	Đĭ-đăng bơngai Isơrael mưh wă kơ pla 'nhik rơmo, 'nhik choh, sung, wăng săng tơgăk, athei năm chă jang kơ đe Philistin, 
1SA.13.21	păng layơ mă 'nhik, sung, wăng, chơkrơ ưh pă han bơih lu sư năm hơmet tơter tơ bơngai Philistin ngăl. Tơter pat 'nhik rơmo dah 'nhik apah tơhngam gram hu. Pat tơter 'nhik chơkrơ sung, sơnguĕt puh rơmo puăn gram hu. 
1SA.13.22	Lei na lăm năr tơblah, kon pơlei mă kiơ̆ Sôl păng Jônathan ưh kơ đei đao păng hơlă, lăp Sôl păng Jônathan, kon drŏ-nglo sư đĕch đei. 
1SA.13.23	Minh khŭl linh đe Philistin năm jur tơ trong kuĕl Mikmas.
1SA.14.1	Lăm minh năr 'nei, Jônathan, kon drŏ-nglo Sôl, khan kơ bơngai chĕp tơmam tơblah sư Bĕ ba, năm tơ kơđông Philistin, oei tơ gah to. Mă-lei sư ưh kơ roi kơ 'bă sư băt. 
1SA.14.2	Kơplah 'noh, Sôl oei tơ 'nguaih kơ pơlei Gibêah, ala kơ tơm 'long plei gărnăt, tơ pơlei Migrôn, na lu linh kiơ̆ sư dang tơdrâu-hrĕng 'nu. 
1SA.14.3	Ahija, kon drŏ-nglo Ahitup, 'nhŏng Ikabôt, kon drŏ-nglo Phinêhas, kon Hêli, pơm 'bok soi kơ Kră Yang tơ Silô kon pơlei ưh kơ băt kơ Jônathan năm. 
1SA.14.4	Jônathan adrin năm wă kơ truh tơ kơđông Philistin, na athei năm rok trong kuĕl sơlam 'bar pah kông tơmo gah âu anăn kông Bôses,a na gah to anăn kông Sêne.b 
1SA.14.5	Kông kơjung tơ gah yă-nơ̆m, tơklă pơlei Mĭkmas, na kông tơ gah gơal, tơklă pơlei Gêba.
1SA.14.6	Jônathan khan hăm bơngai chĕp tơmam tơblah sư: Bĕ ba khŏm năm truh tơ kơđông lu bơngai ưh kơ kăt tơdra akar 'noh.c Băt Kră Yang gô tơgŭm kơ ba; ưh kơ đei tơdrong kiơ găn Kră Yang ăn kơ jei bơ̆n mă bơ̆n tŏ sĕt dah lơ.
1SA.14.7	Bơngai chĕp tơmam tơblah sư khan: Pơm bĕ tơdrong ih hơpơi, inh gô kiơ̆ ih tơ 'noh. 
1SA.14.8	Jônathan khan dơ̆ng: 'Nâu, ba athei năm tơ lu bơngai 'noh, tơ'bôh akâu ba ăn kơ lu sư. 
1SA.14.9	Tơdah lu sư khan: Pơ̆ng tơ noh gô nhôn năm tơ măr iĕm, lei ba gô dơ̆ng 'bơ̆t anih ba ưh kơ năm tơ lu sư. 
1SA.14.10	Na dah lu sư pơma khan: Năm tơ nhôn bĕ; lei ba gô năm; noh băt tơdra kơ Kră Yang gô pơjao lu sư tơ lăm ti ba boih.
1SA.14.11	Thoi noh na măr sư năm tơ kơđông bơngai Philistin, tơ'bôh akâu bre sư. Bơngai Philistin pơma tơduă: Lăng to lu bơngai Hêbrơ lĕch đơ̆ng hơgơp tơmo anih mă lu sư ôn. 
1SA.14.12	Linh lăm kơđông pơma kơ Jônathan hăm bơngai chĕp tơmam tơblah sư 'noh khan: Năm tơ âu bĕ, nhôn tơ'bôh ăn kơ măr iĕm, băt tơdrong Jônathan pơma hăm bơngai chĕp tơmam tơblah sư khan: Kiơ̆ mă jê̆ inh, yua kơ Kră Yang pơjao lu sư tơ lăm ti bơngai Isơrael boih. 
1SA.14.13	Jônathan yua jơ̆ng ti sư hao tŏk tơ kơpal păng bơngai chĕp tơmam tơblah sư tŏk kiơ̆ Jônathan teh bơngai Philistin pơ̆k 'bơ̆t anăp Jônathan păng bơngai chĕp tơmam tơblah sư pơlôch lu sư đĭ. 
1SA.14.14	'Bơ̆t tơblah 'măng blŭng 'nâu, bre Jônathan pơlôch dang 'bar-jĭt 'nu, lăm anih teh să dang pêng-hrĕng tơdrâu-jĭt hlŏk wơ̆t tor. 
1SA.14.15	Đĭ-đăng linh lăm kơđông dah tơ 'nguaih hli tơrơ ngăl. Linh lăm lu kơđông nai păng lu bơngai chă blah tơgar iŏk kư̆m hli tơrơ; đei teh tơdrŏ, noh rai pơm kơ đe hli tơrơ noh đơ̆ng Kră Yang 'Bok Kei-Dei.
1SA.14.16	Lu linh gak pơtao Sôl tơ pơlei Gibêah lăm dêh Bênjamin, dai 'bôh kon pơlei Philistin kơdâu tơklah tơklang bơsuơ̆t bơsuăt. 
1SA.14.17	Sôl khan kơ lu linh oei hơdai sư: Chă lăng lăng đe bu mă weh đơ̆ng anih bơ̆n, lu sư chơchă lăng lăng 'bôh ưh kơ tơm, bre Jônathan hăm bơngai chĕp tơmam tơblah sư. 
1SA.14.18	Sôl khan kơ Ahija 'bok soi: Chĕp ba Hom Pơgơ̆p Kră Yang 'Bok Kei-Dei tơ âu. Kơplah noh Hom Pơgơ̆p Kră Yang 'Bok Kei-Dei oei tơ noh hăm bơngai Isơrael. 
1SA.14.19	Lăm kơplah Sôl oei pơma hăm 'bok soi, lăm kơđông linh Philistin rai tơjrông tơjrang. Sôl khan kơ 'bok soi: 'Nĕ tam mă chĕp. 
1SA.14.20	'Bơ̆t noh, Sôl akŭm đĭ-đăng lu linh oei hơdai sư, năm tơ anih tơblah, na 'bôh bơngai Philistin toh đao pơlôch dih băl bơsuơ̆t bơsuăt krưp dêh. 
1SA.14.21	Lu bơngai Hêbrơ sơ̆ kiơ̆ chu jang kơ bơngai Philistin păng kiơ̆ pơm linh lu sư 'nâu wih akŭm minh đon hăm bơngai Isơrael kiơ̆ Sôl păng Jônathan. 
1SA.14.22	Kơplah 'noh đĭ-đăng bơngai Isơrael oei ôn lăm groi kông Êphraim, kơtơ̆ng khan bơngai Philistin thuơ kơdâu, kư̆m wang druh blah lu linh ayăt 'noh. 
1SA.14.23	Kră Yang dŏng pơklaih bơngai Isơrael lăm năr 'noh; tơdrong tơblah lanh truh tơ Bêt Awen.
1SA.14.24	Kŭm lăm năr 'noh, bơngai Isơrael lap pă kĕ boih yua kơ Sôl athei 'blŏk nơ̆r đei pơkă pơkăm: Trŏ kơ hiap pơtê̆ bơngai ayơ mă sa tơmam kiơ adrol kơ 'năr kơsơ̆ huơ huĭnh wă măng, đang adrol kơ inh blah lu bơngai ayăt kơ inh! Yua kơ noh, na đĭ-đăng kon pơlei kơ̆m kơ pơ̆n sa tơmam kiơ hloi. 
1SA.14.25	Lăp kon pơlei nơnăm lăm bri đei sal sut kơpal teh. 
1SA.14.26	Kơplah, kon pơlei mơ̆t lăm bri, 'bôh sal sut đei đak sut ro tơ teh ră; kơbĭ bu pơ̆n tôt hơnglâu ti liah tơ 'bơ̆r, yua kơ hli kơ nơ̆r pơkă. 
1SA.14.27	Mă-lei Jônathan ưh kơ băt kơ nơ̆r 'bă sư đei pơkă boih hăm kon pơlei, na sư tôt hăm 'long jra sư tơ sal sut đơ̆ng noh iŏk hăm ti sư liah tơ 'bơ̆r, na măt sư 'blêr rai hơdah. 
1SA.14.28	Đei bơngai lăm kon pơlei khan: 'Bă ih đei pơkă hăm kon pơlei: Trŏ kơ hiap pơtê̆ bơngai bu mă sa tơmam kiơ lăm năr âu. Na kon pơlei rơmơ̆n pă kĕ kơ pơngot. 
1SA.14.29	Jônathan tơl khan: 'Bă inh pơm ăn kơ kon pơlei hơ'ngon; athei lăng măt inh hơdah hơdong dang yơ, yua kơ đơ̆ng inh liah tŏ sĕt đak sut âu. 
1SA.14.30	Ăn dah năr âu kon pơlei mă gơh sa tơmam mă bơ̆n đei tơblah iŏk đơ̆ng bơngai ayăt kơ bơ̆n, lei tơdrong tơblah hăm bơngai Philistin jei bơ̆n hloh loi kơ 'nâu dơ̆ng.
1SA.14.31	Na năr 'noh, bơngai Isơrael blah pơrăm bơngai Philistin đơ̆ng pơlei Mikmas truh tơ Aijalôn. 
1SA.14.32	Kon pơlei pă kĕ kơ pơngot dêh, yoh rôp hloi bơ̆n triu, rơmo, kon rơmo pơlôch đơ̆ng noh sa 'nhĕm hrâu hăm pham 'bơ̆t oei pai. 
1SA.14.33	Đei bơngai năm roi kơ Sôl: Kon pơlei pơm yoch hăm Kră Yang, sa 'nhĕm hrâu hăm pham. Sư tơl: 'Noh boih minh tơdrong yoch trăp dêh hăm Kră Yang: Athei jah tơlơ̆ hloi tơmo tih ăn tơ jê̆ inh. 
1SA.14.34	Sư khan dơ̆ng: Athei năm jơ̆p kơ khŭl lu linh roi tơbăt kơ rim 'nu athei anhăk ba triu rơmo sư tơ inh păng pơlôch tơ âu. Sa 'nhĕm 'noh 'nĕ kơ sa 'nhĕm oei pham pơm yoch hăm Kră Yang. Lăm măng 'noh rim 'nu anhăk ba sem dơrong đơ̆ng kơdih sư păng pơlôch 'bơ̆t kơpal tơmo. 
1SA.14.35	Na Sôl pơdơ̆ng hloi minh pơm chơnang soi kơ Kră Yang 'nâu mă blŭng-a mă sư pơm chơnang soi wă kơkuh kơ Kră Yang.
1SA.14.36	Đơ̆ng 'noh Sôl khan: Bơ̆n athei jur druh bơngai Philistin lăm kơmăng âu, blah tơgar pơrăm lu sư dĭng truh pơgê hơdah păng 'nĕ kơ ăn đei minh 'nu bơngai arih. Lu sư khan: Pơm bĕ dôm tơdrong ih khan trŏ. 'Bok soi khan: Bơ̆n athei năm apinh Kră Yang 'Bok Kei-Dei. 
1SA.14.37	Sôl krao apinh Kră Yang 'Bok Kei-Dei: Inh hăm gơh jur druh lu bơngai Philistin ưh? Ih hăm pơjao lu sư lăm ti bơngai Isơrael ưh? Mă-lei Kră Yang 'Bok Kei-Dei ưh kơ đei tơl lăm năr noh. 
1SA.14.38	Sôl khan: Ơ lu 'bok tih mă wei pơgơ̆r kon pơlei, đĭ-đăng athei năm jê̆ tơ âu, chă lăng tơdrong yoch đei pơm lăm năr 'nâu thoi yơ. 
1SA.14.39	Inh yua anăn Kră Yang arih ling-lang, dŏng pơklaih Isơrael, inh pơkă khan bơngai bu đei pơm yoch, mă Jônathan, kon drŏ-nglo inh kơdih, kư̆m trŏ kơ lôch! Lăm đĭ-đăng kon pơlei ưh kơ đei bu tơl nơ̆r sư. 
1SA.14.40	Sư khan hloi kơ đĭ-đăng bơngai Isơrael: Iĕm athei dơ̆ng gah âu; inh păng Jônathan, kon drŏ-nglo inh, gô dơ̆ng gah to. Kon pơlei tơl. Pơm bĕ tơdrong ih khan 'lơ̆ng trŏ kơ pơm. 
1SA.14.41	Sôl krao apinh: Ơ Kră Yang 'Bok Kei-Dei Isơrael: Liơ Ih ưh kơ tơl tơwih nơ̆r inh năr âu? Apinh Ih tơ'bôh ăn tơdrong tơpă. Jônathan kon inh pơm yoch dah inh pơm yoch. Apinh Ih ăn kơ Urim; dah kon pơlei pơm yoch Ih ăn thu minh lai Sôl păng Jônathan đei tơhlâu lê̆ boih, mă-lei kon pơlei ưh kơ đei 'bơm. 
1SA.14.42	Sôl khan: Athei hlang lăng bĕ wă kơ băt inh dah Jônathan kon drŏ-nglo inh trŏ kơ Jônathan. 
1SA.14.43	Sôl jet Jônathan: Roi bĕ kơ inh băt ih đei pơm kiơ. Jônathan roi tơpăt: Inh đei tôt tơ sal sut hăm 'long jra inh na liah tŏ sĕt; na inh âu trŏ kơ lôch. 
1SA.14.44	Sôl pơkă: Ơ Jônathan, dah ih ưh kơ lôch, apinh Kră Yang tơjur tơdrong truh trăp dêh kơpal inh! 
1SA.14.45	Mă-lei kon pơlei tơl Sôl khan: Ưh ôh! Jônathan jơ̆ bơngai pơm ăn boih kơ bơngai Isơrael kĕ jei dang 'noh, liơ mă gơh trŏ kơ lôch? Tơdrong 'noh ưh kơ gơh! Nhôn apinh Kră Yang arih na pơm kơdranh kơ bơ̆n pơkă khan mă minh ioi sŏk kơpal kơ̆l sư kư̆m ưh kơ đei hơlŭng tơ teh; sư mă gơh kĕ jei năr âu noh đơ̆ng Kră Yang 'Bok Kei-Dei tơgŭm sư. Thoi noh kon pơlei dŏng Jônathan klaih đơ̆ng tơdrong wă pơlôch. 
1SA.14.46	Sôl wih brŏk, ưh kơ đei druh bơngai lu Philistin dơ̆ng; păng bơngai Philistin wơ̆t brŏk tơ dêh sư kơdih.
1SA.14.47	Đơ̆ng rŏng kơ Sôl pơm pơtao pơgơ̆r teh đak Isơrael, na sư tơblah hăm bơngai ayăt kơ sư puăn pah, wă khan sư tơblah hăm bơngai Môap, Ammôn, Eđôm, lu pơtao Sôba păng hăm bơngai Philistin; sư tơblah tơ yơ, kư̆m jei sư ngăl. 
1SA.14.48	Sư nuih kơtang tơblah bơngai Amalek păng dŏng pơklaih Isơrael đơ̆ng ti bơngai chă blah tơgar iŏk.
1SA.14.49	Pơtao Sôl đei pêng 'nu kon drŏ-nglo Jônathan, Iswi păng Malkisua, sư kư̆m đei 'bar 'nu kon drŏ-kăn; 'lŏ anăn Mêrap, 'lơ̆p anăn Mikal; 
1SA.14.50	Akăn Sôl anăn Ahinôam, kon drŏ-kăn Ahimaas. Yŏng lu linh anăn Apner, kon drŏ-nglo Nêr, sư 'noh ma 'bok Sôl. 
1SA.14.51	Kis, 'bă Sôl păng Nêr 'bă Apner kon drŏ-nglo Abiel. 
1SA.14.52	Đĭ chăl arih Sôl đei tơdrong tơblah tih hơnơ̆ng hăm bơngai Philistin; dah Sôl 'bôh bơngai pran păng nuih kơtang, sư rôp iŏk bơngai 'noh kiơ̆ sư păng jang hăm sư.
1SA.15.1	Samuel khan kơ Sôl: Kră Yang wơh inh boih tuh ăn kơ ih đak rơmă, pơdơ̆ng ih pơm pơtao kon pơlei Isơrael sư. Thoi noh dang ei mơ̆ng bĕ nơ̆r Kră Yang. 
1SA.15.2	Kră Yang Tih Hloh khan: Inh 'blŏk đơ̆ng tơdrong Amalek pơm kơ lu bơngai Isơrael, găn trong năm kơplah lĕch hlôi đơ̆ng dêh Êyiptơ. 
1SA.15.3	Thoi noh, na năm bĕ blah kon pơlei Amalek păng pơlôch pơđĭ lu sư sem dơrong lu sư. Lu iĕm ưh kơ gơh mơnat kơ lu sư, athei pơlôch đĭ drŏ-nglo drŏ-kăn, păng lu 'lơ̆p lu nge oei mŏm, rơmo triu, lăk-đa păng aseh iĕ.
1SA.15.4	Na, Sôl krao pơpôi akŭm kon pơlei pơla tơ pơlei Têliam. Đei 'bar-rơbâu 'nu linh yak jơ̆ng păng mơjĭt-rơbâu 'nu bơngai Juđa. 
1SA.15.5	Sôl năm blah kon pơlei Amalek păng răp lu linh lăm thong. 
1SA.15.6	Sôl kư̆m wơh bơngai năm tơbăt ăn kơ kon pơlei Kênit: Lu iĕm athei weh bĕ, tơklah lĕch bĕ đơ̆ng kon pơlei Amalek, wă kơ lu nhôn huay kơ pơlôch iĕm hơdai hăm lu sư, yua kơ lu iĕm pơm 'lơ̆ng kơ kon pơlei Isơrael kơplah lu sư 'nao lĕch hlôi đơ̆ng dêh Êyiptơ. Thoi noh, na kon pơlei Kênit tơklah lĕch đơ̆ng kon pơlei Amalek.
1SA.15.7	Sôl blah lu bơngai Amalek đơ̆ng Hawila truh tơ Sur tơ gah hơlĕch kơ dêh Êyiptơ jei sư. 
1SA.15.8	Sư rôp arih Agak, pơtao lu bơngai Amalek; đơ̆ng noh iŏk đao pơlôch pơđĭ lu kon pơlei pơla. 
1SA.15.9	Sôl păng kon pơlei achăng mơnat kơ Agak, kư̆m ưh kơ đei pơlôch lu sem dơrong mă 'lơ̆ng hloh lăm lu khŭl rơmo dah triu, rong mă bek, kon triu păng dôm lu sem dơrong 'lơ̆ng hloh, mă-lei pơlôch pơđĭ dôm lu kon sem kiơ kơnê̆ păng ưh kơ gĭt.
1SA.15.10	Kră Yang khan kơ Samuel: 
1SA.15.11	Inh hmach dêh pôk boih Sôl pơm pơtao; yua kơ sư achăng lê̆ Inh, ưh kơ pơm kiơ̆ nơ̆r Inh. Samuel blĕk krao khan kơ Kră Yang prăt măng. 
1SA.15.12	Pơgê năr đơ̆ng rŏng, sư năm tơ'bơ̆p Sôl, đei bơngai năm roi kơ Samuel: Sôl hlôi năm tơ Karmel boih, pơdơ̆ng tơmo wă tơ'blŏk kơ sư; đơ̆ng noh na wih jur tơ Gilgal.
1SA.15.13	Samuel năm tơ'bơ̆p Sôl; Sôl kơkuh kơ sư: Hơpơi kơ Kră Yang ăn pŭn hiôk kơ ih! Inh pơm kiơ̆ boih dôm nơ̆r đơ̆ng Kră Yang tơtă. 
1SA.15.14	Samuel jet sư: Thoi noh na triu bơbe hmoi krao ôr kơtơ̆ng truh tơ đon inh, hăm inh kơtơ̆ng rơmo hmoi, noh kiơ? 
1SA.15.15	Sôl tơl: Kon pơlei đei 'mêm rôp dui ba, lu sem dơrong mă 'lơ̆ng, triu bơbe păng rơmo đơ̆ng bơngai Amalek; dui ba sem dơrong 'lơ̆ng hloh triu păng rơmo, wă pơyơ̆r sư pơm tơmam soi ăn kơ Kră Yang 'Bok Kei-Dei ih; lu sem dơrong oei đei nhôn pơlôch pơđĭ boih. 
1SA.15.16	Samuel khan kơ Sôl: Thôi! Gô Inh roi ăn kơ ih dôm tơdrong Kră Yang khan boih kơ inh măng âu Sôl tơl: Roi bĕ.
1SA.15.17	Samuel roi khan: Ih adrĕch iĕ ưh kơ hơnhŏ pơm kơ̆l kơ adrĕch adrung bơngai Isơrael dah kiơ? Kră Yang tuh đak rơmă ăn kơ ih pơm pơtao lu bơngai Isơrael. 
1SA.15.18	Na, Kră Yang wơh ih năm na khan: Năm bĕ pơlôch đĭ lu bơngai pơm yoch to, noh kon pơlei Amalek păng tơblah hăm lu sư dĭng truh kơ lu iĕm pơlôch đĭ lu sư. 
1SA.15.19	Liơ ih ưh kơ chu pơm kiơ̆ nơ̆r Kră Yang khan? Liơ ih năm mơ̆t blah tơgar iŏk, pơm dôm tơdrong kơnê̆ 'bơ̆t anăp Kră Yang? 
1SA.15.20	Sôl tơl nơ̆r Samuel: Mă-lei inh pơm kiơ̆ nơ̆r Kră Yang khan, inh năm pơm keh boih nơ̆r tơtă Kră Yang wơh inh năm pơm; inh chĕp ba Agak, pơtao bơngai Amalek păng pơlôch pơđĭ lu kon pơlei Amalek. 
1SA.15.21	Kon pơlei đei rơih iŏk lăm lu tơmam mă đei blah tơgar iŏk, triu bơbe păng rơmo, sem dơrong 'lơ̆ng hloh gah tơmam trŏ kơ pơlôch, wă pơyơ̆r ăn kơ Kră Yang 'Bok Kei-Dei ih tơ Gilgal.
1SA.15.22	Samuel khan:
1SA.15.22	Kră Yang lăp đon kơ pơyơ̆r tơmam soi 'buh noh
1SA.15.22	hloh kơ chu yom kơ nơ̆r Sư dah ưh?
1SA.15.22	Chu yom kiơ̆ nơ̆r 'lơ̆ng hloh kơ tơmam soi,
1SA.15.22	mơ̆ng pơm kiơ̆ 'lơ̆ng hloh kơ rơmă triu tơno.
1SA.15.23	Hơngah ưh kơ pơm kiơ̆ noh kư̆m yoch thoi bơngai pơjâu hơlĕnh;
1SA.15.23	Pơang kư̆m yoch thoi kơkuh kơ rup yang.
1SA.15.23	Yua kơ đơ̆ng ih achăng lê̆ nơ̆r Kră Yang,
1SA.15.23	na sư kư̆m achăng lê̆ ih ưh kơ ăn kơ ih pơm pơtao.
1SA.15.24	Sôl chu iŏk nơ̆r Samuel khan: Inh đei pơm yoch boih ưh kơ wă chu nơ̆r Kră Yang tơtă păng đơ̆ng nơ̆r ih bơtho khan. Inh hli kơ lu kon pơlei na mơ̆ng pơm kiơ̆ nơ̆r lu sư. 
1SA.15.25	Dang ei, apinh ih mơnat kơ tơdrong yoch inh, jơ̆ inh dơ̆ng hăm wih kiơ̆ inh, na inh gô drap kơkuh 'bơ̆t anăp Kră Yang.
1SA.15.26	Samuel khan hăm Sôl: Inh ưh pă wih tơ jê̆ ih dơ̆ng; yua kơ ih achăng lê̆ nơ̆r Kră Yang, na Kră Yang kư̆m achăng lê̆ ih, ưh kơ pă wă ih pơm pơtao lu bơngai Isơrael dơ̆ng. 
1SA.15.27	Samuel wih rŏng wă năm, Sôl rôp tơdrơi ao sư, na ao hiah hloi.
1SA.15.28	Samuel khan kơ sư: Năr 'nâu Kră Yang kư̆m hek teh đak Isơrael đơ̆ng ih kư̆m thoi noh mơ̆n, na pơjao ăn kơ bơngai nai đơ̆ng, trŏ hloh kơ ih. 
1SA.15.29	Hloh kơ noh Kră Yang arih ling-lang lu bơngai Isơrael ưh kơ pơma hơlĕnh, kư̆m ưh kơ tơplih nơ̆r; yua kơ ưh kơ trŏ kơ kon bơngai na mă tơplih nơ̆r!
1SA.15.30	Sôl apinh lung: Inh đei yoch; mă-lei apinh ih pơyom kơ inh 'bơ̆t anăp lu đe kră wei-lăng kon pơlei inh păng 'bơ̆t anăp lu bơngai Isơrael; apinh ih wih jơ̆ inh dơ̆ng na inh gô kơkuh kơ Kră Yang 'Bok Kei-Dei ih. 
1SA.15.31	Samuel wih jơ̆ dơ̆ng Sôl kiơ̆ thoi sư pơkă; na Sôl drap kơkuh kơ Kră Yang.
1SA.15.32	Samuel khan: Chông ba Agak, pơtao bơngai Amalek năm tơ inh:
1SA.15.32	Agak năm hơdar hơdêh truh tơ sư, tơchĕng lăm to khan: Tơdrong lôch pơmat-tat hlôi boih.
1SA.15.33	Mă-lei Samuel khan:
1SA.15.33	Dah đao ih pơm boih kơ bơngai drŏ-kăn hiong kon thoi yơ,
1SA.15.33	na mĕ ih kư̆m gô hiong kon thoi noh mơ̆n.
1SA.15.33	Đang kơ pơma, Samuel pơlôch hloi Agak 'bơ̆t anăp Kră Yang tơ Gilgal.
1SA.15.34	Na, Samuel wih brŏk tơ Rama; gah Sôl brŏk tơ hnam sư kơdih tơ Gibêah. 
1SA.15.35	Samuel ưh pă 'bôh Sôl dơ̆ng truh tơ năr sư lôch; yua kơ sư sơ'ngon dêh gah tơdrong jang Sôl; gah Kră Yang hmach dêh đei pơk Sôl pơm pơtao lu bơngai Isơrael.
1SA.16.1	Kră Yang khan kơ Samuel: Ih oei sơ'ngon kơ Sôl dĭng truh dang yơ? Inh achăng lê̆ sư boih, ưh pă ăn sư pơm pơtao bơngai Isơrael dơ̆ng. Tuh bĕ đak rơmă 'bĕnh kơ trôm hơke na ih năm; Inh wơh ih năm tơ'bơ̆p 'bok Jese Betlehem; yua lăm lu kon sư, Inh đei rơih iŏk minh 'nu wă pơm pơtao.
1SA.16.2	Samuel tơl: Liơ inh gơh năm tơ noh? Dah Sôl băt, sư gô pơlôch inh. Kră Yang khan: Ih dui ba minh pơm rơmo akăn adruh, na khan: Inh pơyơ̆r tơmam soi 'buh ăn kơ Kră Yang. 
1SA.16.3	Ih krao Jese dai năm mơ̆n. Inh gô bơtho ăn kơ ih băt tơdrong kiơ ih gô pơm, Inh tơ'bôh ăn kơ ih bơngai bu ih gô tuh đak rơmă wă pơk sư pơm pơtao bơ̆jang kơ Inh.
1SA.16.4	Samuel pơm kiơ̆ dôm tơdrong Kră Yang bơtho khan kơ sư, năm truh tơ pơlei Betlehem. Lu kră pơlei tơkan sơng sư. Lu sư hli na apinh: Ih năm tơ âu ba tơdrong hiôk-hian dah kiơ?
1SA.16.5	Na sư tơl: Hiôk-hian Inh truh tơ âu wă pơyơ̆r tơmam soi 'buh kơ Kră Yang; hơmet bĕ kơdih akâu mă 'lơ̆ng rơgoh păng kư̆m wang năm tơ âu hơdai inh. Sư kư̆m krao wơ̆n Jese lu kon drŏ-nglo sư hơmet akâu kơdih rơgoh 'lơ̆ng na kư̆m năm tơ anih pơyơ̆r.
1SA.16.6	Wă Jese hăm lu kon sư truh, Samuel 'bôh Êliap, na tơchĕng lăm to khan: 'Nâu boih bơngai mă wă tuh đak rơmă đơ̆ng Kră Yang mă oei dơ̆ng 'bơ̆t anăp Sư.
1SA.16.7	Mă-lei Kră Yang khan kơ Samuel; 'Nĕ kơ lăng akâu rŏ hơbŏ tih bơngai noh, Inh ưh kơ iŏk sư. Inh ưh kơ lăng kiơ thoi kon bơngai lăng, kon bơngai lăng gah 'nguaih; mă-lei Kră Yang lăng 'bôh lăm jơhngơ̆m.
1SA.16.8	Jese krao Abinađap păng athei sư năm 'bơ̆t anăp Samuel; mă-lei Samuel khan: Kră Yang kư̆m ưh kơ rơih iŏk bơngai 'nâu. 
1SA.16.9	Jese athei Samma năm 'bơ̆t anăp Samuel mă-lei Samuel khan: Kră Yang kư̆m ưh kơ rơih iŏk bơngai 'nâu mơ̆n. 
1SA.16.10	Jese athei tơpơh 'nu kon drŏ-nglo sư kơdih năm 'bơ̆t anăp Samuel lei-lăi thoi noh; na Samuel khan kơ Jese thoi âu: Kră Yang ưh kơ rơih iŏk minh 'nu bơngai bu lăm đe noh. 
1SA.16.11	Đơ̆ng noh, Samuel apinh Jese dơ̆ng: Kon drŏ-nglo ih đĭ dôm noh boih hă? Jese tơl thoi âu:
1SA.16.11	Oei pă minh 'nu kon hơdruch inh, mă-lei sư oei wei triu.
1SA.16.11	Samuel khan: Wơh bĕ bơngai năm krao sư. Lu bơ̆n gô 'bôh sư 'mơ̆i na sŏng sa.
1SA.16.12	Na, Jese năm wơh bơngai năm krao iŏk sư. Muh măt akâu jăn sư hơbŏ 'lơ̆ng. Kră Yang khan kơ Samuel: 'Nâu boih; iung bĕ tuh đak rơmă kơ sư.
1SA.16.13	Samuel iŏk hơke đak rơmă, tuh ăn kơ Đawit mă oei tơm măt lu 'nhŏng oh sư. 'Bơ̆t noh hloi Yang Bơhngol 'Lơ̆ng Kră Yang oei hơdai Đawit ling-lang hloi. Samuel iung brŏk tơ Rama.
1SA.16.14	Yang Bơhngol 'Lơ̆ng Kră Yang lĕch đơ̆ng Sôl; Kră Yang wơh minh 'nu yang kơnê̆ pơm kơ đon sư hơwơ̆l hơwang hli tơrơ.
1SA.16.15	Lu đĭch đam sư roi: Đei minh 'nu yang kơnê̆ mă Kră Yang 'Bok Kei-Dei wơh truh pơm kơ đon pơtao hơwơ̆l hơwang. 
1SA.16.16	Apinh pơtao wơh lu nhôn chă kơ ih minh 'nu gơh reh tĭng-nĭng, tơdah layơ Kră Yang 'Bok Kei-Dei wơh yang kơnê̆ truh tơ ih, na bơngai ei gô reh brŏ, na ih gô oei hiôk hơđơ̆ng.
1SA.16.17	Sôl tơl hăm lu đĭch đam sư: Năm bĕ chă kơ inh minh 'nu bơngai reh brŏ hơgei, đơ̆ng noh chông ba sư năm tơ inh âu.
1SA.16.18	Minh 'nu lăm lu đĭch đam sư khan: Inh 'bôh minh 'nu kon drŏ-nglo Jese, bơngai Betlehem; sư reh brŏ hơgei dêh, sư minh 'nu bơngai tơblah nuih, pơma dơnuh hơgei păng muh măt sư hơbŏ 'lơ̆ng. Kră Yang oei hơdai sư.
1SA.16.19	Sôl wơh bơngai năm tơ Jese, na khan: Ăn bĕ kơ inh Đawit, kon drŏ-nglo ih, bơngai mă wei triu. 
1SA.16.20	Jese rôp minh pơm aseh iĕ iŏk 'bĕng sik minh kơdŭng akar, minh pơm kon bơbe oei mŏm, hơtŏk kơpal kơdŭ aseh iĕ athei kơ Đawit kon drŏ-nglo sư, chĕp ba ăn kơ Sôl.
1SA.16.21	Đawit truh tơ Sôl, păng jang hloi kơ sư. Sôl 'mêm kơ sư dêh mah iŏk ăn kơ sư chĕp tơmam blah. 
1SA.16.22	Na Sôl wơh bơngai năm khan kơ Jese: Inh apinh ih ăn kơ Đawit oei tơ âu tơgŭm inh; yua kơ sư pơm kơ jơhngơ̆m inh hiôk.
1SA.16.23	Na mưh Kră Yang 'Bok Kei-Dei ăn yang kơnê̆ mơ̆t pơm kơ Sôl hli, na Đawit iŏk brŏ tĭng-nĭng reh, pơlung Sôl pran hiôk, na yang kơnê̆ noh lĕch đơ̆ng sư.
1SA.17.1	Kon pơlei Philistin krao akŭm lu linh sư wă tơblah lu sư akŭm tơ Sôkô, lăm dêh Juđa păng kơđông sư tơ Êphes Đamim, sơlam Sôkô păng Asêka. 
1SA.17.2	Sôl păng lu bơngai Isơrael kư̆m akŭm băl mơ̆n pơm kơđông lăm thŭng Êlah na dă lu linh sư wă tơblah hăm lu kon pơlei bơngai Philistin. 
1SA.17.3	Kon pơlei Philistin dơ̆ng 'bơ̆t groi pah âu; gah lu bơngai Isơrael dơ̆ng 'bơ̆t groi pah to; pŭng-lŭng sơlam lu sư.
1SA.17.4	Đei minh 'nu bơngai tih kơjung lĕch đơ̆ng kơđông Philistin, anăn sư Gôliat, đơ̆ng pơlei Gat; sư kơjung pêng hlok minh hơđa. 
1SA.17.5	Sư yơ̆l môk kơlăm kong hu rang tơ kơ̆l sư, hrŭk ao hơkar ka kong rang, trăp dang tơdrâu-jĭt kĭ, 
1SA.17.6	jơ̆ng pơ̆n chuă hăm kong, sơngiĕng hlok đao hăm kong. 
1SA.17.7	Gôliat kư̆m đei tơju, pla dư tih tŏ khơng đe tanh brai, kơnhŏng tơju trăp loi kơ tơpơh kĭ.
1SA.17.8	Gôliat, sư dơ̆ng krao ôr lu bơngai Isơrael khan: Yua kơ kiơ lu iĕm 'maih tơblah? Inh âu bơngai tih kơjung nuih kơtang lăm lu linh Philistin, lu iĕm đĭch đam Sôl dah kiơ? Rơih bĕ minh 'nu đơ̆ng lăm lu iĕm jur năm tơblah inh âu. 
1SA.17.9	Tơdah tơblah hăm inh jei sư păng sư pơlôch inh, lu nhôn gô pơm đĭch đam lu iĕm; mă-lei tơdah inh pran hloh kơ sư na inh pơlôch sư, lu iĕm gô pơm đĭch đam lu nhôn păng awih awăn kơ lu nhôn. 
1SA.17.10	Bơngai Philistin pơma hơno dơ̆ng: Tơpă, lăm năr 'nâu inh pơma pơlong lăng lu linh bơngai Isơrael; tơlĕch minh 'nu bơngai wăi, na lu bơ̆n tơblah băl. 
1SA.17.11	Sôl păng lu bơngai Isơrael mơ̆ng dôm lu nơ̆r bơngai Philistin, pơma noh jơhngơ̆m lu sư hli tơrơ dêh.
1SA.17.12	Na, Đawit, kon drŏ-nglo Jese bơngai Êphrat, oei lăm pơlei Betlehem dêh Juđa; sư đei tơhngam 'nu kon drŏ-nglo, lăm chăl Sôl, Jese sư bơngai kră mă đe pơyom. 
1SA.17.13	Pêng 'nu kon drŏ-nglo Jese kiơ̆ boih Sôl năm tơblah. Anăn pêng 'nu kon drŏ-nglo ei: Kon kơdră Êliap, kon mă 'bar Abinađap păng kon mă pêng Samma. 
1SA.17.14	Đawit kon hơdruch, pêng 'nu 'nhŏng sư kiơ̆ Sôl. 
1SA.17.15	Mă-lei Đawit kư̆m brŏk năm đơ̆ng anih Sôl, brŏk tơ pơlei Betlehem wei triu 'bă sư.
1SA.17.16	Gôliat bơngai Philistin năm lĕch pơgê kơsơ̆, pơjăm linh bơngai Isơrael thoi noh lăm puăn-jĭt năr.
1SA.17.17	Na Isai khan kơ Đawit, kon drŏ-nglo sư: Dăm kon e iŏk minh kơthŭnga 'ba mi hơdrĕng păng mơjĭt tŏ 'bĕng âu, kơdâu năm ba truh tơ kơđông chĕp ba ăn kơ lu đe 'nhŏng e. 
1SA.17.18	Dăm kon e chĕp mơjĭt tŏ 'bĕng đak toh âu ăn kơ lu bơngai pơgơ̆r wei-lăng rơbâu 'nu linh, năm lăng lu đe 'nhŏng e hăm oei liĕm akâu dah ưh păng e kư̆m brŏk chĕp ăn kơ 'bă minh tơdra yă kiơ gah lu sư. 
1SA.17.19	Lu 'nhŏng oei hơdai hăm Sôl păng đĭ-đăng lu linh bơngai Isơrael tơ lăm pŭng-lŭng Êlah, wă tơblah hăm lu linh kon pơlei Philistin.
1SA.17.20	Pơgê dơning đơ̆ng hrôih, Đawit lê̆ triu sư ăn kơ minh 'nu bơngai wei, iŏk tơmam na yak năm, thoi 'bă sư pơkă boih. Lăp sư truh tơ anih na kơplah noh hloi lu linh lĕch năm tơblah păng jreo re drŭt tơblah. 
1SA.17.21	Bơngai Isơrael păng lu kon pơlei Philistin sư dă wă tơblah, 'bar pah linh tơklă băl muh măt. 
1SA.17.22	Đawit ming lê̆ tơmam sa sư pơjao kơ minh 'nu bơngai wei tơmam, kơdâu truh tơ anih wă tơblah. Truh jet gia pêng 'nu lu đe 'nhŏng sư hăm oei liĕm kâu dah ưh. 
1SA.17.23	Kơplah sư oei pơma dơnuh hăm 'nhŏng sư, Gôliat, sư bơngai Philistin oei tơ pơlei Gat, đơ̆ng khŭl linh Philistin sư lĕch năm pơma pơjăm pơjuă thoi ki, na Đawit kơtơ̆ng đĭ sư pơma. 
1SA.17.24	Đĭ-đăng lu linh bơngai Isơrael 'bôh Gôliat hli tơrơ, chă kơdâu ôn. 
1SA.17.25	Lu Sư khan tơduă: Lu iĕm hăm 'bôh bơngai noh to sư lĕch năm? Sư wă pơjăm che bơle kơ bơngai Isơrael, tơdah bơngai bu kĕ pơlôch sư, na pơtao gô apah mŭk tơmam lơ, rôp ăn kon adruh sư ăn kơ bơngai noh oei păng ưh kơ đei iŏk thuê̆ ăn rơngei kơ hnam 'bă.
1SA.17.26	Đawit jet lu bơngai ngôi jê̆ sư: Đe gô apah kiơ kơ bơngai gơh pơlôch bơngai Philistin 'nâu păng wă kơ huay pă pơjăm lu bơngai Isơrael dơ̆ng? Lu bơngai Philistin 'nâu, lu bơngai ưh kơ chu kăt tơdra akar, sư bu, na mă pơ̆n pơjăm lu linh Kră Yang 'Bok Kei-Dei arih ling-lang? 
1SA.17.27	Linh roi kơ Đawit tơmam apah noh: Bu gơh kĕ pơlôch sư na gô apah tơmam trŏ thoi đei roi boih. 
1SA.17.28	Mă-lei Êliap 'nhŏng kơdră sư, hil kơ Đawit pơma apinh thoi noh, na khan: E năm chă kiơ tơ âu? E achăng lê̆ lu triu bơ̆n lăm tơmăn glă ăn kơ bu lăng? Inh băt jơhngơ̆m e pơang pơma kơchu lăm jơhngơ̆m. Truh tơ âu e wă lăng tơblah ah. 
1SA.17.29	Đawit tơl: Inh đei pơm kiơ? 'Noh inh wă apinh lăng đĕch! 
1SA.17.30	Sư weh ataih đơ̆ng 'nhŏng sư, apinh dơ̆ng lu bơngai nai minh nơ̆r thoi 'noh hei, na đe tơl kư̆m thoi adrol hei.
1SA.17.31	Đei bơngai kơtơ̆ng nơ̆r Đawit pơma, na plơ̆ roi ăn kơ Sôl băt; Sôl krao sư. 
1SA.17.32	Đawit khan kơ Sôl: Apinh 'nĕ ăn bơngai bu mă hli kơ bơngai Philistin noh! Inh đĭch đam pơtao gô năm tơblah hăm sư. 
1SA.17.33	Sôl găn Đawit: Ih ưh kơ kĕ wă tơblah hăm bơngai Philistin, yua kơ ih minh 'nu bơngai oei 'lơ̆p, sư 'noh bơngai juăt kơ tơblah đơ̆ng oei 'lơ̆p sơ̆. 
1SA.17.34	Đawit tơl roi kơ Sôl: Kơplah inh wei triu 'bă inh, dah đei dăm-brang, chơgơu wă rôp sa triu đơ̆ng lăm khŭl triu, 
1SA.17.35	na inh druh, teh sư, pơdŭng iŏk triu đơ̆ng 'bơ̆r sư tơdah sư ôr bruh tơ inh, inh rôp sŏk kang sư, teh pơlôch sư. 
1SA.17.36	Inh pơlôch boih dăm-brang păng chơgơu, thoi noh na bơngai Philistin to ưh kơ chu kăt tơdra akar tăm dơ̆ng inh kư̆m gô teh pơlôch sư thoi sem brem noh mơ̆n; yua kơ sư pơjăm lu linh Kră Yang 'Bok Kei-Dei mă arih ling-lang. 
1SA.17.37	Đawit khan dơ̆ng: Kră Yang pơklaih boih inh đơ̆ng dăm-brang păng đơ̆ng chơgơu, Sư kư̆m gô pơklaih inh mơ̆n đơ̆ng ti bơngai Philistin to noh, Sôl drơ̆ng: Năm bĕ, hơpơi Kră Yang oei hơdai hăm ih!
1SA.17.38	Sôl iŏk ao tơblah sư pơhrŭk ăn kơ Đawit, pơyơ̆l ăn môk kơlăm kong păng pơhrŭk ăn ao mam. 
1SA.17.39	Đawit tơ̆n đao Sôl tơ kơiĕng, 'nguaih, kơ ao tơblah na pơtơ̆p nơnăm, mă-lei ưh kơ gơh yua kơ ưh kơ juăt; sư khan kơ Sôl: Inh ưh kơ chĕp đao 'nâu yua kơ inh ưh kơ juăt yak ưh kơ gơh, Đawit plôh lê̆ ao ei. 
1SA.17.40	Đawit chĕp minh pơm 'long jra, chă dônh rơih iŏk pơđăm tŏ tơmo iêl hlăng tơter thong đak, tah lăm kơdŭng chơbĭ sư wei triu 'băk rim năr păng tơ'bla tơlei akar tơ ti sư, lĕch năm tơ anăp bơngai Philistin noh.
1SA.17.41	Bơngai Philistin noh kư̆m lĕch năm tơ jê̆ Đawit rai wă jê̆ đei bơngai chĕp đao nơnăm adrol. 
1SA.17.42	Bơngai Philistin noh lăng tơ Đawit, pơjăm hloi, 'bôh sư oei mơlôh akâu jăn muh măt sư 'lơ̆ng. 
1SA.17.43	Bơngai Philistin khan kơ Đawit: Inh ưh kơ sĭ kơ kŏ na ih chĕp 'long băl năm tơ inh? Bơngai Philistin yua anăn yang lu sư na hiap Đawit. 
1SA.17.44	Bơngai Philistin hơnganh: Năm tơ âu wăi, inh gô ăn sĕch ih kơ lu sem păr păng lu sem bri sa. 
1SA.17.45	Đawit khan kơ bơngai Philistin: Ih chĕp đao, năm blah inh, gah inh; inh yua anăn Kră Yang Tih Hloh, noh Kră Yang 'Bok Kei-Dei lu linh bơngai Isơrael, mă lu iĕm pơjăm pơjuă. 
1SA.17.46	Năr 'nâu Kră Yang gô pơjao ih lăm tơpang ti inh, inh gô pơlôch ih, kăt kơ̆l ih păng bơngai Philistin lôch ăn kơ sem păr păng lu sem bri sa sĕch lu linh bơngai Philistin. Jơ̆p-jang kơ teh đak gô băt kơ bơngai Isơrael đei Kră Yang 'Bok Kei-Dei; 
1SA.17.47	Đĭ lu bơngai tơ âu gô 'bôh Kră Yang ưh kơ dŏng pơklaih păng đao dah păng tơju yua kơ Kră Yang jơ̆ yŏng kơ tơblah păng Sư gô jao lu iĕm lăm tơpang ti lu nhôn.
1SA.17.48	Kơplah bơngai Philistin iung, năm sơng jê̆ Đawit, Đawit hăt hot kơdâu năm tơ anăp wă tơblah hăm bơngai Philistin. 
1SA.17.49	Đawit 'bot ti lăm kơdŭng sư, iŏk minh găr tơmo tah tơ lăm tơlei akar tơ'bla sư tăr wăr tơmo, 'bơm 'bơ̆t klĕng bơngai Philistin, tơmo mơ̆t đom lăm klĕng, Gôliat pơ̆k kơmŭ brum muh măt tơ teh. 
1SA.17.50	Lei na Đawit blah Gôliat bơngai Philistin jei sư, hăm hră tơ'bla, hăm minh găr tơmo. Sư pơlôch Gôliat bơngai Philistin ưh kơ đei hăm đao lăm ti sư. 
1SA.17.51	Na Đawit kơdâu juă kơpal akâu bơngai Philistin iŏk đao sư toh đơ̆ng hơnglop, 'bet pơlôch sư, păng kăt kơ̆l sư hloi. Kon pơlei Philistin 'bôh bơngai pran tih kơjung sư lôch bơih, na kơdâu.
1SA.17.52	Lu linh bơngai Isơrael păng bơngai Juđa iung jreo, tơkĕch, druh kon pơlei Philistin truh tơ trong mơ̆t pơlei Gat păng tơ 'măng jang pơlei Ekrôn. Lu bơngai Philistin jĭ rơka pơ̆k lôch 'bĕnh kơ trong đơ̆ng Saraim truh tơ pơlei Gat păng Êkrôn. 
1SA.17.53	Kon pơlei Isơrael đang đơ̆ng druh puh kon pơlei Philistin boih, na hơlơ̆k brŏk blah iŏk pơrăm kơđông sư. 
1SA.17.54	Đawit dônh iŏk kơ̆l bơngai Philistin chĕp ba truh tơ Jêrusalem; mă-lei gah ao mam, môk kơlăm đao tơju Gôliat lê̆ lăm bơsŭn sư.
1SA.17.55	Sôl 'bôh Đawit năm blah bơngai Philistin, na jet Apne yŏng pơgơ̆r linh: Ơ Apner, bơngai tơdăm mơlôh noh kon drŏ-nglo bu? Apner tơl khan: Ơ pơtao inh arih sot! Inh ưh kơ băt. 
1SA.17.56	Pơtao khan kơ sư: Apinh lăng drŏ-nglo tơdăm mơlôh noh kon bu. 
1SA.17.57	Wă, Đawit pơlôch bơih lu bơngai Philistin wơ̆t brŏk, Apner sơng sư, chông ba sư năm 'bơ̆t anăp Sôl, Đawit oei chĕp kơ̆l bơngai Philistin tơ ti sư. 
1SA.17.58	Sôl pơma dơnuh hăm Đawit: Ơ dăm mơlôh, ih kon bu? Đawit tơl: Inh kon Jese, đĭch đam pơtao, oei tơ pơlei Betlehem.
1SA.18.1	Đawit pơma dơnuh hăm Sôl đang boih, Jônathan păng Đawit pơm buăl juăt yua, kơ Jônathan 'mêm kơ Đawit dêh thoi akâu sư kơdih. 
1SA.18.2	Năr noh, Sôl iŏk Đawit oei hloi tơ noh, ưh kơ ăn sư brŏk tơ hnam 'bă sư dơ̆ng. 
1SA.18.3	Jônathan pơgơ̆p hăm Đawit, yua kơ sư 'mêm kơ Đawit nhen thoi akâu sư kơdih. 
1SA.18.4	Jônathan plôh ao tai sư pơhrŭk ăn kơ Đawit, hăm ao tơblah sư hai, ăn đao, hră păng tơlei tơ̆n sư. 
1SA.18.5	Đawit lơ 'măng năm blah, mă tơ anih ayơ ayơ Sôl wơh sư năm, tơblah jei sư ngăl. Sôl pơjao ăn kơ sư pơgơ̆r linh, kon pơlei păng lu đĭch đam Sôl lăp đon kơ Đawit pơgơ̆r lu sư.
1SA.18.6	Đang kơ Đawit pơlôch bơngai Philistin, wih brŏk hăm lu linh sư, na lu bơngai drŏ-kăn rim kơ pơlei bơngai Isơrael lĕch năm sơng Sôl, hơri suang, teh hơgơ̆r iĕ hăm brŏ tĭng-nĭng păng jreo nơ̆r hiôk chơt. 
1SA.18.7	Lu bơngai drŏ-kăn suang hơri pơdrơ̆ng băl khan:
1SA.18.7	Sôl pơlôch rơbâu, rơbâu 'nu
1SA.18.7	gah Đawit pơlôch mơjĭt-rơbâu rơbâu 'nu,
1SA.18.8	Sôl blĕk dêh kơ dôm lu nơ̆r hơri 'nâu ưh kơ lăp jơhngơ̆m sư, sư khan: Đe khan Đawit pơlôch mơjĭt-rơbâu rơbâu 'nu, mă-lei gah inh khan rơbâu rơbâu 'nu đĕch; oei pă minh tam mă gơh pơm pơtao đĕch! 
1SA.18.9	Iŏk đơ̆ng năr noh, Sôl klai kơ Đawit dêh,
1SA.18.10	Năr đơ̆ng rŏng, Kră Yang 'Bok Kei-Dei ăn Yang kơnê̆ mơ̆t lăm Sôl; sư hli tơrơ pơma kư̆ kă lăm hnam sư, thoi bơngai wơnh, na Đawit reh brŏ thoi krô hmă. Sôl chĕp minh hlak tơju tơ ti sư. 
1SA.18.11	Sôl hrang Đawit, na khan: Inh gô pơ̆ng ih tơ tơnăr. Mă-lei Đawit pĕch kơ tơju 'bar wơ̆t. 
1SA.18.12	Sôl hli kơ Đawit, yua kơ Kră Yang oei hơdai hăm Đawit, na achăng lê̆ sư. 
1SA.18.13	Sôl wă puh tơweh Đawit ataih kơ sư, jao ăn kơ Đawit wei pơgơ̆r minh-rơbâu 'nu linh tơblah. Đawit ngăl chông linh năm tơblah.
1SA.18.14	Đawit năm tơblah mă tơ yơ yơ kư̆m jei sư ngăl yua kơ Kră Yang oei hơdai hăm sư. 
1SA.18.15	Sôl 'bôh Đawit năm tơblah jei sư ngăl, na Sôl rai hli dêh. 
1SA.18.16	Mă-lei đĭ-đăng bơngai Isơrael păng bơngai Juđa 'mêm kơ Đawit, yua kơ sư pơgơ̆r lu sư tơblah.
1SA.18.17	Sôl pơma dơnuh hăm Đawit: 'Nâu Mêrap kon drŏ-kăn kơdră inh. Inh gô ăn kơ ih oei pơm akăn mă-lei ih athei mă nuih tơblah ăn kơ Kră Yang. Sôl tơchĕng lăm jơhngơ̆m khan: Tơpang ti inh ưh kơ gơh pơrăm sư, mă-lei lê̆ kơ tơpang ti lu kon pơlei Philistin pơrăm sư noh trŏ hloh. 
1SA.18.18	Đawit tơl khan: Ơ pơtao Inh âu bu? Adrĕch adrung inh bu, krung kơtum 'bă inh noh kiơ lăm bơngai Isơrael kiơ na pơk inh pơm ŏng pơtao? 
1SA.18.19	Na, truh tơ khei 'năr Mêrap, kon drŏ-kăn Sôl, wă ăn kơ Đawit oei, na pơtao tă ăn kơ Adriel oei bơngai đơ̆ng pơlei Mêhôta. 
1SA.18.20	Mă-lei Mikai, kon drŏ-kăn Sôl, hưch kơ Đawit. Sôl băt tơdrong noh, na jơhngơ̆m sư lăp đon. 
1SA.18.21	Sư tơchĕng khan: Inh gô ăn sư oei kơ Đawit, pơm thoi hơđong wă kơ Đawit 'leh lăm ti bơngai Philistin. Thoi noh Sôl pơma dơnuh 'măng mă 'bar hăm Đawit: Ih gô pơm ŏng inh.
1SA.18.22	Na Sôl athei lu đĭch đam sư: Iĕm năm pơma hơdar hăm Đawit: Ih hăm 'bôh pơtao lăp đon kơ ih păng đĭ-đăng lu đĭch đam pơtao kư̆m 'mêm kơ ih mơ̆n; thoi noh na pơm bĕ ŏng pơtao.
1SA.18.23	Lu đĭch đam Sôl roi dơ̆ng dôm lu nơ̆r ei hăm Đawit. Đawit tơl khan: Pơm ŏng pơtao, iĕm tơchĕng tơdrong iĕ đĕch ah? Inh minh 'nu bơngai dơnuh hin păng răm-'băm.
1SA.18.24	Lu đĭch đam Sôl roi ăn dơ̆ng kơ pơtao dôm nơ̆r Đawit tơl. 
1SA.18.25	Sôl khan kơ lu sư: Lu iĕm năm roi kơ Đawit; Pơtao ưh kơ đei apinh minh tơdrong kiơ ôh, kăl kơ minh-hrĕng tŏ kơ̆l tơmam drŏ-nglo bơngai Philistin, wă kơ pơm 'mong tơwih kơ lu bơngai ayăt kơ sư. Na Sôl chă đon wă pơm ăn kơ Đawit puh hiong lăm tơpang ti kon pơlei Philistin.
1SA.18.26	Wă Lu đĭch đam roi ăn dơ̆ng dôm lu nơ̆r 'nâu kơ Đawit mơ̆ng, na Đawit chu kiơ̆ adrol kơ tơm năr pơkă wă pơm ŏng pơtao, adrol kơ năr pơkă. 
1SA.18.27	Đawit năm hăm lu linh sư năm blah pơlôch 'bar-hrĕng 'nu lu bơngai Philistin. Sư chĕp ba tơm kơ̆l tơmam drŏ-nglo ăn kơ pơtao wă kơ gơh pơm ŏng pơtao. Thoi noh, Sôl kư̆m ăn Mikal, kon drŏ-kăn sư kơ Đawit pơm akăn. 
1SA.18.28	Wă Sôl lăng băt Kră Yang oei hơdai hăm Đawit, Mikal kon drŏ-kăn Sôl hưch 'mêm kơ Đawit 
1SA.18.29	Sôl rai hli kơ Đawit dơ̆ng păng đĭ chăl arih pơtao ayăt hăm Đawit.
1SA.18.30	Rim wơ̆t lu kră pơgơ̆r kon pơlei Philistin ngăl năm tơblah, hăm bơngai Isơrael na Đawit tơblah hloh kơ đĭ-đăng lu đĭch đam Sôl; thoi noh, anăn sư đe ư-ang rai dêh.
1SA.19.1	Sôl pơđâu chă đon hăm Jônathan, kon drŏ-nglo sư păng lu đĭch đam sư wă pơlôch Đawit mă-lei Jônathan, kon drŏ-nglo Sôl, 'mêm dêh kơ Đawit. 
1SA.19.2	Jônathan roi ăn kơ Đawit băt Sôl, 'bă inh, chă wă pơlôch ih. Thoi noh, pơgê dơning ih lĕch kơdâu tơ anih mă hlơp na ôn tơ noh. 
1SA.19.3	Inh gô năm dơ̆ng răp lăng 'bă inh 'bơ̆t anih chŭn mă ih ôn noh păng roi kơ 'bă inh gah ih gô lăng sư pơma thoi yơ, đơ̆ng noh inh roi ăn kơ ih băt. 
1SA.19.4	Thoi noh, Jônathan pơma dŏng Đawit khan kơ 'bă sư: Apinh ih 'nĕ pơm tơdrong yoch hăm Đawit, đĭch đam ih, yua kơ sư ưh kơ đei pơm tơdrong yoch kiơ hăm ih, mă đei tơgŭm tơdrong jang tih ăn kơ ih dơ̆ng. 
1SA.19.5	Sư hŭt akâu kơdih na mă pơlôch bơngai Philistin, yua kơ sư na Kră Yang đei ăn kơ bơngai Isơrael tơblah jei ngăl. Ih 'bôh boih păng chơt hiôk; lei na khan wă pơlôch pơrăm bơngai ưh kơ pơm yoch wă pơlôch Đawit tơdrong ưh kơđei? 
1SA.19.6	Sôl mơ̆ng nơ̆r Jônathan roi na sư pơkă khan: Inh pao anăn Kră Yang mă arih ling-lang, Đawit gô ưh kơ lôch ôh! 
1SA.19.7	Na, Jônathan krao Đawit, roi ăn dôm lu nơ̆r ei kơ sư, na chông ba Đawit năm tơ Sôl, na Đawit oei bơ̆jang kơ Sôl thoi adrol ki dơ̆ng.
1SA.19.8	Đei tơdrong tơblah dơ̆ng, Đawit năm blah kon pơlei Philistin, pơm blah ăn kơ lu bơngai Philistin thuơ tih tơpă, lu sư kơdâu đi, 
1SA.19.9	Kră Yang ăn yang kơnê̆ mơ̆t lăm Sôl kơplah sư oei ngôi lăm hnam chĕp tơju tơ ti sư; 'bơ̆t Đawit oei reh brŏ tĭng-nĭng. 
1SA.19.10	Sôl iŏk tơju wă hrăng kơtĭt Đawit tơ tơnăr, mă-lei Đawit pĕch, tơju Sôl 'bơm tơ tơnăr. Đawit kơdâu hloi măng noh. 
1SA.19.11	Sôl wơh bơngai năm răp tơ hnam Đawit wă kơ pơgê đơ̆ng rŏng noh gơh pơlôch sư hloi, mă-lei Mikal akăn Đawit roi ăn kơ sư băt: Tơdah măng 'nâu ih ưh kơ kơdâu klĕnh, na pơgê dơning đe gô pơlôch ih. 
1SA.19.12	Mikal tơjur Đawit trong 'măng-'mŏk; sư kơdâu klĕnh păng hlôi hloi, 
1SA.19.13	Na, Mikal iŏk rup man tơ'bĭch kơpal giơng, iŏk 'long kơn sŏk bơbe hơgơn kơ̆l, tơsu ao kơ akâu rup. 
1SA.19.14	Na Sôl wơh bơngai năm rôp Đawit, na Mikal khan: Klo inh bơlŏ. 
1SA.19.15	Sôl wơh dơ̆ng bơngai năm ngôi tơ Đawit, na khan kơ lu sư: Athei hiŏng sư hăm giơng noh ba tơ inh tơ âu: Lê̆ inh pơlôch sư. 
1SA.19.16	Lu bơngai sư wơh năm tơ noh 'bôh rup man tơ'bĭch kơpal giơng, đei 'long kơn păng sŏk bơbe dan ala kơ̆l rup man noh. 
1SA.19.17	Sôl pơma hil kơ Mikal: Liơ e gơh hơlĕnh kơ inh thoi noh, lê̆ bơngai ayăt kơ inh kơdâu klĕnh? Mikal tơl 'bă sư: Na sư khan kơ inh: Ăn kơ inh lĕch, dah ưh, inh gô pơlôch e.
1SA.19.18	Kơplah noh, Đawit kơdâu klĕnh sư năm tơ Samuel tơ Rama, roi ăn kơ Samuel dôm tơdrong mă Sôl pơm kơ sư. Na Đawit hăm Samuel năm, oei tơ Naiôt. 
1SA.19.19	Đei bơngai roi ăn kơ Sôl băt kơ. Đawit oei tơ Naiôt lăm pơlei Rama. 
1SA.19.20	Sôl wơh bơngai năm rôp Đawit; na lu sư 'bôh minh khŭl bơngai khan lê̆ adrol oei suang pơma khan lê̆ adrol păng Samuel pơgơ̆r lu bơngai ei, Yang Bơhngol 'Lơ̆ng Kră Yang 'Bok Kei-Dei mơ̆t pơm kơ lu sư lu sư kư̆m suang pơma khan lê̆ adrol mơ̆n. 
1SA.19.21	Lăp Sôl băt, na sư wơh lu bơngai nai plơ̆ng dơ̆ng; lu sư kư̆m suang pơma khan lê̆ adrol lei lai thoi lu bơngai noh hei. Sôl wơh dơ̆ng lu bơngai năm khŭl mă pêng, lu sư kư̆m suang pơma khan lê̆ adrol. 
1SA.19.22	Na Sôl năm akâu sư kơdih truh tơ pơlei Rama; truh tơ anih sơlŭng mong đak Sêku, na sư jet: Samuel păng Đawit oei tơ yơ? Đe tơl khan: Măr sư oei tơ Naiôt lăm pơlei Rama. 
1SA.19.23	Sư năm hloi tơ Naiôt lăm pơlei Rama; Yang Bơhngol Kră Yang 'Bok Kei-Dei kư̆m mơ̆t tơ sư, sư kư̆m suang pơma khan lê̆ adrol dĭng truh tơ Naiôt lăm pơlei Rama, 
1SA.19.24	Sư kư̆m plôh lê̆ ao sư kơdih, suang pơplŏng pơma khan lê̆ adrol 'bơ̆t anăp Samuel, na pơtao suang pơ̆k 'bĭch hloi tơ teh akâu hoh prăt măng lăm măng noh. Kơlih kơ thoi noh na, đei nơ̆r khan: Sôl kư̆m wang mơ̆t hơdai lu bơngai khan lê̆ adrol mơ̆n hă?
1SA.20.1	Đawit klĕnh đơ̆ng Naiôt lăm pơlei Rama, năm tơ Jônathan, na apinh Jônathan: Inh đei pơm yoch kiơ, tơdrong kơnê̆ kiơ? Inh pơm tơdrong yoch kiơ hăm 'bă ih, na mă sư chă đon wă pơlôch inh? 
1SA.20.2	Jônathan tơl sư: Ưh, ih huay kơ lôch ôh. 'Bă inh ưh kơ đei pơm kiơ, mă tơdrong tih dah tơdrong iĕ, khan ưh kơ roi kơ inh. Na 'bă inh wă ôn kơ inh tơdrong 'nâu ah? Ưh kơ đei ôh. 
1SA.20.3	Mă-lei Đawit khan hơđăl: 'Bă ih băt hơđăl ih 'mêm kơ inh, na đei pơma khan: 'Nĕ kơ roi ăn kơ Jônathan băt, kơnh sư hơ'ngon inh pao anăn Kră Yang mă arih ling-lang păng tơdrong arih ih na pơkă: Lăp minh yak đĕch sơlam inh hăm tơdrong lôch.
1SA.20.4	Jônathan tơl Đawit: Tơdah ih wă kơ inh pơm kiơ, inh gô pơm ăn kơ ih. 
1SA.20.5	Đawit khan: Dơning năr mă mônh, lăm khei plơ̆ng inh juăt et sa hơdai hăm pơtao, mă-lei lê̆ inh năm ôn lăm tơmăn glă truh tơ kơsơ̆ năr mă pêng. 
1SA.20.6	Tơdah 'bă ih 'bôh inh krŭl, na athei roi ăn kơ sư: Đawit apinh ih athei song sư brŏk tơ pơlei Betlehem, pơlei sư kơdih, yua kơ tơ noh đĭ hnam sư juăt kơ pơyơ̆r tơmam soi rim sơnăm. 
1SA.20.7	Tơdah sư tơl: 'Lơ̆ng, lei inh âu đĭch đam ih gô gơh hiôk, mă-lei tơdah sư hil blĕk, 'noh ih băt kơ sư wă pơlôch inh. 
1SA.20.8	Apinh ih răk nơ̆r ih pơkă hăm inh đĭch đam ih, yua kơ ih đei pơkă anăn Kră Yang mă pơgơ̆p hăm đĭch đam ih. Dah inh đei yoch kiơ, apinh ih jah pơlôch inh bĕ; ngĕ kơ kiơ ba inh tơ 'bă ih? 
1SA.20.9	Jônathan tơl: 'Nĕ kơ tơchĕng kư̆ kă thoi noh! Tơdah inh băt tơpă kơ 'bă inh chă đon wă pơlôch ih, lei inh kư̆m ưh kơ roi kơ ih hă? 
1SA.20.10	Đawit apinh: Tơdah 'bă ih hil blĕk tơl ih, lei bu roi kơ inh băt? 
1SA.20.11	Jônathan tơl: Bĕ, ba năm tơ tơmăn glă. Bre sư lĕch năm tơ tơmăn glă. 
1SA.20.12	Jônathan khan: Đei Kră Yang 'Bok Kei-Dei lu bơngai Isơrael pơm kơdranh! Dơning dah dơmônh, kư̆m lăm jơ 'nâu inh gô jet lăng 'bă inh, tơdah đei tơdrong kiơ 'lơ̆ng kơ ih, inh wơh bơngai năm roi ăn kơ ih băt. 
1SA.20.13	Tơdah 'bă inh khŏm pơm wă pơrăm ih, inh gô roi ăn kơ ih băt, athei ih năm mă hiôk-hian, dah ưh, apinh Kră Yang phak inh mă trăp! Hơpơi apinh Kră Yang oei hơdai ih, kư̆m thoi Sư oei hơdai boih hăm 'bă inh.
1SA.20.14	Kơplah noh dah inh oei arih hăm apinh ih pơm 'lơ̆ng 'mêm mơnat dơ̆ng kơ inh. Wă kơ Inh lôch huay kơ, 
1SA.20.15	Apinh ih oei wei tơdrong 'mêm ih hăm lu kon sâu nhôn ling-lang mă khan Kră Yang pơlôch pơđĭ lu bơngai ayăt kơ ih lăm kơpal teh âu. 
1SA.20.16	Na, Jônathan pơgơ̆p hăm Đawit păng hnam dơnŏ sư. Apinh Kră Yang phak lu bơngai ayăt kơ Đawit. Dah lu sư ưh kơ 'blŏk kơ tơdrong pơgơ̆p ba. 
1SA.20.17	Jônathan 'mêm kơ Đawit thoi 'mêm kơ akâu sư kơdih, na athei Đawit pơkă. Kŭm 'mêm kơ sư.
1SA.20.18	Jônathan khan dơ̆ng: Dơning năr mă mônh khei plơ̆ng đe ei 'bôh ih krŭl yua kơ 'bơ̆t anih ih ưh kơ đei bơngai oei. 
1SA.20.19	Năr mă pêng wă khan năr dơmônh inh gô truh tơ anih ih ôn adrol ki, na gô lăng 'bơ̆t cheng tơmo Êse! 
1SA.20.20	Inh gô prah pêng găr 'brơ̆m hră tơklă tơmo tih noh. Thoi đe prah pơđam. 
1SA.20.21	Đơ̆ng noh, inh gô wơh đĭch đam inh na khan kơ sư: Năm dônh lu 'brơ̆m hră to, tơdah inh khan kơ sư: To 'brơ̆m hră pah âu e, iŏk wăi, noh wă khan hiôk hiang na ih athei lĕch: Kră Yang arih ling-lang gô pơm kơdranh. Inh khan kơ ih, ưh kơ đei hli kiơ ôh! 
1SA.20.22	Mă-lei tơdah inh khan kơ đĭch đam inh: To, 'brơ̆m hră pah to ataih 'biơ̆, kơplah noh ih athei ôn yua kơ Kră Yang wă kơ ih năm. 
1SA.20.23	Gah nơ̆r ba hlôi pơkă pơkăm boih, hơpơi kơ Kră Yang pơm kơdranh tŏk-bŏk ih hăm inh truh ning-mônh ling-lang.
1SA.20.24	Thoi noh, Đawit ôn lăm tơmăn glă truh tơ giĕng năr mônh, khei plơ̆ng, pơtao hơ-oei wă sŏng sa; 
1SA.20.25	Pơtao hơ-oei 'bơ̆t anih juăt kơ hơ-oei jê̆ tơnăr Jônathan muh măt tơklă 'bă sư, na Apner hơ-oei cheng Sôl; 'bơ̆t anih Đawit ưh kơ đei bu hoh-hoy. 
1SA.20.26	Năr noh, Sôl ưh kơ đei pơma kiơ, tơchĕng khan băt đei tơdrong kiơ truh kơ Đawit boih 'nâu! Hơbŏ sư ưh kơ rơgoh, đei tơdrong 'mê̆-'mach boih 'nâu. 
1SA.20.27	Mă-lei năr đơ̆ng rŏng, năr 'bar anih Đawit kư̆m ưh kơ đei bu dơ̆ng. Sôl khan kơ Jônathan kon drŏ-nglo sư: Yua kơ kiơ kon drŏ-nglo Jese ưh kơ năm sŏng sa hơdai năr brei păng năr 'nâu hloi? 
1SA.20.28	Jônathan tơl Sôl khan: Đawit apinh inh asong ăn kơ sư brŏk tơ pơlei Betlehem. 
1SA.20.29	Lê̆ inh năm; yua kơ hnam nhôn đei tơdrong pơyơ̆r tơmam soi lăm pơlei, na 'nhŏng inh pơkă kơ inh athei năm tơ noh. Dah inh đei mơnat 'bơ̆t anăp ih, apinh ăn kơ inh năm ngôi tơ lu 'nhŏng oh inh. Yua kơ thoi noh sư ưh kơ gơh truh sŏng sa hơdai.
1SA.20.30	Na, Sôl khan kơ Jônathan: Ơ kon drŏ-nglo hơlĕnh păng ayăt plơ̆ plĕch kơ inh, inh băt kơ e pơm buăl juăt hăm kon drŏ-nglo Jese, wă pơm ăn kơ e mơlâu đĕch păng pơm ăn kơ mĕ e kư̆m mơlâu mơ̆n! 
1SA.20.31	Dah kon drŏ-nglo Jese arih sot lăm kơpal teh âu dĭng truh dang yơ, na e păng teh đak e kư̆m ưh kơ đei dang noh mơ̆n; dang ei hloi, chông ba sư tơ inh âu; sư trŏ kơ lôch. 
1SA.20.32	Jônathan tơl, 'bă sư: Liơ wă pơlôch sư? Sư pơm glăi kiơ? 
1SA.20.33	Sôl hrang dao wă pơlôch; Jônathan băt tơpă kơ 'bă sư wă pơlôch Đawit. 
1SA.20.34	Jônathan iung weh tơ nai, blĕk dêh na lăm năr 'bar khei plơ̆ng noh na ưh kơ đei sa kiơ, hơ'ngon ưh kơ hiôk kơ Đawit, yua kơ 'bă sư pơjăm Đawit.
1SA.20.35	Pơgê đơ̆ng rŏng, Jônathan lĕch năm tơ tơmăn glă tơ anih pơkă hăm Đawit; đei minh 'nu đĭch tơdăm kiơ̆ sư. 
1SA.20.36	Sư athei bơngai noh: E năm dônh lu 'brơ̆m hră mă đêl inh prah, bơngai đĭch noh kơdâu. Jônathan prah minh găr 'brơ̆m hră hlôi kơ sư. 
1SA.20.37	Na bơngai đĭch noh năm truh tơ anih 'brơ̆m hră đêl Jônathan prah, na Jônathan krao khan: 'Brơ̆m hră pah to kơ e ataih 'biơ̆. 
1SA.20.38	Jônathan krao dơ̆ng bơngai đĭch noh: Năm mă tĕnh, 'nĕ kơ pơhiơ̆! Bơngai đĭch noh dônh 'brơ̆m hră, wơ̆t hơlơ̆k tơ tơ'ngla sư dơ̆ng. 
1SA.20.39	Na đĭch sư ưh kơ băt kơ kiơ ôh, mă-lei Đawit hăm Jônathan đei băt. 
1SA.20.40	Jônathan ăn kơ đĭch sư hră păng khan: Năm bĕ, chĕp ba brŏk tơ pơlei. 
1SA.20.41	Hlôi kơ đĭch sư năm boih, Đawit iung đơ̆ng gah gơal kơ tơmo sơtơ̆p kŭl-tăng tơ teh păng kơkuh kơ Jônathan pêng wơ̆t, na bre sư tơkuăr chŭm păng nhơ̆m, Đawit nhơ̆m đunh hloh. 
1SA.20.42	Jônathan pơma dơnuh hăm Đawit: Yak năm bĕ kơ ih mă 'lơ̆ng; lu bơ̆n yua anăn Kră Yang pơgơ̆p nơ̆r pơkă băl; Kră Yang gô pơm kơdranh sơlam tŏk-bŏk inh hăm ih tŏk-bŏk adrĕch adrung inh păng adrĕch adrung ih dĭng truh ning-mônh ling-lang.
1SA.20.43	Thoi noh, Đawit iung yak năm, gah Jônathan brŏk mơ̆t lăm pơlei.
1SA.21.1	Đawit truh tơ pơlei Nŏp, tơ'bơ̆p 'bok soi tơm Ahimelek. Ahimelek hli tơtơ̆, kơdâu sơng iŏk sư, na jet: Liơ minh drô̆ ih đĕch ưh kơ đei bu kiơ̆ ih? 
1SA.21.2	Đawit tơl hăm 'bok soi tơm Ahimelek: Pơtao đei wơh inh minh tơdrong jang păng pơkă khan: 'Nĕ kơ roi ăn kơ bu băt gah tơdrong jang inh wơh ih pơm, kư̆m 'nĕ kơ ăn bu băt nơ̆r inh athei ih. Inh hlôi pơkă ăn boih kơ lu đĭch đam inh 'bơ̆t anih tơ'bơ̆p băl. 
1SA.21.3	Dang ei 'bok soi hăm đei tơmam sa ưh? Asong inh bĕ pơđăm tŏ 'bĕng mi dah tơmam kiơ 'bok soi đei kư̆m bưh. 
1SA.21.4	'Bok soi tơm tơl Đawit: Lăm tơpang ti inh ưh kơ đei 'bĕng hmă, mă-lei đei 'bĕng rơgoh đĕch; kư̆ mă lu đĭch đam ih ưh kơ đei jê̆ drŏ-kăn. 
1SA.21.5	Đawit tơl hăm 'bok soi: Kơplah nhôn lĕch năm tơblah, lu nhôn ưh kơ đei jê̆ minh 'nu drŏ-kăn ayơ ôh. Lu buăl inh wei rơgoh 'lơ̆ng; mă hơbĕn ao mă dôm lu tơmam tơblah, na mă loi thoi kơ năr âu wă pơm rơgoh ăn kơ lu sư hăm lu tơmam lu sư mă rơgoh? 
1SA.21.6	Thoi noh, 'bok soi tơm ăn kơ Đawit 'bĕng 'lơ̆ng rơgoh yua kơ tơ noh ưh kơ đei 'bĕng nai 'nguaih kơ 'bĕng rơgoh 'lơ̆ng mă đe 'măn lê̆ 'bơ̆t gơ'bang anăp Kră Yang, wă tơplih kơ 'bĕng 'nao plơ̆ng lăm minh năr tơplih.
1SA.21.7	Lăm năr noh, đei minh 'nu đĭch đam Sôl oei tơ noh mơ̆n, đe gơ̆t lê̆ sư lăm hnam akŭm 'bơ̆t anăp Kră Yang, anăn sư Đôe bơngai Eđôm, pơgơ̆r lu bơngai wei triu Sôl.
1SA.21.8	Đawit jet Ahimelek: 'Bok soi, ih hăm đei tơju đah dao ayơ? Inh ưh kơ đei chĕp ba dao dah tơju tơmam kiơ ôh, yua kơ pơtao wơh inh hăt hot dêh. 
1SA.21.9	'Bok soi tơm tơl: Âu 'nâu đei đao Gôliat bơngai Philistin mă đêl ih pơlôch lăm thŭng Êlah oei pôn lê̆ lăm che, lê̆ 'bơ̆t cheng êphot to; tơdah ih wă iŏk, na iŏk wăi; tơ âu ưh kơ đei dao nai. Đawit tơl: Ưh kơ đei dao nai dang đao 'nâu, pơjao ăn kơ inh.
1SA.21.10	Đawit iung năr noh sư oei ôn kơ Sôl năm truh tơ Akis, pơtao Gat.
1SA.21.11	Lu đĭch đam Akis jet: 'Nâu hăm trŏ kơ Đawit, pơtao dêh noh dah kiơ? Hăm trŏ kơ Đawit 'nâu mă lu bơngai drŏ-kăn hơri suang khan:
1SA.21.11	Sôl pơlôch rơbâu rơbâu 'nu,
1SA.21.11	gah Đawit pơlôch mơjĭt-rơbâu rơbâu 'nu?
1SA.21.12	Đawit tơtăm kơ nơ̆r 'nâu lăm jơhngơ̆m hli dêh kơ Akis, pơtao Gat. 
1SA.21.13	Đawit pơm wơnh 'bơ̆t anăp lu đe noh păng thoi bơngai sem brem, Đawit chhơ̆ tơ lu 'măng păng lê̆ đak hai ro tơ sŏk kang sư. 
1SA.21.14	Akis khan kơ lu đĭch đam sư: To lu iĕm hăm 'bôh bơngai noh wơnh, yua kơ kiơ lu iĕm chông ba sư truh tơ inh? 
1SA.21.15	Tơ anih inh âu ưh kơ đei bơngai wơnh hă, na lu iĕm chông ba bơngai 'nâu truh tơ inh wă kơ sư pơyeh inh hă? Na liơ bơngai thoi âu mă mơ̆t lăm hnam inh?
1SA.22.1	Đawit weh đơ̆ng noh, năm ôn lăm hơgơp tơmo tơ pơlei Ađulam lu đe 'nhŏng sư păng đĭ-đăng kơ hnam dơnŏ 'bă sư băt, na jur năm tơ sư, 
1SA.22.2	Kŭm đei lu bơngai pơmat-tat, lu bơngai hre đom păng lu bơngai đei jơhngơ̆m ơh sơ'ngon kư̆m wang jur akŭm hơdai hăm sư, na sư pơm kơ̆l lu đe ei; thoi noh lu sư đei dang puăn-hrĕng 'nu bơngai.
1SA.22.3	Đơ̆ng noh Đawit năm tơ pơlei Mispa lăm dêh Môap, na sư pơma dơnuh hăm pơtao Môap: Apinh ih asong ăn kơ lu mĕ 'bă inh năm oei hơdai hăm ih dĭng truh tơ inh băt dôm tơdrong kiơ Kră Yang 'Bok Kei-Dei gô pơm ăn kơ inh. 
1SA.22.4	Thoi noh Đawit chông ba mĕ 'bă sư năm truh 'bơ̆t anăp pơtao Môap, na măr sư oei hơdai hăm pơtao đĭ kơ măng năr Đawit ôn tơ noh. 
1SA.22.5	Mă-lei, Gat bơngai khan lê̆ adrol, khan kơ Đawit: Ih 'nĕ pă ôn tơ hơgơp tơmo âu; năm bĕ tơ dêh Juđa; Đawit năm truh tơ bri Hêrêt.
1SA.22.6	Sôl băt kơ lu bơngai chă 'bôh tơ'bơ̆p Đawit hăm lu bơngai kiơ̆ sư. Kơplah noh Sôl oei ngôi ala yơ̆p 'long hla prai tơ Gibêah, ti sư chĕp tơju, gah lu đĭch đam sư oei tăp dăr kơ sư. 
1SA.22.7	Sôl pơma kơ lu đĭch đam sư mă oei tăp dăr kơ sư: Ơ lu adrĕch bơngai Bênjamin mơ̆ng bĕ. Hăm trŏ kơ kon Jese gô ăn đĭ kơ lu iĕm, chŭn păng lu pơgar hơmu hă? Sư gô pơk ăn kơ iĕm pơm kơ̆l rơbâu 'nu bơngai păng hrĕng 'nu bơngai hă? 
1SA.22.8	Liơ đĭ-đăng kơ lu iĕm pơm đon ayăt kơ inh? Yua kơ kiơ lu iĕm ưh kơ roi ăn kơ inh băt kon drŏ-nglo inh pơgơ̆p pơkă pơm buăl hăm kon drŏ-nglo Jese? Yua kơ kiơ ưh kơ đei bơngai bu 'mêm mơmat kơ inh, roi ăn kơ inh băt lê̆ adrol kon drŏ-nglo inh hlôi pơm ăn kơ đĭch đam inh ayăt hăm inh, chă đon pơrăm inh, thoi sư oei pơm dang ei? 
1SA.22.9	Đôe bơngai Eđôm, wei pơgơ̆r lu đĭch đam Sôl tơl thoi âu: Inh 'bôh kon drŏ-nglo Jese năm tơ pơlei Nŏp, mơ̆t lăm hnam Ahimelek, kon drŏ-nglo Ahitup; 
1SA.22.10	Ahimelek krao apinh Kră Yang tơgŭm păng đei ăn tơmam sa kơ sư, kư̆m ăn kơ sư tơju Gôliat, bơngai Philistin.
1SA.22.11	Pơtao wơh bơngai năm krao Ahimelek, kon drŏ-nglo Ahitup, jơ̆ 'bok soi tơm hăm đĭ-đăng hnam dơnŏ 'bă sư, pơm 'bok soi mă oei lăm pơlei Nŏp; đĭ-đăng kơ lu sư năm tơ pơtao. 
1SA.22.12	Sôl khan: Ơ kon drŏ-nglo Ahitup, mơ̆ng bĕ. Sư tơl: Ô, đei inh âu. 
1SA.22.13	Sôl khan dơ̆ng: Yua kơ kiơ ih pơm đon hăm kon drŏ-nglo Jese mă ayăt hăm inh? Ih asong ăn kơ sư 'bĕng sa, na ăn kơ sư minh hlak tơju, krao apinh Kră Yang 'Bok Kei-Dei tơgŭm sư, wă kơ sư tung blah inh, chă đon wă pơrăm inh, thoi sư oei pơm năr 'nâu? 
1SA.22.14	Ahimelek tơl pơtao: Na, lăm lu đĭch đam ih, bơngai bu tơnăp dang Đawit. Ih pơk sư pơm ŏng ih, yŏng lu bơngai gak ih păng gơh pơyom hloh kơ đĭ-đăng lăm hnam pơtao ih? 
1SA.22.15	Hăm trŏ kơ 'nao năr 'nâu đĕch inh krao khan, apinh Kră Yang 'Bok Kei-Dei ăn kơ sư? Tơpă inh ưh kơ đei pơm thoi noh! Apinh pơtao 'nĕ kơ ngeh minh nơ̆r ayơ ăn kơ đĭch đam pơtao dah ăn kơ bơngai bu lăm hnam 'bă inh; yua kơ bơngai mă đĭch đam pơtao ưh kơ băt kơ tơdrong kiơ, tŏ sĕt dah lơ, gah tơdrong noh.
1SA.22.16	Pơtao tơl: Ahimelek, tơpă ih păng lu hnam dơnŏ ih gô lôch! 
1SA.22.17	Pơtao khan kơ lu bơngai pơm đam kơ'yĕng sư dơ̆ng jê̆ sư thoi âu: Năm pơlôch bĕ, lu 'bok soi đơ̆ng Kră Yang yua kơ lu sư tơgŭm Đawit, băt kơ sư ôn mă ưh kơ roi kơ inh băt; mă-lei lu đĭch đam pơtao ưh kơ pơ̆n wă pơlôch lu 'bok soi đơ̆ng Kră Yang. 
1SA.22.18	Pơtao, khan kơ Đôe: Ih năm pơlôch lu 'bok soi bĕ. Đôe bơngai Eđôm, pơlôch lu 'bok soi; lăm năr noh đei tơhngam-jĭt pơđăm 'nu bơngai hrŭk ao êphot. 
1SA.22.19	Sôl pơlôch kon pơlei Nop păng đao, pơlei lu 'bok soi, bơngai drŏ-nglo păng bơngai drŏ-kăn, lu hơ'lơ̆p păng lu bơngai oei mŏm, rơmo, aseh iĕ păng triu, pơlôch đĭ-đăng păng đao.
1SA.22.20	Mă-lei, minh 'nu lăm kon drŏ-nglo Ahimelek, sâu Ahitup anăn sư Abiathar lĕch hlôi klaih na kơdâu truh tơ'bơ̆p Đawit. 
1SA.22.21	Abiathar roi ăn kơ Đawit băt: Sôl hlôi pơlôch boih lu 'bok soi đơ̆ng Kră Yang. 
1SA.22.22	Đawit tơl Abiathar: Lăm năr noh, inh băt hơđăl kơ Đôe, bơngai Eđôm, sư kư̆m đei măt tơ noh mơ̆n, rŏ lăng sư roi ăn kơ Sôl. Inh gô pŭ đĭ kơ tơdrong lôch đĭ-đăng hnam 'bă ih. 
1SA.22.23	Oei hơdai inh, 'nĕ kơ hli; bơngai bu chă pơrăm tơdrong arih inh, kư̆m chă pơrăm tơdrong arih ih mơ̆n; ih oei hơdai inh ih gơh đei hiôk hơđơ̆ng.
1SA.23.1	Đei bơngai năm roi kơ Đawit: To, lu bơngai Philistin năm blah pơlei Kêila păng tơgar iŏk 'ba đơ̆ng lu cham preh 'ba, 
1SA.23.2	Đawit krao apinh Kră Yang: Inh hăm gơh blah lu bơngai Philistin 'nâu? Kră Yang tơl Đawit khan: Năm bĕ, blah bơngai Philistin păng dŏng kon pơlei Kêila. 
1SA.23.3	Lu bơngai kiơ̆ Đawit khan: Tơ lăm dêh Juđa, lu bơ̆n oei hli dêh, pơma kơ kiơ năm truh tơ pơlei Kêila blah lu linh Philistin! 
1SA.23.4	Đawit krao apinh dơ̆ng Kră Yang; Kră Yang tơl sư: Iung bĕ, jur năm tơ Kêila; Inh gô jao kon pơlei bơngai Philistin lăm tơpang ti ih. 
1SA.23.5	Đawit jur năm hăm bơngai kiơ̆ sư truh tơ pơlei Kêila, tơblah hăm kon pơlei bơngai Philistin, pơm ăn kơ lu sư kĕ jei tih, 'noh boih, Đawit dŏng pơklaih kon pơlei Kêila thoi noh.
1SA.23.6	Na, kơplah Abiathar, kon drŏ-nglo Ahimelek, kơdâu klĕnh tơ Đawit tơ pơlei Kêila, đei chĕp ba êphot. 
1SA.23.7	Đe kư̆m roi ăn kơ Sôl băt Đawit mơ̆t lăm Kêila; Sôl khan: Kră Yang 'Bok Kei-Dei jao sư lăm tơpang ti inh, yua kơ sư năm ba akâu sư lăm pơlei đei 'măng jang tang chơkăl đĭ. 
1SA.23.8	Sôl krao đĭ lu linh năm jur tơ Kêila, wang tăp dăr kơ Đawit păng lu bơngai kiơ̆ sư. 
1SA.23.9	Wă Đawit băt Sôl chă wă pơrăm sư, na sư khan kơ 'bok soi tơm Abiathar: Chĕp ba ao êphot tơ âu. 
1SA.23.10	Đawit, krao khan: Kơkuh kơ Ih Kră Yang 'Bok Kei-Dei bơngai Isơrael, đĭch đam ih băt kơ Sôl wă năm blah pơrăm kon pơlei Kêila, yua kơ inh. 
1SA.23.11	Lu kon pơlei Kêila gô jao inh lăm tơpang ti Sôl hă? Sôl gô jur năm thoi nơ̆r đĭch đam Ih kơtơ̆ng boih? Kơkuh kơ Ih Kră Yang 'Bok Kei-Dei bơngai Isơrael, apinh ăn kơ đĭch đam ih âu băt.
1SA.23.11	Kră Yang tơl: Sôl gô jur.
1SA.23.12	Đawit apinh dơ̆ng: Lu kon pơlei Kêila gô jao inh păng lu bơngai kiơ̆ inh lăm tơpang ti Sôl hă? Kră Yang tơl: Lu sư gô jao lu iĕm. 
1SA.23.13	Đawit hăm lu bơngai kiơ̆ sư, dang tơdrâu-hrĕng 'nu bơngai lu sư iung lĕch đơ̆ng pơlei Kêila păng năm tơ anih ayơ mă gơh oei. Sôl băt kơ Đawit lĕch hlôi boih đơ̆ng Kêila, na ưh pă năm blah dơ̆ng.
1SA.23.14	Đawit oei lăm char glă chơngue, hơdrô̆ tơ kơpal groi char glă Sip. Sôl chă sư rim năr ưh kơ pơdơh, mă-lei Kră Yang 'Bok Kei-Dei ưh kơ đei layơ wă jao Đawit lăm tơpang ti Sôl. 
1SA.23.15	Kơplah Đawit oei tơ Hơres lăm char glă sip Đawit 'bôh Sôl ba linh wă pơrăm tơdrong arih sư. 
1SA.23.16	Na Jônathan kon drŏ-nglo Sôl, iung năm tơ Hơres ngôi tơ Đawit oei lăm bri, pơma pơlung sư oei kơjăp đei đon lui gơnang kơ Kră Yang 'Bok Kei-Dei, 
1SA.23.17	Jônathan khan kơ Đawit: Ih 'nĕ kơ hli; ti Sôl, 'bă inh, ưh kơ gơh hơtŭt 'bơm kơ ih ôh. Ih gô pơm pơtao lu bơngai Isơrael, gah inh gô pơm yŏng pơgơ̆r, mă 'bar đơ̆ng rŏng ih Sôl 'bă inh, kư̆m băt hơđăl dôm tơdrong noh. 
1SA.23.18	'Bar 'nu bre sư kư̆m pơgơ̆p pơkă 'bơ̆t anăp Kră Yang; na Đawit oei lăm Hơres dơ̆ng, gah Jônathan wih brŏk tơ hnam sư.
1SA.23.19	Kon pơlei Sip tŏk năm tơ Sôl tơ Gibêah, na roi: Đawit ôn tơ lăm lu nhôn tơ lăm bri, Hơres kơpal groi Hakila, oei tơ gah gơal Jêsimôn. 
1SA.23.20	Na, ơ pơtao dah ih wă jur, jur bĕ tơ tơring lu nhôn, lu nhôn gô rôp sư jao sư ăn kơ ih. 
1SA.23.21	Sôl tơl: Hơpơi kơ Kră Yang ăn pŭn hiôk kơ lu iĕm, yua kơ lu iĕm đei jơhngơ̆m băt mơnat kơ inh! 
1SA.23.22	Năm apinh pơnhen lăng dơ̆ng wă kơ băt mă hơđăl anih ayơ sư oei păng bu hlôi 'bôh boih sư oei tơ noh; yua kơ đe đei roi khan sư bơngai hơgei hơlĕnh dêh. 
1SA.23.23	Năm pơnhen lăng dơ̆ng păng wă kơ băt rim anih sư ôn, na wih brŏk roi ăn kơ inh mă hơđăl, na inh gô năm hơdai hăm lu iĕm. Tơdah sư oei oei lăm tơring, na inh gô chơchă sư tơ rim lăm adrĕch bơngai Juđa. 
1SA.23.24	Na lu sư iung brŏk wih tơ char glă Sip adrol kơ Sôl; gah Đawit păng lu bơngai kiơ̆ sư oei lăm char glă chơngue Maôn tơ Araba gah gơal Jêsimôn.
1SA.23.25	Sôl hăm lu bơngai kiơ̆ sư năm chă Đawit. Đawit băt kơ tơdrong noh, na jur lăm bri kông, lăm char glă chơngue Maôn, Sôl băt na druh kiơ̆ Đawit lăm char glă chơngue Maôn. 
1SA.23.26	Sôl tŏk kông pah âu, Gah Đawit hăm khŭl kiơ̆ sư tŏk kông pah to. Đawit hăt hot kơdâu ôn wă kơ gơh klaih lĕch hlôi đơ̆ng Sôl. Sôl păng lu đĭch đam sư rai jê̆ wang tăp dăr kơ Đawit hăm lu bơngai kiơ̆ sư wă rôp lu sư. 
1SA.23.27	Đei minh 'nu bơngai năm truh tơ Sôl na roi ăn: Jah brŏk tĕnh tĕnh bĕ, lu kon pơlei bơngai Philistin năm mơ̆t blah tơgar iŏk dêh bơ̆n boih. 
1SA.23.28	Na Sôl pă druh Đawit boih, năm brŏk blah kon pơlei bơngai Philistin, thoi ei na, đe khan anih 'nâu jơ̆ Tơmo Tih dŏng pơklaih. 
1SA.23.29	Na, Đawit weh hlôi đơ̆ng anih năm oei tơ anih kơjăp tơ kông Êngêđi.
1SA.24.1	Kơplah Sôl druh blah lu bơngai Philistin wih brŏk đei minh 'nu bơngai năm roi kơ Sôl thoi âu: To, Đawit oei lăm char glă Êngêđi. 
1SA.24.2	Sôl chĕp ba pêng-rơbâu 'nu linh hơgei rơih đơ̆ng lăm lu bơngai Isơrael, năm chă Đawit hăm lu bơngai kiơ̆ sư, năm truh tơ lu Tơmo Bơbe Bri. 
1SA.24.3	Sôl năm truh 'bơ̆t jê̆ anih hơdrong bơbe triu, tơ noh đei minh pơm hơgơp tơmo; Sôl mơ̆t lăm noh năm wă kơ chă bơyơ̆ng. Na, Đawit hăm lu bơngai kiơ̆ sư oei tơ lăm hơgơp jrŭ. 
1SA.24.4	Lu bơngai kiơ̆ Đawit roi kơ sư: Năr 'nâu jơ̆ năr mă Kră Yang đei khan kơ ih: Inh gô jao lu bơngai ayăt kơ ih lăm tơpang ti ih mơ̆ng kơ ih wă pơm liơ kơ sư; đơ̆ng noh Đawit iung, năm kăt tơtông iŏk tơdrơi ao Sôl. 
1SA.24.5	'Blă kơ noh lăm jơhngơ̆m sư hmach kơdih yua kơ kăt iŏk tơdrơi ao pơtao. 
1SA.24.6	Sư khan kơ lu bơngai kiơ̆ sư: Hơpơi kơ Kră Yang phak inh tơdah inh pơm yoch hăm yŏng tơ'ngla inh, bơngai mă chu tuh đak rơmă đơ̆ng Kră Yang, yua kơ sư jơ̆ bơngai chu tuh đak rơmă đơ̆ng Kră Yang. 
1SA.24.7	Đawit khă lu bơngai kiơ̆ sư, 'nĕ kơ pơm kơ akâu Sôl, Sôl iung lĕch đơ̆ng hơgơp tơmo na yak rok trong năm tơ nai.
1SA.24.8	Kơplah noh Đawit kư̆m iung, lĕch đơ̆ng lăm tơmo, krao Sôl, na khan: Ơ pơtao, yŏng inh! Sôl hue lăng tơ rŏng, na Đawit kŭp kơ̆l tơ teh. 
1SA.24.9	Đawit khan kơ Sôl: Yua kơ kiơ pơtao mơ̆ng dôm lu nơ̆r đe khan: Đawit chă wă pơrăm pơtao? 
1SA.24.10	To, lăng bĕ măt ih 'bôh năr 'nâu lăm hơgơp tơmo Kră Yang jao ih lăm tơpang ti inh, đei bơngai athei inh pơlôch ih, mă-lei inh mơnat kơ ih, na khan inh ưh kơ pơm kiơ kơ akâu jăn yŏng inh yua kơ sư jơ̆ đơ̆ng Kră Yang tuh ăn đak rơmă. 
1SA.24.11	Ơ 'bă! Lăng bĕ tơdrơi ao ih mă inh oei chĕp lăm tơpang ti inh; ih 'bôh inh lăp kăt iŏk tơdrơi ao ih mă-lei inh ưh kơ pơlôch ih, băt boih inh ưh kơ đei pơm tơdrong yoch kiơ hăm ih. Mă-lei gah ih, chă wă pơlôch inh. 
1SA.24.12	Apinh Kră Yang gô sek tơlang ih păng inh. Kră Yang gô pơm 'mong kơ ih ăn kơ inh, mă-lei gah inh ưh kơ đei pơm kiơ truh kơ akâu jăn ih. 
1SA.24.13	Đe đei nơ̆r khan: Tơdrong kơnê̆ lĕch đơ̆ng bơngai kơnê̆. Mă-lei tơpang ti inh ưh kơ đei layơ wă hơtŭt 'bơm akâu jăn ih. 
1SA.24.14	Pơtao Isơrael tơblah hăm bu? Ih druh 'moi bu? Minh pơm kŏ lôch! Minh pơm siso! 
1SA.24.15	Apinh, Kră Yang gô pơm kơdranh sek tơlang ih păng inh. Sư gô lăng lăng păng dŏng inh păng sek tơlang tơpăt na dŏng pơklaih inh đơ̆ng tơpang ti ih.
1SA.24.16	Đang kơ Đawit pơma dôm lu nơ̆r 'nâu boih, na Sôl tơl: Ơ Đawit kon inh, hăm trŏ kon dah kiơ? Sôl nhơ̆m ôr, 
1SA.24.17	Sôl khan kơ Đawit: Kon pơm tơpăt hloh kơ 'bă, yua kơ iŏk tơdrong 'lơ̆ng, na pơm 'mong tơdrong kơnê̆ 'bă hlôi pơm ăn kơ kon. 
1SA.24.18	Năr 'nâu, kon tơ'bôh kon iŏk tơdrong 'lơ̆ng pơm hăm 'bă; yua kơ Kră Yang hlôi pơjao boih 'bă lăm tơpang ti kon, mă-lei kon ưh kơ đei pơlôch 'bă, 
1SA.24.19	Hăm đei bu tơ'bơ̆p bơngai ayăt hăm bơ̆n mă khan achăng lê̆ sư brŏk hiôk-hian ưh kơ đei kiơ? Hơpơi kơ Kră Yang iŏk tơdrong 'lơ̆ng pơm ăn kơ kon gah tơdrong kon hlôi pơm ăn kơ 'bă năr 'nâu! 
1SA.24.20	Tơpă inh băt kơ kon gô pơm pơtao păng teh đak Isơrael gô kơjăp sot lăm tơpang ti kon. 
1SA.24.21	Thoi noh dang ei, yua bĕ anăn Kră Yang pơkă hăm inh khan kon ưh kơ gơh wă pơlôch adrĕch adrung inh păng kư̆m ưh kơ gơh wă pơrăm lê̆ anăn inh đơ̆ng lu yă 'bok inh. 
1SA.24.22	Đawit pơkă nơ̆r hăm Sôl. Sôl brŏk wih tơ hnam sư, gah Đawit hăm lu bơngai kiơ̆ sư hơlơ̆k tơ anih ôn kơ'nơp dơ̆ng.
1SA.25.1	Samuel lôch; đĭ-đăng lu bơngai Isơrael akŭm băl nhơ̆m hmoi kơ sư, đơ̆ng noh 'bŭ sư tơ lăm pơlei Rama. Đawit iung jur năm tơ char glă Pharan.
1SA.25.2	Na, đei minh 'nu bơngai oei tơ pơlei Maôn, mă-lei teh jang sa tơ pơlei Karmel, sư bơngai mơdrŏng, đei pêng-rơbâu triu păng minh-rơbâu bơbe; sư oei tơ Karmel oei yuă sŏk triu sư. 
1SA.25.3	Anăn sư Nabal păng akăn sư anăn Abigail; akăn sư hơgei 'lơ̆ng hơbŏ, gah klo sư bơngai khĕnh; kơnê̆ sư adrĕch Kalep. 
1SA.25.4	Đawit oei lăm tơmăn glă khan Nabal yuă sŏk triu, 
1SA.25.5	Na wơh mơjĭt 'nu tơdăm mơlôh năm pơkă kơ lu sư: Năm bĕ tơ Karmel, tơ'bơ̆p Nabal roi pơtruh nơ̆r inh hơpong hăm sư. 
1SA.25.6	Lu iĕm khan: Hơpơi kơ ih đei arih sot chơt hiôk, hơpơi kơ hnam dơnŏ ih kư̆m chơt hiôk; tơm! 
1SA.25.7	Đawit kơtơ̆ng ang khan ih đei lu bơngai hơgei yuă sŏk triu. Kơplah lu bơngai wei triu ih oei jê̆ lu nhôn kơplah lu nhôn ưh kơ đei pơm kiơ kơ lu sư kơplah tơ Karmel. Lu sư kư̆m ưh kơ đei kiơ hiong ôh. 
1SA.25.8	Ih apinh bĕ lu đĭch đam ih, lu sư gô roi ăn kơ ih. Apinh ih ăn kơ lu tơdăm mơlôh inh đei mơnat 'bơ̆t anăp ih, yua kơ lu nhôn năm tơ âu trŏ kơ năr giĕng 'lơ̆ng rŏ. Đah lăm tơpang ti ih đei tơmam kiơ, asong bĕ kơ lu đĭch đam ih păng ăn kơ kon ih Đawit. 
1SA.25.9	Lu tơdăm mơlôh đơ̆ng Đawit wơh năm truh păng pơtruh nơ̆r Đawit hơpong kơ Nabal. Pơma roi đang boih; lu sư gô. 
1SA.25.10	Nabal tơl lu đĭch đam Đawit: Đawit noh bu? Kon drŏ-nglo Jese noh bu? Lu đĭch đam klĕnh đơ̆ng yŏng tơ'ngla lăm năr 'nâu lơ dêh! 
1SA.25.11	Na inh iŏk 'bĕng, đak păng 'nhĕm inh hơmet boih kơ lu bơngai jang yuă sŏk bơbe triu na mă wă ăn kơ lu bơngai ưh kơ băt đơ̆ng yơ truh tơ âu? 
1SA.25.12	Lu tơdăm mơlôh đơ̆ng Đawit wơh wih brŏk dơ̆ng, lu sư roi ăn kơ Đawit mơ̆ng dôm lu nơ̆r noh. 
1SA.25.13	Đawit khan kơ lu bơngai kiơ̆ sư: Rim 'nu kơ lu bơ̆n athei tơ̆n đao bơ̆n. Lu sư tơ̆n đao păng Đawit kư̆m tơ̆n đao sư; dang puăn-hrĕng 'nu bơngai năm kiơ̆ Đawit, oei pă 'bar-hrĕng 'nu bơngai oei răp gô wei tơmam.
1SA.25.14	Đei minh 'nu bơngai đĭch roi ăn kơ Abigail, Akăn Nabal: Đawit đei wơh lu bơngai đơ̆ng char glă năm tơ'bơ̆p yŏng tơ'ngla lu nhôn, mă-lei Nabal pơma re kơ lu sư.
1SA.25.15	Kơplah mă lu nhôn oei jê̆ lu sư lăm tơmăn glă, lu sư pơm 'lơ̆ng hăm lu nhôn, lu nhôn huay kơ đei tơdrong kiơ păng kư̆m ưh kơ đei kơ'bah dah hiong minh tơmam kiơ ôh. 
1SA.25.16	Lu sư bơwei lu nhôn mă kơ'năr păng kơmăng lu sư nhen thoi dur pĕng lu nhôn, kơplah lu nhôn wei triu jê̆ tơ lăm tơring lu sư. 
1SA.25.17	Thoi noh dang ei ih athei tơchĕng lăng wă pơm liơ yua kơ gô đei tơdrong răm truh kơ yŏng tơ'ngla lu nhôn păng kư̆m truh kơ hnam dơnŏ ih; yŏng tơ'ngla khĕnh dêh, ưh kơ đei bu pơ̆n pơma kiơ hăm sư.
1SA.25.18	Abigail hăt hot iŏk 'bar-hrĕng tŏ tơpei 'bĕng, 'bar kơthŭng akar sik hơmu; 'nhĕm pơđăm tŏ triu pai sĭn boih. Pơđăm kơthŭng phe 'ba mi hơdrĕng. Minh-hrĕng hơie plei hơmu, 'bar-hrĕng tơpei 'bĕng plei hơra kro, sư hơtŏk tơ rŏng aseh iĕ. 
1SA.25.19	Na sư khan kơ lu đĭch đam sư: Bĕ năm adrol kơ inh, inh gô năm kiơ̆ đơ̆ng rŏng, mă-lei sư ưh kơ đei roi ăn kơ Nabal klo sư băt. 
1SA.25.20	Sư hao aseh iĕ jur lăm thong đei kông tăp dăr na 'bôh Đawit hăm lu bơngai kiơ̆ sư kư̆m năm tơklă tơ lu sư.
1SA.25.21	Đawit đei pơma khan: Tơpă pih pang gleh lap đĕch lu nhôn hlôi bơwei dôm tơmam bơngai 'nâu lăm char glă, sư huay kơ'bah dah hiong minh tơdrong kiơ, mă-lei sư iŏk tơdrong kơnê̆ 'mong tơdrong 'lơ̆ng inh pơm. 
1SA.25.22	Hơpơi kơ Kră Yang 'Bok Kei-Dei phak inh thoi âu dah mă trăp hloh! Tơdah truh tơ dơning inh oei lê̆ minh 'nu bơngai drŏ-nglo ayơ oei arih lăm hnam dơnŏ sư.
1SA.25.23	Abigail 'bôh Đawit, jur hloi đơ̆ng aseh iĕ hăt hot, na drap tơ teh 'bơ̆t anăp Đawit. 
1SA.25.24	Thoi noh sư kŭp kơ̆l 'bơ̆t jơ̆ng na pơma khan thoi âu: Ơ yŏng tơ'ngla, inh glăi, glăi inh! Apinh đĭch đam ih âu gơh pơma roi hăm ih; apinh mơ̆ng bĕ dôm lu nơ̆r đĭch đam ih âu. 
1SA.25.25	Apinh ih 'nĕ kơ jơ̆ yo kơ Nabal bơngai khĕnh to 'noh; yua kơ jơhngơ̆m klơm klak sư trŏ kơ anăn sư, anăn sư Nabal yua kơ lăm sư đei ưh kơwao, kơchu; gah inh, inh ưh kơ 'bôh lu bơngai mă ih wơh.
1SA.25.26	Kră Yang găn ih wă pơm tuh pham wă pơm 'mong inh pao anăn Kră Yang mă arih ling-lang păng tơdrong arih ih kơdih na pơkă; hơpơi kơ lu ayăt kơ ih păng lu bơngai chă wă pơrăm ih kư̆m pŭ nhen thoi Nabal! 
1SA.25.27	Na dang ei 'nâu jơ̆ tơmam đĭch đam ih chĕp ba wă ăn kơ ih, kư̆m wă asong ăn kơ lu bơngai kiơ̆ ih. 
1SA.25.28	Apinh 'nĕ jơ̆ yo kơ đĭch đam ih âu! Kră Yang tơpă gô ăn kơ teh đak pơtao ih kơjăp sot, yua kơ ih wang tơblah hơdai hăm Kră Yang păng đĭ lăm chăl arih ih ưh kơ đei 'bôh minh tơdrong răm kiơ. 
1SA.25.29	Tơdah đei bu wă iung pơm kơnê̆ păng pơrăm tơdrong arih ih Kră Yang 'Bok Kei-Dei ih gô bơwei tơdrong arih lăm hơnŭng lu bơngai arih; gah tơdrong arih lu bơngai ayăt kơ ih, Kră Yang gô klơ̆m tŭk lê̆ mă ataih thoi hră prah 'brơ̆m tơmo. 
1SA.25.30	Layơ mă Kră Yang pơm 'lơ̆ng mă sư hlôi pơkă wă ăn kơ ih, păng kư̆m pơk ih pơm yŏng pơgơ̆r lu bơngai Isơrael, 
1SA.25.31	Hơpơi rŏ kơ ih huay kơ tơtăm dah jơhngơ̆m ưh kơ hiôk yua kơ đei tuh pham mă tơdrong ưh kơ đei pơm 'mong kơ kơdih akâu. Layơ Kră Yang ăn kơ ih đei pŭn hiôk, apinh 'blŏk kơ inh.
1SA.25.32	Đawit tơl nơ̆r Abigail: Inh kơkuh bơnê kơ Kră Yang 'Bok Kei-Dei lu bơngai Isơrael, đei wơh ih năm truh tơ'bơ̆p inh năr 'nâu! 
1SA.25.33	Inh kơkuh bơnê kơ Kră Yang. Sư ăn pŭn hiôk hlôh wao gơh hơgei kơ ih năr 'nâu găn inh ưh kơ ăn inh pơm tuh pham păng găn inh, ưh kơ wă inh pơm 'mong ăn kơ inh kơdih. 
1SA.25.34	Tơpă Kră Yang 'Bok Kei-Dei mă arih ling-lang lu bơngai Isơrael, jơ̆ Kră Yang găn inh ưh ăn kơ inh pơrăm ih, tơdah ih ưh kơ hăt hot tơ'bơ̆p inh, na truh pơgê dơning ưh kơ đei minh 'nu bơngai drŏ-nglo ayơ mă oei arih lăm hnam Nabal. 
1SA.25.35	Đawit iŏk dôm tơmam đơ̆ng ti sư chĕp ba na pơkă khan: Brŏk wih bĕ tơ hnam dơnŏ ih hiôk hơđơ̆ng, inh kơtơ̆ng boih dôm nơ̆r ih apinh păng inh kư̆m răk kiơ̆ thoi nơ̆r hơpơi.
1SA.25.36	Wă Abigail brŏk truh tơ Nabal, na 'bôh Nabal oei et sa tih lăm hnam sư, et sa tih nhen thoi pơtao mơ̆n. Nabal đei jơhngơ̆m hiôk chơt păng suai dêh. Abigail ưh kơ đei roi ăn kơ sư băt dôm tơdrong kiơ tih dah iĕ, gô truh kơ pơgê. 
1SA.25.37	Pơgê năr đơ̆ng rŏng gô Nabal huay pă suai boih, akăn sư roi ăn kơ sư dôm tơdrong noh, na sư hli dêh akâu sư arănga nhen thoi tơmo. 
1SA.25.38	Dang mơjĭt năr đơ̆ng rŏng Kră Yang pơlôch Nabal na sư lôch hloi. 
1SA.25.39	Đawit kơtơ̆ng ang Nabal lôch boih, sư khan: Trŏ kơkuh bơnê ư-ang kơ Kră Yang. Sư dŏng tơgŭm inh pơm mong kơ Nabal yua kơ sư pơm kơnê̆ kơ inh păng bơwei inh đĭch đam Sư wă kơ huay kơ pơm kơnê̆! Kră Yang tuh boih tơdrong kơnê̆ Nabal tơ kơ̆l sư kơdih!
1SA.25.39	Na, Đawit wơh bơngai năm apinh Abigail pơm akăn sư
1SA.25.40	Lu đĭch đam Đawit năm chă Abigail, tơ Karmel, na khan: Đawit wơh lu nhôn năm truh tơ ih, năm iŏk ih sư wă iŏk ih pơm akăn. 
1SA.25.41	Abigail, drap kơkuh hloi, na khan: Inh âu wă pơm đĭch đam Đawit pơm bơngai ôp jơ̆ng yŏng tơ'ngla inh. 
1SA.25.42	Abigail iung hloi, hao aseh iĕ sư, đei pơđăm 'nu đĭch drŏ-kăn sư năm kiơ̆ sư, na năm hơdai hăm lu bơngai Đawit wơh, pơm akăn Đawit. 
1SA.25.43	Đawit adrol noh kư̆m iŏk oei kơ Ahinôam, oei tơ Jesreel na 'bar 'nu bre noh kư̆m pơm akăn sư. 
1SA.25.44	Mikal kon drŏ-kăn Sôl, đêl akăn Đawit Sôl ăn oei kơ Phaltiel kon Lais, bơngai đơ̆ng pơlei Galim.
1SA.26.1	Kon pơlei Sip năm chă Sôl tơ Gibêah, na roi khan: Đawit oei ôn tơ kơpal groi Hakila, tơklă char Jêsimôn. 
1SA.26.2	Sôl iung năm chĕp ba pêng-rơbâu linh rơih iŏk đơ̆ng lăm lu bơngai Isơrael, năm jur tơ lăm char glă Sip chă Đawit. 
1SA.26.3	Sôl pơm kơđông kơpal groi Hakila 'bơ̆t cheng trong tơklă char glă Jêsimôn.
1SA.26.4	Na wơh bơngai năm lăng tơng păng băt tơpă Sôl truh boih, 
1SA.26.5	Đawit iung, năm truh 'bơ̆t anih Sôl pơm kơđông; sư 'bôh anih tep Sôl păng Apner kon drŏ-nglo Nêr, bơngai mă pơgơ̆r linh; Sôl tep lăm kơđông đei lu linh tep tăp dăr kơ sư.
1SA.26.6	Đawit jet Ahimelek, bơngai Hêtit păng Abisai kon drŏ-nglo Sêruia, oh Jôap: Bu 'maih năm hăm inh jur năm tơ anih Sôl? Abisai tơl: Inh gô năm jur hăm ih.
1SA.26.7	Na Đawit păng Abisai oei măng năm mơ̆t lăm kơđông, 'bôh Sôl oei tep lăm kơđông, tơju hlôt tơ teh cheng kơ̆l sư. Apner hăm lu linh tep tăp dăr kơ sư. 
1SA.26.8	Abisai khan kơ Đawit: Năr 'nâu Kră Yang 'Bok Kei-Dei pơjao bơngai ayăt kơ ih lăm tơpang ti ih. Ăn kơ inh iŏk tơju sư 'bet hơtơ̆p sư tơ teh; ưh kơ kăl kơ 'bet pơlơ̆k mă 'bar dơ̆ng. 
1SA.26.9	Mă-lei Đawit khan kơ Abisai: 'Nĕ kơ pơlôch sư, kơnh ih đei tơdrong glăi, yua kơ sư bơngai mă đơ̆ng Kră Yang 'Bok Kei-Dei tuh ăn đak rơmă. 
1SA.26.10	Sư khan dơ̆ng: Đei Kră Yang mă arih ling-lang, inh pơkă hăm ih, tơpă Kră Yang gô ăn kơ sư lôch, dah trŏ kơ măng năr sư gô lôch, dah sư lôch kơ tơblah, 
1SA.26.11	Mă-lei Kră Yang wei inh, ưh kơ ăn tơpang ti inh pơlôch bơngai mă đơ̆ng Kră Yang tuh ăn đak rơmă! Inh apinh ih iŏk tơpu hăm get đak đơ̆ng kơ̆l giơng sư hăm get đak sư, đơ̆ng noh ba weh. 
1SA.26.12	Na, Đawit iŏk tơju hăm get đak sư 'bơ̆t cheng kơ̆l sư, đơ̆ng noh bre sư weh, ưh kơ đe bu 'bôh dah băt păng kư̆m ưh kơ đe bu hơđơ̆r; yua kơ Kră Yang pơm ăn kơ lu sư tep blêk.
1SA.26.13	Na, Đawit tŏk hlôi pah to, pơdơh 'bơ̆t kơpal kơ̆l kông, ataih tơpă đơ̆ng kơđông linh sơlam lu sư. 
1SA.26.14	Đawit sư krao ôr lu linh Sôl păng Apner, kon drŏ-nglo Nêr, na khan: Apner ih ưh kơ tơl nơ̆r hă? Apner tơl: Ih bu na mă pơ̆n krao ôr pơtao? 
1SA.26.15	Đawit tơl Apner: Ih minh 'nu bơngai nuih pran dah kiơ? Lăm lu bơngai Isơrael ưh kơ đei bu dang ih Na lơliơ ih ưh kơ wei gak pơtao, jơ̆ yŏng tơ'ngla ih? Đei bơngai năm pơlôch pơtao yŏng tơ'ngla ih. 
1SA.26.16	Ih pơm thoi noh ưh pă trŏ boih. Đei anăn Kră Yang mă arih ling-lang pơm kơdranh đĭ-đăng lu iĕm trŏ kơ lôch, yua kơ ưh kơ wei gak yŏng tơ'ngla ih, bơngai mă Kră Yang tuh ăn đak rơmă. Na dang ei ih lăng lăng, tơju pơtao păng get đak 'bơ̆t kơ̆l tơ yơ boih?
1SA.26.17	Sôl kơnăl kơ 'bơ̆r Đawit, na jet khan: Ơ Đawit, kon inh, hăm trŏ kơ nơ̆r kon pơma noh? Đawit tơl khan: Ơ pơtao yŏng tơ'ngla inh, 'noh jơ̆ nơ̆r inh. 
1SA.26.18	Sư pơma dơ̆ng: Yua kơ kiơ yŏng tơ'ngla inh druh 'moi wă rôp đĭch đam ih thoi noh? Inh đei pơm tơdrong kiơ păng tơpang ti inh đei pơm boih tơdrong yoch kơnê̆ yă kiơ? 
1SA.26.19	Dang ei apinh inh mơ̆ng bĕ nơ̆r đĭch đam ih roi. Tơdah Kră Yang pơdrŭt ih pơrăm inh, hơpơi kơ Sư iŏk tơmam soi pơyơ̆r 'bâu phu; mă-lei dah đơ̆ng kon bơngai đĕch pơdrŭt Kră Yang gô hiap pơtê̆ lu sư; yua kơ năr 'nâu lu sư druh puh tơweh inh, ưh kơ ăn inh lăm teh đak mă Kră Yang ăn kơ lu kon pơlei pơla sư bơ̆jang sa păng lu sư khan: Năm, kơkuh kơ yang nai bĕ. 
1SA.26.20	Ô! Hơpơi rŏ kơ pham inh 'nĕ ăn ro kơpal teh ataih đơ̆ng muh măt Kră Yang; yua kơ kiơ pơtao lu bơngai Isơrael năm chă wă rôp inh, thoi minh pơm siso, nhen thoi đe druh sem trăk-tra? Lăm kông.
1SA.26.21	Sôl tơl: Inh đei tơdrong yoch tơpă Ơ Đawit, kon inh, wih brŏk bĕ! Inh ưh pă wă pơrăm kon dơ̆ng, yua kơ năr 'nâu, kon lăng gĭt kơ tơdrong arih inh. Tơpă, inh hlôi pơm boih thoi bơngai wơnh, pơm glăi tih dêh.
1SA.26.22	Đawit khan: 'Nâu tơju ih pơtao; wơh bĕ minh 'nu bơngai tơdăm năm tŏk pah âu na iŏk tơju ih. 
1SA.26.23	Kră Yang gô apah ăn kơ rim 'nu, kiơ̆ thoi tơdrong 'lơ̆ng tơpăt đơ̆ng sư pơm. Năr 'nâu Sư pơjao ih lăm tơpang ti inh, mă-lei inh ưh kơ wă pơm kơ yŏng tơ'ngla inh mă đơ̆ng Kră Yang tuh ăn đak rơmă. 
1SA.26.24	Năr 'nâu inh lăng gĭt kơ tơdrong arih pơtao thoi yơ, na apinh Kră Yang kư̆m gô lăng gĭt kơ tơdrong arih kon thoi ei mơ̆n. Păng dŏng pơklaih kon gơh lĕch hlôi đơ̆ng tơdrong hli pơmat-tat.
1SA.26.25	Sôl tơl Đawit: Ơ Đawit, kon inh, hơpơi kơ Kră Yang ăn kơ kon đei pŭn hiôk! Tơpă, kon gô bơ̆jang tơdrong tih păng gơh kĕ jei hloh.
1SA.26.25	Na Đawit kư̆ kơ năm trong sư kơdih, gah Sôl wih brŏk tơ anih sư.
1SA.27.1	Đawit tơchĕng lăm đon khan: Tơpă lăm minh năr ayơ kơnh, inh gô lôch kơ tơpang ti Sôl. Ưh kơ đei kiơ 'lơ̆ng hloh kơ inh năm kơdâu ôn lăm dêh Philistin, na Sôl huay pă chă inh lăm teh đak lu bơngai Isơrael dơ̆ng. Thoi noh na, inh gơh klĕch lĕch hlôi đơ̆ng tơpang ti sư.
1SA.27.2	Thoi noh, Đawit iung năm hăm tơdrong hrĕng 'nu bơngai kiơ̆ sư, tŏk hlôi năm truh tơ Akis, sư pơtao Gat kon drŏ-nglo Maok. 
1SA.27.3	Đawit păng lu bơngai kiơ̆ sư oei hăm Akis tơ Gat, rim 'nu đei hnam dơnŏ lu sư kơdih. Đawit đei 'bar 'nu akăn kiơ̆, Ahinôam đơ̆ng Jêsreel păng Abigail, mă đêl akăn Nabal oei tơ Karmel. 
1SA.27.4	Sôl băt kơ Đawit ôn tơ Gat, na ưh pă druh chă 'moi wă rôp sư dơ̆ng.
1SA.27.5	Đawit pơma dơnuh hăm Akis: Tơdah ih mơnat kơ inh, apinh ih asong ăn kơ inh oei tơ minh pơlei ayơ 'nguaih kơ lu pơlei tih 'lơ̆ng, lê̆ inh oei tơ noh. Inh đĭch đam ih liơ mă gơh oei lăm pơlei tih hơdai hăm ih? 
1SA.27.6	Lăm năr noh Akis asong ăn kơ Đawit oei tơ pơlei Siklak gah pơtao Juđa truh tơ dang ei. 
1SA.27.7	Đawit oei lăm teh đak bơngai Philistin lăp minh sơnăm puăn khei.
1SA.27.8	Đawit păng lu bơngai kiơ̆ sư năm blah iŏk teh bơngai Gêsurit, kon pơlei bơngai Girsi păng kon pơlei bơngai Amalek, lu bơngai mă oei đơ̆ng sơ̆ rok dêh Sur dĭng truh tơ dêh Êyiptơ. 
1SA.27.9	Rim wơ̆t Đawit blah iŏk tơring ayơ, sư ưh kơ đei lê̆ minh 'nu bơngai drŏ-nglo dah bơngai drŏ-kăn mă oei arih. Tơgar iŏk đĭ triu bơbe rơmo, aseh iĕ, lăk-đa păng lu ao tai; na, hơlơ̆k wih brŏk tơ'bơ̆p Akis. 
1SA.27.10	Rim wơ̆t Akis jet: Năr 'nâu, ih năm blah tơgar iŏk tơring ayơ? Đawit tơl: Lăm tơring gah gơal teh đak Juđa, gah gơal teh đak kon pơlei bơngai Jêrahmêel păng gah gơal teh đak kon pơlei bơngai Kênit. 
1SA.27.11	Đawit ưh kơ đei lê̆ minh 'nu bơngai drŏ-nglo dah bơngai drŏ-kăn mă oei arih wă chông ba brŏk tơ Gat; hli kơ lu sư gô roi kơ dôm tơdrong Đawit hăm lu bơngai kiơ̆ sư pơm. Kơplah Đawit oei lăm dêh kon pơlei bơngai Philistin sư juăt kơ pơm thoi noh ling-lang. 
1SA.27.12	Akis lui kơ Đawit, na khan: Sư pơm ăn kơ lu bơngai Isơrael lăng sư krưp dêh, jơ̆ kon pơlei pơla sư, na sĭt tơpă sư gô pơm đĭch đam inh ling-lang ling-lang.
1SA.28.1	Kơplah ei, kon pơlei bơngai Philistin akŭm pơpôi jơhngơ̆m pran wă năm tơblah hăm bơngai Isơrael. Akis khan kơ Đawit: Ih athei băt ih păng lu bơngai kiơ̆ ih gô lĕch hơdai hăm inh năm tơblah.
1SA.28.2	Đawit tơl nơ̆r Akis: Pơtao gô 'bôh dôm tơdrong đĭch đam pơtao pơm.
1SA.28.2	Akis khan kơ Đawit dơ̆ng: Na inh gô iŏk ih pơm đam kơiĕng inh ling-lang.
1SA.28.3	Kơplah noh, Samuel lôch boih đĭ lu bơngai Isơrael nhơ̆m hmoi kơ sư păng 'bŭ sư tơ Rama, pơlei sư kơdih. Sôl puh tơweh đĭ lu bơngai pơm pơjâu.
1SA.28.4	Thoi noh kon pơlei bơngai Philistin akŭm băl pơm kơđông tơ Sunem,a gah Sôl kư̆m krao akŭm đĭ-đăng lu bơngai Isơrael păng lu sư kư̆m pơm kơđông oei tơ Gilbôa. 
1SA.28.5	Sôl 'bôh lu linh lu bơngai Philistin, na hli păng lăm jơhngơ̆m tơtơ̆ dêh. 
1SA.28.6	Sôl krao khan kơ Kră Yang; mă-lei Kră Yang ưh kơ đei tơl nơ̆r sư, lăm tơdrong apo, dah đơ̆ng Urim dah đơ̆ng 'bơ̆r lu bơngai khan lê̆ adrol. 
1SA.28.7	Sôl khan kơ lu đĭch đam sư: Chơchă kơ inh minh 'nu bơngai drŏ-kăn pơjâu inh gô năm apinh sư, lu đĭch đam tơl: Tơ Ênđôr đei minh 'nu bơngai drŏ-kăn pơjâu. 
1SA.28.8	Sôl sư pơm wă kơ đe ưh kơnăl hrŭk ao nai, năm chông ba 'bar 'nu bơngai kiơ̆, năm truh tơ hnam bơngai drŏ-kăn kơmăng, Sôl khan: Apinh ih krao tơgŭm ăn kơ inh tơdrong wă truh păng krao bơhngol bơngai lôch mă inh gô roi kơ ih. 
1SA.28.9	Bơngai drŏ-kăn tơl: Ih băt hơđăl boih dôm tơdrong Sôl pơm, sư pơlôch pơđĭ lu bơngai mă pơm pơjâu. Na, liơ ih pơm hơđong wă pơlôch inh? 
1SA.28.10	Sôl pao anăn Kră Yang pơkă hăm bơngai drŏ-kăn: Inh pao anăn Kră Yang mă arih ling-lang pơkă, ih ưh kơ đei yoch kiơ lăm tơdrong jang 'nâu.
1SA.28.11	Bơngai drŏ-kăn jet: Inh krao bơngai bu 'bơ̆t anăp ih? Sôl tơl: Krao Samuel tŏk tơ âu. 
1SA.28.12	Wă bơngai drŏ-kăn noh 'bôh Samuel, na ôr hơdrăi 'bơ̆r re dêh pơma khan kơ Sôl: Yua kơ kiơ ih hơlĕnh kơ inh? Ih Sôl! 
1SA.28.13	Sôl pơlung sư: 'Nĕ kơ hli; roi ăn kơ inh 'bôh kiơ? Sư tơl: Inh 'bôh minh 'nu yang lĕch đơ̆ng teh, 
1SA.28.14	Sôl apinh ih 'bôh hơbŏ sư liơ? Bơngai drŏ-kăn tơl: Inh 'bôh minh 'nu 'bok kră hrŭk ao tai, Sôl băt noh Samuel, na kŭp kơ̆l drap tơ teh păng kơkuh. 
1SA.28.15	Samuel jet Sôl: Yua kơ kiơ ih pơhrơ inh krao inh tŏk wă pơm kiơ? Sôl tơl: Inh đei tơdrong truh tih, yua kơ lu bơngai Philistin tơblah păng inh. Na Kră Yang 'Bok Kei-Dei achăng lê̆ inh, Sư ưh kơ tơl nơ̆r inh dơ̆ng yua 'bơ̆r lu bơngai khan lê̆ adrol, dah đơ̆ng apo. Thoi noh na inh khŏm krao ih tŏk, wă kơ ih roi tơ'bôh ăn kơ inh băt inh athei pơm kiơ. 
1SA.28.16	Samuel tơl: Yua kơ kiơ ih krao inh, yua kơ Kră Yang achăng lê̆ ih boih na jing ayăt kơ ih? 
1SA.28.17	Kră Yang pơm kiơ̆ thoi nơ̆r sư đei khan boih. Kră Yang pơdrâu iŏk teh đak đơ̆ng tơpang ti ih na ăn kơ bơngai nai noh jơ̆ Đawit. 
1SA.28.18	Ih ưh kơ chu kiơ̆ nơ̆r kư̆m ưh kơ pơm kiơ̆ phak lu bơngai Amalek kiơ̆ thoi tơdrong Kră Yang; hil mĭl thoi noh năr 'nâu Kră Yang pơm kơ ih thoi âu, 
1SA.28.19	Kră Yang gô jao lu bơngai Isơrael păng ih lăm tơpang ti kon pơlei bơngai Philistin; năr dơning ih păng lu kon drŏ-nglo ih gô oei hăm inh. Kră Yang kư̆m gô jao lu linh bơngai Isơrael lăm tơpang ti kon pơlei bơngai Philistin. 
1SA.28.20	Sôl pơ̆k kơmŭ brum jơ'mrơh tơ teh, yua kơ dôm nơ̆r Samuel pơm kơ sư hli tơrơ; na mah kơtĕch jơhngơ̆m hloi, lăm năr noh păng măng noh sư ưh kơ đei sa kiơ.
1SA.28.21	Na, bơngai drŏ-kăn noh năm jê̆ Sôl, 'bôh sư hli, na khan: 'Nâu inh đĭch đam ih chu kiơ̆ nơ̆r ih. Inh jao tơdrong arih inh chu kiơ̆ dôm nơ̆r ih bơtho, 
1SA.28.22	Dang ei ih kư̆m athei mơ̆ng bĕ dôm nơ̆r đĭch đam ih 'nâu: Inh hơmet dan 'bơ̆t anăp ih tơmam sa, ih sa bĕ wă kơ đei jơhngơ̆m pran, adrol kơ wă yak năm. 
1SA.28.23	Sôl sơngah khan: Inh ưh kơ sa, mă-lei lu đĭch đam sư păng bơngai drŏ-kăn adrin pơlung sư dĭng sư chu kiơ̆ nơ̆r athei; sư iung đơ̆ng teh tŏk hơ-oei kơpal giơng. 
1SA.28.24	Bơngai drŏ-kăn ei đei minh pơm kon rơmo bek, hăt hot 'bet pơlôch rơmo noh, na iŏk tơpŭng pơm 'bĕng ưh kơ đei 'buih pông. 
1SA.28.25	Hơmet 'bơ̆t anăp Sôl păng lu đĭch đam sư; đang kơ sa lu sư iung păng yak năm lăm măng noh hloi.
1SA.29.1	Kon pơlei bơngai Philistin akŭm đĭ-đăng lu linh tơ Aphek; gah kon pơlei bơngai Isơrael pơm kơđông 'bơ̆t jê̆ glung Jesreel. 
1SA.29.2	Lu kră pơgơ̆r kon pơlei bơngai Philistin păng lu linh năm adrol minh-hrĕng 'nu minh-rơbâu 'nu gah Đawit păng lu bơngai kiơ̆ sư năm đơ̆ng rŏng hơdai hăm Akis. 
1SA.29.3	Na, lu bơngai yŏng pơgơ̆r kon pơlei pơla bơngai Philistin jet: Lu bơngai Hêbrơ pơm kiơ tơ âu?
1SA.29.3	Akis tơl khan; 'nâu Đawit, đĭch đam Sôl, pơtao Isơrael, oei hăm inh wă đei loi kơ minh sơnăm kơ âu. Đơ̆ng năr sư năm oei hơdai păng lu nhôn dĭng truh dang ei, inh ưh kơ đei 'bôh sư pơm glăi minh tơdrong kiơ.
1SA.29.4	Lu yŏng pơgơ̆r bơngai Philistin blĕk dêh, khan kơ Akis: Puh tơbrŏk lê̆ bơngai 'nâu tơ anih mă ih đei ăn kơ lu sư boih, 'nĕ ăn sư năm tơblah hơdai hăm lu bơ̆n, lăm năr tơblah kơnh hli kơ sư đei jơhngơ̆m ayăt hăm blah plơ̆ bơ̆n dơ̆ng; sư pơm wă pơhiôk kơ yŏng tơ'ngla so sư? Pơjao kơ̆l rim 'nu linh bơ̆n. 
1SA.29.5	Ih athei băt Đawit 'nâu boih mă lu adruh hơri suang khan:
1SA.29.5	Sôl pơlôch rơbâu rơbâu 'nu đĕch,
1SA.29.5	gah Đawit pơlôch mơjĭt-rơbâu rơbâu.
1SA.29.6	Akis khŏm krao Đawit na khan: Đei Kră Yang mă arih ling-lang na sư inh pơkă khan, ih jơ̆ minh 'nu bơngai tơpăt, inh wă kơ sư mơ̆t lăm khŭl linh inh, yua kơ đơ̆ng năr ih oei hơdai inh dĭng truh tơ năr 'nâu, inh ưh kơ đei 'bôh ih pơm minh tơdrong kiơ kơnê̆. Mă-lei lu yŏng pơgơ̆r ưh kơ lăp đon. 
1SA.29.7	Lei ih brŏk mă 'lơ̆ng. 'Nĕ kơ pơm kơ jơhngơ̆m lu yŏng pơgơ̆r bơngai Philistin sơ'ngon.
1SA.29.8	Đawit pơma khan kơ Akis: Inh đei pơm tơdrong kiơ, na đơ̆ng năr inh oei hăm ih truh tơ năr 'nâu pơtao hăm đei 'bôh tơdrong kiơ đĭch đam ih âu mă pơm glăi, mă inh ưh kơ gơh năm tơblah bơngai ayăt kơ ih yŏng tơ'ngla inh.
1SA.29.9	Akis tơl nơ̆r Đawit: Inh băt dôm tơdrong noh. Inh lăp đon kơ ih nhen thoi minh 'nu linh jang 'lơ̆ng đơ̆ng Kră Yang 'Bok Kei-Dei; mă-lei lu yŏng pơgơ̆r bơngai Philistin pơkă khan: Sư ưh kơ gơh năm kiơ tơblah hăm lu nhôn. 
1SA.29.10	Ih păng lu đĭch đam yŏng tơ'ngla ih lu bơngai mă đei năm kiơ̆ ih, athei iung đơ̆ng hrôih păng lăp 'năr hơdah năm hloi. 
1SA.29.11	Na Đawit hăm lu bơngai kiơ̆ sư iung đơ̆ng hrôih, lăp 'năr wă hơdah pơgê dơ̆ng rŏng wơ̆t brŏk tơ dêh kon pơlei bơngai Philistin; gah kon pơlei Philistin tŏk năm tơ Jesreel.
1SA.30.1	Đawit hăm lu bơngai kiơ̆ sư truh tơ Siklak, lăm năr mă pêng kon pơlei Amalek truh boih tơ gah gơal kơ pơlei Siklak, blah soh pơđĭ pơrăm pơlei noh; 
1SA.30.2	lu sư rôp lu bơngai drŏ-kăn păng đĭ-đăng lu 'lơ̆p 'lŏ mă oei lăm noh. Lu sư ưh kơ đei pơlôch minh 'nu bơngai bu, sư chông ba pơđĭ pơm bơnă. 
1SA.30.3	Wă Đawit hăm lu bơngai kiơ̆ sư truh mơ̆t lăm pơlei 'bôh pơlei ŭnh sa đĭ boih, kon akăn lu sư rôp chĕp ba pơm bơnă. 
1SA.30.4	Na Đawit hăm lu bơngai kiơ̆ sư nhơ̆m hmoi, nhơ̆m ôr dĭng pă kĕ kơ hmoi. 
1SA.30.5	'Bar 'nu akăn Đawit kư̆m rôp chĕp ba pơm bơnă mơ̆n, Ahinôam mă đơ̆ng Jêsreel păng Abigail đêl akăn Nabal mă oei tơ Karmel.
1SA.30.6	Đawit đei tơdrong hli krưp tih dêh yua kơ lu bơngai kiơ̆ sư wă klơ̆m sư păng tơmo. Đĭ-đăng kơ lu linh kiơ̆ sư đei jơhngơ̆m ơh sơ'ngon dêh, yua kơ hiong kon drŏ-nglo kon drŏ-kăn lu sư, mă-lei Đawit đei jơhngơ̆m nuih pran đơ̆ng Kră Yang 'Bok Kei-Dei ăn kơ sư. 
1SA.30.7	Na Đawit khan kơ 'bok soi Abiathar kon Ahimelek: Inh apinh ih chĕp ba ăn kơ inh êphot tơ âu: Abiathar chĕp ba êphot ăn kơ Đawit, 
1SA.30.8	Đawit krao apinh Kră Yang: Inh hăm gơh druh 'moi bơngai blah tơtông tơgar iŏk 'nâu ưh? Inh druh 'moi lu sư hăm tam? Kră Yang khan:
1SA.30.8	Năm bĕ druh 'moi lu sư, tơpă ih druh 'moi gô tam păng dŏng pơklaih đĭ-đăng bơngai đêl lu sư rôp.
1SA.30.9	Đawit lĕch năm hăm tơdrâu-hrĕng 'nu kiơ̆ sư. Truh 'bơ̆t Thong Bêsôr, lu sư lap, đei 'bar-hrĕng 'nu pơdơh 'bơ̆t noh. 
1SA.30.10	Mă-lei Đawit hăm puăn-hrĕng 'nu bơngai kiơ̆ sư oei yak năm; gah 'bar-hrĕng 'nu bơngai noh pơdơh kơ lap, yua kơ pă kĕ boih, ưh kơ kĕ yak hlôi kơ thong boih.
1SA.30.11	Linh Đawit tơ'bơ̆p minh 'nu bơngai Êyiptơ lăm chŭn, chông ba năm truh tơ Đawit, ăn kơ bơngai 'nâu 'bĕng sa đak nhă; 
1SA.30.12	kư̆m ăn kơ sư minh tơpei 'bĕng plei hơra kro, păng 'bar hơie plei hơmu kro. Sư sa, na đei jơhngơ̆m pran dơ̆ng; yua kơlăm pêng năr pêng măng sư ưh kơ đei sa kiơ, kư̆m ưh kơ đei nhă kiơ. 
1SA.30.13	Đawit jet bơngai ei: Ih oei hăm bu? Păng ih đơ̆ng yơ? Sư tơl khan. Inh minh 'nu bơngai Êyiptơ, pơm đĭch đam bơngai Amalek, yŏng tơ'ngla inh achăng lê̆ inh pêng năr boih, yua kơ inh bơlŏ. 
1SA.30.14	Lu nhôn năm blah tơgar tơ teh goh gơal kon pơlei Kêrêthit, lăm dêh Juđa păng kư̆m năm blah tơgar tơ teh gah gơal kơ Kalep lu nhôn soh pơđĭ Siklak.
1SA.30.15	Đawit jet: Ih hăm wă 'maih chông ba lu nhôn năm truh tơ lu đe noh?
1SA.30.15	Sư tơl khan: Ih athei pao anăn Kră Yang 'Bok Kei-Dei 'mơ̆i na pơkă hăm inh, ih 'nĕ kơ pơlôch inh păng kư̆m 'nĕ kơ jao inh kơ yŏng tơ'ngla inh, na inh gô chông ba ih năm truh tơ lu bơngai tơtông tơgar noh. 
1SA.30.16	Bơngai Êyiptơ chông ba lu sư năm truh. Lu sư 'bôh kon pơlei Amalek jơ̆p-jang kơ teh, et sa, chơt hiôk, yua kơ lu sư tơgar iŏk lơ tơmam đơ̆ng lăm dêh Philistin păng lăm dêh Juđa. 
1SA.30.17	Đawit blah lu sư đơ̆ng pơgê hrôih năr 'noh truh tơ kơsơ̆ năr đơ̆ng rŏng; na ưh kơ đei minh 'nu bơngai bu lĕch hlôi. Lăp puăn-hrĕng 'nu bơngai tơdăm mơlôh gơh klaih hao aseh lăk-đa kơdâu ôn. 
1SA.30.18	Đawit dŏng pơklaih đĭ-đăng bơngai đêl bơngai Amalek blah rôp tơgar iŏk boih păng kư̆m dŏng pơklaih 'bar 'nu akăn sư hai. 
1SA.30.19	Ưh kơ đei hiong minh 'nu bơngai bu, 'lơ̆p dah 'lŏ drŏ-nglo dah drŏ-kăn, dah mă minh mŭk tơmam yă kiơ đêl kon pơlei Amalek tơgar iŏk, Đawit brŏk chĕp ba pơdrâu đĭ-đăng dôm tơmam noh,
1SA.30.20	Đawit kư̆m rôp chĕp ba dơ̆ng lu rơmo păng triu, lu linh kiơ̆ Đawit năm adrol puh ba kơ lu sem dơrong 'nâu, păng pơkă khan: 'Nâu đơ̆ng Đawit blah pơdrâu iŏk.
1SA.30.21	Đawit brŏk truh tơ anih lu 'bar-hrĕng 'nu bơngai mă pơdơh kơ lap, ưh pă kĕ kiơ̆ lu sư, 'bơ̆t Thong Bêsôr, 'bar-hrĕng 'nu bơngai 'noh năm sơng Đawit păng lu bơngai linh kiơ̆ sư; Đawit năm jê̆ na jet lu sư hăm oei liĕm akâu ưh. 
1SA.30.22	Mă-lei đei lu bơngai kơnê̆ mă kiơ̆ Đawit pơma rơ̆n khan: Yua kơ lu sư ưh kơ năm hơdai hăm lu bơ̆n, lu bơ̆n 'nĕ kơ asong lu sư đêl mŭk tơmam đêl mă lu bơ̆n blah tơgar iŏk, pơdrâu ăn kon akăn kơ lu sư đĕch!
1SA.30.23	Mă-lei Đawit tơl: Ơ lu 'nhŏng oh, 'nĕ kơ pơm thoi noh gah tơmam mă Kră Yang hlôi asong ăn kơ lu bơ̆n; thoi yơ Sư wei rong bơ̆n hiôk-hian, pơjao ăn lăm ti lu bơ̆n lu linh năm blah bơ̆n. 
1SA.30.24	Ưh kơ đei bơngai bu mơ̆ng kiơ̆ nơ̆r iĕm khan noh ôh. Tơmam bơngai năm tơblah hăm tơmam lu bơngai răp gô wei-lăng tơmam athei lei-lăi đĕch; lu iĕm athei klah asong thoi noh trŏ. 
1SA.30.25	Đơ̆ng năr noh, Đawit pơjing dôm tơdrong noh, pơm tơdrong juăt lăm lu bơngai Isơrael kư̆m oei đei truh tơ dang ei.
1SA.30.26	Đawit wih brŏk tơ Siklak păng asong ăn tơmam kơ lu đe kră lăm dêh Juđa păng kư̆m gơih nơ̆r pơma khan: Gơih ăn kơ iĕm tơmam âu. 'Nâu jơ̆ tơmam asong ăn kơ lu iĕm đơ̆ng tơmam bơ̆n blah tơgar iŏk đơ̆ng lu bơngai mă ayăt kơ Kră Yang.
1SA.30.27	Đawit asong ăn kơ lu bơngai kră mă oei tơ Bethel, Ramôt tơ Negep păng Jatir. 
1SA.30.28	An kơ lu bơngai kră mă oei tơ Arôe, Sipmôt, Êthemôa, 
1SA.30.29	asong ăn kơ lu bơngai kră mă oei tơ Rakal păng mă oei lăm lu pơlei kon pơlei bơngai Jêrahmêel, ăn kơ lu bơngai kră oei lăm lu pơlei Kênit, 
1SA.30.30	asong ăn kơ lu bơngai kră oei tơ Horma, Bortasan, Athach, 
1SA.30.31	Hêbrôn păng asong ăn jơ̆p-jang dêh mă đêl Đawit hăm lu bơngai linh kiơ̆ sư chă drong găn.
1SA.31.1	Kon pơlei bơngai Philistin tơblah hăm lu bơngai Isơrael; bơngai Isơrael kơdâu thuơ ôn achăng pră lê̆ lu bơngai lôch tơ kông Gilbôa. 
1SA.31.2	Kon pơlei bơngai Philistin druh kiơ̆ 'moi Sôl hăm kon drŏ-nglo sư, pơlôch Jônathan, Abinađap păng Malkirsua lu kon Sôl. 
1SA.31.3	Tơdrong tơblah druh pơm kơ Sôl dêh; lu linh chĕp hră prah 'bơm sư, sư jĭ rơka jĭ dêh. 
1SA.31.4	Sôl khan kơ bơngai chĕp tơmam tơblah sư: Toh bĕ tơju ih, 'bet inh wăi, kơnh lu bơngai ưh kơ chu kăt tơdra akar 'bet inh păng gô che bơle kơ inh. Mă-lei bơngai mă chĕp tơmam sư tơblah ưh kơ pơ̆n 'bet, yua kơ hli dêh; Sôl iŏk tơju glơ̆m akâu sư kơdih. 
1SA.31.5	Kơplah noh bơngai chĕp tơmam Sôl tơblah 'bôh Sôl lôch kư̆m iŏk đao glơ̆m akâu sư kơdih mơ̆n kư̆m lôch hơdai hăm Sôl, 
1SA.31.6	Thoi noh lăm năr noh pêng 'nu kon drŏ-nglo Sôl, bơngai mă chĕp tơmam tơblah Sôl păng đĭ-đăng lu bơngai kiơ̆ sư kư̆m wăng lôch hơdai.
1SA.31.7	Kơplah lu bơngai Isơrael oei pah to pŭng-lŭng păng pah to Krong Jôrđăn, 'bôh lu linh bơngai Isơrael kơdâu ôn, Sôl păng pêng 'nu kon drŏ-nglo sư lôch boih, na achăng lê̆ lu pơlei sư kơdih na năm kơdâu ôn; na lu kon pơlei bơngai Philistin truh iŏk oei tơ lăm lu pơlei noh.
1SA.31.8	Năr đơ̆ng rŏng, kon pơlei Philistin truh năm chă pơpơih lu bơngai lôch, 'bôh Sôl păng pêng 'nu kon drŏ-nglo sư lôch jơ'mrơh kơpal kông Gilbôa. 
1SA.31.9	Lu sư kăt kơ̆l Sôl iŏk tơmam tơblah sư păng roi tơbăt ăn tơdrong 'lơ̆ng âu kơ jơ̆p-jang lăm dêh kon pơlei bơngai Philistin, lăm lu hnam kơkuh kơ rup yang lu sư păng lăm đĭ-đăng kon pơlei pơla sư. 
1SA.31.10	Lu sư 'măn lê̆ đao Sôl tơ lăm hnam kơkuh kơ Yang Astarôt păng atol atâu sư 'bơ̆t dur pơlei Bêtsan.
1SA.31.11	Lu kon pơlei Jabes mă oei tơ Gileat băt kơ tơdrong mă kon pơlei Philistin pơm kơ Sôl. 
1SA.31.12	Đĭ-đăng lu bơngai nuih pran iung năm kơmăng iŏk atâu akâu Sôl păng kon drŏ-nglo sư đơ̆ng dur pơlei Bêtsan, đơ̆ng noh lu sư wih brŏk tơ Jabes soh pơđĭ lu akâu Sôl păng pêng 'nu kon drŏ-nglo sư tơ noh, 
1SA.31.13	iŏk kơting lu sư 'bŭ ala tơm 'long prai tơ Jabes păng ơ̆t kơ sŏng sa lăm tơpơh năr.
2SA.1.1	Đơ̆ng rŏng kơ Sôl lôch, Đawit blah lu bơngai Amalek jei sư đang boih, na sư brŏk oei lăm pơlei Siklak 'bar năr. 
2SA.1.2	Năr mă pêng đei minh 'nu bơngai đơ̆ng kơđông Sôl, hơbĕn ao sư hiah đĭ, kơ̆l sư 'bĕnh kơ 'mui teh sư năm 'bơ̆t anăp drap kơkuh kơ Đawit.
2SA.1.3	Đawit jet sư: “Ih đơ̆ng yơ?”
2SA.1.3	Sư tơl: “Inh đơ̆ng kơđông linh Isơrael kơdâu hlôi tơ âu.”
2SA.1.4	Đawit jet dơ̆ng: “Đei tơdrong kiơ tơ noh? Ih roi kơ inh.”
2SA.1.4	Sư roi: “Lu bơngai Isơrael tơblah thuơ kơdâu đĭ boih, đei lơ bơngai lôch; Sôl păng kon sư Jônathan, kư̆m lôch mơ̆n.”
2SA.1.5	Đawit jet bơngai tơdăm mă roi ei: “Liơ ih băt kơ Sôl păng kon sư Jônathan lôch boih?”
2SA.1.6	Bơngai tơdăm ei tơl: “Lăp inh năm rok trong kông Gilbôa,” na inh 'bôh Sôl oei 'bĭch hơgrop hăm tơju sư, gre hăm lu linh ayăt druh wă jê̆ sư. 
2SA.1.7	Na sư hue lăng 'bôh inh păng krao inh. Inh tơl: “Kiơ inh tơ âu.”
2SA.1.8	Sư jet inh; “ih bu?
2SA.1.8	Inh tơl:” Inh bơngai Amalek.
2SA.1.9	Sư khan kơ inh: Năm tơ âu jah pơlôch inh đĕch, yua kơ inh pơnĕ pơmat ưh kơ jah lôch.
2SA.1.10	Na inh năm jê̆ pơlôch sư hloi, yua kơ inh băt kơ sư ưh pă gơh arih boih, yua kơ rơka jrŭ dêh, na inh plôh iŏk môk pơtao đơ̆ng kơ̆l sư hăm kong maih đơ̆ng kơkŏng ti sư, na chĕp ba tơ âu ăn kơ ih yŏng inh.
2SA.1.11	Đawit hek hloi ao sư, đĭ-đăng lu bơngai kiơ̆ sư kư̆m pơm thoi noh. 
2SA.1.12	Lu sư tŭr kơtơh, nhơ̆m hmoi, hăm ơ̆t kơ sŏng sa truh tơ kơsơ̆, wă wang ơh sơ'ngon kơ Sôl hăm kon sư Jônathan, hăm yua kơ kon pơlei Kră Yang păng adrĕch Isơrael, yua kơ lu bơngai 'nâu pơ̆k lôch lăm anih tơblah.
2SA.1.13	Đawit jet bơngai tơdăm noh: “Ih bơngai đơ̆ng yơ? Sư tơl:” Inh kon tơdăm bơngai Amalek, oei tơ âu.
2SA.1.14	Đawit ôr: “Yua kơ kiơ ih pơ̆n pơlôch bơngai mă đơ̆ng Kră Yang rơih.”
2SA.1.15	Đawit krao minh 'nu bơngai tơdăm kiơ̆ sư na khan: “Năm pơlôch sư bĕ!” Bơngai ei năm pơlôch sư hloi. 
2SA.1.16	Đawit khan: “Pham ih tuh plơ̆ kơpal kơ̆l ih! Nơ̆r ih roi kơdih tơdrong noh, yua kơ ih khan: ‘Kơdih inh pơlôch bơngai mă Kră Yang rơih.’ ”
2SA.1.17	Đawit pơm 'bai hơri nhơ̆m hmoi ơh sơ'ngon kơ Sôl păng kon tơdăm sư Jônathan. 
2SA.1.18	Đawit bơtho tơ'blŏk kơ lu kon pơlei bơngai Juđa 'bai hơri hơ'ngon gah Hră jŭk, mă đe gô chih răk lăm sơ̆p hla bơar roi gah Bơngai 'lơ̆ng tơpăt (Jashar)
2SA.1.19	Ơ bơngai mă iĕm ư-ang, ơ Isơrael
2SA.1.19	Đĭ lôch hiong lăm kông kŏ!
2SA.1.19	Ôi lu bơngai nuih kơtang
2SA.1.19	'nâu lôch boih.
2SA.1.20	'Nĕ chă roi tơdrong 'nâu tơ lăm pơlei Gat,
2SA.1.20	'nĕ chă roi tơdrong noh
2SA.1.20	kiơ̆ trong tih pơlei Askalon;
2SA.1.20	kơnh lu bơngai drŏ-kăn Philistin hiĕk chhôk,
2SA.1.20	lu drŏ-kăn bơngai ưh kơ kăt tơdra akar hiôk chơt.
2SA.1.21	Ơ kông groi Gilbôa
2SA.1.21	Rŏ kơ tŭk gom păng 'mi 'nĕ pă jruh tơ ih,
2SA.1.21	rŏ kơ ưh pă đei chŭn mir,
2SA.1.21	teh mơ̆r 'lơ̆ng tơ anih 'nâu dơ̆ng.
2SA.1.21	Yua kơ tơ anih noh khêl đao tơblah
2SA.1.21	lu bơngai nuih kơtang jing đĭ 'mê̆-'mach,
2SA.1.21	Khêl đao Sôl ưh pă layơ wă sŭt pơiel
2SA.1.21	hăm đak rơmă dơ̆ng.
2SA.1.22	Hră jŭk Jônathan ưh kơ đei layơ wơ̆t brŏk,
2SA.1.22	khan huay kơ đei pham bơngai lôch klep,
2SA.1.22	Đao Sôl ưh kơ layơ brŏk hoh.
2SA.1.22	Mă-lei layơ kư̆m đei rơmă lu bơngai nuih kơtang klep.
2SA.1.23	Ôi pơtao Sôl hăm Jônathan
2SA.1.23	trŏ kơ 'mêm gĭt tơpă!
2SA.1.23	Mă oei arih truh tơ lôch
2SA.1.23	kư̆m ưh kơ đei achăng băl:
2SA.1.23	Măr sư hơbĕch hloh kơ Klang
2SA.1.23	pran hloh kơ Dăm-brang!
2SA.1.24	Ơ lu drŏ-kăn Isơrael, nhơ̆m hmoi bĕ 'mêm kơ Sôl.
2SA.1.24	Sư pơhrŭk ăn kơ iĕm ao che thêt 'lơ̆ng,
2SA.1.24	Pơhrôp pơguăng chô̆ ăn maih tơ ao lu iĕm.
2SA.1.25	Ôi hĭ bơngai nuih kơtang âu
2SA.1.25	pơ̆k tơ anih tơblah.
2SA.1.25	Jônathan lôch tơ anih groi grôn.
2SA.1.26	Ơ Jônathan, 'nhŏng inh,
2SA.1.26	jơhngơ̆m inh ơh hang nuih kơ ih thoi đe 'bet;
2SA.1.26	Inh 'mêm kơeng kơ ih dêh.
2SA.1.26	Tơdrong buăl juăt ba hiôk hơiă dêh
2SA.1.26	Hloh kơ tơdrong hưch wă kơ bơngai drŏ-kăn.
2SA.1.27	“Ôi hĭ bơngai nuih kơtang đĭ pơ̆k lôch!
2SA.1.27	Tơmam tơblah đĭ pơchah răm.”
2SA.2.1	Đơ̆ng rŏng kơ noh, Đawit krao apinh Kră Yang: Inh hăm gơh năm tơ minh pôm pơlei ayơ lăm dêh Juđa ưh?
2SA.2.1	Kră Yang tơl sư: Năm bĕ.
2SA.2.1	Đawit apinh dơ̆ng: Inh gô năm tơ yơ?
2SA.2.1	Kră Yang tơl: Ih năm tơ Hêbrôn.
2SA.2.2	Đawit tŏk năm tơ noh hơdai hăm 'bar 'nu akăn sư, Ahinôam đơ̆ng pơlei Jêsreel hăm Abigail, dơ̆ng akăn Nabal pơlei Karmel. 
2SA.2.3	Đawit kư̆m chông ba lu bơngai kiơ̆ sư năm hăm hnam dơnŏ lu sư, năm mơ̆n na chă oei tơ lu pơlei lăm tơring Hêbrôn. 
2SA.2.4	Lu bơngai Juđa năm truh tơ Hêbrôn tơ noh na lu sư tuh đak rơmă kơ Đawit pôk sư pơm pơtao bơngai Juđa.
2SA.2.4	Đe năm roi ăn kơ Đawit: “Kon pơlei Jabes Gileat 'bŭ hơmet Sôl.” 
2SA.2.5	Đawit wơh bơngai năm ngôi hơpong tơ pơlei Jabes lăm tơring Gileat, na khan: “Hơpơi apinh Kră Yang tuh ăn pŭn hiôk kơ lu iĕm, yua kơ lu iĕm pôm đon hăm Sôl yŏng lu iĕm, na iĕm 'bŭ hơmet sư! 
2SA.2.6	Dang ei apinh Kră Yang iŏk tơdrong sĭt 'lơ̆ng tơpăt Sư ăn kơ lu iĕm, gah inh kư̆m bơnê păng pơm 'lơ̆ng kơ lu iĕm, yua kơ lu iĕm đei pơm boih tơdrong noh, 
2SA.2.7	Hơpơi kơ lu iĕm đei jơhngơ̆m nuih kơtang khŏm tơ'bôh ăn kơ đe iĕm jing bơngai nuih kơtang, yua kơ Sôl yŏng iĕm đĭ lôch boih; păng lu bơngai Juđa đei tuh đak rơmă pôk inh pơm pơtao lu sư.”
2SA.2.8	Kơplah noh Apner, kon drŏ-nglo Nêr yŏng linh Sôl ba Isbôset,a kon tơdăm Sôl, ôn tơ pơlei Mahanaim; 
2SA.2.9	Apner pôk Isbôset pơm pơtao tơring Gileat, kon pơlei Asuri, tơring Jêsreel, Êphraim, Bênjamin, păng đĭ char Isơrael. 
2SA.2.10	Kơplah Isbôset, kon tơdăm Sôl pơtơm pơm pơtao pơgơ̆r Isơrael, sư đei puăn-jĭt sơnăm, sư pơgơ̆r lăm 'bar sơnăm; lăp lu adrĕch Juđa đĕch kiơ̆ Đawit. 
2SA.2.11	Đawit oei tơ pơlei Hêbrôn pơgơ̆r lu adrĕch Juđa đei tơpơh sơnăm tơdrâu khei.
2SA.2.12	Lăp Apner, kon tơdăm Nêr, hăm lu đĭch đam Isbôset, kon tơdăm Sôl lĕch đơ̆ng pơlei Mahanaim lĕch năm tơ Gibeôn, 
2SA.2.13	Jôap kon tơdăm Sêruia, păng lu đĭch đam Đawit kư̆m dai lĕch; 'bar pah tơ'bơ̆p băl 'bơ̆t dơnâu Gibeôn, na minh khŭl oei pah âu, hăm minh khŭl oei pah to kơ đak dơnâu.
2SA.2.14	Apner khan kơ Jôap: “ ‘Bơ̆n lê̆ lu bơngai tơdăm 'nâu iung pơlong băl lăng 'bơ̆t anăp bơ̆n.’ Jôap khan: ‘Lei bĕ lê̆ lu sư pơlong băl.’ ”
2SA.2.15	Na lu sư iung năm hloi, 'bar pah dôm ăi, gah Isbôset, kon tơdăm Sôl, bơngai Bênjamin mơjĭt-'bar 'nu bơngai tơdăm, păng gah Đawit mơjĭt-'bar 'nu tơdăm bơngai Juđa. 
2SA.2.16	Rim 'nu rôp kơ̆l bơngai mă ayăt, iŏk đao 'bet tơ rơhiĕo, na đĭ-đăng lu sư kư̆m lôch hơdai. Đe krao anih noh anăn Hêlkat Hasurim,b lăm tơmăn glă Gibeôn.
2SA.2.17	Lăm minh năr noh tơdrong tơblah băl krưp dêh. Apner hăm lu bơngai Isơrael lu sư thuơ kơ lu linh pơtao Đawit.
2SA.2.18	Tơ noh kư̆m đei pêng 'nu kon tơdăm Sêruia: Noh Jôap, Abisai păng Asahel, Asahel 'nâu sư kơdâu hơbĕch hơbal nhen thoi Keh. 
2SA.2.19	Sư kơdâu druh 'moi Apner, ưh kơ weh kơ sư, mă khan tơ gah 'ma dah tơ gah 'ngiĕo. 
2SA.2.20	Apner hue tơ rŏng păng apinh khan: “Hăm trŏ kơ ih Asahel ưh? Sư tơl trŏ boih inh âu.”
2SA.2.21	Apner khan kơ sư: “Weh bĕ gah 'ma dah gah 'ngiĕo năm rôp minh 'nu bơngai tơdăm, na iŏk hloi tơmam tơblah đao đơ̆ng sư,” mă-lei Asahel ưh kơ wă weh đơ̆ng druh Apner.
2SA.2.22	Apner khan dơ̆ng kơ Asahel: Athei weh bĕ đơ̆ng inh, yua kơ kiơ ih wă kơ inh pơlôch ih 'bơ̆t dâu? Lei liơ inh gơh lăng muh măt 'nhŏng ih Jôap:
2SA.2.23	Mă-lei Asahel ưh kơ wă weh na Apner iŏk hloi tơju wih rŏng 'bet hloi 'bơ̆t klak klĕch tơ kơdŭ rŏng Asahel pơ̆k lôch kơtă anih. Đĭ-đăng bơngai truh tơ anih Asahel lôch, lu sư dơ̆ng đĭ tơ anih noh.
2SA.2.24	Mă-lei Jôap hăm Abisai druh Apner; kơplah măr sư truh tơ groi Amma jê̆ pơlei Giah, 'bơ̆t trong năm tơ tơmăn glă Gibeôn, na 'năr đĭ mơ̆t. 
2SA.2.25	Lu linh bơngai Bênjamin akŭm băl kơjăp tăp dăr kơ Apner; na lu sư dơ̆ng tơ kơpal groi.
2SA.2.26	Apner ôr krao Jôap khan: Liơ lê̆ đao hrăn tơ'bet băl hă? E kư̆m băt mơ̆n tuch-luch jing pơmat-tat ngăl đĕch leh kiơ?
2SA.2.27	Jôap tơl: Inh pơkă 'bơ̆t anăp Kră Yang 'Bok Kei-Dei Arih ling-lang, tơdah ih ưh kơ pơma lei linh wă druh lu iĕm dĭng truh tơ dơning mă pơdơh. 
2SA.2.28	Jôap athei đe hlôm keng, đĭ-đăng linh athei pơdơh, ưh pă druh lu kon pơlei Isơrael, păng ưh pă tơblah băl dơ̆ng.
2SA.2.29	Apner hăm lu linh kiơ̆ sư yak prăt măng noh năm rok teh dơnă, tŏk hlôi kơ Krong Jôrđăn tơ jơ̆p kơ Bitrôn, dĭng truh tơ pơlei Mahanaim.
2SA.2.30	Jôap ưh pă druh Apner, na akŭm pơgơ̆p đĭ lu linh wă lăng 'bôh lăm lu đĭch đam Đawit, ưh kơ 'bôh mơjĭt-tơsĭn 'nu akŭm hăm Asahel. 
2SA.2.31	Mă-lei lu linh Đawit đei pơlôch pêng-hrĕng tơdrâu-jĭt 'nu lu bơngai Bênjamin lu linh kiơ̆ jơ̆ng Apner. 
2SA.2.32	Lu sư tung akâu Asahel, 'bŭ hơdai hăm 'bă sư tơ pơlei Betlehem. Đơ̆ng noh, Jôap hăm lu linh kiơ̆ jơ̆ng sư năm prăt măng dĭng 'brưch pơgê truh tơ pơlei Hêbrôn.
2SA.3.1	Đei tơdrong tơblah đunh tơpă khŭl Đawit hăm khŭl Sôl, gah khŭl Đawit rai đunh rai pran, na gah khŭl Sôl rai đunh rai rơdu tơrăn.
2SA.3.2	Tơ Hêbrôn lu akăn Đawit pơjing kon drŏ-nglo ăn kơ pơtao Đawit;
2SA.3.2	kon kơdră sư anăn Amnôn đơ̆ng Ahinôam bơngai Jêsreel tơpŭ ăn.
2SA.3.3	Kon mă 'bar sư Kilêap, đơ̆ng Abigail đêl akăn Nabal bơngai Karmel tơpŭ.
2SA.3.3	Kon mă pêng anăn Apsalôm kon drŏ-nglo Maka kon adruh Thamai, pơtao Gêsur.
2SA.3.4	Kon mă puăn Adonija, đơ̆ng yă Hagit, kon drŏ-nglo mă pơđăm anăn Sephatia, kon kă Abitan;
2SA.3.5	păng kon drŏ-nglo mă tơdrâu anăn Itrêam, đơ̆ng yă Egla akăn Đawit.
2SA.3.5	'Nâu lu kon drŏ-nglo mă Đawit pơjing kơplah sư oei tơ pơlei Hêbrôn.
2SA.3.6	Lăm kơplah khŭl Sôl hăm khŭl Đawit oei tơblah băl, na Apner dŏng gah Sôl. 
2SA.3.7	Pơtao Sôl đei minh 'nu akăn kơnhŏng, anăn sư Ripba, kon adruh Aiyah. Isbôset kon drŏ-nglo pơtao Sôl chrih kơ Apner khan: Yua kơ kiơ ih năm tơ akăn kơnhŏng 'bă inh?
2SA.3.8	Apner blĕk hil dêh yua kơ Isbôset pơma, na khan: “Inh âu thoi kŏ kơ bơngai Juđa dah liơ?” Inh oei đĭ jơhngơ̆m kiơ̆ gah khŭl Sôl 'bă ih; 'nhŏng oh, buăl juăt pơtao Sôl truh tơ dang ei. Inh kư̆m ưh kơ wă jao pơtao Sôl lăm ti Đawit, na dang ei pơtao pơma chrih kơ inh khan glăi hăm bơngai drŏ-kăn 'nâu! 
2SA.3.9	Apinh Kră Yang phak Apner mă trăp, tơdah inh ưh kơ kiơ̆ Đawit pơkeh dôm tơdrong Kră Yang đei pơkă hăm sư. 
2SA.3.10	Kră Yang đei pơkă khan wă iŏk lê̆ tơdrong pơgơ̆r teh đak đơ̆ng pơtao Sôl, ăn kơ Đawit pơm pơtao pơgơ̆r Isơrael păng Juđa, iŏk đơ̆ng pơlei Đan truh tơ Bêrsêba. 
2SA.3.11	Isbôset ưh kơ pơ̆n tơl minh nơ̆r hăm Apner yua hli kơ sư.
2SA.3.12	Apner wơh hloi bơngai năm roi truh tơ Đawit khan dêh char bu âu? Ih athei pơkă pơgơ̆p hăm inh, na inh gô tơgŭm chông ba pơđĭ kon pơlei Isơrael brŏk tơ ih.
2SA.3.13	Đawit tơl: “Ơ, inh gô pơkă pơgơ̆p hăm ih. Inh apinh ih minh tơdrong: Ih ưh kơ gơh năm tơ'bơ̆p inh, ăp kơ ih chông ba Mikal, kon adruh Sôl 'mơ̆i, tơdah ih wă năm tơ'bơ̆p inh.” 
2SA.3.14	Pơtao Đawit wơh hloi bơngai năm tơ Isbôset kon tơdăm Sôl na khan: Apinh ih pơdrâu Mikal akăn inh mă inh đei oei hăm minh-hrĕng tŏ kơ̆l tơmam drŏ-nglo Philistin.
2SA.3.15	Na Isbôset wơh bơngai năm iŏk drŏ-kăn noh đơ̆ng hnam klo sư, Phatiêl, kon drŏ-nglo Lais. 
2SA.3.16	Klo sư năm ba yak rah nhơ̆m rah kiơ̆ đơ̆ng rŏng ba truh tơ Bahurim, na Apner khan kơ sư: “Ih brŏk bĕ,” na sư brŏk brăi.
2SA.3.17	Apner pơma dơnuh lê̆ adrol hăm lu kră bơngai Isơrael: “Đơ̆ng sơ̆ lu iĕm hơpơi wă kơ Đawit pơm pơtao. 
2SA.3.18	Na dang ei iĕm athei pơm bĕ; yua kơ Kră Yang đei pơkă hăm Đawit: ‘Inh gô yua Đawit đĭch đam Inh gô dŏng pơklaih adrĕch Isơrael Inh đơ̆ng tơpang ti bơngai Philistin păng đơ̆ng dôm lu bơngai ayăt nai.’ ”
2SA.3.19	Apner kư̆m pơma pơđâu thoi noh hăm lu adrĕch Bênjamin; na sư năm tơ Hêbrôn roi tơbăt ăn kơ Đawit dôm tơdrong mă lu bơngai Isơrael hăm lu bơngai Bênjamin hơpơi. 
2SA.3.20	Kơplah Apner năm roi kơ Đawit tơ Hêbrôn, sư chông ba 'bar-jĭt 'nu bơngai, na Đawit hơmet tơmam et sa ăn kơ Apner hăm lu bơngai kiơ̆ sư. 
2SA.3.21	Đang kơ et sa Apner pơma dơnuh hăm Đawit khan: “Inh gô akŭm pơđĭ lu bơngai Isơrael năm ba brŏk tơ pơtao, lu sư gô pơgơ̆p pơkă pơkăm hăm ih, na ih pơm yŏng pơtao pơgơ̆r đĭ-đăng kơ dêh char Isơrael, thoi kơ ih đei hơpơi.” Đawit ăn kơ Apner brŏk na sư brŏk hiôk-hian.
2SA.3.22	Kơplah noh, Jôap hăm lu linh Đawit 'nao brŏk đơ̆ng tơblah lu bơngai ayăt, đei chĕp ba lơ tơmam đêl blah iŏk. Kơplah noh Apner ưh pă hơdai hăm Đawit tơ Hêbrôn, yua kơ Đawit đĭ ăn kơ sư brŏk boih, na sư brŏk hiôk-hian. 
2SA.3.23	Lăp Jôap hăm đĭ-đăng lu linh sư brŏk truh boih, Jôap kơtơ̆ng khan: Apner kon tơdăm Nêr đei năm pơma dơnuh hăm pơtao, pơtao ăn kơ sư brŏk, na lu sư lĕch brŏk hiôk-hian.
2SA.3.24	Jôap năm tơ pơtao na khan: “Pơtao ih pơm kiơ thoi noh? Apner năm tơ'bơ̆p ih, liơ mă ih ăn kơ sư brŏk na sư brŏk hloi boih? 
2SA.3.25	Pơtao ih băt hloh Apner, kon tơdăm Nêr, sư năm wă hơlĕnh pơdăr kơ ih, wă kơ băt trong ih yak năm, hăm wă kơ chă băt dôm tơdrong jang pơtao pơm.”
2SA.3.26	Đang kơ pơma hăm Đawit Jôap weh, wơh hloi bơngai druh 'moi Apner wă kơ tam druh tam tơ đak sơlŭng Sira, lu sư pơtơm Apner brŏk hơlơ̆k, sơmă Đawit ưh kơ băt. 
2SA.3.27	Lăp Apner brŏk hơlơ̆k truh tơ Hêbrôn, Jôap chông hơdrô̆ Apner weh tơ cheng kơ 'măng dur pơlei, nhen thoi wă pơma dơnuh tơdrong tơduă măr sư, wă 'mong pham đêl Apner pơlôch oh sư Asahel, na 'bet hloi klak, na Apner lôch hloi.
2SA.3.28	Đơ̆ng rŏng kơ Đawit băt boih, na sư khan: “Inh hăm dêh char pơtao inh ưh kơ đei layơ yoch 'bơ̆t anăp Kră Yang kơ pham Apner, kon tơdăm Nêr. 
2SA.3.29	Thŭ pham Apner noh tuh tơ kơpal kơ̆l Jôap hăm đĭ-đăng adrĕch 'bă sư păng adrĕch sư ưh kơ đei bu huay kơ đei jĭ krơ, jĭ chin, jopo, mơ'nah lôch kơ đao, mơ'nah tơmam sa ưh mah”
2SA.3.30	Jôap hăm Abisai 'nhŏng sư, pơlôch Apner, yua kơ Apner pơlôch Asahel, oh măr sư, năr tơblah tơ Gibeôn.
2SA.3.31	Đawit khan kơ Jôap hăm đĭ-đăng kon pơlei kiơ̆ sư tơ noh: “Hek bĕ ao, asu 'bi tơ akâu, na nhơ̆m hmoi kơ Apner;” lu bơngai năm 'bŭ yak adrol kơ hơbang tung Apner, Đawit kiơ̆ đơ̆ng rŏng kơ đe tung Apner. 
2SA.3.32	Lăp lu sư 'bŭ Apner đang boih tơ Hêbrôn, na pơtao nhơ̆m hmoi ôr 'bơ̆t bơsat Apner; đĭ-đăng kon pơlei kư̆m wang nhơ̆m hmoi.
2SA.3.33	Pơtao hmoi jô̆ hơdrĭ kơ Apner:
2SA.3.33	“Liơ Apner ih lôch thoi bơngai kơhlôh kơwao.
2SA.3.34	Ti ih ưh kơ đei chô̆,
2SA.3.34	jơ̆ng ih kư̆m ưh kơ đei hơnuh.
2SA.3.34	Ih pơ̆k lôch thoi kơ bơngai pơ̆k lôch 'bơ̆t anăp lu bơngai chă pơlôch kư̆ kă.” Na đĭ-đăng bơngai nhơ̆m hmoi kơ sư dơ̆ng.
2SA.3.35	Đơ̆ng noh đĭ-đăng lu sư năm jê̆ tơ Đawit, pơlung pơlŭt sư sa 'biơ̆ 'bĕng tŏ sĕt adrol kơ 'năr mơ̆t. Mă-lei Đawit pơkăm khan: “Tơdah adrol kơ 'năr mơ̆t inh đei sa minh pôm 'bĕng dah tơmam sa kiơ nai, apinh Kră Yang 'Bok Kei-Dei phak inh mă trăp.”
2SA.3.36	Kon pơlei wang drơ̆ng na lăp đon kơ tơdrong noh, kư̆m thoi lu sư ngăl juăt kơ lăp đon dôm tơdrong kiơ pơtao pơm. 
2SA.3.37	Lăm 'năr noh kon pơlei Isơrael băt kơ pơtao ưh kơ đei athei đe pơlôch Apner, kon tơdăm Nêr. 
2SA.3.38	Pơtao khan kơ lu đĭch đam sư: “Lu iĕm ưh kơ băt ôh hă 'năr 'nâu, minh 'nu bơngai pơm tih minh 'nu bơngai yŏng mơng lăm lu bơngai Isơrael lôch boih. 
2SA.3.39	Mă inh 'nâu đei tuh đak rơmă pôk pơm pơtao, mă-lei inh 'bôh inh rơdu tơrăn pơting hăm lu bơngai 'nâu, lu kon drŏ-nglo Sêruia; lu sư pơm kơtang hloh kơ inh Apinh Kră Yang pơm tơwih kơ lu bơngai pơm kơnê̆ 'nâu, kiơ̆ tơdrong kơnê̆ lu sư!”
2SA.4.1	Băt kơ Apner lôch boih tơ Hêbrôn, Isbôset kon drŏ-nglo pơtao Sôl jơhngơ̆m sư tơtơ̆ păng đĭ-đăng bơngai Isơrael rŭng răng hli tơrơ. 
2SA.4.2	Pơtao Isbôset kon tơdăm Sôl đei 'bar 'nu yŏng linh, minh 'nu anăn Baanah, minh 'nu anăn Rêkap: Pơđĭ kơ bre sư kon tơdăm Rimmôn đơ̆ng pơlei Bêrôt adrĕch Bênjamin; yua kơ pơlei Bêrôt kư̆m jô̆ pơlei lăm tơring Bênjamin, 
2SA.4.3	Kon pơlei Bêrôt kơdâu ôn đĭ tơ pơlei Gitaim, lu sư oei truh tơ dang ei.
2SA.4.4	Jônathan, kon tơdăm Sôl đei minh 'nu kon drŏ-nglo hơwen 'bar pah jơ̆ng. Lăp gơ̆p roi tơbăt Jônathan hăm Sôl lôch tơ Jêsreel, kơplah noh sư đĭ pơđăm sơnăm boih, bơngai rong tơmŏm sư pôk anhăk sư kơdâu ôn; kơplah sư kơdâu hăt hot sư huŏng đơ̆ng ti na jing jo. Anăn sư Mêphibôset.
2SA.4.5	'Bar 'nu kon drŏ-nglo Rimmôn đơ̆ng pơlei Bêrôt, noh Rêkap hăm Baanah kơplah tŏk-bŏk 'năr tŏ. Năm truh tơ hnam Isbôset, sư oei tep pơdơh 'năr dơ̆ng. 
2SA.4.6	Măr sư mơ̆t hloi lăm hnam, chă pơchĕ khan wă năm iŏk 'ba. Na 'bet hloi 'bơ̆t klak Isbôset. Đơ̆ng noh Rêkap hăm Baanah 'nhŏng sư kơdâu ôn.
2SA.4.7	Bre sư 'bet pơlôch boih pơtao Isbôset kơplah oei tep kơpal giơng lăm anih tep, chơ̆ng iŏk kơ̆l sư, chĕp ba na năm tơpăt trong dơnă Araba prăt măng. 
2SA.4.8	Măr sư chĕp ba kơ̆l Isbôset brŏk tơ Hêbrôn, ăn kơ pơtao Đawit, na khan: “'Nâu kơ̆l Isbôset, kon tơdăm Sôl, bơngai mă ayăt kơ ih, bơngai mă oei chă wă pơrăm ih; năr 'nâu Kră Yang iung kơting ăn kơ ih pơm tơwih boih kơ Sôl păng adrĕch adrung sư.”
2SA.4.9	Đawit tơl bre Rêkap hăm Baanah kon tơdăm Rimmôn pơlei Bêrôt: “Inh pao anăn Kră Yang mă arih ling-lang, Tơ'ngla dŏng inh đơ̆ng dôm tơdrong gleh truh, 
2SA.4.10	Kơplah bơngai năm roi ăn kơ inh khan, Sôl lôch boih, sư tơchĕng khan sư năm roi ăn tơdrong hiôk chơt. Inh athei đe rôp păng pơlôch sư tơ pơlei Siklak, noh inh apah kơ tơdrong sư roi. 
2SA.4.11	Pơma kơ kiơ kơ lu bơngai pơm kơnê̆ pơlôch bơngai 'lơ̆ng oei 'bĭch tep kơpal giơng lăm hnam sư kơdih! Inh wă apinh pham bơngai noh đơ̆ng ti măr iĕm păng inh gô pơlôch măr iĕm dang ei đơ̆ng teh âu.”
2SA.4.12	Đawit athei hloi lu linh sư pơlôch 'bar 'nu bơngai noh, chơ̆ng jơ̆ng ti sư, na hơtol akâu sư jê̆ cheng đak dơnâu tơ Hêbrôn, mă-lei kơ̆l Isbôset lu linh 'bŭ lăm bơsat Apner, tơ Hêbrôn.
2SA.5.1	Đĭ-đăng adrĕch Isơrael năm tơ Đawit tơ Hêbrôn, na khan: “Lu nhôn 'nâu jing sĕch akar ih. 
2SA.5.2	Adrol sơ̆ kơplah Sôl oei pơm pơtao, ih boih pơgơ̆r lu linh Isơrael năm tơblah. ‘Kră Yang đei khan kơ ih’ ‘Ih boih gô wei rong kon pơlei pơla Isơrael Inh, păng pơgơ̆r lu sư.”
2SA.5.3	Đĭ-đăng lu kră bơngai Isơrael năm tơ pơtao Đawit tơ Hêbrôn; pơtao Đawit đei pơm tơdrong pơgơ̆p hăm lu sư tơ Hêbrôn 'bơ̆t anăp Kră Yang, na lu sư tuh đak rơmă pôk Đawit pơm pơtao Isơrael.
2SA.5.4	Kơplah Đawit pơm pơtao, sư 'nao pêng-jĭt sơnăm păng sư pơgơ̆r lăm puăn-jĭt sơnăm. 
2SA.5.5	Tơ Hêbrôn, Đawit pơgơ̆r lu bơngai Juđa tơpơh sơnăm tơdrâu khei, păng tơ Jêrusalem, sư pơm pơtao pơgơ̆r đĭ-đăng Isơrael păng Juđa pêng-jĭt pêng sơnăm.
2SA.5.6	Đawit wang blah pơlei Jêrusalem, lu bơngai Jêbus, oei tơ noh. Lu sư khan kơ Đawit: “Ih lê̆ kơ mơ̆t tơ âu, mă lu bơngai măt tol hăm jơ̆ng jo đĕch kư̆m gơh puh lê̆ ih.” Lu sư pơma noh wă khan: “Đawit ưh kơ layơ wă gơh mơ̆t tơ âu.” 
2SA.5.7	Mă-lei Đawit kư̆m blah iŏk kơđông Siôn, đe krao plei Đawit.
2SA.5.8	Kơplah noh, Đawit khan: “Dah bơngai bu wă blah bơngai Jêbus, athei mơ̆t rok trong đing đak, blah lu bơngai jơ̆ng jo măt tol lu bơngai mă ayăt hăm Đawit.” Đei nơ̆r khan: “Lu bơngai măt tol jơ̆ng jo ưh kơ gơh mơ̆t tơ hnam pơtao âu.”
2SA.5.9	Đawit oei lăm kơđông anăn kơđông pơlei Đawit. Sư man dur puăn pah đơ̆ng groi Milô năm tơ gah lăm. 
2SA.5.10	Đawit rai đunh rai pran kơtang yua kơ Kră Yang 'Bok Kei-Dei Tih Hloh oei hơdai sư.
2SA.5.11	Hiram pơtao pơlei Tirơ, wơh bơngai năm tơ Đawit, chĕp ba 'long hơngo, chông ba thơ̆ jang 'long, thơ̆ teh tơmo wă man hnam pơtao kơ Đawit. 
2SA.5.12	Kơplah noh pơtao Đawit băt boih kơ Kră Yang pôk sư pơm pơtao Isơrael, păng ăn kơ teh đak sư pơgơ̆r đe pơyom yua kơ đei lơi yua kơ kon pơlei Isơrael Sư.
2SA.5.13	Đơ̆ng rŏng kơ Đawit lĕch đơ̆ng pơlei Hêbrôn năm tơ pơlei Jêrusalem, sư chă lu akăn tơm păng akăn kơnhŏng dơ̆ng na đei pơjing ăn kơ sư lu kon drŏ-nglo drŏ-kăn dơ̆ng. 
2SA.5.14	'Nâu anăn lu kon sư tơpŭ lăm pơlei Jêrusalem: Sammua, Sôbap, Nathan, Sôlômôn. 
2SA.5.15	Iphar, Êlisua, Nêphek, Japhia, 
2SA.5.16	Êlisama, Êliađa, păng Êliphêlet.
2SA.5.17	Lăp bơngai Philistin băt kơ Đawit đei tuh rơmă pôk pơm pơtao Isơrael boih, na năm chă wă rôp Đawit. Đawit kơtơ̆ng băt tơdrong noh, jur năm ôn hloi tơ lăm kơđông. 
2SA.5.18	Kon pơlei Philistin năm gă tơ lăm thŭng Rêphaim. 
2SA.5.19	Đawit krao apinh Kră Yang: “Inh hăm gơh năm blah bơngai Philistin ưh? Ih hăm jao lu sư lăm tơpang ti inh?” Kră Yang tơl: Năm bĕ yua kơ Inh jao boih lu sư lăm tơpang ti ih.
2SA.5.20	Đawit năm tơ pơlei Baal Phêrasim, 'nâu mă anih tơblah jei sư. Đawit khan: “Kră Yang blah pơchah lu bơngai ayăt 'bơ̆t anăp inh, thoi đak blah pơchah bơnơ̆;” na sư anăn anih 'nâu pơlei Baal Phêrasim. 
2SA.5.21	Bơngai Philistin kơdâu achăng lê̆ lu rup yang lu sư kơtă doh; Đawit hăm lu bơngai kiơ̆ sư iŏk chĕp ba lu rup yang noh.
2SA.5.22	Lu linh bơngai Philistin wơ̆t gă lăm thŭng Rêphaim dơ̆ng. 
2SA.5.23	Đawit krao apinh Kră Yang, Sư tơl: “Ih 'nĕ kơ năm tơpăt, mă-lei athei năm wer đơ̆ng rŏng blah lu sư tơklă kơdrơ̆ng 'long hơngo bri. 
2SA.5.24	'Bơ̆t kơplah mă ih kơtơ̆ng jơ̆ng yak lăm kơdrơ̆ng 'long hơngo bri ih athei năm blah hloi, yua kơ 'bơ̆t kơplah noh Kră Yang năm adrol kơ ih blah lu linh Philistin.” 
2SA.5.25	Đawit kiơ̆ tôm tơdrong Kră Yang bơtho pơkă kơ sư; sư blah druh bơngai Philistin đơ̆ng Gibeôn truh tơ Geser.
2SA.6.1	Đawit akŭm đĭ-đăng lu linh nuih kơtang đei rơih iŏk đơ̆ng lăm bơngai Isơrael. Pêng-jĭt rơbâu 'nu. 
2SA.6.2	Sư păng đĭ-đăng lu bơngai kiơ̆ truh tơ pơlei Baala dêh Juđa wă năm tung iŏk Hom pơgơ̆p Kră Yang 'Bok Kei-Dei; Hom noh kon pơlei krao anăn Kră Yang Tih Hloh, Kră Yang mă dan tang-dŏ Sư kơpal rim kơ chêrubim kơpal tơnglơ̆p Hom pơgơ̆p. 
2SA.6.3	Lu sư tah Hom pơgơ̆p Kră Yang 'Bok Kei-Dei kơpal gre 'nao, iŏk đơ̆ng hnam Abinađap oei kơpal groi. Usa păng Ahiô, kon tơdăm Abinađap, chĕp gre 'nao noh. 
2SA.6.4	Usa năm rok cheng Hom pơgơ̆p Kră Yang 'Bok Kei-Dei gah Ahiô năm adrol. Lu sư anhăk Hom pơgơ̆p đơ̆ng hnam Abinađap oei kơpal groi. 
2SA.6.5	Đawit hăm đĭ-đăng bơngai Isơrael hơri ư-ang 'bơ̆t anăp Kră Yang hăm dôm tơmam brŏ reh pơm păng 'long dơnơ̆ng, thoi brŏ tĭng-nĭng, hơgơ̆r iĕ chhar, huan lak.
2SA.6.6	Lăp truh tơ cham pơjuă 'ba Nakôn, Usa chro ti rôp Hom pơgơ̆p Kră Yang 'Bok Kei-Dei, yua kơ rơmo kơtơih. 
2SA.6.7	Kră Yang hil dêh kơ Usa, yua kơ sư rôp pel 'bơm Hom pơgơ̆p noh; Kră Yang 'Bok Kei-Dei pơlôch hloi sư 'bơ̆t anih 'noh 'bơ̆t cheng Hom pơgơ̆p Kră Yang 'Bok Kei-Dei.
2SA.6.8	Đawit sơ'ngon dêh, yua kơ Kră Yang pơlôch Usa, na sư krao anih 'noh Pêres-Usa, anăn 'nâu oei truh tơ dang ei.
2SA.6.9	Lăm năr 'noh, Đawit hli kơ Kră Yang na pơma khan: “Hom pơgơ̆p Kră Yang 'Bok Kei-Dei liơ mă inh pơ̆n iŏk lê̆ tơ inh âu?” 
2SA.6.10	Thoi noh Đawit ưh kơ wă lê̆ Hom pơgơ̆p Kră Yang tơ hnam sư tơ pơlei Đawit, na athei anhăk ba hloi tơ hnam Ôbêt Eđôm, bơngai Gitit. 
2SA.6.11	Hom pơgơ̆p Kră Yang oei pêng khei lăm hnam Ôbêt Eđôm, bơngai Gitit na Kră Yang tuh ăn pŭn hiôk kơ Ôbêt Eđôm păng đĭ hnam dơnŏ sư.
2SA.6.12	Đe năm roi ăn kơ pơtao Đawit: “Kră Yang đei tuh pŭn hiôk kơ hnam dơnŏ Ôbêt Eđôm păng dôm tơmam sư đei, yua kơ Hom pơgơ̆p Kră Yang 'Bok Kei-Dei.” Đawit hloi năm iŏk anhăk hloi Hom pơgơ̆p Kră Yang 'Bok Kei-Dei đơ̆ng hnam Ôbêt Eđôm ba tơ pơlei Đawit hăm tơdrong chơt hiôk dêh. 
2SA.6.13	Lăp lu bơngai tung Hom pơgơ̆p Kră Yang 'Bok Kei-Dei năm tơdrâu yak na Đawit pơyơ̆r minh pôm rơmo tơno păng rơmo kon bek pơm tơmam soi. 
2SA.6.14	Wă hơri bơnê kơ Kră Yang, Đawit iŏk hrŭk ao êphot, na suang đĭ jơhngơ̆m chơt hiôk. 
2SA.6.15	Kơplah Đawit păng đĭ kon pơlei Isơrael tung anhăk ba Hom pơgơ̆p Kră Yang nơ̆r jreo tơkĕch hiôk chơt păng hlôm keng.
2SA.6.16	Lăp Hom pơgơ̆p Kră Yang mơ̆t tơ pơlei Đawit, na Mikal kon adruh Sôl, lăng tơmang đơ̆ng 'măng-'mŏk, 'bôh Đawit suang chơt hiôk 'bơ̆t anăp Kră Yang, na sư đei jơhngơ̆m ưh kơ iă kơ Đawit.
2SA.6.17	Lu sư ba Hom pơgơ̆p Kră Yang ming tơ anih bơsŭn Đawit đei hơmet lê̆ boih anih kơ Hom pơgơ̆p; đơ̆ng noh Đawit pơyơ̆r tơmam soi 'buh pơkhôi kơ Kră Yang păng tơmam soi et sa chơt hiôk. 
2SA.6.18	Kơplah Đawit pơyơ̆r tơmam soi 'buh pơkhôi păng tơmam soi et sa chơt hiôk, na sư yua anăn Kră Yang Tih Hloh tuh ăn pŭn hiôk kơ kon pơlei; 
2SA.6.19	Sư asong kơ đĭ-đăng kon pơlei Isơrael, lu tơpôl lăm Isơrael mă drŏ-nglo dah drŏ-kăn, minh 'nu minh pôm 'bĕng mi minh kơnăt 'nhĕm phang, hăm minh tơpei 'bĕng hơmu kro, đơ̆ng noh, đĭ-đăng lu sư brŏk tơ hnam sư kơdih.
2SA.6.20	Đawit kư̆m dai brŏk wă sơkat pŭn hiôk kơ hnam dơnŏ sư kơdih; mă-lei Mikal kon adruh Sôl, năm sơng Đawit, na khan: “Năr 'nâu pơtao đe Isơrael pơm kơdih akâu wă kơ đei ư-ang, mah suang akâu hoh 'bơ̆t anăp lu đam drŏ-kăn sư, pơm thoi bơngai ưh kơ rơ-a kiơ!”
2SA.6.21	Đawit tơl khan: “Inh suang wă ư-ang kơ Kră Yang Tơ'ngla mă rơih iŏk inh ưh kơ rơih 'bă ih păng đĭ kơ adrĕch sư, Sư pôk inh pơm pơtao kon pơlei Isơrael, jing kon pơlei Kră Yang, lei na inh suang chơt hiôk wă ư-ang kơ Kră Yang.” 
2SA.6.22	Wă kơ đe lăng inh jing bơngai lŭch hloh; inh gô tơjur akâu inh hloh kơ noh dơ̆ng, mă lu bơngai drŏ-kăn awih awăn gô jing pôk pơyom kơ inh hloh.
2SA.6.23	Thoi noh, Mikal; kon adruh Sôl, ưh kơ đei pơjing hơ'lơ̆p ôh truh tơ sư lôch.
2SA.7.1	Kơplah pơtao oei lăm hnam pơtao sư, păng Kră Yang ăn kơ sư pơdơh hiôk huay pă đei ayăt jum dăr kơ sư, 
2SA.7.2	na pơtao khan kơ Nathan bơngai khan lê̆ adrol: “Lăng deh inh oei lăm hnam pơm păng 'long hơngo, gah Hom pơgơ̆p Kră Yang 'Bok Kei-Dei oei lăm bơsŭn pơm hăm che.”
2SA.7.3	Nathan tơl pơtao khan: “Pơm bĕ kiơ̆ kơ jơhngơ̆m ih tơchĕng, yua kơ Kră Yang oei hơdai ih.” 
2SA.7.4	Mă-lei lăm măng noh hloi, đei nơ̆r Kră Yang khan kơ Nathan:
2SA.7.5	“Athei năm khan kơ Đawit, đĭch đam Inh Kră Yang khan thoi âu” Ih wă pơm kơ Inh hnam oei hă? 
2SA.7.6	Đơ̆ng năr Inh anhăk kon pơlei Isơrael lĕch đơ̆ng dêh Êyiptơ truh tơ dang ei, Inh ưh kơ đei oei tơ lăm hnam ayơ, mă-lei kơplah chă năm tơ âu tơ noh Inh oei lăm bơsŭn đĕch. 
2SA.7.7	Mă tơ anih ayơ Inh năm hăm kon pơlei Isơrael, Inh hăm đei layơ chă pơma chrih kơ lu bơngai mă Inh đei rơih wă wei-lăng kon pơlei Isơrael Inh: Liơ lu iĕm ưh kơ pơm kơ Inh minh pôm hnam hăm 'long hơngo?
2SA.7.8	Thoi noh dang ei, ih athei roi kơ Đawit, đĭch đam Inh Kră Yang Tih Hloh đei khan thoi âu: “Inh boih đei krao ih đơ̆ng tơmăn 'nhĕt anih ih oei wei triu, pôk ih jing bơngai pơgơ̆r kon pơlei Inh. 
2SA.7.9	Inh đei oei hơdai hăm ih, lăm rim anih ih năm pơrăm lê̆ lu ayăt kơ ih đơ̆ng anăp ih; Inh gô ăn kơ anăn ih đe ư-ang tih kư̆m thoi anăn bơngai yŏng mơng lăm teh đak. 
2SA.7.10	Inh gô ăn kơ kon pơlei Isơrael Inh minh anih oei, Inh gô ăn kơ sư chăt rơh lăm anih noh, ăn kơ lu sư oei kơjăp tơ anih noh, huay pă đei hli kơ kiơ dơ̆ng, păng lu bơngai kơnê̆ ưh pă gơh pơjuă pơđep thoi sơ̆ dơ̆ng. 
2SA.7.11	Kơplah Inh pôk pơjing bơngai sek tơlang pơgơ̆r bơngai Isơrael Inh, Inh gô ăn kơ ih huay pă hli oei hiôk-hian ưh pă đei ayăt chă pơrăm ih dơ̆ng păng Kră Yang pơkă khan Sư gô tơiung pơdơ̆ng kơ ih minh pôm hnam.
2SA.7.12	Lăp jơ 'năr ih đĭ boih, păng ih lôch năm oei hơdai hăm lu 'bok yă ih, na Inh gô pôk minh 'nu đơ̆ng lăm adrĕch adrung ih sư noh đơ̆ng kon ih pơjing wă pơtrơp kơ tang-dŏ pơtao ih, păng Inh gô ăn kơ dêh char pơtao sư kơjăp. 
2SA.7.13	Sư noh kơnh gô pơm hnam kơ anăn Inh oei păng Inh gô ăn kơ tang-dŏ dêh char pơtao sư kơjăp ling-lang. 
2SA.7.14	Inh gô pơm 'bă sư, sư gô jing kon Inh. Tơdah sư pơm yoch, tơpă Inh gô teh bơtho sư hăm sơnguĕt, thoi mĕ 'bă teh bơtho kon; 
2SA.7.15	Mă-lei tơdrong 'mêm Inh ưh kơ weh đơ̆ng sư thoi Inh weh đơ̆ng Sôl, bơngai mă Inh achăng lê̆ wă pôk hơtŏk ih pơm pơtao. 
2SA.7.16	Adrĕch hnam ih ưh kơ đei khăi bơngai pơtrơp ih; Inh gô ăn tang-dŏ ih kơjăp khŏm khŏm. Păng dêh char pơtao ih oei kơjăp ling-lang khŏm khŏm.”
2SA.7.17	Nathan bơngai khan lê̆ adrol năm roi ăn kơ Đawit dôm nơ̆r Kră Yang pơma lăm tơdrong tơ'bôh kơ sư.
2SA.7.18	Đơ̆ng noh Pơtao Đawit năm hloi lăm bơsŭn 'bơ̆t anăp Kră Yang păng khan: “Kơkuh kơ ih Kră Yang inh, inh âu bu, hnam dơnŏ inh kiơ mă Ih đei ba inh truh tơ tơdrong jang 'nâu?
2SA.7.19	Kơkuh kơ Ih ơ Kră Yang inh, mă khan tơdrong noh Ih lăng tơdrong iĕ đĕch, păng Ih đei bơtho inh mă đĭch đam Ih kơ dêh char pơtao inh đơ̆ng âu tơ anăp păng ơ Kră Yang inh Ih oei wă ăn kơ inh 'bôh jơhnơr tơ anăp âu kơnh?
2SA.7.20	Đawit wă oei pơma kiơ dơ̆ng hăm Ih? Ơ Kră Yang Kră Yang inh, Ih băt kơ inh đĭch đam Ih. 
2SA.7.21	Yua kơ đơ̆ng nơ̆r Ih pơkă, păng kiơ̆ thoi jơhngơ̆m Ih lăp mă Ih đei pơm boih dôm tơdrong tih 'nâu, păng tơbăt ăn kơ đĭch đam Ih.
2SA.7.22	Ơ Kră Yang, Kră Yang inh, Ih boih Kră Yang Tih Hloh ưh kơ đei bu hơtŏ kơ Ih, păng ưh kơ đei Kră Yang 'Bok Kei-Dei nai hloh kơ Ih, thoi kơ đon nhôn đei kơtơ̆ng boih. 
2SA.7.23	Tơ jơ̆p lăm teh đak hăm đei adrĕch ayơ nhen thoi adrĕch Isơrael Ih, lăp minh pôm adrĕch đĕch lăm teh âu mă Kră Yang 'Bok Kei-Dei dŏng pơklaih wă pơm kon pơlei pơla Ih. Anăn Ih đei pơyom tih, iŏk đơ̆ng Ih pơm tơdrong tih-tin trŏ kơ hli krưp tơpă, kơ kon pơlei Ih lăm teh đak Ih. Kră Yang đei puh lê̆ dôm lu adrĕch nai, păng rup yang lu sư đơ̆ng lăm teh đak 'bơ̆t anăp kon pơlei pơla Ih mă Ih đei dŏng pơklaih đơ̆ng dêh char Êyiptơ. 
2SA.7.24	Ih đei pơjing kơjăp bơngai Isơrael pơm kon pơlei pơla Ih kơdih ling-lang hlŏng hloi. Ơ Kră Yang, Ih boih Kră Yang 'Bok Kei-Dei lu sư.
2SA.7.25	Kơkuh kơ Ih ơ Kră Yang 'Bok Kei-Dei! Inh apinh Ih ling-lang pơm mă kơjăp nơ̆r Ih pơkă gah đĭch đam Ih păng gah hnam sư, apinh Ih pơm thoi Ih đei pơkă boih. 
2SA.7.26	Hơpơi kơ anăn Ih đei ư-ang ling-lang khŏm khŏm, ‘Kră Yang Tih jơ̆ 'Bok Kei-Dei pơgơ̆r lu bơngai Isơrael,’ hơpơi kơ Ih pơjing kơjăp ăn kơ hnam adrĕch đĭch đam Ih Đawit!
2SA.7.27	Kơkuh kơ Ih, ơ Kră Yang Tih Hloh jơ̆ Kră Yang 'Bok Kei-Dei bơngai Isơrael, kơdih Ih 'mơ̆i đei tơ'bôh tơbăt nơ̆r 'nâu hăm đĭch đam Ih khan, Ih gô pơjing pơdơ̆ng hnam đĭch đam Ih kơjăp, na mă đĭch đam Ih âu jing pơ̆n pơyơ̆r kơ Ih dôm nơ̆r apinh 'nâu. 
2SA.7.28	Kơkuh kơ Ih ơ Kră Yang! Ih Kră Yang inh, dôm nơ̆r Ih khan sĭt gô đei pơkă hăm đĭch đam Ih gô ăn kơ sư pŭn hiôk 'nâu. 
2SA.7.29	Dang ei inh apinh Kră Yang tuh ăn pŭn hiôk kơ adrĕch hnam bơngai đĭch đam Ih, wă kơ sư oei đei 'bơ̆t anăp Ih ling-lang, yua kơ Ih ơ Kră Yang jơ̆ Kră Yang inh đei pơkă thoi noh. Apinh hơpơi kơ Ih ăn kơ adrĕch hnam đĭch đam Ih đei pŭn hiôk ling-lang.”
2SA.8.1	Đơ̆ng rŏng kơ noh Đawit blah bơngai Philistin jei sư, pơjei iŏk pơgơ̆r lu pơlei tih đơ̆ng lu sư păng rôp lu sư pơm bơnă, Đawit blah iŏk pơlei Mathek Ama đơ̆ng bơngai Philistin.
2SA.8.2	Sư kư̆m blah bơngai Môap jei sư, rôp athei lu sư 'bĭch sap tơ teh na iŏk tơlei pơtŏ, mưh 'bar jăl tơlei pơlôch, minh jăl tơlei ăn arih, thoi noh bơngai Môap athei chu jang păng ăn thuê̆ kơ Đawit.
2SA.8.3	Đawit blah Hadadêser kon tơdăm pơtao Rêhôp dêh Sôba; kơplah pơtao 'nâu oei wă năm lăm tơring đak Krong Ơphrat wă pơdơ̆ng ming 'blŏk kơ tơdrong sư pơgơ̆r. 
2SA.8.4	Pơtao Đawit rôp linh pơtao Sôba pơm bơnă minh-rơbâu tơpơh-hrĕng linh hao aseh, păng 'bar-jĭt rơbâu linh năm jơ̆ng, linh pơtao Sôba. Pơtao Đawit kư̆m koh lê̆ huan jon aseh păng aseh dui gre lê̆ kơ lu sư oei pă lăp kơ dui minh-hrĕng tŏ gre đĕch.
2SA.8.5	Lu linh bơngai Siri đơ̆ng pơlei Đamas wă dŏng pơtao Hadadêser dêh Sôba; Đawit blah pơrăm, păng pơlôch hloi lu sư 'bar-jĭt 'bar-rơbâu 'nu. 
2SA.8.6	Pơtao Đawit pơm kơđông lăm pơlei Đamas, kon pơlei Siri jing bơngai bơ̆jang ăn kơ Đawit, păng ăn thuê̆ kơ Đawit; Kră Yang ăn kơ Đawit kĕ jei tơ rim anih sư tơblah.
2SA.8.7	Pơtao Đawit blah iŏk dôm lu khêl pơm păng maih đơ̆ng lu yŏng linh wei pơtao Hadadêser păng chĕp ba tơ pơlei Jêrusalem. 
2SA.8.8	Pơtao Đawit kư̆m đei thu iŏk lơ mam kong pơtao Hadadêser đơ̆ng pơlei Beta păng pơlei Bêrôthai. 
2SA.8.9	Tôu pơtao pơlei tih Hamat kơtơ̆ng pơtao Đawit blah pơrăm đĭ lu linh Hadadêser. 
2SA.8.10	Pơtao Tôu wơh hloi Jôram kon tơdăm sư, năm kơkuh wang chơt hiôk păng pơư kơ pơtao Đawit. Blah pơtao Hadadêser jei sư. Mă tơpă sư pơtao Tôu kư̆m đei tơblah hăm pơtao Hadadêser. Jôram chĕp pơyơ̆r ăn kơ pơtao Đawit lu tơmam pơm hăm kong, maih păng hu. 
2SA.8.11	Pơtao Đawit 'măn lê̆ lu tơmam đe ăn wă pơyơ̆r kơ Kră Yang, kư̆m thoi sư đei 'măn lê̆ lu hu maih đơ̆ng lu bơngai mă sư đei blah pơjei iŏk. 
2SA.8.12	Đơ̆ng lu bơngai Eđôm, Môap, Ammôn, Philistin, bơngai Amalek păng sư kư̆m pơm thoi tơmam blah iŏk đơ̆ng Hadadêser kon tơdăm Rêhôp, pơtao đe Sôba. 
2SA.8.13	Đơ̆ng rŏng kơ brŏk đơ̆ng tơblah Siri jei sư, Đawit đe pôk pơư anăn sư, yua kơ sư tơblah pơlôch mơjĭt-tơhngam rơbâu linh Eđôm lăm Thŭng 'Boh.
2SA.8.14	Sư pơm kơđông pơgơ̆r jơ̆p kơ dêh Eđôm, păng đĭ kon pơlei Eđôm bơ̆jang kơ Đawit. Kră Yang ăn kơ Đawit kĕ jei tơ rim anih mă sư tơblah.
2SA.8.15	Đawit pơm pơtao pơgơ̆r kơ đĭ-đăng dêh char Isơrael, pơgơ̆r kon pơlei sư hăm tơdrong juăt trŏ tơpăt. 
2SA.8.16	Jôap kon tơdăm yă Sêruia pơm yŏng pơgơ̆r linh; Jêhôsaphat kon tơdăm Ahilut pơm yŏng chih răk dôm tơdrong truh. 
2SA.8.17	Sadok kon tơdăm, Ahitup păng Ahimelek kon tơdăm Abiathar pơm 'bok soi; păng Sêraia pơm 'bok yŏng chih hla bơar. 
2SA.8.18	Bênaia kon tơdăm Jêhôiada pơm yŏng pơgơ̆r linh wei pơtao, lu kon pơlei Kêrêthit păng kon pơlei Pêlithit; gah lu kon drŏ-nglo Đawit tơgŭm sư chă đon.
2SA.9.1	Đawit jet lăm hnam Sôl hăm oei đei bu oei arih ưh? Inh wă tơ'bôh jơhngơ̆m pơm 'lơ̆ng kơ sư yua kơ đơ̆ng Jônathan.
2SA.9.2	Đei minh 'nu đĭch đam đơ̆ng lăm hnam Sôl, anăn sư Siba; đe krao sư năm tơ Đawit, pơtao Đawit jet: Ih hăm trŏ kơ Siba ưh?
2SA.9.2	Sư tơl: Trŏ inh âu boih, đĭch đam ih,
2SA.9.3	Pơtao jet dơ̆ng: Lăm hnam Sôl ưh pă đei bu dơ̆ng ah? Inh wă iŏk tơdrong 'lơ̆ng đơ̆ng Kră Yang 'Bok Kei-Dei, na sơng iŏk sư.
2SA.9.3	Siba tơl pơtao: Oei pă minh 'nu kon drŏ-nglo Jônathan sư hơwen 'bar pah jơ̆ng.
2SA.9.4	Pơtao jet: “Sư tơ yơ?” Siba tơl: “Sư oei lăm hnam Makir, kon drŏ-nglo Ammiel, tơ pơlei Lôdêbar.”
2SA.9.5	Pơtao Đawit wơh hloi sư năm tơ hnam Makir, kon drŏ-nglo Ammiel, tơ pơlei Lôdêbar, wă kơ sư năm iŏk bơngai noh. 
2SA.9.6	Lăp Mêphibôset, kon drŏ-nglo Jônathan, sâu tơm 'bok Sôl, truh tơ Đawit boih, na sư pơtăm kŭl-tăng kŭp drap tơ teh păng kơkuh.
2SA.9.6	Đawit krao: Ơ Mêphibôset! Sư tơl: Kiơ đĭch đam ih âu.
2SA.9.7	Đawit khan kơ sư: Mon 'nĕ kơ hli, inh wă tơgŭm ih yua kơ đơ̆ng Jônathan 'bă ih, inh gô pơdrâu kơ ih dôm mă bri seh teh choh đơ̆ng 'bok Sôl ih, păng ih gô oei sŏng sa hơdai inh minh pôm gơ'bang ling-lang hlŏng hloi.
2SA.9.8	Mêphibôset drap tơ teh kơkuh, na sư pơma khan: “Bơngai đĭch đam ih 'nâu kiơ, mă ih oei tơchĕng 'blŏk 'blăi inh âu thoi minh pôm kŏ lôch?”
2SA.9.9	Pơtao krao hloi Siba, đĭch đam Sôl, sư khan: Đĭ-đăng mŭk tơmam gah Sôl păng hnam dơnŏ sư. Inh ăn boih kơ sâu tơnơm yŏng tơ'ngla ih. 
2SA.9.10	Thoi noh ih hăm lu kon drŏ-nglo păng đĭch đam ih athei choh pơtăm teh mir noh ăn kơ sư, đei plei phe 'ba na yua iŏk 'me hnam dơnŏ yŏng tơ'ngla ih, mă-lei gah Mêphibôset sư gô oei sŏng sa hơdai inh pôm gơ'bang hlŏng hloi boih. Siba đei mơjĭt-pơđăm 'nu kon drŏ-nglo păng 'bar-jĭt 'nu đĭch đam.
2SA.9.11	Siba drơ̆ng khan: Đĭch đam ih gô pơm kiơ̆ tôm tơdrong đơ̆ng yŏng pơtao inh pơkă khan. Thoi noh Mêphibôset sŏng sa hơdai minh pôm gơ'bang hăm pơtao Đawit thoi minh 'nu kon drŏ-nglo pơtao. 
2SA.9.12	Mêphibôset đei minh 'nu kon drŏ-nglo 'lơ̆p, anăn sư Mika; păng đĭ-đăng lu bơngai oei lăm hnam Siba jing đĭch đam Mephibôset ngăl. 
2SA.9.13	Thoi noh Mêphibôset oei tơ pơlei Jêrusalem, yua kơ sư sŏng sa hơdai pơtao minh gơ'bang ling-lang, mă sư hơwen hơwo 'bar pah jơ̆ng ră.
2SA.10.1	Đơ̆ng rŏng kơ pơtao bơngai Ammôn lôch, na Hanun kon drŏ-nglo sư pơgơ̆r, pơtrơp sư. 
2SA.10.2	Đawit khan: “Inh 'maih pơm hiôk hăm Hanun, kon drŏ-nglo Nabas, kư̆m thoi 'bă sư hlôi pơm 'lơ̆ng kơ inh boih” Đawit wơh đĭch đam sư năm ngôi pơlung pơtao Hanun gah tơdrong 'bă sư lôch.
2SA.10.2	Lu đĭch đam Đawit năm truh tơ lăm dêh char kon pơlei Ammôn. 
2SA.10.3	Mă-lei lu yŏng wei-lăng kon pơlei Ammôn roi kơ yŏng tơ'ngla sư pơtao Hanun: “Ih tơchĕng khan Đawit wơh lu bơngai năm ngôi pơlung ih yua kơ lu sư pơyom kơ 'bă ih hă? Ưh ôh! Đawit wơh lu bơngai đĭch đam sư năm truh tơ ih lu sư 'maih wă chop lăng lu pơlei tih đĕch păng wă blah iŏk dơning kơnh;” 
2SA.10.4	Pơtao Hanun athei đe rôp lu đĭch đam Đawit, na hơkôih lê̆ sŏk kang lu sư minh pah tơ'bŏk, kăt lê̆ minh pah hơbĕn ao lu sư gah pơtâu, na ăn kơ lu sư brŏk.
2SA.10.5	Đawit kơtơ̆ng tơdrong ei, na sư wơh lu bơngai năm sơng lu đe ei, yua kơ lu sư mơn mơlâu dêh, pơtao pơkă kơ lu sư: “Lu iĕm oei tơ pơlei Jêrikô dĭng truh tơ sŏk kang lu iĕm chăt 'mơ̆i; na lu iĕm wih brŏk.”
2SA.10.6	Kon pơlei Ammôn băt kơ lu sư pơm wă kơ Đawit blĕk, na wơh bơngai năm mưng iŏk kon pơlei Siri oei tơ pơlei Bêtrêhot păng tơ Sôba dang 'bar-jĭt rơbâu 'nu linh, na mưng iŏk đơ̆ng pơtao Maaka minh-rơbâu 'nu linh, păng mơjĭt-'bar rơbâu 'nu bơngai đơ̆ng pơlei Top.
2SA.10.7	Đawit kơtơ̆ng tơdrong noh, na wơh hloi Jôap yŏng linh hăm lu bơngai linh nuih kơtang sư năm tơblah. 
2SA.10.8	Khŭl linh Ammôn lĕch dă 'bơ̆t trong wă mơ̆t tơ pơlei tih, gah lu linh Siri dă 'bơ̆t Sôba păng oei tơ Rêhôp, lu linh oei tơ pơlei Top păng oei tơ Maaka lu sư dă kơdih pha tơ bri tơ tơmăn glă.
2SA.10.9	Wă Jôap yŏng linh 'bôh lu linh ayăt wă blah 'bar pah gah anăp gah rŏng kơ lu sư, na sư rơih lu linh nuih kơtang lăm lu bơngai Isơrael săp dă năm tơblah lu linh bơngai Siri. 
2SA.10.10	Gah lu linh mă oei oei, sư pơjao ăn kơ Abisai oh sư, săp dă năm tơblah hăm lu linh Ammôn. 
2SA.10.11	Sư khan kơ Abisai: “Tơdah lu linh Siri pran hloh kơ inh, ih gô năm tơgŭm inh, mă-lei tơdah lu linh Ammôn pran hloh kơ ih, inh gô năm tơgŭm ih.” 
2SA.10.12	'Nĕ kơ hli athei tơblah mă nuih đĭ jơhngơ̆m wă wei kon pơlei pơla bơ̆n, păng lu pơlei tih Kră Yang 'Bok Kei-Dei bơ̆n; hơpơi kơ Kră Yang pơm kiơ̆ thoi Sư tơchĕng 'lơ̆ng!
2SA.10.13	Jôap hăm lu linh kiơ̆ sư năm tơblah hăm lu linh Siri, lu linh Siri thuơ chă kơdâu ôn. 
2SA.10.14	Wă lu linh Ammôn 'bôh lu linh Siri kơdâu, na lu sư kư̆m kơdâu weh 'bơ̆t anăp Abisai, păng mơ̆t ôn lăm pơlei. Jôap weh ưh pă blah lu linh Ammôn na hơlơ̆k brŏk tơ pơlei Jêrusalem.
2SA.10.15	Lu linh Siri 'bôh sư blah jei lu linh bơngai Isơrael, na pơtơm akŭm pơpôi băl dơ̆ng. 
2SA.10.16	Pơtao Hadadêser wơh bơngai năm akŭm linh Siri mă oei tơ pah to Krong Ơphrat; lu sư năm truh tơ pơlei Hêlam, đei Sobak pơm yŏng linh pơgơ̆r linh Hadadêser.
2SA.10.17	Kơtơ̆ng tơdrong 'nâu, Đawit akŭm pơpôi dơ̆ng đĭ-đăng lu linh bơngai Isơrael năm tŏk hlôi kơ đak Krong Jôrđăn, năm truh tơ Hêlam, tơ noh lu linh Siri săp dă wă tơblah hăm pơtao Đawit păng lu linh Siri tơblah hloi. 
2SA.10.18	Mă-lei lu linh Siri thuơ kơdâu đơ̆ng anăp lu linh Isơrael, Đawit pơlôch lu linh Siri pơrăm tơpơh-hrĕng tŏ gre aseh, păng puăn-jĭt rơbâu 'nu lu linh bơngai Siri. Sobak yŏng pơgơ̆r linh Siri rơka hngăm dêh păng lôch hloi tơ noh. 
2SA.10.19	Na đĭ-đăng lu pơtao kiơ̆ pơtao Hadadêser 'bôh khŭl linh Siri thuơ kơ lu linh bơngai Isơrael, na lu sư apinh lung pơm hiôk hăm lu bơngai Isơrael păng mơ̆t khŭl lu bơngai Isơrael.
2SA.10.19	Lu linh Siri pă pơ̆n dŏng lu kon pơlei Ammôn dơ̆ng.
2SA.11.1	Lăm bơyan puih lu pơtao juăt kơ năm tơblah, Đawit wơh Jôap hăm lu đĭch đam sư păng đĭ-đăng lu linh bơngai Isơrael năm tơblah; lu sư tơgar iŏk dêh kon pơlei Ammôn păng wang tăp kơ pơlei Rapba. Gah pơtao Đawit oei lăm pơlei Jêrusalem.
2SA.11.2	Lăm minh kơsơ̆ ei Đawit iung đơ̆ng tep pơdơh 'năr dơ̆ng sư chă ngôi dăr tơ kơpal bơbŭng hnam pơtao na 'bôh minh 'nu bơngai drŏ-kăn oei hum, bơngai drŏ-kăn ei 'lơ̆ng hơbŏ dêh. 
2SA.11.3	Đawit wơh bơngai năm jet bơngai drŏ-kăn ei, na đe khan: “Noh Batsêba, kon drŏ-kăn Êliam, akăn Uri, bơngai Hêtit.” 
2SA.11.4	Đawit wơh bơngai năm krao iŏk sư; sư 'nao 'nhao ôp rơgoh tơdrong sư 'bôh jơ̆ng; sư năm truh tơ hnam pơtao, na pơtao tep hơdai hăm sư, đơ̆ng noh sư wih tơ hnam. 
2SA.11.5	Bơngai drŏ-kăn 'nâu sư anăp, sư wơh bơngai năm roi kơ Đawit khan: “Inh anăp boih.”
2SA.11.6	Đawit wơh năm khan kơ Jôap: “Athei Uri, bơngai Hêtit năm tơ'bơ̆p inh.” Na, Jôap athei Uri năm tơ'bơ̆p Đawit. 
2SA.11.7	Uri năm truh tơ Đawit, Đawit jet gia gah Jôap yŏng linh hăm oei liĕm akâu, bĕ lu linh hăm oei hiôk hơđơ̆ng păng tơdrong tơblah thoi yơ. 
2SA.11.8	Na Đawit pơma dơnuh hăm Uri: “Năm wih brŏk bĕ tơ hnam ih, păng ôp hơrao jơ̆ng ih.” Na, Uri lĕch đơ̆ng hnam pơtao, pơtao wơh minh 'nu bơngai chĕp ba kơ sư tơmam đơ̆ng hnam pơtao ăn. 
2SA.11.9	Mă-lei, Uri ưh kơ brŏk tơ hnam, sư tep 'bơ̆t 'măng jang hnam pơtao hơdai hăm lu đĭch đam gak pơtao.
2SA.11.10	Đe roi ăn kơ Đawit băt: “Uri ưh kơ brŏk tơ hnam sư.” Đawit jet Uri: “Liơ ih ưh kơ brŏk tơ hnam, yua kơ ih 'nao brŏk đơ̆ng trong ataih.”
2SA.11.11	Uri tơl Đawit: “Hom pơgơ̆p lu linh Isơrael păng Juđa oei tơ lăm bơsŭn, Jôap yŏng tơ'ngla inh, hăm lu đĭch đam oei tơ bri, na inh wă brŏk tơ hnam sŏng sa păng tep hơdai păng akăn inh hă? Inh pơkă hăm ih, inh ưh kơ gơh pơm minh tơdrong thoi noh”
2SA.11.12	Đawit khan: “Ih oei tơ âu năr 'nâu dơ̆ng, dơning ih brŏk.” Na Uri oei tơ pơlei Jêrusalem lăm năr ei păng năr đơ̆ng rŏng. 
2SA.11.13	Đơ̆ng noh Đawit wơ̆n sư sŏng sa, ăn kơ sư huch tơdrô mă suai; mă-lei truh kơmăng noh Uri năm tep tơ hơkok sư hăm lu đĭch đam gak pơtao, kư̆m ưh kơ brŏk tơ hnam sư. 
2SA.11.14	Pơgê đơ̆ng rŏng, Đawit chih minh hlak hla bơar kơthơ ăn kơ Uri chĕp ba kơ Jôap. 
2SA.11.15	Lăm kơthơ sư chih thoi âu: “Dan bĕ Uri yak adrol lăm năr tơblah tih, na lu iĕm kơdŭn ataih đơ̆ng sư, wă kơ sư rơka na lôch.” 
2SA.11.16	Kơplah wang tăp pơlei na Jôap dan Uri 'bơ̆t tơklă anih lu linh ayăt pran kơtang. 
2SA.11.17	Lu linh đơ̆ng lăm pơlei lĕch blah linh Jôap, đei lu mơ'nah bơngai lăm khŭl đĭch đam Đawit lôch, Uri bơngai Hêtit kư̆m dai lôch.
2SA.11.18	Jôap wơh bơngai năm roi kơ Đawit băt dôm tơdrong tơblah. 
2SA.11.19	Sư pơkă ăn kơ bơngai năm roi: “Mưh ih roi ăn dôm tơdrong đei truh kơ pơtao đang boih lăm anih tơblah, 
2SA.11.20	tơdah pơtao pơma khan kơ ih: ‘Yua kơ kiơ lu iĕm năm wang blah jê̆ dur thoi noh? Lu iĕm ưh kơ băt hă, đe oei tơ kơpal dur pơlei kơjung prah iĕm? 
2SA.11.21	Bu pơlôch Abimêlek kon drŏ-nglo Jêrup Bêset? Hăm trŏ kơ minh 'nu bơngai drŏ-kăn oei kơpal dur pơlei kơjung klơ̆m tơpăl tơmo na 'bơm sư lôch hloi tơ Thêbes dah kiơ? Yua kơ kiơ lu iĕm năm jê̆ dur pơlei thoi noh? Na ih gô tơl sư thoi âu: ‘Uri bơngai Hêtit sư kư̆m lôch.’ ”
2SA.11.22	Bơngai linh sư wơh noh năm; sư truh tơ anih, roi ăn kơ Đawit băt dôm tơdrong Jôap đei pơkă kơ sư.” 
2SA.11.23	Sư roi ăn kơ pơtao Đawit: “Blŭng-a lu linh ayăt pran hloh kơ lu nhôn, lĕch blah lu nhôn tơ bri 'nguaih; na lu nhôn blah druh lu sư truh tơ 'măng jang pơlei. 
2SA.11.24	Lu linh sư chĕp hră dơ̆ng kơpal dur pơlei kơjung sư prah lu đĭch đam ih, đei mơ'nah bơngai lôch hloi; Uri bơngai Hêtit, đĭch đam ih kư̆m dai lôch.”
2SA.11.25	Pơtao Đawit khan kơ bơngai năm roi noh: Ih athei roi kơ Jôap: 'Nĕ kơ mah sơ'ngon dêh kơ dôm tơdrong noh; đao gưm 'bơ̆t lăp pơlôch bơngai 'nâu, pơlôch bơngai to, ih athei khan kơ sư adrin tơblah năm tơ anăp păng pơrăm đĭ pơlei.
2SA.11.26	Akăn Uri kơtơ̆ng băt kơ klo sư lôch boih, na nhơ̆m hmoi. 
2SA.11.27	Hlôi kơ năr 'bŭ pơdong boih, Đawit athei đe năm iŏk sư oei lăm hnam pơtao; duch noh jing pơm akăn pơtao Đawit, tơpŭ ăn kơ pơtao minh 'nu kon drŏ-nglo, mă-lei dôm tơdrong Đawit pơm noh ưh kơ lăp đon Kră Yang ôh.
2SA.12.1	Kră Yang wơh Nathan năm tơ'bơ̆p Đawit, sư pơma khan: “Lăm minh pôm pơlei 'nei đei 'bar 'nu bơngai, minh 'nu mơdrŏng minh 'nu dơnuh. 
2SA.12.2	Bơngai mơdrŏng đei triu, rơmo lơ dêh. 
2SA.12.3	Bơngai dơnuh ưh kơ đei kiơ, sư đei lăp minh pôm triu akăn iĕ mă đơ̆ng sư răt; sư rong răi kon triu noh wơ̆ tih hơdai hăm kon hơ'lơ̆p sư tơ lăm hnam sư, kon triu iĕ noh sŏng sa hơdai sư, nhă đak minh pôm pơnhan hăm sư păng tep hăm sư. Sư lăng thoi minh 'nu kon drŏ-kăn sư kơdih.
2SA.12.4	Lăm minh năr ei, đei minh 'nu bơngai tơmoi truh năm ngôi tơ bơngai mơdrŏng, bơngai mơdrŏng 'mêm kơ triu, rơmo sư ưh kơ wă rôp hơmet 'nhĕm sa ăn kơ tơmoi; 'nao truh noh, na sư rôp iŏk kon triu bơngai dơnuh noh pơm hơmet 'nhĕm sa ăn kơ tơmoi năm ngôi tơ sư noh.”
2SA.12.5	Đawit blĕk dêh kơ bơngai mơdrŏng noh, păng khan kơ Nathan: “Inh pơkă 'bơ̆t anăp Kră Yang arih ling-lang, bơngai pơm kơnê̆ dêh thoi noh trŏ kơ lôch! 
2SA.12.6	Sư athei duh 'mong puăn plơ̆ng, yua kơ sư pơm thoi noh, sư ưh kơ đei jơhngơ̆m băt mơnat.”
2SA.12.7	Nathan khan kơ Đawit: “Pơtao boih bơngai noh! Kră Yang 'Bok Kei-Dei Isơrael đei khan: ‘Inh boih rơih ăn kơ ih pơm pơtao Isơrael, Inh boih dŏng ih klaih đơ̆ng ti Sôl. 
2SA.12.8	Inh ăn kơ ih wei-lăng hnam yŏng tơ'ngla ih, Inh pơjao lu akăn yŏng tơ'ngla ih lăm ti ih ăn kơ ih pơm pơtao pơgơ̆r kon pơlei Isơrael păng Juđa, păng dah tơdrong noh ưh tam tôm mah lei Inh gô ăn thim kơ ih lơ hloh dơ̆ng. 
2SA.12.9	Liơ ih ưh kơ băt hli yom kơ nơ̆r Kră Yang tơtă, na pơm tơdrong kơnê̆ dêh 'bơ̆t anăp Sư? Ih yua đao pơlôch Uri, bơngai Hêtit, iŏk akăn sư pơm akăn ih, ih yua đao gưm linh bơngai Ammôn pơlôch sư. 
2SA.12.10	Thoi noh na, dao ưh kơ đei layơ pơdơh pơrăm hnam dơnŏ ih, yua kơ ih ưh kơ pơyom kơ Inh, tơgar iŏk akăn Uri, bơngai Hêtit, pơm akăn ih.”
2SA.12.11	Kră Yang khan: “Inh gô pơm đơ̆ng kơdih hnam dơnŏ ih iung blah pơm kơ ih, 'bơ̆t tơm măt ih; Inh gô rôp lu akăn ih pơjao ăn kơ minh 'nu bơngai jê̆ ih, sư gô pơ'brơh kơ lu akăn ih 'bơ̆t hơdah kơ'năr 'bơ̆t anăp lơ bơngai. 
2SA.12.12	Ih pơm tơdrong noh chă klĕnh ôn, mă-lei Inh gô pơm tơdrong 'nâu hơdah kơ'năr 'bơ̆t anăp đĭ-đăng bơngai Isơrael.”
2SA.12.13	Đawit khan kơ Nathan: “Inh pơm yoch boih hăm Kră Yang.”
2SA.12.13	Nathan tơl: “Mă-lei Kră Yang sŭt boih tơdrong yoch ih, ih huay kơ lôch ôh.
2SA.12.14	Mă-lei yua kơ tơdrong ih pơjăm ưh kơ lăng boih Kră Yang lăm tơdrong 'nâu, na kon drŏ-nglo mă akăn ih 'nao tơpŭ kơ ih noh gô lôch.”
2SA.12.15	Lăp Nathan wih brŏk tơ hnam sư, Kră Yang pơm kơ kon nge mă akăn Uri 'nao rơneh ăn kơ Đawit noh jĭ dêh hloi. 
2SA.12.16	Đawit krao khan apinh Kră Yang 'Bok Kei-Dei pơklaih nge noh, păng sư ơ̆t kơ sŏng sa; sư mơ̆t tơ lăm anih 'bĭch tơ teh prăt măng. 
2SA.12.17	Lu kră bơngai bơ̆jang đunh lăm hnam pơtao dơ̆ng tăp dăr tơiung sư đơ̆ng teh; mă-lei sư ưh kơ wă iung păng ưh kơ wă sŏng sa hơdai lu đe noh.
2SA.12.18	Lăm tơpơh năr nge noh lôch. Lu đĭch đam ưh kơ pơ̆n roi kơ sư băt kơ nge noh lôch; yua kơ lu sư pơma tơduă khan: “Kơplah nge noh oei arih, bơ̆n nŏng kơ pơma pơlung pơtao, pơtao ưh kơ mơ̆ng; na liơ bơ̆n pơ̆n roi kơ sư băt nge noh lôch? Hơmơt kơ sư rai pơm kơ akâu sư!”
2SA.12.19	'Bôh lu đĭch sư pơma mơmơnh băl, pơtao Đawit sư băt kơ nge noh lôch boih, na sư jet: “Hăm trŏ kơ nge noh lôch boih?” Lu sư tơl:
2SA.12.19	“Trŏ boih, nge noh lôch boih.”
2SA.12.20	Kơplah noh, Đawit iung đơ̆ng teh, hum hơpĕch, pik đak pơgang 'bâu phu tơ akâu sư, hrŭk tơplih hơbĕn ao; sư mơ̆t tơ hnam Kră Yang drap kơkuh, đơ̆ng noh sư wih brŏk tơ hnam pơtao sư dơ̆ng, athei đe hơmet tơmam sŏng sa. Na lăp đe hơmet dang boih sư sŏng sa hloi.
2SA.12.21	Lu đĭch đam sư jet: “Yua kơ kiơ ih pơm thoi noh. Lu nhôn ưh kơ băt hloi, kơplah nge noh oei arih, ih ơ̆t kơ sŏng sa păng nhơ̆m hmoi; wă 'bơ̆t sư lôch, ih iung păng sŏng sa.”
2SA.12.22	Pơtao tơl: “Kơplah nge noh oei arih, inh ơ̆t kơ por păng nhơ̆m hmoi yua kơ inh tơchĕng khan: ‘Băt rŏ lăng Kră Yang wă mơnat kơ inh, păng ăn kơ nge noh arih.’ 
2SA.12.23	Mă-lei dang ei sư lôch boih, inh wă ơ̆t kơ sŏng sa pơm kiơ dơ̆ng? Inh hăm gơh pơm kơ sư wơ̆t tơ âu dơ̆ng? Inh gô năm tơ sư, mă-lei sư ưh pă gơh wơ̆t wih tơ inh dơ̆ng.”
2SA.12.24	Đawit pơlung Batsêba, akăn sư, Đawit năm tep hơdai hăm akăn sư; akăn sư tơpŭ kơ minh 'nu kon drŏ-nglo krao anăn sư Sôlômôn, Kră Yang 'mêm kơ sư dêh.
2SA.12.25	Yua kơ Kră Yang 'mêm kơ nge noh dêh, na Sư wơh Nathan bơngai pơtruh nơ̆r sư krao anăn nge noh Jêđiđia.
2SA.12.26	Jôap tơblah pơlei Rapba, pơlei tih bơngai Ammôn, păng wă blah iŏk pơlei pơtao noh. 
2SA.12.27	Jôap wơh linh sư năm roi tơbăt kơ Đawit: “Inh oei tơblah hăm pơlei tih Rapba păng inh đei blah iŏk boih kơđông kơjăp anih wei mong đak. 
2SA.12.28	Dang ei, ih athei krao akŭm pơđĭ lu linh mă oei oei noh, năm wang blah iŏk pơlei tih noh, mưh inh blah iŏk kơnh đe krao pơlei noh anăn inh.”
2SA.12.29	Pơtao Đawit krao akŭm pơđĭ lu linh, năm blah iŏk pơlei Rapba, na blah iŏk hloi pơlei noh. 
2SA.12.30	Pơtao Đawit sư plôh iŏk môk pơtao đơ̆ng kơ̆l rup yang Milkôm, na yơ̆l tơ kơ̆l sư; môk noh pơm păng maih trăp dang pêng-jĭt pơđăm kĭ, đei pơgong hăm minh găr tơmo gĭt. Sư kư̆m đei blah tơgar iŏk mŭk tơmam lơlap đơ̆ng lăm pơlei noh. 
2SA.12.31	Sư kư̆m rôp kon pơlei lăm noh bơ̆jang kơ sư, jao ăn hơnuă, 'nhik, sung bơsei păng jang man gŏch; sư kư̆m pơm kơ đĭ-đăng lu pơlei bơngai Ammôn jang thoi noh. Đơ̆ng noh, Đawit păng lu linh sư wih brŏk đĭ tơ pơlei Jêrusalem.
2SA.13.1	Apsalôm, kon drŏ-nglo Đawit đei minh 'nu oh drŏ-kăn pôm mĕ 'bă, anăn sư Tamar, 'lơ̆ng guăng dêh. Đơ̆ng rŏng kơ noh đunh 'biơ̆, Amnôn kư̆m kon drŏ-nglo Đawit mĕ pha hưch kơ sư.
2SA.13.2	Amnôn hưch lăp wă dêh kơ Tamar oh drŏ-kăn sư kơdih pôm 'bă, yua kơ hrăn tơchĕng ưh kơsŭk mah truh tơ đei jĭ bơlŏ, yua kơ oh adruh sư Tamar. Tamar sư oei hơdruh hle, na anat kơ Amnôn gơh pơm minh tơdrong kiơ hăm sư.
2SA.13.3	Na, Amnôn đei minh 'nu buăl juăt anăn sư Jônadap, kon drŏ-nglo Simêa, 'nhŏng Đawit; bơngai 'nâu chă hơlĕnh hơgei dêh. 
2SA.13.4	Jônadap jet Amnôn: “Ơ kon pơtao, lơliơ rai đunh rai rơmơ̆n rơmok thoi noh? Hăm gơh roi ăn kơ inh?”
2SA.13.4	Amnôn tơl: “Inh hưch kơ Tamar, oh drŏ-kăn Apsalôm, Apsalôm oh drŏ-nglo inh.”
2SA.13.5	Jônadap chă đon khan: “Ih athei 'bĭch kơpal giơng pơm bơlŏ; na mưh pơtao 'bă năm lăng, ih athei apinh: ‘Apinh 'bă ăn kơ Tama, oh drŏ-kăn inh năm wei-lăng inh; sư gô hơmet tơmam sa 'bơ̆t anăp inh; inh gô 'bôh sư, păng sư gô pôk hiŏng tơmam sa hăm ti sư kơdih ăn kơ inh.’ ”
2SA.13.6	Na, Amnôn 'bĭch pơm bơlŏ, lăp 'bă sư pơtao năm lăng, na Amnôn pơma hăm pơtao: Inh apinh ih ăn kơ Tamar năm tơ âu, pơm 'bar tŏ 'bĕng iĕ 'bơ̆t anăp inh; păng gô pôk hiŏng 'bĕng noh hăm ti sư kơdih ăn kơ inh sa.
2SA.13.7	Đawit wơh bơngai năm krao Tamar đơ̆ng hnam sư, khan kơ sư: “Kon athei năm tơ hnam Amnôn, 'nhŏng kon, pai hơmet tơmam sa kơ sư.” 
2SA.13.8	Tamar năm truh tơ hnam 'nhŏng sư Amnôn, 'bôh oei 'bĭch kơpal giơng, Tamar iŏk tơpŭng 'ba mi, lŭk chơpĕt man pơm 'bĕng iĕ 'bơ̆t anăp 'nhŏng sư păng hơtŭk ăn. 
2SA.13.9	Tamar pôk tơjur gŏ păng kep iŏk 'bĕng năm ăn kơ 'nhŏng sư sa. Mă-lei Amnôn ưh kơ 'maih sa.
2SA.13.9	Na sư khan athei đĭ-đăng bơngai lĕch. Lăp đe lĕch boih, 
2SA.13.10	Amnôn khan kơ Tamar: “Oh pôk tơmam sa na mơ̆t tơ lăm anih ăn kơ 'nhŏng sa.” Tamar iŏk hloi lu 'bĕng iĕ đơ̆ng sư pơm, pôk ăn kơ Amnôn; 'nhŏng sư, tơ lăm anih. 
2SA.13.11	Wă Tamar pôk hiŏng 'bĕng năm jê̆ giơng, Amnôn rôp dui na khan: “Oh, năm tơ âu 'bĭch hăm 'nhŏng.”
2SA.13.12	Mă-lei Tamar pơjăng: “Ưh kơ gơh 'nhŏng; 'nĕ kơ pơm pơ'brơh pơgŏ inh, yua kơ lăm char Isơrael ưh kơ đei bu pơm thoi noh. 'Nĕ kơ pơm tơdrong kơnê̆ 'nâu! 
2SA.13.13	Inh gô pŭ iŏk tơdrong mơlâu âu mă năm tơ yơ? Na đe gô jô̆ 'nhŏng thoi minh 'nu bơngai kơnê̆ lăm char Isơrael. 'Nhŏng jah apinh 'bă đĕch 'lơ̆ng hloh; 'bă ưh kơ đei sơngah ôh ăn kơ 'nhŏng iŏk oh.” 
2SA.13.14	Mă-lei Amnôn ưh kơ mơ̆ng; yua kơ sư pran hloh, na tơrôp pơgŏ hloi.
2SA.13.15	Na Amnôn hơlơ̆ jing blĕk areh kơ Tamar, sư areh dêh hloh kơ jơhngơ̆m sư hưch adrol ki, Amnôn pơpuh tơlĕch sư: “Iung weh đơ̆ng âu!”
2SA.13.16	Tamar apinh lung: “'Nĕ kơ pơpuh inh, ơ 'nhŏng, tơdrong kơnê̆ ih pơpuh inh tih hloh kơ tơdrong kơnê̆ ih pơm kơ inh boih!”
2SA.13.16	Mă-lei sư ưh kơ wă mơ̆ng hloi. 
2SA.13.17	Amnôn krao minh 'nu đam sư khan: “Pơpuh bơngai drŏ-kăn 'nâu lĕch weh đơ̆ng muh măt inh! Đơ̆ng noh tang chơkăl lê̆ 'măng mưh sư lĕch.” 
2SA.13.18	Na đĭch đam Amnôn puh tơlĕch păng chơkăl lê̆ 'măng. Kơplah noh Tamar oei hrŭk minh blah ao ti tai thoi lu bia juăt kơ hrŭk ao thoi noh ngăl kơplah oei hơdruh hơlai. 
2SA.13.19	Tamar klă tơnuh kơpal kơ̆l sư, na hek ao ti tai mă sư oei hrŭk noh. Păng iŏk ti klơ̆p muh măt, nơnăm rah nhơ̆m ôr rah.
2SA.13.20	Apsalôm; 'nhŏng sư jet: “Hăm trŏ kơ Amnôn, 'nhŏng kơ oh; tơrôp 'bĭch hăm oh ưh? Lei na, ơ oh hreh bĕ, sư 'nhŏng kơ oh 'nĕ pă hiơ̆k kơ tơdrong noh dơ̆ng!” Thoi noh. Tamar oei hơdrô̆ sơ'ngon tơ hnam Apsalôm 'nhŏng sư.
2SA.13.21	Pơtao Đawit hil blĕk dêh kơtơ̆ng dôm tơdrong noh. 
2SA.13.22	Apsalôm blĕk dêh kơ Amnôn ưh pă đei gơh pơma nơ̆r ayơ 'lơ̆ng dah kơnê̆ hăm Amnôn, yua kơ Amnôn pơ'brơh kơ Tamar, oh drŏ-kăn sư.
2SA.13.23	'Bar sơnăm đơ̆ng rŏng kơplah năr Apsalôm yuă sŏk triu sư tơ pơlei Baal Harsôl jê̆ hơdral pơlei tih Êphraim, Apsalôm sư krao wơ̆n đĭ-đăng lu kon pơtao. 
2SA.13.24	Apsalôm năm tơ pơtao na khan: Đĭch đam ih đei boih lu bơngai năm yuă sŏk triu na apinh ih hăm linh wei ih năm ngôi hơdai tơ hnam inh.
2SA.13.25	Mă-lei pơtao tơl khan: Ưh kơ gơh kon; đĭ-đăng lu bơ̆n ưh kơ gơh wang năm tơ hnam kon, yua kơnh pơm pơhiơ̆k kon. Apsalôm apinh lung, mă-lei Đawit sơngah ưh kơ năm tơ noh; pơtao Đawit lăp sơkat ăn tơdrong pŭn hiôk kơ sư.
2SA.13.26	Apsalôm pơma dơ̆ng: “Tơdah pơtao ưh kơ năm, apinh ăn Amnôn, 'nhŏng inh, năm ngôi tơ nhôn.” Pơtao jet: “Kơlih kơ kiơ sư athei năm?”
2SA.13.27	Apsalôm apinh lung dĭng mă truh pơtao ăn Amnôn păng đĭ-đăng kon pơtao năm ngôi et sa hăm sư. 
2SA.13.28	Apsalôm pơkă kơ lu đĭch đam sư: “Athei kơchăng lăng kơplah Amnôn hiôk chơt wă suai kơ tơdrô, inh athei lu iĕm: Teh Amnôn, lu iĕm athei pơlôch sư hloi, ưh kơ hli kơ kiơ, noh đơ̆ng inh athei lu iĕm. Athei đei jơhngơ̆m đon mă nuih hŏ.” 
2SA.13.29	Lu đĭch đam Apsalôm pơlôch Amnôn pơm kiơ̆ thoi yŏng tơ'ngla lu sư pơkă. Kơplah noh, lu kon pơtao nai iung hao aseh kơdâu chă ôn đĭ.
2SA.13.30	Kơplah lu kon pơtao oei tơ rok trong, đei roi ăn truh tơ pơtao Đawit kơtơ̆ng khan Apsalôm pơlôch đĭ lu kon pơtao boih, ưh kơ đei minh 'nu bu oei arih. 
2SA.13.31	Pơtao iung hek ao sư păng 'bĭch tơ teh; đĭ-đăng đĭch đam sư dơ̆ng tăp dăr kư̆m hek ao lu sư.
2SA.13.32	Na Jônadap, kon drŏ-nglo Simêa, mon pơtao Đawit, pơma khan: “Apinh yŏng inh ih 'nĕ ngeh khan pơlôch đĭ lu kon pơtao boih; lăp minh 'nu Amnôn đĕch lôch; noh tơdrong Apsalôm pơrơ̆ng wă pơm đơ̆ng năr Amnôn pơ'brơh kơ Tamar, oh drŏ-kăn sư. 
2SA.13.33	Thoi noh na apinh pơtao yŏng tơ'ngla inh 'nĕ kơ tơtăm khan pơlôch đĭ-đăng kon pơtao boih; lăp minh 'nu Amnôn đĕch lôch.”
2SA.13.34	Kơplah noh Apsalôm kơdâu weh boih.
2SA.13.34	Bơngai tơdăm oei gak ngơk tơmang 'bôh đei minh khŭl bơngai tơpôl lơ dêh năm jur, rok kiơ̆ trong tơter kông tơkan tơ Hôrônaim. Bơngai tơdăm gak năm roi ăn kơ pơtao băt: “Ơ pơtao inh 'bôh đei tơpôl bơngai lơ dêh năm jur tơklă tơ Hôrônaim wă năm tơ âu.”
2SA.13.35	Jônadap tơbăt kơ pơtao khan: “Noh lu kon pơtao wih brŏk thoi nơ̆r đĭch đam pơtao khan.”
2SA.13.36	'Nao đang kơ Jônadap pơma, na 'bôh lu kon pơtao truh; lu sư nhơ̆m ôr. Pơtao păng đĭ-đăng đĭch đam nhơ̆m hmoi ôr ơh sơ'ngon dêh tơpă.
2SA.13.37	Na Apsalôm kơdâu weh, păng năm ôn tơ hnam Thanmai kon drŏ-nglo Amihut, pơtao dêh Gêsur Đawit sơ'ngon kơ kon drŏ-nglo sư ling-lang rim năr.
2SA.13.38	Apsalôm kơdâu tơ dêh Gêsur oei tơ noh pêng sơnăm. 
2SA.13.39	Pơtao hơi 'biơ̆ sơ'ngon kơ Amnôn lôch boih, na pơtao 'blŏk 'maih 'moi kiơ̆ Apsalôm.
2SA.14.1	Jôap kon drŏ-nglo Sêruia, băt kơ jơhngơ̆m pơtao 'blŏk kơ Apsalôm, 
2SA.14.2	Jôap wơh bơngai năm tơ pơlei Têkôa chă minh 'nu bơngai drŏ-kăn gơh hơgei, sư pơkă kơ drŏ-kăn ei khan: “Ih athei pơm thoi bơngai sơ'ngon kơ đei bơngai lôch, hrŭk ao sơ'ngon, 'nĕ kơ pik pơgang 'bâu phu, ih pơm akâu thoi bơngai drŏ-kăn sơ'ngon kơ đei bơngai lôch đĭ đunh năr boih. 
2SA.14.3	Ih apinh wă tơ'bơ̆p pơtao roi ăn kơ pơtao thoi âu.” Jôap bơtho drŏ-kăn ei wă kơ sư pơma.
2SA.14.4	Bơngai drŏ-kăn pơlei Têkôa năm pơma roi kơ pơtao, sư drap tơ teh kơkuh, na khan: “Kơkuh kơ ih pơtao, apinh ih dŏng inh!”
2SA.14.5	Pơtao jet, “Ih đei tơdrong kiơ?”
2SA.14.5	Bơngai drŏ-kăn ei tơl: “Ôi! Inh adro po, klo lôch boih. 
2SA.14.6	Inh đĭch đam ih. Inh đei 'bar 'nu kon drŏ-nglo; bre sư tơteh tơtôn băl tơ chŭn tơ mir, ưh kơ đei bơngai bu plah, na bơngai âu teh bơngai to lôch. 
2SA.14.7	Na dang ei đĭ-đăng lu 'nhŏng oh lu sư iung ayăt hăm inh đam drŏ-kăn ih, lu sư khan: ‘Pơjao ăn bơngai pơlôch oh sư lê̆ kơ nhôn pơlôch sư, wă iung kơting pham kơ oh sư, mă khan sư bơngai pơtrơp ioi, lu bơ̆n kư̆m gô pơlôch sư!’ Na sư gô pĭt tŭk ngar ŭnh ngŭr oei oei, wă kơ klo inh ưh pă đei anăn păng bơngai pơtrơp ioi, adrĕch adrung kơpal teh.”
2SA.14.8	Pơtao khan kơ bơngai drŏ-kăn: “Huay, ih wih tơ hnam bĕ; inh gô pơm tơdrong âu ăn kơ ih.”
2SA.14.9	Bơngai drŏ-kăn Têkôa tơl dơ̆ng: “Kơkuh kơ pơtao yŏng tơ'ngla inh, lê̆ tơdrong yoch tuh kơpal inh păng adrĕch hnam 'bă inh, gah pơtao păng anih pơtao ưh kơ đei 'bơm ôh.”
2SA.14.10	Pơtao khan dơ̆ng: “Tơdah đei bu pơm anat kơ ih dơ̆ng, athei ba sư tơ inh, lu sư gô ưh kơ pơ̆n hơtŭt 'bơm ih dơ̆ng.”
2SA.14.11	Drŏ-kăn ei khan dơ̆ng: “Apinh pơtao krao apinh Kră Yang 'Bok Kei-Dei ih găn wă kơ lu bơngai pơm 'mong huay kơ iung kơting ưh pă pơrăm păng pơlôch kon drŏ-nglo inh.” Pơtao tơl:
2SA.14.11	“Inh pao anăn Kră Yang arih ling-lang na pơkă khan, minh ioi sŏk đơ̆ng kơ̆l kon drŏ-nglo ih gô ưh kơ đei hơlŭng tơ teh!”
2SA.14.12	Drŏ-kăn ei khan dơ̆ng: “Apinh pơtao ăn kơ inh đĭch đam ih roi minh nơ̆r kơ pơtao dơ̆ng pơtao khan ‘Ih roi bĕ’ ”
2SA.14.13	Bơngai drŏ-kăn noh khan: Lei liơ pơtao tơchĕng wă pơrăm kon pơlei Kră Yang 'Bok Kei-Dei thoi noh? Wă khan pơtao ưh kơ ăn kon drŏ-nglo pơtao mă jăk tơ nai boih wih brŏk, pơtao pơma thoi noh nhen thoi sek jô̆ kơdih akâu đei tơdrong yoch. 
2SA.14.14	Đĭ-đăng lu bơ̆n bu bu kư̆m lôch, thoi tuh đak tơ teh, ưh kơ gơh chup iŏk dơ̆ng. Mă-lei Kră Yang 'Bok Kei-Dei ưh kơ đei iŏk lê̆ tơdrong arih bơngai mă hơmet wă ăn bơngai đơ̆ng jăk wih brŏk.
2SA.14.15	“Dang ei, inh năm roi tơdrong 'nâu kơ pơtao yŏng tơ'ngla inh, noh yua kơ kon pơlei pơma tơhli. Lei inh tơchĕng khan: ‘Inh gô năm roi kơ pơtao, rŏ lăng pơtao gô ăn kơ đam drŏ-kăn pơtao tơdrong sư apinh. 
2SA.14.16	Pơtao gô mơ̆ng nơ̆r apinh păng dŏng pơklaih đam drŏ-kăn pơtao đơ̆ng ti bơngai 'maih pơlôch inh, păng kon drŏ-nglo inh, hiong dơ̆ng kon pơlei Kră Yang 'Bok Kei-Dei.’
2SA.14.17	Đam drŏ-kăn pơtao tơchĕng khan dơ̆ng: ‘Apinh nơ̆r đơ̆ng pơtao yŏng tơ'ngla inh pơma pơkă ăn hiôk-hian, yua kơ pơtao yŏng tơ'ngla inh thoi lĕ minh 'nu linh jang 'lơ̆ng Kră Yang 'Bok Kei-Dei, băt kơ lăng tơdrong 'lơ̆ng păng tơdrong kơnê̆. Apinh Kră Yang 'Bok Kei-Dei ih oei hăm ih!’ ”
2SA.14.18	Pơtao khan: “'Nĕ ôn kơ inh tơdrong kiơ inh wă apinh ih.” Bơngai drŏ-kăn khan:
2SA.14.18	“Apinh pơtao yŏng tơ'ngla inh apinh bĕ.” 
2SA.14.19	Pơtao apinh: “Hăm trŏ kư̆m đei ti Jôap mơ̆t hơdai lăm dôm tơdrong 'nâu?” Bơngai drŏ-kăn tơl: Pơtao yŏng tơ'ngla inh, inh yua tơdrong arih pơtao na pơkă, trŏ thoi nơ̆r pơtao đei khan. Jôap đĭch đam ih boih, pơjao ăn kơ inh păng bơtho tơ'bôh dôm lu nơ̆r wă pơma apinh păng pơm. 
2SA.14.20	Jôap, đĭch đam pơtao, pơm thoi noh, wă hơlơ̆ kơ tơdrong truh 'nâu. Mă-lei yŏng tơ'ngla gơh hơgei nhen thoi linh jang 'lơ̆ng Kră Yang 'Bok Kei-Dei băt rơđah đĭ dôm tơdrong kơpal teh âu.
2SA.14.21	Pơtao khan, kơ Jôap: “Inh ăn boih tơdrong ih apinh 'nâu, năm iŏk Apsalôm brŏk tơ âu bĕ.”
2SA.14.22	Jôap drap tơ teh kơkuh, păng khan: Apinh Kră Yang 'Bok Kei-Dei tuh ăn tơdrong pŭn hiôk kơ pơtao, Pơtao yŏng tơ'ngla inh. Dang ei đĭch đam ih băt boih pơtao lăp đon boih na pơtao ăn tơdrong kơ đĭch đam ih krao apinh.
2SA.14.23	Jôap iung hloi, năm truh tơ Gêsur, anhăk Apsalôm wih tơ pơlei Jêrusalem. 
2SA.14.24	Pơtao khan: “Ăn sư brŏk tơ hnam sư kơdih ưh kơ đei năm tơ'bơ̆p pơtao.” Na Apsalôm brŏk tơ hnam sư kơdih ưh kơ đei tơ'bơ̆p pơtao ôh.
2SA.14.25	Kơplah noh lăm đĭ-đăng bơngai Isơrael ưh kơ đei minh 'nu bơngai ayơ đei pơư kơ akâu jăn sư 'lơ̆ng hloh thoi lĕ Apsalôm 'lơ̆ng; iŏk đơ̆ng tơpang jơ̆ng truh tơ kơ̆l, ưh kơ đei lao 'bơ̆t yơ. 
2SA.14.26	Rim sơnăm wă tôch sư juăt kơ yuă sŏk, yua kơ sŏk pơm kơ sư trăp kơ̆l, na sŏk sư yuă chĕp kŏng trăp đei hloh kơ 'bar kĭ kiơ̆ kơ 'long kŏng hnam pơtao.
2SA.14.27	Apsalôm pơjing pêng 'nu kon drŏ-nglo păng minh 'nu kon drŏ-kăn, anăn sư Tamar sư bơngai adruh 'lơ̆ng guăng dêh.
2SA.14.28	Apsalôm oei tơ lăm pơlei Jêrusalem lăm 'bar sơnăm, ưh kơ đei tơ'bơ̆p muh măt 'bă sư. 
2SA.14.29	Apsalôm wơh bơngai năm wơ̆n Jôap, wă kơ năm pơma dơnuh kơ pơtao, mă-lei Jôap ưh kơ năm. Apsalôm wơh dơ̆ng, bơngai năm wơ̆t mă 'bar, mă-lei Jôap oei sơngah, ưh kơ năm. 
2SA.14.30	Apsalôm khan kơ lu đĭch đam sư: “Lăng bĕ to chŭn Jôap, mă đei pơtăm 'ba tơ'bâu, jê̆ chŭn inh; năm soh lê̆ bĕ chŭn sư noh.” Lu đĭch đam Apsalôm iŏk ŭnh soh hloi chŭn Jôap noh.
2SA.14.31	Jôap iung năm hloi tơ hnam Apsalôm na jet: “Yua kơ kiơ lu đĭch đam ih soh chŭn inh?”
2SA.14.32	Apsalôm tơl sư: “Inh wơh bơngai năm krao ih, năm tơ âu. Inh wă kơ ih năm pơma dơnuh hăm pơtao tơgŭm inh. Inh đơ̆ng dêh Gêsur wih tơ âu wă pơm kiơ? Kơtrơ̆m lê̆ inh oei tơ noh đĕch 'lơ̆ng hloh. Na dang ei, inh 'maih năm lĕch tơ'bơ̆p pơtao; tơdah inh đei tơdrong yoch kơnê̆ kiơ, apinh pơtao jah pơlôch inh bĕ.”
2SA.14.33	Lei na Jôap năm tơ pơtao roi tơbăt lu nơ̆r noh. Pơtao krao hloi Apsalôm năm; sư mơ̆t lăm anih pơtao, drap tơ teh kơkuh 'bơ̆t anăp pơtao, na pơtao chŭm Apsalôm.
2SA.15.1	Đơ̆ng rŏng kơ noh Apsalôm chă lê̆ gre aseh hăm pơđăm-jĭt 'nu linh kơdâu adrol kơ gre aseh. 
2SA.15.2	Apsalôm juăt kơ iung đơ̆ng hrôih, dơ̆ng jê̆ cheng trong mơ̆t 'bơ̆t 'măng jang pơlei. Tơdah tơ'bơ̆p bơngai bu đei tơdrong kiơ năm tơ pơtao wă apinh sek tơlang, na Apsalôm krao bơngai noh apinh jet. “Ih đơ̆ng pơlei ayơ?” Dah sư tơl: “Đĭch đam ih đơ̆ng adrĕch 'nâu, adrĕch to lăm Isơrael,” 
2SA.15.3	Apsalôm juăt kơ pơma: “'Lơ̆ng dêh, tơdrong ih apinh trŏ păng lăp tơpă; mă-lei pơtao ưh kơ đei wơh bơngai bu wă mơ̆ng ih ôh.” 
2SA.15.4	Apsalôm khan dơ̆ng: “Ôi! Rŏ kơ đe pôk inh pơm yŏng sek tơlang lăm dêh char! Dah đei bơngai ayơ đei tơdrong kiơ wă sek tơlang, năm truh tơ inh, inh gô sek tơlang tơpăt hơnơ̆ng ăn kơ lu sư.”
2SA.15.5	Tơdah bơngai bu năm jê̆ drap kơkuh kơ sư, Apsalôm thar kuăr tơiung sư păng chŭm hloi. 
2SA.15.6	Apsalôm pơm thoi noh hăm đĭ-đăng lu bơngai Isơrael năm tơ pơtao wă apinh sek tơlang; thoi noh Apsalôm gơh đei iŏk jơhngơ̆m klơm klak bơngai Isơrael boih.
2SA.15.7	Puăn sơnăm đơ̆ng rŏnga Apsalôm năm khan kơ pơtao: “Apinh ih ăn kơ kon năm tơ Hêbrôn wă pơkeh tơdrong krao apinh Kră Yang. 
2SA.15.8	Yua kơ kơplah đĭch đam ih oei tơ Gêsur lăm char Siri, đei krao apinh. ‘Tơdah Kră Yang ăn inh wih tơ pơlei Jêrusalem, lei inh gô năm kơkuh kơ Kră Yang, tơ Hêbrôn.’ ”
2SA.15.9	Pơtao tơl khan: “Kon năm mă 'lơ̆ng. Na Apsalôm iung, năm truh tơ Hêbrôn.”
2SA.15.10	Apsalôm kư̆m wơh lu bơngai năm tơ jơ̆p lăm lu adrĕch adrung Isơrael na pơkă khan: “Lăp 'nhŏng oh kơtơ̆ng re đe hlôm keng, lei athei wang ôr khan: ‘Apsalôm pơm pơtao tơ Hêbrôn!’ ” 
2SA.15.11	Đei 'bar-hrĕng 'nu bơngai oei tơ pơlei Jêrusalem mă Apsalôm krao pơtơm, năm hơdai hăm sư, lu sư năm hăm đon 'lơ̆ng đĕch ưh kơ băt kiơ gah tơdrong Apsalôm wă pơm kơnê̆. 
2SA.15.12	Kơplah Apsalôm wă pơyơ̆r tơmam soi, wơh đe năm krao Ahithôphel sư bơngai hơgei tơgŭm chă pơđâu kơ Đawit oei tơ pơlei Gilô, pơlei sư hơdai. Lu bơngai chă đon pơm plơ̆ rai pran, păng khŭl kon pơlei năm kiơ̆ Apsalôm rai đunh rai lơ.
2SA.15.13	Đei bơngai năm roi tơbăt ăn kơ Đawit: “Kon pơlei Isơrael kiơ̆ khŭl Apsalôm.”
2SA.15.14	Đawit khan hloi hăm lu bơngai bơ̆jang oei hăm sư lăm pơlei Jêrusalem, “lu bơ̆n athei jah iung kơdâu weh bĕ. Tơdah ưh, lu bơ̆n ưh kơ đei bu gơh klaih đơ̆ng Apsalôm pơlôch; năm tĕnh bĕ, kơnh sư druh tam lu bơ̆n, pơrăm lu bơ̆n, păng yua đao pơlôch lu bơngai lăm pơlei.”
2SA.15.15	Lu bơngai bơ̆jang kơ pơtao tơl khan: “Mă tơdrong pơtao yŏng tơ'ngla lu nhôn wă pơm thoi yơ, lei lu nhôn đĭch đam ih gô pơm kiơ̆ hloi.”
2SA.15.16	Lei na, pơtao lĕch năm hơdai hăm đĭ-đăng lăm hnam pơtao; mă-lei pơtao oei lê̆ mơjĭt 'nu akăn kơnhŏng sư wă wei hnam pơtao sư. 
2SA.15.17	Pơtao lĕch năm đei kon pơlei pơla kư̆m kiơ̆, lu sư pơdơh 'bơ̆t hnam tuch-luch kơ pơlei. 
2SA.15.18	Đĭ-đăng đĭch đam pơtao păng đĭ lu bơngai Kêrêthit, bơngai Phêlêthit, păng tơdrâu-hrĕng bơngai Gitit, mă oei hơdai pơtao đơ̆ng pơlei Gat yak adrol kơ pơtao.
2SA.15.19	Pơtao jet Itai, bơngai Gitit: “Ih kư̆m 'maih năm hơdai hăm lu nhôn mơ̆n ah? Wih bĕ, oei hăm pơtao Apsalôm. Ih bơngai tơmoi chă oei ataih đơ̆ng dêh char iĕm. 
2SA.15.20	Ih oei hăm inh 'nao năr brei, na năr 'nâu ih wă kiơ̆ chă jăk ah. 'Nhŏ kơdih inh kư̆m ưh kơ băt wă năm tơ yơ? Lei ih jah wih bĕ păng chông lu 'nhŏng oh ih. Apinh tơdrong 'mêm mơnat păng tơdrong 'lơ̆ng tơpăt Kră Yang oei hơdai hăm ih!”
2SA.15.21	Itai tơl: “Đei Kră Yang arih ling-lang lăng tông păng 'bơ̆t anăp pơtao yŏng inh, oei arih na inh pơkă: Mă pơtao yŏng inh oei tơ yơ, inh kư̆m oei tơ noh, mă lôch mă arih.”
2SA.15.22	Pơtao Đawit khan kơ Itai: “Ơ lei rai yak adrol bĕ.” Thoi noh na Itai bơngai Gitit yak hơdai hăm đĭ-đăng kon pơlei păng lu hnam dơnŏ sư, đĭ-đăng lu sư rai yak adrol.
2SA.15.23	Đĭ-đăng kon pơlei lăm pơlei Jêrusalem nhơ̆m ôr re kơplah lu khŭl tơpôl kon pơlei yak năm. Pơtao năm rok trong thŭng Kidrôn păng đĭ-đăng kon pơlei pơla năm rok tơklă tơ trong gah tơmăn glă.
2SA.15.24	Kŭm đei Sađŏk 'bok soi păng đĭ-đăng bơngai Lêwi tung Hom pơgơ̆p Kră Yang 'Bok Kei-Dei. Lu sư tơjur Hom Pơgơ̆p Kră Yang 'Bok Kei-Dei, na Abiathar 'bok soi pơyơ̆r tơmam soi gô dĭng đĭ-đăng kon pơlei yak hlôi đơ̆ng pơlei 'mơ̆i.
2SA.15.25	Pơtao khan dơ̆ng kơ Sadok 'bok soi: “Tung bĕ Hom pơgơ̆p Kră Yang 'Bok Kei-Dei wơ̆t tơ lăm pơlei tih. Tơdah inh đei tơdrong mơnat 'bơ̆t anăp Kră Yang sĭt Kră Yang ba inh wih, ăn kơ inh 'bôh dơ̆ng Hom Pơgơ̆p păng anih dan sư. 
2SA.15.26	Mă-lei tơdah Kră Yang khan: ‘Inh ưh kơ lăp kơ ih,’ lei apinh Kră Yang hơmet inh kiơ̆ kơ Kră Yang lăp đon lăng 'lơ̆ng!”
2SA.15.27	Pơtao khan dơ̆ng: “Ih hăm hlôh, ih hăm 'bok soi Abiathar athei wih dơ̆ng tơ pơlei mă hiôk rơnŭk hơdai hăm 'bar 'nu kon drŏ-nglo iĕm, Ahimaas kon drŏ-nglo ih păng Jônathan kon drŏ-nglo Abiathar. 
2SA.15.28	Gah inh, inh răp gô lăm char glă dĭng truh kơtơ̆ng nơ̆r đơ̆ng măr iĕm roi tơbăt ăn kơ inh.”
2SA.15.29	Thoi noh na Sađŏk 'bok soi păng Abiathar tung ba Hom Pơgơ̆p Kră Yang 'Bok Kei-Dei brŏk tơ pơlei Jêrusalem păng oei hloi tơ noh.
2SA.15.30	Đawit tŏk tơ kông ôliwơ; sư yak rah nhơ̆m rah gom lê̆ kơ̆l păng yak tơpang jơ̆ng hoh. Đĭ-đăng bơngai năm kiơ̆ kư̆m dai gom kơ̆l, yak rah nhơ̆m rah. 
2SA.15.31	Đe roi ăn kơ Đawit: “Ahithôphel kư̆m minh khŭl iung blah hơdai hăm Apsalôm.” Đawit krao apinh: “Ơ Kră Yang! Apinh Ih pơm ăn lu tơdrong tơchĕng Ahithôphel wă pơm jing kơtul kơwao.”
2SA.15.32	Lăp kơplah Đawit năm tŏk truh tơ kơ̆l kông, anih mă đe kơkuh kơ Kră Yang 'Bok Kei-Dei, đei Husai, bơngai Arkit, năm sơng tơ'bơ̆p sư, ao tơhek hiah păng kơ̆l 'bĕnh kơ 'mui teh. 
2SA.15.33	Đawit khan kơ sư: “Tơdah ih năm hơdai hăm inh, lei ih gô pơhiơ̆k inh. 
2SA.15.34	Mă-lei tơdah ih brŏk tơ pơlei, roi ăn kơ Apsalôm: ‘Ơ pơtao! Inh jơ̆ bơngai đĭch đam ih, adrol sơ̆ inh bơ̆jang kơ pơtao Đawit, 'bă ih, dang ei inh đĭch đam ih,’ lei na apinh ih tơgŭm inh pơm tơhiong lê̆ tơdrong Ahithôphel chă đon. 
2SA.15.35	To 'bar 'nu 'bok soi Sađŏk păng Abiathar kư̆m oei tơ noh hơdai hăm ih, ih athei roi ăn kơ bre sư băt dôm tơdrong kiơ ih băt đơ̆ng lăm hnam pơtao. 
2SA.15.36	'Bar 'nu bre sư kư̆m đei 'bar 'nu kon drŏ-nglo oei tơ noh, Ahimaas kon drŏ-nglo Sađŏk păng Jônathan, kon drŏ-nglo Abiathar; ih wơh bre sư athei năm roi tơbăt ăn kơ inh dôm tơdrong ih đei kơtơ̆ng.”
2SA.15.37	Na Husai, buăl juăt Đawit; wih dơ̆ng tơ pơlei lăp kơplah Apsalôm 'nao wih mơ̆t lăm pơlei Jêrusalem.
2SA.16.1	Đawit 'nao tŏk hlôi kơ kơ̆l kông, na tơ'bơ̆p Siba, đĭch đam Mephibôset, năm sơng chông ba 'bar tŏ aseh iĕ tah an đei tơlei pơhơ̆p păng kơpal rŏng aseh chơ 'bar-hrĕng tơpei 'bĕng, minh-hrĕng hơchô̆ plei hơmu, minh-hrĕng tŏ 'bĕng iĕ plei hơra, păng minh pôm get hơkar 'bĕnh kơ sik hơmu.
2SA.16.2	Pơtao jet Siba: “Ih wă pơm kiơ kơ tơmam noh?”
2SA.16.2	Siba khan: “'Bar tŏ aseh iĕ noh yua ăn kơ bơngai lăm hnam pơtao hao, 'bĕng păng plei hơmu noh yua pơm tơmam sa ăn kơ khŭl linh, na sik hơmu noh wă yua ăn kơ lu bơngai brŏk đơ̆ng char glă gleh lap huch.”
2SA.16.3	Pơtao apinh dơ̆ng: “Sâu drŏ-nglo yŏng tơ'ngla ih tơ yơ?”
2SA.16.3	Siba tơl: “Sư oei tơ lăm pơlei Jêrusalem, sư tơchĕng khan: ‘Năr 'nâu rŏ lăng kon pơlei Isơrael gô pơdrâu kơ inh tang-dŏ pơtao teh đak 'bok inh.’ ”
2SA.16.4	Pơtao pơma hăm Siba. “Lei na inh ăn kơ ih dôm tơmam, Mephibôset.” Siba tơl dơ̆ng: “Inh kơkuh bơnê kơ ih,” “apinh ăn kơ inh gơh lăp jơhngơ̆m ih yŏng tơ'ngla inh ling-lang.”
2SA.16.5	Pơtao Đawit 'nao truh tơ pơlei Bahurim, 'bôh minh 'nu bơngai lĕch đơ̆ng lăm pơlei noh, anăn sư Simêi, kon drŏ-nglo Gêra, sư đơ̆ng adrĕch adrung Sôl na năm rah hiap rah. 
2SA.16.6	Simêi klơ̆m kơ Đawit tơmo păng đĭ-đăng lu đĭch đam sư. Mă khan đĭ-đăng kon pơlei pơla păng lu linh nuih kơtang oei yak gah 'ma gah 'ngiĕo tăp kơ pơtao. 
2SA.16.7	Simêi hiap Đawit khan: “Ơ bơngai pơlôch đe. Bơngai kư̆ kă! Weh bĕ, năm tơ nai bĕ! 
2SA.16.8	Kră Yang phak e, yua kơ đêl e pơlôch tuh pham lăm adrĕch adrung hnam dơnŏ Sôl. Tơgar iŏk pơm pơtao đơ̆ng Sôl, na dang ei Kră Yang gô pơjao teh đak lăm tơpang ti Apsalôm, kon drŏ-nglo e; păng e gô pŭ tơdrong pơmat-tat, kơlih yua kơ e jơ̆ minh 'nu bơngai pơlôch đe.”
2SA.16.9	Đơ̆ng noh Abisai, kon drŏ-nglo Sêruia, khan kơ pơtao: “Liơ kŏ lôch 'nâu pơ̆n hiap pơtao yŏng tơ'ngla inh? Apinh pơtao lê̆ kơ inh năm chơ̆ng kơ̆l sư.”
2SA.16.10	Pơtao tơl khan: “Ơ lu kon drŏ-nglo Sêruia, tơdrong inh 'bơm kiơ kơ lu iĕm? Lê̆ Simêi hiap, tơdah noh đơ̆ng Kră Yang athei hiap inh, na bu pơ̆n jet sư: ‘Yua kơ kiơ ih pơm thoi noh?’ ”
2SA.16.11	Đawit khan dơ̆ng kơ Abisai păng đĭ lu bơngai jang kơ sư: “To, kon inh kơdih, đơ̆ng blu pôih inh pơjing, oei 'maih pơrăm tơdrong arih inh 'mơ̆i; pơma kiơ kơ bơngai Bênjamin 'nâu! Lê̆ sư loh lê̆ sư hiap inh, yua kơ Kră Yang athei sư. 
2SA.16.12	Băt Kră Yang lăng 'bôh boih tơdrong pơmat-tat inh, na ăn tơdrong pŭn hiôk tơplih tơdrong sư hiap năr 'nâu.”
2SA.16.13	Đawit păng lu đĭch đam sư yak nơnăm tơ anăp; na Simêi druh kiơ̆ trong tơter jơ̆ng kông. Sư nơnăm rah hiap pơtê̆ rah Đawit, klơ̆m tơmo, păng săi 'mui teh. 
2SA.16.14	Pơtao păng đĭ-đăng kon pơlei pơla kiơ̆ pơtao, năm truh tơ anih lu sư gleh lap ngăl păng pơdơh kơ lap tơ noh.
2SA.16.15	Kơplah noh Apsalôm păng đĭ-đăng bơngai Isơrael mơ̆t lăm pơlei Jêrusalem, đei Ahithôphel kiơ̆ sư. 
2SA.16.16	Kơplah Husai, bơngai Arkit, buăl juăt Đawit, năm tơ'bơ̆p Apsalôm, sư ôr khan: “Pơtao arih sot! Pơtao arih sot!”
2SA.16.17	Apsalôm jet Husai: “'Nâu ih wă tơ'bôh tơdrong ih 'mêm kơ buăl ih hă? Liơ mă ih ưh kơ năm kiơ̆ sư?”
2SA.16.18	Husai tơl Apsalôm: “Inh ưh kơ năm, inh gô kiơ̆ bơngai bu mă Kră Yang, kon pơlei 'nâu, păng đĭ-đăng kon pơlei Isơrael rơih iŏk; inh gô kiơ̆ păng oei hơdai bơngai noh. 
2SA.16.19	Hloh kơ noh dơ̆ng. Inh wă bơ̆jang kơ bu, dah ưh kơ bơ̆jang kơ kon drŏ-nglo buăl inh. Thoi inh bơ̆jang kơ 'bă pơtao thoi yơ, inh kư̆m gô bơ̆jang kơ ih thoi noh mơ̆n.”
2SA.16.20	Apsalôm khan kơ Ahithôphel: “Ih chă pơđâu lăng, lu bơ̆n athei pơm kiơ̆.”
2SA.16.21	Ahithôphel tơl: “Ih athei năm 'bĭch hăm lu akăn kơnhŏng 'bă ih mă lê̆ lu sư oei tơ noh wă wei-lăng hnam pơtao. Mưh đĭ-đăng bơngai Isơrael băt khan ih pơm kơnê̆ krưp kơ 'bă ih thoi noh, lei đĭ-đăng lu bơngai kiơ̆ ih, rai nuih kơtang hloh dơ̆ng.” 
2SA.16.22	Đe pơm ăn kơ Apsalôm minh pôm bơsŭn tơ kơpal bơbŭng hnam pơtao, Apsalôm năm 'bĭch hơdai hăm lu akăn kơnhŏng 'bă sư. Đĭ-đăng bơngai Isơrael băt tơdrong noh.
2SA.16.23	Lăm kơplah noh đe lăng tơdrong tơchĕng Ahithôphel nhen thoi nơ̆r pơma đơ̆ng tơ'ngla Kră Yang 'Bok Kei-Dei. Lu tơdrong tơchĕng Ahithôphel, mă pơtao Đawit, păng Apsalôm, tă kơ mơ̆ng kiơ̆ nơ̆r Ahithôphel thoi noh ngăl.
2SA.17.1	Ahithôphel pơma pơđâu hăm Apsalôm: “Apinh ih ăn kơ inh rơih iŏk mơjĭt-'bar rơbâu 'nu linh. Inh gô lĕch druh 'moi Đawit lăm măng 'nâu. 
2SA.17.2	Inh gô druh blah sư lăm kơplah sư rơmơ̆n gleh lap, phôch kơ jơhngơ̆m, pơm ăn kơ sư hli tơrơ; đĭ-đăng kon pơlei năm kiơ̆ sư gô kơdâu tơklah tơklang, inh gô pơlôch minh 'nu pơtao đĕch. 
2SA.17.3	Inh gô chông ba đĭ-đăng kon pơlei pơla wih tơ ih; mưh lu sư wih brŏk đĭ, lăp minh 'nu mă ih oei druh chă noh đĕch; na đĭ-đăng kon pơlei pơla gô đei tơdrong hiôk rơnŭk.” 
2SA.17.4	Apsalôm păng lu bơngai kră Isơrael iŏk kiơ̆ nơ̆r noh khan 'lơ̆ng.
2SA.17.5	Mă-lei Apsalôm khan: “Athei krao Husai, bơngai Arkit hai mơ̆n, wă kơ lu bơ̆n kư̆m mơ̆ng lăng nơ̆r sư pơma.” 
2SA.17.6	Lăp Husai mơ̆t lăm hnam, na Apsalôm roi kơ sư: “Ahithôphel pơđâu thoi âu; lu bơ̆n wă pơm kiơ̆ nơ̆r sư ưh? Dah ưh apinh ih khan lăng liơ?”
2SA.17.7	Husai tơl: Nơ̆r pơma pơđâu Ahithôphel dĭng 'nâu ưh kơ 'lơ̆ng ôh. 
2SA.17.8	Husai pơma dơ̆ng: Ih băt boih, pơtao 'bă păng lu bơngai kiơ̆ sư jơ̆ lu bơngai nuih pran kơtang, đei jơhngơ̆m tơtŏ, blĕk dêh thoi kơ chơgơu yŏng tơ bri mă đe rôp kon sư. Hloh kơ noh dơ̆ng pơtao 'bă jơ̆ minh 'nu bơngai juăt kơ tơblah wang, kơmăng sư ưh kơ 'bĭch hơdai hăm lu linh ôh. 
2SA.17.9	Băt dang ei sư oei ôn lăm trôm hơgơp ayơ dah lăm anih ayơ nai. Tơdah đei bơngai lăm khŭl bơ̆n lôch 'bơ̆t năr tơblah blŭng-a, bu bu kơtơ̆ng kư̆m gô khan: ‘Khŭl linh kiơ̆ Apsalôm thuơ boih.’ 
2SA.17.10	Kơplah noh, lu bơngai nuih kơtang đei jơhngơ̆m thoi Dăm-brang kư̆m hli tơrơ tơtơ̆; yua kơ đĭ-đăng bơngai Isơrael băt kơ pơtao 'bă ih jơ̆ minh 'nu bơngai tơblah hơgei păng lu bơngai kiơ̆ sư tă kơ đei jơhngơ̆m nuih pran ngăl.
2SA.17.11	“Na inh pơđâu khan kơ bơ̆n athei krao akŭm đĭ-đăng linh lăm kon pơlei Isơrael, iŏk ba dơ̆ng pơlei Đan truh tơ Bêrsêba, akŭm jum dăr kơ ih, lơ thoi chuơh đak dơsĭ, na ih kơdih gô pơgơ̆r lu sư năm tơblah. 
2SA.17.12	Lu bơ̆n gô năm blah Đawit, mă sư oei tơ anih ayơ, lu bơ̆n gô bruh tơ kơpal sư thoi tŭk jur tơ kơpal teh; na sư păng bơngai kiơ̆ sư ưh kơ đei bu gơh klaih. 
2SA.17.13	Tơdah sư kơdâu ôn tơ lăm pơlei ayơ, đĭ-đăng linh Isơrael gô iŏk tơlei giĕn dăng jum dăr pơlei noh, na dui pơlei noh păk hơlih tơ lăm thŭng thong, dĭng mah ưh pă đei 'bôh minh pôm tơmo hơga ayơ oei oei.”
2SA.17.14	Apsalôm păng đĭ-đăng kon pơlei Isơrael tă kơ lăp ngăl khan tơdrong tơchĕng chă đon Husai, bơngai Arkit, hơgei hloh kơ tơdrong tơchĕng Ahithôphel. Yua kơ Kră Yang pơrăm lê̆ tơdrong tơchĕng gơh hơgei Ahithôphel, wă tuh tơdrong pơmat-tat ăn kơ Apsalôm.
2SA.17.15	Husai roi ăn kơ bre 'bok soi Sađŏk păng Abiathar mơ̆ng khan: “Ahithôphel pơđâu thoi âu hăm Apsalôm păng lu kră bơngai Isơrael, na inh kư̆m đei pơđâu thoi âu, 
2SA.17.16	Na dang ei măr iĕm wơh bơngai jah năm roi tơbăt kơ Đawit: ‘'Nĕ pơdơh kơmăng 'bơ̆t glung đơng tơnŏk juăt kơ tŏk năm tơ char glă; athei tŏk năm hloi, kơnh hli kơ pơtao păng lu bơngai kiơ̆ pơtao đe gô pơlôch.’ ”
2SA.17.17	Jônathan păng Ahimaas dơ̆ng gô tơ đak glung Ên Rôgel, đei minh 'nu bơngai drŏ-kăn juăt kơ năm roi tơbăt ăn kơ lu sư, na bre sư roi ăn kơ Đawit. Bre sư ưh kơ pơ̆n mơ̆t lăm pơlei hli kơ đe 'bôh. 
2SA.17.18	Mă-lei đei minh 'nu bơngai tơdăm 'bôh bre sư, na năm roi hloi kơ Apsalôm băt. Bre Jônathan Ahimaas. Hăt hot kơ weh năm tơ hnam minh 'nu bơngai lăm pơlei Bahurim. Cham hnam 'bok 'nâu đei minh pôm đak sơlŭng. Na bre sư jur tơ lăm noh. 
2SA.17.19	Akăn 'bok 'nâu iŏk minh blah 'bi tơsu klơ̆p lê̆ 'bơ̆r đak sơlŭng, đơ̆ng noh sư tuh 'ba tơ'bâu sơ̆k kơpal noh, wă kơ đe ưh kơ băt.
2SA.17.20	Lu đĭch đam Apsalôm năm tơ hnam bơngai drŏ-kăn 'nâu na jet khan: “Ahimaas păng Jônathan tơ yơ?”
2SA.17.20	Bơngai drŏ-kăn ei tơl khan: “'Bar 'nu bre sư năm tŏk hlôi kơ đak glung boih.” Lu linh druh kiơ̆ chơchă, mă-lei ưh kơ đei tơ'bơ̆p, na wih dơ̆ng tơ Jêrusalem.
2SA.17.21	Wă lu sư năm hloh boih, Ahimaas păng Jônathan tŏk đơ̆ng đak sơlŭng, đơ̆ng noh năm tơbăt tơdrong 'nâu ăn kơ Đawit: “Apinh pơtao păng lu bơngai bơ̆jang hăm ih, iung bĕ, mă tĕnh jah năm tŏk hlôi kơ đak Krong, yua kơ Ahithôphel pơđâu wă pơrăm ih:” 
2SA.17.22	Đawit păng đĭ-đăng lu bơngai kiơ̆ sư tŏk hlôi kơ đak Krong Jôrđăn. Lăp 'brưch hơdah pơgê ưh pă đei minh 'nu bơngai bu mă ưh tam tŏk hlôi kơ đak Krong.
2SA.17.23	Ahithôphel 'bôh đe ưh kơ wă kiơ̆ tơdrong sư pơđâu, na hao hloi aseh iĕ sư brŏk tơ hnam pơlei sư kơdih tơ Gilô. Đang kơ sư hơmet dôm tơdrong jang lăm hnam dơnŏ sư keh boih, sư hrek hơlŏng kơdih lôch. Đe 'bŭ sư hơdai tơ lăm bơsat 'bă sư.
2SA.17.24	Đawit năm truh tơ pơlei Mahanaim, kơplah noh Apsalôm năm hăm đĭ-đăng lu linh Isơrael kiơ̆ sư tŏk hlôi kơ đak Krong Jôrđăn. 
2SA.17.25	Apsalôm pôk Amasa pơm yŏng linh pơtrơp đơ̆ng Jôap. Amasa kon drŏ-nglo Jether adrĕch bơngai Isơrael. Jether sơ̆ sư oei kơ Abigail, kon adruh Nahas, mŏ Sêruia, mĕ Jôap. 
2SA.17.26	Khŭl bơngai Isơrael păng Apsalôm pơm kơđông pơdơh lăm dêh char Gileat.
2SA.17.27	Lăp pơtao Đawit truh tơ pơlei Mahanaim, na Sôbi kon drŏ-nglo Nahas đơ̆ng pơlei Rapba kon pơlei Ammôn Makir kon drŏ-nglo Ammiel đơ̆ng pơlei Lôdêbar păng Barsilai bơngai Gileat đơ̆ng pơlei Rôgelim, 
2SA.17.28	chĕp ba ăn kơ Đawit păng kơ đĭ-đăng bơngai kiơ̆ sư. Lu hơkok, pơnhan, lu bô̆i teh, 'ba mi, 'ba tơ'bâu, tơpŭng, găr hơdrĕng, lơ găr tơh, păng lơ găr hơdrĕng nai, 
2SA.17.29	đak sut, đak toh iŭ, triu păng 'bĕng đak toh rơmo, wă ăn kơ Đawit păng lu linh sư sa, yua kơ lu sư băt kon pơlei ơ̆t ưh kơ đei por ol kơ đak păng gleh glăn pơmat-tat dêh lăm char glă.
2SA.18.1	Đawit jô̆ pơnhen lu linh năm kiơ̆ sư, ăn yŏng pơgơ̆r wei lu linh sư. Minh khŭl minh-rơbâu, minh khŭl minh-hrĕng 'nu. 
2SA.18.2	Đawit gơih khŭl linh sư năm. Klah asong pêng khŭl, ăn kơ Jôap iŏk pơgơ̆r minh khŭl. Abisai, kon Sêruia, oh Jôap iŏk pơgơ̆r minh khŭl; Itai, bơngai Gat iŏk pơgơ̆r minh khŭl, pơtao pơma pơkă hăm khŭl linh khan: “Inh kư̆m gô năm tơblah hơdai hăm lu iĕm.”
2SA.18.3	Mă-lei khŭl linh khan: “Pơtao ih 'nĕ kơ năm yua kơ mă lu nhôn thuơ kơdâu, bơngai ayăt ưh kơ gan hiơ̆k kơ lu nhôn, păng mă khan minh puăt lu nhôn lôch lu sư kư̆m ưh kơ hơlen ôh; mă-lei minh 'nu ih gĭt dang mơjĭt-rơbâu 'nu lu nhôn. Lei pơtao jah oei tơ lăm pơlei, răp dŏng tơgŭm lu nhôn đĕch 'lơ̆ng hloh.”
2SA.18.4	Pơtao drơ̆ng: “Ơ, inh gô pơm kiơ̆ lu iĕm 'bôh khan 'lơ̆ng.” Na, pơtao dơ̆ng 'bơ̆t 'măng jang pơlei, kơplah khŭl linh lĕch năm kiơ̆ kơ khŭl minh-hrĕng khŭl minh-rơbâu, 
2SA.18.5	pơtao jao pơkă ăn kơ Jôap, Abisai, păng Itai: “Yua kơ inh, iĕm athei pơm kơ kon inh Apsalôm lăp ai.” Đĭ-đăng khŭl linh kơtơ̆ng nơ̆r pơtao pơkă kơ bơngai chĕp kơ̆l, gah Apsalôm.
2SA.18.6	Khŭl linh lĕch tơ chŭn, sơng tơblah hăm lu linh Isơrael, na tơblah tơ lăm bri Êphraim. 
2SA.18.7	Khŭl linh pơtao Đawit blah pơrăm lê̆ khŭl linh Isơrael tơ noh; khŭl linh Isơrael thuơ tih dêh. Lăm năr noh, lôch 'bar-jĭt rơbâu 'nu bơngai. 
2SA.18.8	Tơdrong tơblah lanh jơ̆p kơ tơring, lăm năr noh đei bơngai lôch hiong lăm bri lơ hloh kơ bơngai lôch kơ đao gưm.
2SA.18.9	Lu đĭch đam Đawit tơ'bơ̆p Apsalôm sư hao aseh iĕ. Aseh iĕ mơ̆t lăm ala dơng 'long kôih tơ'bla prêu prao, kơ̆l Apsalôm đom lăm sơlam dơng 'long, păng sư đom hơtol tơ kơpal dơng kơjung, na aseh iĕ đêl sư hao oei nơnăm.
2SA.18.10	Đei bơngai 'bôh, năm roi tơbăt kơ Jôap: “Inh 'bôh Apsalôm sư đom kơpal dơng 'long kôih.”
2SA.18.11	Jôap tơl: “Kiơ ih 'bôh sư ah? Lei liơ ih ưh kơ pơlôch sư 'bơ̆t noh hloi, lê̆ sư huŏng tơ teh! Tơdah ih pơlôch sư inh gô apah ih mơjĭt hlak jên hu păng minh dăng tơlei tơ̆n kĕ jei.”
2SA.18.12	Mă-lei bơngai ei khan: “Mă khan ih đei ăn chĕp lăm tơpang ti inh minh-rơbâu hlak jên hu, inh kư̆m ưh kơ pơ̆n pơrăm kon pơtao; yua kơ lu nhôn đei kơtơ̆ng pơtao pơkă pơkăm kơ ih, Abisai păng Itai khan: ‘Iĕm lăng hŏ, 'nĕ ăn bơngai bu pơrăm Apsalôm, kon tơdăm inh.’ 
2SA.18.13	Tơdah inh pơm kơnê̆ na pơlôch Apsalôm, lei ưh kơ gơh ôn hlơp kơ pơtao; mă ih kư̆m gô dơ̆ng tơ ataih, ưh kơ pơ̆n wă dŏng inh ôh!”
2SA.18.14	Jôap tơl: “Inh ưh kơ wă gô mơ̆ng dâu ôh,” sư chĕp pêng hlak hơlă 'bet hloi plei nuih Apsalôm, 'bơ̆t sư oei arih đom kơpal dơng 'long kôih. 
2SA.18.15	Mơjĭt 'nu bơngai tơdăm chĕp đao hơlă Jôap wang tăp kơ Apsalôm păng teh pơlôch sư.
2SA.18.16	Đơ̆ng rŏng kơ noh Jôap hlôm tơgiĕp, kon pơlei ưh pă druh linh Isơrael dơ̆ng, yua kơ Jôap athei lu sư lê̆. 
2SA.18.17	Đe iŏk akâu Apsalôm klơ̆m lê̆ tơ lăm sơlŭng jrŭ tơ lăm bri, na dan hơdrom tơmo tơ kơpal sư minh pôi tih. Đĭ-đăng lu linh Isơrael kơdâu ôn brŏk tơ hnam lu sư kơdih.
2SA.18.18	Apsalôm kơplah oei arih sư đei man pơdơ̆ng kơ sư minh pôm gơ̆ng tơmo tơ lăm thŭng pơtao; yua kơ sư tơchĕng khan: “Inh ưh kơ đei kon drŏ-nglo wă pơtrơp anăn inh.” Gơ̆ng noh krao kiơ̆ kơ anăn sư; truh kơ dang ei đe oei krao, “Gơ̆ng tơmo Apsalôm.”
2SA.18.19	Ahimatas, kon drŏ-nglo 'bok soi Sađŏk, khan kơ Jôap: “Apinh ih ăn kơ inh kơdâu roi tơbăt ăn kơ pơtao tơdrong 'nâu, Kră Yang đei hơmet dŏng pơklaih ih đơ̆ng bơngai ayăt kơ ih.”
2SA.18.20	Jôap tơl: “Dang ei ih ưh kơ trŏ kơ bơngai năm roi tơdrong 'nâu ôh, gô năr nai ih gơh năm roi, năr 'nâu ih lê̆ kơ năm roi, yua kơ kon pơtao lôch boih.”
2SA.18.21	Jôap khan kơ linh bơngai Kus: “Năm roi ăn kơ pơtao bĕ tơdrong kiơ ih 'bôh.” Bơngai Kus drap kơkuh kơ Jôap, klaih kơ noh sư năm.
2SA.18.22	Ahimaas, kon drŏ-nglo 'bok soi Sađŏk pơma lung Jôap dơ̆ng: “Mă đei tơdrong kiơ truh, ăn kơ inh druh kiơ̆ đơ̆ng rŏng đơ̆ng rŏng bơngai Kus.”
2SA.18.22	Jôap khan dơ̆ng: “Ơ kon, yua kơ kiơ kon 'maih năm roi dêh? Tơdrong năm roi tơbăt 'nâu ưh kơ đei apah kon kiơ ôh.”
2SA.18.23	Ahimaas lung dơ̆ng: “Mă đơ̆ng thoi yơ, inh 'maih năm roi,” Jôap khan kơ sư: “Kơdâu năm bĕ.” Lei na Ahimaas kơdâu trong dăr kơthŭng dơnă Krong Jôrđăn păng kơdâu năm ploi adrol kơ bơngai Kus.
2SA.18.24	Pơtao Đawit oei ngôi 'bơ̆t măng jang pơlei tŏk-bŏk 'măng jang lăm păng 'măng jang 'nguaih. Bơngai linh wei gak tŏk tơ kơpal bơbŭng 'măng jang dur pơlei, tơmang tơ ataih lăng 'bôh minh 'nu bơngai oei kơdâu. 
2SA.18.25	Linh gak ôr re roi tơbăt ăn kơ pơtao.
2SA.18.25	Pơtao khan: “Tơdah sư kơdâu minh 'nu, lei trŏ kơ bơngai năm roi tơbăt tơdrong truh.” Lăp sư kơdâu wă jê̆ truh
2SA.18.26	linh gak ei 'bôh minh 'nu bơngai nai dơ̆ng kư̆m kơdâu, na krao ôr hloi bơngai răp gak 'măng khan: “To đei dơ̆ng minh 'nu bơngai oei kơdâu!”
2SA.18.26	Pơtao khan: “Sư kư̆m năm roi tơdrong 'nao mơ̆n.”
2SA.18.27	Linh gak khan: “Inh 'bôh bơngai kơdâu adrol nhen Ahimaas, kon drŏ-nglo 'bok soi Sađŏk.” Pơtao khan:
2SA.18.27	“Noh jơ̆ minh 'nu bơngai 'lơ̆ng, sư boih bơngai ba tơdrong 'lơ̆ng 'nao.”
2SA.18.28	Ahimaas krao hloi pơtao păng khan: “Kơkuh kơ pơtao dôm tơdrong hiôk-hian!” Na sư drap kơkuh 'bơ̆t anăp pơtao păng khan: “Bơnê ư-ang kơ Kră Yang 'Bok Kei-Dei pơtao, yua kơ Sư dŏng pơklaih boih pơtao đơ̆ng lu bơngai blah pơtao yŏng tơ'ngla inh!”
2SA.18.29	Pơtao jet: “Apsalôm kon tơdăm inh, hăm oei 'lơ̆ng akâu ưh?”
2SA.18.29	Ahimaas tơl: “Lăp Jôap đĭch đam ih, wơh đĭch ih inh âu boih năm, na inh đei 'bôh lơ tơpôl ơ-ôs ơ-as, mă-lei inh ưh kơ băt đei tơdrong kiơ truh.”
2SA.18.30	Pơtao khan kơ sư: “Kơdŭn păng dơ̆ng 'bơ̆t doh.” Sư kơdŭn hloi păng gô.
2SA.18.31	Bơngai Kus truh hloi păng khan: “'Nâu jơ̆ minh tơdrong 'nao tơbăt ăn kơ pơtao păng yŏng tơ'ngla inh. Dang ei Kră Yang 'Bok Kei-Dei hơmet 'lơ̆ng tơpăt ăn kơ pơtao păng dŏng pơklaih pơtao đơ̆ng lu bơngai iung blah ayăt hăm pơtao.”
2SA.18.32	Pơtao jet bơngai Kus: “Apsalôm kon tơdăm inh, hăm oei 'lơ̆ng akâu ưh?”
2SA.18.32	Bơngai Kus tơl: “Rŏ kơ lu bơngai ayăt pơtao yŏng tơ'ngla inh, păng đĭ-đăng lu bơngai ayơ ayăt wă pơrăm pơtao; rŏ kơ kư̆m thoi tơdăm noh!”
2SA.18.33	Pơtao Đawit 'mêm kơ kon tơdăm sư dêh, na tŏk hloi tơ kơpal 'măng jang pơlei păng nhơ̆m hmoi sư năm rah pơma rah khan: “Ơ, Apsalôm, kon dăm inh! Kon dăm inh! Apsalôm kon drŏ-nglo inh! Rŏ kơ inh lôch tang kon! Ơ, Apsalôm kon dăm inh! Kon dăm inh!”
2SA.19.1	Đe năm roi ăn kơ Jôap: “Pơtao nhơ̆m hmoi dêh ơh 'mêm kơ Apsalôm” 
2SA.19.2	Lăm năr tơdrong sư tơblah jei, tơplih jing tơdrong ơh sơ'ngon kơ đĭ-đăng kon pơlei pơla, yua kơ kon pơlei pơla kơtơ̆ng ang khan pơtao nhơ̆m hmoi ơh sơ'ngon 'mêm kơ kon sư. 
2SA.19.3	Lăm năr noh khŭl linh klen klon mơ̆t lăm pơlei nhen thoi lu khŭl linh mơlâu klen klon kơdâu ôn đơ̆ng tơblah. 
2SA.19.4	Kơplah noh pơtao gom muh măt hmoi ôr re khan: “Ơ Apsalôm kon dăm inh! Ơ Apsalôm kon dăm inh! Kon dăm inh!”
2SA.19.5	Jôap mơ̆t lăm hnam pơtao păng khan: “Năr 'nâu pơtao pơm ăn kơ đĭ-đăng lu đĭch đam ih mơlâu, jơ̆ lu bơngai noh boih mă dŏng pơklaih tơdrong arih pơtao, lu kon drŏ-nglo drŏ-kăn pơtao, hăm dŏng pơklaih đĭ-đăng tơdrong arih lu akăn tơm păng lu akăn kơnhŏng ih hai mơ̆n. 
2SA.19.6	Na, ih 'mêm kơ lu bơngai areh kơ ih na areh kơ lu bơngai mă 'mêm kơ ih! Tơdrong mă pơtao pơm năr 'nâu wă kơ lu yŏng pơgơ̆r linh păng lu linh pơtao 'bôh hơđăl, ih lăng lu sư ưh kơ đei lĕch kiơ. Inh 'bôh hơđăl pơtao gô lăp đon ngei tơdah Apsalôm oei arih năr 'nâu, mă khan đĭ-đăng kơ lu nhôn lôch. 
2SA.19.7	Thoi noh dang ei pơtao jah iung bĕ, năm pơma pơlung jơhngơ̆m lu đĭch đam ih hloi; inh pao anăn Kră Yang na pơkă, tơdah pơtao ưh kơ năm pơlung, lei lăm măng 'nâu ưh kơ đei minh 'nu bơngai bu oei hơdai hăm ih; păng noh boih tơdrong gô truh pơmat trăp hloh kơ lu tơdrong đei truh kơ pơtao mă đơ̆ng kơplah oei 'lơ̆p sơ̆ truh kơ dang ei.”
2SA.19.8	Pơtao iung lĕch ngôi 'bơ̆t 'măng jang pơlei. Đĭ-đăng kon pơlei pơla băt khan pơtao ngôi 'bơ̆t 'măng jang pơlei, na pơma dơnuh hăm pơtao.
2SA.19.8	Kơplah noh lu linh Isơrael kơdâu brŏk tơ hnam lu sư kơdih. 
2SA.19.9	Lăm lu adrĕch adrung Isơrael lu sư pơđâu băl khan: “Pơtao dŏng pơklaih boih lu bơ̆n đơ̆ng ti bơngai ayăt kơ lu bơ̆n, păng sư đei pơklaih lu bơ̆n đơ̆ng ti lu bơngai Philistin. Na dang ei, sư mah kơdâu ôn đơ̆ng dêh char yua kơ Apsalôm. 
2SA.19.10	Na Apsalôm mă lu bơ̆n tuh boih đak pơgang 'bâu phu pôk pơm pơtao lu bơ̆n, dang ei lôch boih. Lei na, dang ei liơ lu bơ̆n ưh kơ pơma pơđâu pơtơm pơtao brŏk?”
2SA.19.11	Nơ̆r đĭ-đăng bơngai Isơrael pơma băl gah tơdrong sơng iŏk pơtao brŏk kơtơ̆ng truh tơ pơtao boih; pơtao Đawit wơh bơngai năm tơ bre 'bok soi, Sađŏk, păng Abiathar: “Măr iĕm khan bĕ kơ lu bơngai kră Juđa: ‘Liơ mă tă tơ lu iĕm jing bơngai tuch-luch năm krao pơtơm pơtao brŏk tơ hnam sư?’ 
2SA.19.12	Lu iĕm jơ̆ 'nhŏng oh inh, jơ̆ sĕch akar inh! Liơ mă lu iĕm jing tă tơ bơngai tuch-luch krao pơtơm pơtao brŏk? 
2SA.19.13	Apinh măr iĕm kư̆m athei khan kơ Amasa: ‘Ih jơ̆ sĕch akar inh. Tơdah đơ̆ng âu tơ anăp ih ưh kơ pơm yŏng pơgơ̆r linh tơplih Jôap lei apinh Kră Yang 'Bok Kei-Dei phak inh trăp hloh!’ ”
2SA.19.14	Pơtao Đawit pơm lăp đon kơ đĭ-đăng bơngai Juđa, lu sư minh jơhngơ̆m đon wơh bơngai năm wơ̆n pơtao: “Apinh pơtao hăm đĭ-đăng đĭch đam pơtao wih brŏk bĕ.”
2SA.19.15	Na pơtao iung brŏk truh 'bơ̆t đak Krong Jôrđăn.
2SA.19.15	Lu bơngai Juđa kư̆m năm truh sơng iŏk pơtao 'bơ̆t Gilgal wă ba pơtao năm tŏk hlôi kơ đak Krong Jôrđăn. 
2SA.19.16	Simêi, kon drŏ-nglo Gêra, bơngai Bênjamin oei tơ Bahurim, hăt hot năm jur hăm lu bơngai Juđa wă sơng pơtao Đawit. 
2SA.19.17	Simêi chông ba minh-rơbâu 'nu bơngai Bênjamin kiơ̆ sư. Siba, đĭch đam wei-lăng hnam Sôl, hăm mơjĭt-pơđăm 'nu kon drŏ-nglo, păng 'bar-jĭt 'nu đĭch đam sư, lu sư năm hăt hot truh tơ đak Krong Jôrđăn, adrol kơ pơtao. 
2SA.19.18	Lu sư glơi wih wơ̆t to âu wă hơtŏk hnam dơnŏ pơtao tŏk kơ krong, păng pơm dôm tơdrong kiơ pơtao wă.
2SA.19.18	Simêi, kon drŏ-nglo Gêra, kơkuh drap ala jơ̆ng pơtao Đawit kơplah pơtao wă tŏk kơ đak Krong Jôrđăn. 
2SA.19.19	Sư khan kơ pơtao: “Apinh yŏng tơ'ngla inh, 'nĕ kơ jô̆ tơdrong yoch kơnê̆ inh, păng 'nĕ kơ 'blŏk tơdrong đĭch đam ih mă đei pơm yoch boih lăm năr ih yŏng tơ'ngla inh lĕch đơ̆ng pơlei Jêrusalem. Apinh ih 'nĕ pă 'blŏk răk tơdrong noh. 
2SA.19.20	Yua kơ inh đĭch đam ih băt kơdih yoch boih. Na dang ei lăm đĭ-đăng adrĕch hnam Jôsep, inh boih truh adrol wă jur sơng ih yŏng tơ'ngla inh.”
2SA.19.21	Abisai, kon drŏ-nglo Sêruia, tơl khan: “Simêi ưh kơ trŏ pơlôch sư yua kơ tơdrong noh hă? Sư bơngai hiap pơtê̆ tơ'ngla mă Kră Yang rơih iŏk!”
2SA.19.22	Đawit khan: “Ơ lu kon drŏ-nglo yă Sêruia, tơdrong inh 'bơm kiơ kơ lu iĕm, na lu iĕm mă oei wă ayăt kơ inh năr 'nâu? Hăm gơh pơlôch minh 'nu bơngai ayơ lăm teh đak Isơrael năr âu ưh? Inh ưh kơ băt năr 'nâu inh pơm pơtao Isơrael hă?” 
2SA.19.23	Pơtao pơkă hăm Simêi: “Ih ưh kơ đei lôch ôh.”
2SA.19.24	Mephibôset sâu drŏ-nglo Sôl, kư̆m năm jur sơng pơtao, sư ưh kơ đei ôp jơ̆ng, yuă sŏk kang dah pih hơbĕn ao sư iŏk đơ̆ng năr pơtao yak năm truh tơ năr pơtao wih brŏk hiôk-hian. 
2SA.19.25	Kơplah sư đơ̆ng pơlei Jêrusalem năm sơng pơtao, Đawit jet sư: “Ơ, Mephibôset, liơ ih ưh kơ năm hăm inh?” 
2SA.19.26	Sư tơl: “Ơ pơtao yŏng tơ'ngla inh! Đĭch đam inh hơlĕnh kơ inh,” inh athei sư: “Năm chă ăn kơ inh aseh iĕ, inh wă hao năm kiơ̆ pơtao, yua kơ inh đĭch đam ih âu jopo 
2SA.19.27	Sư roi hơlĕnh kơ inh hăm ih yŏng tơ'ngla inh; mă-lei pơtao yŏng tơ'ngla inh thoi lĕ minh 'nu linh jang 'lơ̆ng Kră Yang 'Bok Kei-Dei. Apinh ih pơm kơ inh kiơ̆ kơ ih tơchĕng trŏ. 
2SA.19.28	Tơpă, lu bơngai lăm adrĕch hnam 'bă inh trŏ kơ pơlôch. Mă-lei pơtao ăn kơ inh gơh song sa hơdai hăm pơtao tơ gơ'bang. Lei na, inh wă đei tơdrong kiơ dơ̆ng gơh pơma hăm pơtao?”
2SA.19.29	Pơtao khan: “Ih huay pă pơma dơ̆ng. Inh athei boih ih păng Siba asong băl teh.”
2SA.19.30	Mephibôset khan: “Lê̆ Siba iŏk đĭ kư̆m bưh mơ̆n, đei pơtao yŏng tơ'ngla inh wih brŏk hiôk-hian tơ hnam noh inh hiôk boih.”
2SA.19.31	Barsilai bơngai Gileat kư̆m jur năm đơ̆ng pơlei Rogelim, năm kiơ̆ ba pơtao tŏk hlôi kơ đak Krong Jôrđăn. 
2SA.19.32	Barsilai kră dêh boih, sư đei tơhngam-jĭt sơnăm. Sư boih bơngai ăn kơ pơtao tơmam sa kơplah pơtao oei lăm pơlei Mahanaim, yua kơ sư mơdrŏng dêh. 
2SA.19.33	Pơtao khan kơ Barsilai: “Năm tŏk kơ đak Krong Jôrđăn hơdai inh, păng oei hăm inh tơ pơlei Jêrusalem inh gô wei rong ih.”
2SA.19.34	Mă-lei Barsilai tơl pơtao: “Inh oei arih dôm yơ sơnăm dơ̆ng na mah năm oei hăm ih tơ pơlei Jêrusalem? 
2SA.19.35	Dang ei inh đei tơhngam-jĭt sơnăm boih, inh ưh pă băt kơ tơdrong 'lơ̆ng păng tơdrong kơnê̆ dơ̆ng boih Đĭch đam ih kư̆m ưh pă băt kơ tơmam sa, đak nhă nham dah ưh. Kŭm ưh pă gơh mơ̆ng nơ̆r hơri lu khŭl drŏ-nglo, drŏ-kăn hiôk dah ưh Đĭch đam ih pơnĕ pơm pơmat kơ pơtao yŏng tơ'ngla inh đĕch 
2SA.19.36	Đĭch đam pơtao adrin tŏk hlôi kơ Krong Jôrđăn hăm pơtao đĕch, ưh kơ trŏ kơ pơtao mah wă apah inh thoi noh 
2SA.19.37	Apinh ăn kơ inh brŏk, wă kơ inh lôch lăm pơlei inh, jê̆ bơsat mĕ 'bă inh, mă-lei đei Kimham âu, đĭch đam ih; ăn kơ sư kiơ̆ ih yŏng tơ'ngla inh, păng apinh ih wei rong sư kiơ̆ kơ ih tơchĕng.”
2SA.19.38	Pơtao tơl: “Kimham gô năm kiơ̆, păng inh gô rong ba sư kiơ̆ kơ ih wă. Ih apinh inh tơdrong kiơ, inh gô ăn kơ ih.”
2SA.19.39	Na đĭ-đăng linh păng kon pơlei tŏk găn kơ đak Krong Jôrđăn, pơtao kư̆m tŏk, pơtao chŭm Barsilai păng tơklah băl. Barsilai wih tơ pơlei sư kơdih.
2SA.19.40	Đơ̆ng noh pơtao năm truh tơ pơlei Gilgal. Kimham kư̆m năm, đĭ-đăng kon pơlei Juđa, păng hloh kơ minh puăt kon pơlei Isơrael kư̆m năm kiơ̆ ba pơtao.
2SA.19.41	Đĭ-đăng lu bơngai Isơrael năm jet pơtao: “Liơ 'nhŏng oh lu nhôn bơngai Juđa klĕnh chông ba ih, hnam dơnŏ ih păng đĭ-đăng bơngai kiơ̆ ih tŏk kơ đak Krong Jôrđăn?”
2SA.19.42	Bơngai Juđa tơl: “Yua kơ lu nhôn 'nhŏng oh hăm pơtao. Na liơ mă lu iĕm blĕk? Lu nhôn đei sa yua tơmam kiơ đơ̆ng pơtao ưh? Pơtao hăm đei ăn đĕch kơ lu nhôn tơmam kiơ?”
2SA.19.43	Bơngai Isơrael tơl bơngai Juđa: “Lu nhôn hăm hnam pơtao 'bơm hloh kơ lu iĕm mơjĭt wơ̆t, na gah Đawit lu nhôn jê̆ hloh kơ lu iĕm; na liơ mă lu iĕm klai kơ lu nhôn? Lu nhôn boih pơđâu adrol wă sơng pơtao brŏk dah kiơ?”
2SA.19.43	Mă-lei nơ̆r pơma lu bơngai Juđa tơl; oei trăp hloh kơ nơ̆r pơma bơngai Isơrael.
2SA.20.1	Tơ noh đei minh 'nu bơngai pơm pơrŭng, anăn sư Seba, kon drŏ-nglo Bikri, bơngai Bênjamin; Seba hlôm keng păng krao:
2SA.20.1	“Lu bơ̆n ưh kơ đei kiơ gah Đawit,
2SA.20.1	kư̆m ưh kơ đei yua kiơ hăm kon drŏ-nglo Jese!
2SA.20.1	Ơ 'nhŏng oh Isơrael, rim 'nu athei brŏk tơ hnam kơdih”
2SA.20.2	Đĭ-đăng bơngai Isơrael achăng lê̆ pơtao Đawit, kiơ̆ Seba kon drŏ-nglo Bikri; mă-lei bơngai Juđa oei kơjăp hăm pơtao sư kơdih, năm kiơ̆ pơtao đơ̆ng đak Krong Jôrđăn brŏk tơ Jêrusalem.
2SA.20.3	Lăp Đawit brŏk tơ hnam pơtao sư tơ pơlei Jêrusalem boih pơtao wơh bơngai chă mơjĭt 'nu akăn kơnhŏng pơtao lê̆ kơ lu sư wei-lăng hnam pơtao ki, pơtao ăn kơ lu sư oei minh pôm hnam đei bơngai wei-lăng; pơtao ăn kơ lu sư tơmam sa mă-lei ưh kơ đei oei hơdai hăm lu sư. Lu sư oei adro adrô̆ klo lu sư oei arih ră; păng chĭt lu sư lăm anih hrĕp truh kơ năr lôch.
2SA.20.4	Pơtao khan kơ Amasa: “Inh ăn kơ ih lăm pêng năr wă krao akŭm lu linh Juđa năm tơ inh âu.” 
2SA.20.5	Amasa năm krao akŭm lu linh Juđa, mă-lei sư pơhiơ̆, hloh kơ năr pơtao pơkă.
2SA.20.6	Na, pơtao Đawit khan kơ Abisai: “Seba, kon Bikri, wă pơrăm lu bơ̆n hơmơt hloh kơ Apsalôm. Na ih athei anhăk lu linh inh, druh 'moi Seba kơnh sư tơgar iŏk pơlei ayơ kơjăp đơ̆ng lu bơ̆n.” 
2SA.20.7	Abisai pơgơ̆r linh Jôap, khŭl linh sư bơngai Kêrêthit; păng bơngai Phêlêthit păng đĭ-đăng lu bơngai nuih kơtang lĕch dơ̆ng pơlei Jêrusalem, druh 'moi Sêba, kon Bikri.
2SA.20.8	Lăp lu sư năm jê̆ tơmo tih tơ pơlei Gibeôn na tơ'bơ̆p Amasa năm tơ lu sư, kơplah noh Jôap hrŭk ao linh; tơ kơiĕng đei kiĕo minh hlak đao gưm tah lăm hơnglop. Lăp sư yak, na đao sư tơgloh đơ̆ng hơnglop.
2SA.20.9	Jôap kơkuh kơ Amasa. “Ih hăm liĕm akâu?” Ti gah 'ma sư rôp sŏk kang Amasa wă chŭm sư. 
2SA.20.10	Mă-lei Amasa ưh kơ đei 'bôh ôh đao tơ ti gah 'ngiĕo Jôap, iŏk đao 'bet hloi klak Amasa, klak Amasa lĕch tơ teh, na sư lôch. Jôap ưh kơ kăl 'bet đơ̆ng mă 'bar. Jôap păng 'nhŏng sư Abisai năm druh 'moi Sêba, kon Bikri dơ̆ng.
2SA.20.11	Minh 'nu bơngai linh Jôap dơ̆ng jê̆ akâu Amasa lôch, khan: “Bơngai bu 'mêm kơ Jôap păng gah Đawit, kiơ̆ Jôap bĕ.” 
2SA.20.12	Mă-lei sư 'bôh đĭ-đăng khŭl linh dơ̆ng ngăl, yua kơ akâu Amasa lôch pham lĕch 'bĕnh oei lê̆ tŏk-bŏk trong tih. Sư dui lê̆ akâu noh tơ jih 'nguaih kơ trong tih, đơ̆ng noh sư klă minh blah ao kơpal, yua kơ sư 'bôh bu truh tơ anih noh kư̆m dơ̆ng ngăl. 
2SA.20.13	Lăp akâu lôch noh dui lê̆ tơ jih kơ trong tih boih đĭ-đăng bơngai năm kiơ̆ Jôap druh 'moi Sêba, kon Bikri.
2SA.20.14	Seba năm hlôi jơ̆p kơ tơring lu adrĕch adrung Isơrael. Truh tơ pơlei Abel lăm Bet Maaka păng đĭ-đăng lu bơngai lăm adrĕch Bikri kư̆m năm kiơ̆ Seba. 
2SA.20.15	Na, đĭ-đăng lu linh Jôap lu sư truh wang Seba lăm pơlei Abel tơ Bet Maaka, lu sư năm pơm kơđông jê̆ dur 'nguaih păng oei sir wă kơ dur pơlei păk hơlih. 
2SA.20.16	Đei minh 'nu bơngai drŏ-kăn gơh hơgei dơ̆ng kơpal dur pơlei krao dơ'lông tơ ala: “Mơ̆ng bĕ, mơ̆ng bĕ! Apinh krao Jôap năm jê̆ tơ âu, inh wă pơma dơnuh hăm sư.” 
2SA.20.17	Lăp Jôap truh jê̆, bơngai drŏ-kăn ei jet:
2SA.20.17	“Ih hăm trŏ kơ Jôap yŏng linh ưh?” Sư tơl: “Inh âu boih.”
2SA.20.17	Drŏ-kăn ei pơma dơ̆ng: “Mơ̆ng bĕ nơ̆r đam drŏ-kăn ih.”
2SA.20.17	Sư tơl: “Inh mơ̆ng âu.”
2SA.20.18	Bơngai drŏ-kăn ei khan dơ̆ng: “Kră sơ̆ khan: ‘Athei apinh kon pơlei Abel na gơh keh tơdrong jang.’ 
2SA.20.19	Lu nhôn jơ̆ bơngai oei hiôk-hian păng tơnăp lăm char Isơrael. Mă-lei ih chă đon wă pơrăm lê̆ minh pôm pơlei mĕ lăm Isơrael! Thoi yơ ih mă 'maih pơrăm lê̆ mŭk tơmam Kră Yang?”
2SA.20.20	Jôap tơl: “Ưh kơ đei layơ! Ưh kơ đei layơ inh mă đei tơchĕng wă pơlôch dah pơrăm lê̆! 
2SA.20.21	Ưh kơ trŏ thoi noh ôh! Mă-lei đei minh 'nu bơngai đơ̆ng tơring kông Êphraim, anăn sư Seba, kon drŏ-nglo Bikri. Sư iung blah pơtao Đawit. Lu iĕm athei pơjao sư ăn kơ inh, minh 'nu sư đĕch na inh gô ăn linh kơdŭn weh, ưh pă wang pơlei dơ̆ng.”
2SA.20.21	Bơngai drŏ-kăn tơl: “Lê̆ lu nhôn klơ̆m kơ̆l sư tơ đaih kơ dur ăn kơ ih.”
2SA.20.22	Na, bơngai drŏ-kăn ei năm tơ'bơ̆p đĭ-đăng kon pơlei păng roi tơbăt tơdrong gơh hơgei sư. Lu sư chơ̆ng kơ̆l Seba, kon drŏ-nglo Bikri klơ̆m ăn kơ Jôap. Jôap hlôm keng hloi; na khŭl linh kơdŭn weh đơ̆ng pơlei păng tơklah lĕch, bu bu brŏk tơ hnam lu sư kơdih. Na Jôap wih brŏk dơ̆ng tơ pơlei Jêrusalem tơbăt ăn kơ pơtao.
2SA.20.23	Jôap pơgơ̆r đĭ-đăng lu linh Isơrael; Bênaia kon drŏ-nglo Jêhôiada pơm yŏng lu bơngai Kêrêthit păng Pêlêthit; 
2SA.20.24	Adôram pôk sư lăng gah tơdrong đe jang; Jêhôsaphat, kon drŏ-nglo Ahilut, pơm yŏng chih răk dôm tơdrong truh. 
2SA.20.25	Sêwa pơm bơngai chih hla bơar; Sađŏk păng Abiathar pơm 'bok soi. 
2SA.20.26	Ira bơngai Jair pơm 'bok soi kơ pơtao Đawit.
2SA.21.1	Lăm chăl Đawit đei pơngot rơwĕt tih truh tơ pêng sơnăm. Pơtao Đawit krao apinh Kră Yang; Kră Yang tơl: “Tơdrong pơngot rơwĕt truh yua kơ Sôl păng hnam dơnŏ sư đei hre pham, yua kơ Sôl đei pơlôch lu bơngai Gibeôn.”
2SA.21.2	Bơngai Gibeôn ưh kơ trŏ gah adrĕch kon pơlei Isơrael, mă-lei lu sư adrĕch Amôrit mă oei oei. Bơngai Isơrael pơkă ưh kơ wă pơlôch lu sư, mă-lei pơtao Sôl yua kơ đei jơhngơ̆m lăp kơ lu adrĕch adrung Isơrael păng Juđa, lei na chă đon pơlôch lu sư. Na pơtao krao akŭm lu bơngai Gibeôn. 
2SA.21.3	Pơtao Đawit apinh bơngai Gibeôn: “Inh athei pơm kiơ kơ lu iĕm? Inh pơm thoi yơ gơh huai iŏk tơdrong đơ̆ng Sôl pơm yoch, wă kơ lu iĕm krao apinh Kră Yang ăn tơdrong pŭn hiôk kơ kon pơlei hăm lu tơmam Sư.”
2SA.21.4	Bơngai Gibeôn tơl: “Hu maih ưh kơ gơh hơmet tơdrong lu nhôn hăm pơtao Sôl păng adrĕch hnam sư. Na, lu nhôn kư̆m ưh kơ gơh pơlôch bơngai bu lăm kon pơlei Isơrael.”
2SA.21.4	Đawit jet: “Lu iĕm wă apinh mă tơdrong kiơ kiơ, inh gô ăn.”
2SA.21.5	Lu sư tơl pơtao: “Bơngai mă pơlôch lu nhôn boih, păng chă đon wă pơlôch đĭ lu nhôn dơ̆ng, wă kơ lu nhôn ưh pă đei bu oei arih lăm teh đak Isơrael. 
2SA.21.6	Apinh pơtao pơjao ăn kơ lu nhôn tơpơh 'nu kon sâu bơngai noh, wă kơ lu nhôn hrek hơtol lu sư 'bơ̆t anăp Kră Yang, tơ Gibêah, pơlei pơtao Sôl, pơtao mă Kră Yang rơih?” Pơtao tơl: “Inh gô jao lu sư ăn kơ lu iĕm”
2SA.21.7	Pơtao Đawit wei lê̆ Mêphibôset, kon drŏ-nglo Jônathan, sâu tơm pơtao Sôl, yua kơ đei nơ̆r pơkă hăm Kră Yang gah bre pơtao Đawit hăm Jônathan, kon drŏ-nglo pơtao Sôl. 
2SA.21.8	Mă-lei Đawit rôp jao Armôni păng Mephibôset, 'bar 'nu kon drŏ-nglo mă yă Rispa, kon drŏ-kăn Aiyah, tơpŭ ăn kơ pơtao Sôl; pơtao kư̆m rôp pơđăm 'nu kon drŏ-nglo yă Mêrap kon drŏ-kăn Sôl, 'bă lu sư noh Adriel, kon Barsilai, bơngai Mêhôlat. 
2SA.21.9	Pơtao pơjao lu sư kơ bơngai Gibeôn. Lu sư hrek hơtol lu đe noh tơ kơpal groi, 'bơ̆t anăp Kră Yang, tơpơh 'nu bơngai noh lôch hơdai minh 'măng. Đe pơlôch lu sư trŏ kơ năr bơyan yuă 'ba blŭng-a, lăp đe 'nao yuă 'ba tơ'bâu.
2SA.21.10	Yă Rispa kon drŏ-kăn Aiya, iŏk minh blah 'bi lơ̆k kơpal tơmo, păng yă ei oei tơ noh đơ̆ng bơyan yuă blŭng truh tơ đei 'mi đơ̆ng kơpal plĕnh jruh tơ kơpal akâu lu bơngai lôch. Kơ'năr yă ei ưh kơ ăn sem păr jruh kơpal akâu bơngai lôch, kơmăng yă ei ưh kơ ăn sem bri năm jê̆. 
2SA.21.11	Đei bơngai tơbăt ăn kơ pơtao Đawit dôm tơdrong yă Rispa, kon drŏ-kăn Aiya, akăn kơnhŏng pơtao Sôl, đei pơm. 
2SA.21.12	Pơtao Đawit năm tơ'bơ̆p lu bơngai pơgơ̆r lăm pơlei Jabes tơ Gileat wă apinh iŏk kơting pơtao Sôl păng kơting Jônathan kon drŏ-nglo pơtao. Lu bơngai 'nâu iŏk tơtông boih akâu 'bar 'nu. 'Bă hăm kon sư dơ̆ng linh Philistin hơtol sư tơ anih Bêtsan đơ̆ng rŏng kơ lu sư pơlôch pơtao Sôl tơ kơpal Kông Gilbôa. 
2SA.21.13	Pơtao chĕp ba kơting pơtao Sôl păng kơting Jônathan kon pơtao, đơ̆ng Jabes, đơ̆ng noh wơh lu bơngai năm iŏk kơting lu bơngai mă đe hrek hơtol noh.
2SA.21.14	Chĕp ba 'bŭ hơdai hăm kơting pơtao Sôl păng Jônathan kon pơtao, tơ Sêla lăm teh đak Bênjamin lăm bơsat Kis 'bă pơtao Sôl. Đơ̆ng rŏng kơ lu sư jang keh dôm tơdrong pơtao pơkă, Kră Yang 'Bok Kei-Dei tơl tơwih nơ̆r pơtao krao apinh păng tuh tơdrong pŭn hiôk ăn kơ teh đak.
2SA.21.15	Bơngai Philistin đei tơblah hăm kon pơlei Isơrael dơ̆ng. Pơtao Đawit kơdih sư pơgơ̆r lu linh năm jur tơblah hăm lu bơngai Philistin. Kơplah oei tơblah, pơtao mơn lăm akâu sư lap rơmơ̆n dêh. 
2SA.21.16	Isbi Benop minh 'nu bơngai Philistin gah adrĕch adrung bơngai Rapha tih kơjung đei tơju pơm păng kong trăp pêng kĭ minh puăt, păng kiĕo đao 'nao tơ kơiĕng, wă pơlôch pơtao Đawit. 
2SA.21.17	Mă-lei Abisai, kon yă Sêruia năm dŏng pơtao, blah bơngai Philistin 'noh păng pơlôch lê̆ lu sư. Kơplah noh lu linh pơtao Đawit pơkă: “Pơtao ih 'nĕ pă lĕch tơblah hơdai lu nhôn dơ̆ng, kơnh pơtao pĭt hŭt pla ŭnh kơđeng kon pơlei Isơrael.”
2SA.21.18	Đơ̆ng rŏng kơ noh, tơdrong tơblah truh dơ̆ng hăm bơngai Philistin tơ pơlei Gop, kơplah noh Sibêkai, bơngai Husa, pơlôch Sap bơngai tih kơjung gah adrĕch adrung bơngai Rapha.
2SA.21.19	Tơblah minh 'măng nai dơ̆ng hăm bơngai Philistin kư̆m tơ pơlei Gop, Êlhanan kon drŏ-nglo Jaar Ôregim bơngai Betlehem, pơlôch Gôliat, bơngai pơlei Gat; đei tơju gơ̆r tih thoi 'long không đe tanh brai.
2SA.21.20	Tơdrong tơblah đei truh dơ̆ng tơ pơlei Gat, tơ noh đei minh 'nu bơngai tih kơjung, jơ̆ng ti sư tă kơ đei tơdrâu tŏ hơnglâu ngăl, đĭ-đăng sư đei 'bar-jĭt puăn tŏ hơnglâu; bơngai 'nâu kư̆m adrĕch adrung bơngai Rapha. 
2SA.21.21	Bơngai 'nâu pơma hơno hăm kon pơlei Isơrael; mă-lei Jônathan, kon drŏ-nglo Simêi 'nhŏng pơtao Đawit pơlôch sư.
2SA.21.22	Puăn 'nu mă roi tơ kơpal âu, tă kơ gah adrĕch adrung bơngai Rapha, pơlei Gat. Lu sư tă kơ lôch kơ ti pơtao Đawit păng khŭl linh sư.
2SA.22.1	Pơtao Đawit pơyơ̆r kơ Kră Yang lu nơ̆r hơri 'nâu, đơ̆ng rŏng kơ Kră Yang dŏng pơklaih sư đơ̆ng ti bơngai ayăt păng đơ̆ng ti pơtao Sôl. 
2SA.22.2	Pơtao hơri:
2SA.22.2	“Kră Yang jơ̆ kông tơmo păng kơđông kơjăp inh, Tơ'ngla dŏng pơklaih inh!
2SA.22.3	Kră Yang 'Bok Kei-Dei jơ̆ kông tơmo anih inh gơnang jơ̆ khêl pĕng inh,
2SA.22.3	hơke dŏng pơklaih inh,
2SA.22.3	hnam Thôt kơjung kơjăp anih inh kơ'nơp; Tơ'ngla dŏng pơklaih!
2SA.22.3	Ih boih dŏng inh đơ̆ng bơngai pơm kơnê̆.
2SA.22.4	Ơ Kră Yang, inh hơri ư-ang kơ ih; inh krao apinh Ih,
2SA.22.4	na inh gơh klaih đơ̆ng lu bơngai ayăt kơ inh.
2SA.22.5	Tơdrong lôch thoi đak dơsĭ poh-yă wang tăp dăr kơ inh,
2SA.22.5	tơdrong lôch thoi chơkơi đak huơ̆r pơdăr răp lê̆ tơ noh boih.
2SA.22.6	Tơlei anih lôch wăr tăp kơ inh,
2SA.22.6	hơđong tơdrong lôch oei răp inh.
2SA.22.7	Lăm tơdrong truh pơmat inh krao apinh Kră Yang.
2SA.22.7	Inh ôr krao Kră Yang 'Bok Kei-Dei inh,
2SA.22.7	đơ̆ng anih hnam Kră Yang kơtơ̆ng nơ̆r inh krao ôr,
2SA.22.7	Ih pơgling đon mơ̆ng inh krao apinh.
2SA.22.8	Kơplah noh teh adrŏ kyĭng kyơ̆ng,
2SA.22.8	hơnă lu plĕnh kư̆m adrŏ gĭl-gŭl,
2SA.22.8	yua kơ Kră Yang hil mĭl.
2SA.22.9	'Nhui lĕch đơ̆ng trôm muh Kră Yang,
2SA.22.9	'bơ̆r Kră Yang bluh pla ŭnh soh chhông ngar ngŭr khơ̆ng.
2SA.22.10	Kră Yang hek lu plĕnh, jur tơ ala.
2SA.22.10	Jơ̆ng juă kơpal hơmơ̆l găm hơ'bơ̆l.
2SA.22.11	Kră Yang hao kơpal chêrubim na păr,
2SA.22.11	'bôh Sư tơ kơpal jơwa pơnăr kial.
2SA.22.12	Kră Yang dăng măng mu tăp kơ Sư,
2SA.22.12	hơmơ̆l 'mi găm hơ'bơ̆l đơ̆ng plĕnh klơ̆p lê̆ Sư.
2SA.22.13	Đơ̆ng lăm rang mơnhal 'bơ̆t anăp Sư.
2SA.22.13	Lĕch hloi đei 'mi prĕl păng ngar ngŭr.
2SA.22.14	Kră Yang ăn grơ̆m glaih kơpal plĕnh.
2SA.22.14	Nơ̆r re jơwa đơ̆ng Tơ'ngla Kơjung hloh kơ đĭ-đăng.
2SA.22.15	Kră Yang prah 'brơ̆m, lu ayăt kơ inh kơdâu bru bra,
2SA.22.15	tơlĕch kơmlat chêr 'blêt pơm kơ lu sư tơklah tơklang.
2SA.22.16	Đơ̆ng nơ̆r Kră Yang chrih hiap kơđĕl đak dơsĭ 'bôh tơ 'nguaih,
2SA.22.16	bluh kial đơ̆ng trôm muh, hơnă teh 'bôh bang.
2SA.22.17	Đơ̆ng plĕnh kơjung Kră Yang chro ti rôp iŏk inh,
2SA.22.17	dui hơtŏk inh đơ̆ng đak jrŭ.
2SA.22.18	Kră Yang dŏng pơklaih inh đơ̆ng lu bơngai ayăt pơm kơtang dêh.
2SA.22.18	Hlôi kơ đơ̆ng lu bơngai areh kơ inh,
2SA.22.18	yua kơ lu sư pran hloh kơ inh.
2SA.22.19	Lăm năr truh kơ inh pơmat-tat lu sư bruh tơ inh.
2SA.22.19	Mă-lei Kră Yang dŏng tơgŭm inh.
2SA.22.20	Kră Yang dui anhăk inh lĕch tơ anih rơhơi,
2SA.22.20	Sư dŏng pơklaih inh yua kơ Sư 'mêm kơ inh.
2SA.22.21	Kră Yang đei apah inh kiơ̆ kơ tơdrong tơpăt hơnơ̆ng inh.
2SA.22.21	Kră Yang tơwih kơ inh kiơ̆ kơ đêl ti inh 'lơ̆ng rơgoh.
2SA.22.22	Inh wei răk kiơ̆ trong Kră Yang bơtho.
2SA.22.22	Ưh kơ đei pơm kơnê̆ achăng lê̆ Kră Yang 'Bok Kei-Dei inh.
2SA.22.23	Yua kơ dôm tơdrong juăt Kră Yang tơtă oei 'bơ̆t anăp inh.
2SA.22.23	Inh ưh kơ weh đơ̆ng tơdrong juăt Sư.
2SA.22.24	Kră Yang băt kơ inh chu kiơ̆ tôm tơdrong Sư.
2SA.22.24	Păng inh bơwei akâu kơdih ưh kơ pơm kơnê̆.
2SA.22.25	Na Kră Yang tuh tơdrong pŭn hiôk ăn kơ inh,
2SA.22.25	yua kơ inh chu yom nơ̆r Sư,
2SA.22.25	yua kơ Kră Yang băt kơ inh 'lơ̆ng rơgoh.
2SA.22.26	Kră Yang đei jơhngơ̆m 'mêm mơnat kơ bơngai ayơ mă tơnăp chu yom nơ̆r Sư.
2SA.22.26	Kră Yang pơm 'lơ̆ng tôm tơdrong kơ bơngai chu kiơ̆ Sư.
2SA.22.27	Kră Yang pơm 'lơ̆ng tơpăt hăm lu bơngai 'lơ̆ng tơpăt.
2SA.22.27	Mă-lei Kră Yang wă phak lu bơngai hơlĕnh pơdăr kiơ̆ kơ tơdrong jang lu sư pơm.
2SA.22.28	Kră Yang dŏng pơklaih lu bơngai iŏk đon ala kơ đe.
2SA.22.28	Mă-lei măt Sư 'bôh lu bơngai pơang,
2SA.22.28	Kră Yang gô tơjur lu sư.
2SA.22.29	Ơ Kră Yang Ih jơ̆ ŭnh kơđeng inh,
2SA.22.29	pơchrang lăm jơhngơ̆m inh puh tơweh lê̆ măng mu tơdrong yoch păng tơdrong lôch.
2SA.22.30	Hăm jơhngơ̆m pran Ih inh blah drŭt lu ayăt,
2SA.22.30	gơnang kơ Kră Yang 'Bok Kei-Dei inh plŏng hlôi kơ dur pơlei.
2SA.22.31	Ơ Kră Yang 'Bok Kei-Dei, trong Ih 'lơ̆ng tơpăt;
2SA.22.31	Nơ̆r Kră Yang pơkă trŏ kơ lui ngeh tơpă.
2SA.22.31	Kră Yang jơ̆ khêl pĕng lu bơngai ôn kơ'nơp lăm Sư.
2SA.22.32	'Nguaih kơ Kră Yang,
2SA.22.32	bu dơ̆ng Kră Yang 'Bok Kei-Dei?
2SA.22.32	Bu thoi tơmo tih, 'nguaih kơ Kră Yang 'Bok Kei-Dei
2SA.22.32	lu nhôn mă kơkuh?
2SA.22.33	Ơ Kră Yang 'Bok Kei-Dei, Ih boih anih inh ôn kơjăp,
2SA.22.33	Ih wei inh yak năm hơđơ̆ng.
2SA.22.34	Kră Yang ăn kơ jơ̆ng inh hơbĕch hơbal thoi jơ̆ng juei.
2SA.22.34	Kră Yang dan inh dơ̆ng kơjăp kơpal kơ̆l kông.
2SA.22.35	Kră Yang pơjuăt ti inh gơh tơblah tơpang ti inh kĕ gŭt hră kong.
2SA.22.36	Kră Yang thoi khêl dŏng pơklaih inh;
2SA.22.36	Kră Yang tơjur akâu Sư tơ ala wă hơtŏk inh tơ kơpal.
2SA.22.37	Kră Yang pơih trong să ăn kơ inh nơnăm.
2SA.22.37	Na inh ưh kơ đei kơtơih pơ̆k.
2SA.22.38	Inh druh pơrăm khŭl ayăt,
2SA.22.38	đơ̆ng rŏng kơ pơlôch lê̆ lu sư 'mơ̆i na inh gơh brŏk.
2SA.22.39	Inh pơlôch đĭ lu sư teh pơrăm lê̆ lu sư.
2SA.22.39	Lu sư ưh kơ kĕ kơ iung dơ̆ng lu sư pơ̆k 'bơ̆t ala jơ̆ng inh.
2SA.22.40	Kră Yang ăn kơ inh đei jơhngơ̆m pran wă tơblah.
2SA.22.40	Kră Yang pơm ăn kơ bơngai ayăt pơtăm kŭl-tăng drap ala jơ̆ng inh.
2SA.22.41	Kră Yang pơm ăn kơ bơngai ayăt tơwih rŏng kơdâu ôn,
2SA.22.41	Inh pơlôch lu bơngai ayăt kơ inh.
2SA.22.42	Lu sư krao ôr wă kơ dŏng, mă-lei ưh kơ đei bu dŏng tơgŭm,
2SA.22.42	Lu sư krao chă Kră Yang mă-lei Kră Yang ưh kơ đei tơl nơ̆r.
2SA.22.43	Inh teh pơhĕch lu sư thoi 'mui teh,
2SA.22.43	Inh pơjuă păng juă bơhlơ̆r lu sư hĕch thoi teh rơpŭk rok trong.
2SA.22.44	Kon pơlei blah plơ̆ inh, Kră Yang dŏng pơklaih inh đơ̆ng tơdrong noh.
2SA.22.44	Ih dan inh pơm kơ̆l kơ lu teh đak,
2SA.22.44	kon pơlei mă inh ưh kơ băt noh, chu yom kơ inh.
2SA.22.45	Lu bơngai dêh char 'nguaih drap 'bơ̆t anăp inh.
2SA.22.45	Lăp kơtơ̆ng roi gah inh,
2SA.22.45	lu sư chu kiơ̆ hloi.
2SA.22.46	Lu bơngai dêh char 'nguaih hiong đĭ jơhngơ̆m pran,
2SA.22.46	Đơ̆ng lăm kơđông kơjăp hli tơtơ̆ kơdâu lĕch tơ 'nguaih.
2SA.22.47	Kră Yang mă arih ling-lang!
2SA.22.47	Inh hơri ư-ang kơ ih jơ̆ tơmo tih anih mă inh kơ'nơp!
2SA.22.47	Inh ư-ang kơ Kră Yang 'Bok Kei-Dei,
2SA.22.47	Ih boih tơmo tih pĕng inh,
2SA.22.47	Ih dŏng pơklaih inh đơ̆ng tơdrong hli krưp!
2SA.22.48	Kră Yang 'Bok Kei-Dei, Ih boih Tơ'ngla blah 'mong tang inh,
2SA.22.48	Ih pơm ăn kơ kon pơlei chu yom kơ inh.
2SA.22.49	Ih dŏng pơklaih inh đơ̆ng lu bơngai ayăt,
2SA.22.49	ăn kơ inh kĕ jei blah lu bơngai ayăt.
2SA.22.49	Dŏng pơklaih inh đơ̆ng lu bơngai pơm kơnê̆.
2SA.22.50	Yua kơ thoi noh, ơ Kră Yang,
2SA.22.50	inh apinh ư-ang kơ Ih lăm kon pơlei pơla,
2SA.22.50	păng hơri ư-ang kơ anăn Ih.
2SA.22.51	Kră Yang ăn tơdrong kĕ jei jơnei tih kơ pơtao mă Ih đei rơih iŏk.
2SA.22.51	Kră Yang 'mêm kơ bơngai mă Kră Yang ăn kơ đe tuh đak pơgang 'bâu phu noh tơdrong 'mêm kơjăp, ưh kơ đei tơplih.
2SA.22.51	Kră Yang 'mêm kơ Đawit păng adrĕch adrung sư, ling-lang ưh kơ đei layơ tôch.”
2SA.23.1	'Nâu boih lu nơ̆r pơtao Đawit pơma tuch-luch:
2SA.23.1	Nơ̆r Đawit kon Jese nơ̆r mă bơngai đe pôk atŏk kơjung,
2SA.23.1	mă Kră Yang 'Bok Kei-Dei Jakôp tuh đak pơgang 'bâu phu pôk ăn tơdrong jang;
2SA.23.1	sư chă nơ̆r lu tơdrong hơri đei kon pơlei Isơrael lăp đon.
2SA.23.2	Yang Bơhngol 'Lơ̆ng Kră Yang yua inh pơma bơtho.
2SA.23.2	Nơ̆r Sư lăm hơpiĕt inh.
2SA.23.3	Kră Yang 'Bok Kei-Dei kon pơlei Isơrael bơtho tơ'bôh.
2SA.23.3	Tơmo tih kon pơlei Isơrael pơma hăm inh:
2SA.23.3	“Bơngai ayơ pơgơ̆r kon bơngai mă 'lơ̆ng tơpăt,
2SA.23.3	bơngai ayơ pơgơ̆r hăm jơhngơ̆m hli yom kơ Kră Yang 'Bok Kei-Dei.
2SA.23.4	Gô thoi lĕ hơdah pơchrang til pơgê,
2SA.23.4	kơplah măt năr lĕch.
2SA.23.4	Thoi lĕ til pơgê hrôih ưh kơ đei hơmơ̆l,
2SA.23.4	pơchrang hơdah đơ̆ng rŏng kơ 'mi.
2SA.23.4	Pơm ăn kơ 'nhĕt 'long chăt arih đơ̆ng lăm teh.”
2SA.23.5	Kră Yang 'Bok Kei-Dei sĭt gô tuh ăn tơdrong pŭn hiôk kơ adrĕch adrung inh thoi noh!
2SA.23.5	Yua kơ Sư đei pơjing boih hăm inh tơdrong pơgơ̆p khŏm khŏm.
2SA.23.5	Tơdrong đei pơkă tôm, ưh kơ đei tơplih dôm tơdrong inh hơpơi,
2SA.23.5	sư gô ăn tơdrong noh bluh chăt.
2SA.23.6	Mă-lei lu khŭl bơngai kơnê̆,
2SA.23.6	đĭ-đăng lu sư tă kơ buch hŭt lê̆ thoi lĕ tơm jơla
2SA.23.6	ưh kơ đei bơngai bu pơ̆n kơđôp lu sư lăm tơpang ti.
2SA.23.7	Bơngai bu hơtŭt 'bơm lu sư,
2SA.23.7	athei đei tơmam hăm bơsei, dah 'long, tơju.
2SA.23.7	Ŭnh sa lu sư lek hach kơtă anih noh hloi.
2SA.23.8	'Nâu anăn lu bơngai nuih kơtang Đawit:
2SA.23.8	Jôsep Basêbêt, bơngai Tahkêmôn, chĕp kơ̆l lu bơngai nuih kơtang. Đe kư̆m krao sư Ađinô, bơngai Êsen, sư pơlôch tơhngam-hrĕng 'nu bơngai lăm minh 'măng.
2SA.23.9	Lăm pêng 'nu bơngai nuih kơtang đei Êlêasar kon Đôđô, bơngai Ahôhi. Sư kiơ̆ pơtao Đawit kơplah lu sư tơdơ̆ng băl hăm kon pơlei Philistin akŭm băl tơ noh wă tơblah. Linh Isơrael kơdŭn tơ rŏng. 
2SA.23.10	Mă-lei sư dơ̆ng kơtă anih păng koh pơlôch kon pơlei Philistin truh tơpang ti sư rơgah hơmren klep kơjăp kơ đao gưm, khŭl linh Isơrael wih hơlơ̆k tơgŭm sư, mă-lei lăp chă dônh akŭm tơmam đơ̆ng akâu bơngai lôch đĕch. Lăm năr noh, Kră Yang ăn kơ kon pơlei Isơrael kĕ jei jơnei tih.
2SA.23.11	Đơ̆ng rŏng kơ sư đei Samma, kon Agê bơngai Hara. Linh Philistin akŭm tơ pơlei Lêhi. Tơ noh đei minh hlak mir pơtăm tơh. Linh Isơrael kơdâu ôn kơ linh Philistin. 
2SA.23.12	Mă-lei sư dơ̆ng tŏk-bŏk lăm mir blah pơlôch linh Philistin păng bơwei mir tơh. Kră Yang ăn kơ linh Isơrael kĕ jei jơnei tih.
2SA.23.13	Pêng 'nu bơngai lăm khŭl pêng-jĭt 'nu bơngai nuih kơtang, lu sư năm jur tơ hơgơp tơmo Ađulam lăm bơyan yuă 'ba wă tơ'bơ̆p pơtao Đawit. Minh khŭl linh Philistin pơm kơđông dơ̆ng tơ lăm thŭng Rêphaim. 
2SA.23.14	Lu sư blah iŏk boih pơlei Betlehem. Kơplah noh, pơtao Đawit oei tơ lăm anih ôn kơ'nơp. 
2SA.23.15	Pơtao 'blŏk tơ hnam păng khan: “Rŏ kơ đei bơngai bu ăn kơ inh nhă đak sŏ iŏk đơ̆ng 'bơ̆t 'măng jang pơlei Betlehem! 
2SA.23.16	Na pêng 'nu bơngai nuih kơtang năm mơ̆t tơ lăm kơđông linh Philistin, sŏ iŏk đak đơ̆ng sơlŭng jê̆ 'măng jang pơlei Betlehem, chĕp ba ăn kơ Đawit. Mă-lei pơtao sơngah ưh kơ nhă. Pơtao tuh hŭt lê̆ păng pơyơ̆r ăn kơ Kră Yang. 
2SA.23.17	Pơtao khan: “Kơkuh kơ Ih Kră Yang, apinh ih 'nĕ ăn kơ kon nhă đak noh, yua kơ 'nâu jơ̆ pham lu bơngai hŭt akâu sư kơdih năm sŏ iŏk na brŏk ăn kơ kon.” Na pơtao sơngah ưh kơ nhă đak noh.
2SA.23.17	'Noh jơ̆ jơnei tih lu pêng 'nu bơngai nuih kơtang.
2SA.23.18	Abisai 'nhŏng Jôap kon Sêruia, pơm yŏng lu bơngai nuih kơtang sư hiŏng tơju 'bet pơlôch pêng-hrĕng 'nu bơngai, na đei anăn lăm pêng 'nu bơngai nuih kơtang. 
2SA.23.19	Sư đei anăn pơyom hloh lăm khŭl pêng-jĭt 'nu, păng pơgơ̆r lu sư, mă-lei ưh kơ gơh jô̆ mơ̆t lăm pêng 'nu bơngai noh.
2SA.23.20	Bênaia, kon Jêhôiada, đơ̆ng pơlei Kapsêl, minh 'nu bơngai nuih kơtang, đei lơ jơnei tih, sư boih pơlôch 'bar 'nu kon drŏ-nglo Ariêl, bơngai Môap sư boih kư̆m jur tơ lăm sơlŭng pơlôch minh pôm dăm-brang lăm minh năr prĕl jur. 
2SA.23.21	Sư boih kư̆m pơlôch minh 'nu bơngai Êyiptơ tih kơjung. Bơngai Êyiptơ chĕp tơju kơplah noh Bênaia lăp đei 'long jra, sư rôp hơđuh iŏk tơju đơ̆ng ti bơngai Êyiptơ păng iŏk tơju bơngai noh na pơlôch bơngai noh. 
2SA.23.22	Bênaia, kon Jêhôiada, đei lơ jơnei tih noh na sư đei anăn lăm khŭl pêng 'nu bơngai nuih kơtang. 
2SA.23.23	Sư đei anăn pơyom hloh kơ khŭl pêng-jĭt 'nu bơngai, mă-lei ưh kơ gơh jô̆ mơ̆t lăm pêng 'nu bơngai noh, Đawit pôk sư pơgơ̆r khŭl linh.
2SA.23.24	Lăm khŭl pêng-jĭt 'nu đei:
2SA.23.24	Asahel oh Jôap;
2SA.23.24	Êlhanan kon drŏ-nglo Đôđô đơ̆ng pơlei Betlehem;
2SA.23.25	Samma đơ̆ng pơlei Harôt;
2SA.23.25	Êlika kư̆m đơ̆ng pơlei Harôt;
2SA.23.26	Hêlês bơngai Paltit;
2SA.23.26	Ira kon Ikês đơ̆ng pơlei Têkôa.
2SA.23.27	Abiêse đơ̆ng pơlei Anathôt;
2SA.23.27	Nêbunai đơ̆ng pơlei Husa;
2SA.23.28	Salmôn, adrĕch adrung Ahôhi;
2SA.23.28	Maharai đơ̆ng pơlei Nettôpha;
2SA.23.29	Hêlep kon Baanah đơ̆ng pơlei Nettôpha.
2SA.23.29	Itai kon Ribai đơ̆ng pơlei Gibêah gah teh đak Bênjamin;
2SA.23.30	Bênaia đơ̆ng pơlei Phirathôn;
2SA.23.30	Hiđai đơ̆ng thong đak Gaas;
2SA.23.31	Abialbôn bơngai Arba; Asmawet,
2SA.23.31	đơ̆ng pơlei Bahurim;
2SA.23.32	Aliaba đơ̆ng pơlei Saalbôn, kon Jasen;
2SA.23.33	Jônathan kon Samma bơngai Hara;
2SA.23.33	Ahiam kon Sarar, bơngai Hararit,
2SA.23.34	Êliphêlet, kon Ahasbai đơ̆ng pơlei Maaka;
2SA.23.34	Êliam, kon Ahithôphel đơ̆ng pơlei Gilô;
2SA.23.35	Hêsrô đơ̆ng kông Karmel, Paarai bơngai Albit;
2SA.23.36	Igai kon drŏ-nglo Nathan đơ̆ng pơlei Sôba;
2SA.23.36	Bani bơngai Gat; (kon Hagri)
2SA.23.37	Sêlek bơngai Ammôn;
2SA.23.37	Naharai đơ̆ng pơlei Bêrôt,
2SA.23.37	bơngai chĕp kơ Jôap tơmam tơblah kon drŏ-nglo Sêruia.
2SA.23.38	Ira bơngai Ithrit,
2SA.23.38	Garet kư̆m bơngai Ithrit.
2SA.23.39	Uria bơngai Hêtit.
2SA.23.39	Đĭ-đăng pêng-jĭt tơpơh 'nu bơngai nuih kơtang.
2SA.24.1	Kră Yang hil dơ̆ng kơ kon pơlei Isơrael. Kră Yang pơdrŭt pơtao Đawit pơrăm lu sư, Sư khan hăm pơtao Đawit: “Athei năm jô̆ kon pơlei Isơrael păng kon pơlei Juđa.”
2SA.24.2	Pơtao athei Jôap, yŏng pơgơ̆r linh, oei hơdai hăm pơtao: “Athei năm jô̆ bơngai jơ̆p kơ lu adrĕch adrung Isơrael, iŏk đơ̆ng pơlei Đan gah yă-nơ̆m truh tơ Bêrsêba tơ gah gơal, roi ăn kơ inh băt đĭ-đăng kon pơlei lăm lu sơnăm oei gơh pơm linh dôm yơ.”
2SA.24.3	Jôap tơl: “Apinh Kră Yang 'Bok Kei-Dei ih, ăn kơ ih đei minh khŭl linh tơpôl lơ hloh kơ hrĕng wơ̆t khŭl linh mă đei dang ei. Apinh ăn kơ măt ih kơdih yŏng tơ'ngla inh gơh 'bôh tơdrong noh. Mă-lei liơ pơtao yŏng tơ'ngla inh 'maih pơm tơdrong 'nâu?”
2SA.24.4	Lei ră nơ̆r pơtao pơkă, ưh kơ đei tơplih, na Jôap păng lu yŏng linh, khŏm athei năm jô̆ kơ̆l kon bơngai jơ̆p kơ teh đak Isơrael.
2SA.24.5	Lu sư năm tŏk hlôi kơ đak Krong Jôrđăn păng pơtơm jô̆ bơngai iŏk đơ̆ng pơlei Arôe, păng minh pôm pơlei oei lăm thŭng, na tŏk tơ tơring Gat truh tơ pơlei Jaser. 
2SA.24.6	Lu sư truh tơ tơring Gileat, năm rok tơpăt hlôi kơ teh đak bơngai Tahtim, truh tơ pơlei Hôsi pơlei Đan Jaan đơ̆ng noh dăr brŏk tơ pơlei Siđôn. 
2SA.24.7	Lu sư năm truh tơ pơlei Tirơ, minh pôm pơlei tih kơjăp, păng năm jơ̆p kơ pơlei bơngai Hêwit păng bơngai Kanaan. Tuch-luch, lu sư năm truh tơ pơlei Bêrsêba gah tơring teh glă gah gơal lăm dêh Juđa.
2SA.24.8	Lu sư brŏk truh tơ pơlei Jêrusalem đơ̆ng rŏng kơ năm jơ̆p teh đak hiong tơsĭn khei 'bar-jĭt năr.
2SA.24.9	Jôap tơbăt ăn kơ pơtao tơdrong jô̆ kơ̆l bơngai Isơrael đei tơhngam-hrĕng rơbâu 'nu bơngai linh tơblah gơh hơgei chĕp đao, păng lăm Juđa đei pơđăm-hrĕng rơbâu 'nu.
2SA.24.10	Đơ̆ng rŏng kơ jô̆ kơ̆l kon bơngai đang boih, pơtao Đawit jơhngơ̆m sư ưh kơ hiôk păng khan kơ Kră Yang: “Kơkuh kơ Ih Kră Yang, inh đei pơm boih minh tơdrong kơtul bơlŭk păng yoch trăp. Dang ei inh apinh Kră Yang mơnat ăn kơ inh đĭch đam Ih.”
2SA.24.11	Pơgê năr đơ̆ng rŏng adrol kơ pơtao Đawit hơđơ̆r, Kră Yang khan kơ Gat bơngai khan lê̆ adrol, sư bơ̆jang lăm hnam pơtao Đawit: 
2SA.24.12	“Ih athei năm khan kơ Đawit: ‘Kră Yang khan thoi âu: Inh đei pêng tơdrong wă hơmet ih. Inh ăn kơ ih rơih iŏk minh lăm pêng tơdrong noh, Inh gô kiơ̆ kơ noh na hơmet ih.’ ”
2SA.24.13	Gat bơngai khan lê̆ adrol năm roi ăn kơ pơtao Đawit. Bơngai khan lê̆ adrol apinh pơtao: “Pơtao rơih iŏk tơdrong ayơ: Tơpơh sơnăm pơngot rơwĕt jơ̆p-jang kơ lăm teh đak pơtao, dah pêng khei pơtao athei kơdâu ôn lăm kơplah ayăt oei druh pơtao, dah pêng năr đei tơdrong jĭ hơbuh tơ jơ̆p-jang teh đak? Dang ei apinh ih athei tơchĕng lăng mă hơlen, wă kơ inh gơh roi ăn kơ Kră Yang Tơ'ngla wơh inh noh thoi yơ.”
2SA.24.14	Pơtao Đawit khan kơ Gat bơngai khan lê̆ adrol: “Inh hơwơ̆l hơwang dêh, inh anat kơ wă rơih. Kơtrơ̆m lu bơ̆n jah huŏng lăm tơpang ti Kră Yang đĕch 'lơ̆ng hloh, yua kơ Sư đei tơdrong 'mêm mơnat tih dêh! Apinh Ih 'nĕ ăn kơ inh huŏng lăm ti kon bơngai!
2SA.24.15	Na Kră Yang ăn tơdrong jĭ hơbuh jur tơ kon pơlei Isơrael đơ̆ng pơgê năr noh truh tơ tôch jơ Sư pơkă. Đơ̆ng Đan truh tơ Bêrsêba, đei tơpơh-jĭt rơbâu 'nu bơngai lôch. 
2SA.24.16	Linh jang 'lơ̆ng chro ti sư tơ gah pơlei Jêrusalem wă pơrăm lê̆ pơlei, mă-lei Kră Yang ưh pă wă pơmat lu sư dơ̆ng, na Sư khan kơ linh jang 'lơ̆ng mă oei pơrăm kon pơlei pơla: “Tôm boih! Dui ti ih brŏk bĕ!” Kơplah noh linh jang 'lơ̆ng Kră Yang oei 'bơ̆t dơnih pơjuă 'ba, Arauna, bơngai Jêbus.
2SA.24.17	Lăp pơtao Đawit 'bôh linh jang 'lơ̆ng pơlôch pơrăm kon pơlei pơla, na pơtao apinh Kră Yang khan: “Inh boih mă bơngai yoch, inh boih mă bơngai glăi dêh! Na mă lu kon triu 'nâu lu sư ưh kơ đei pơm tơdrong kiơ ôh? Apinh ti Kră Yang pơrăm inh hăm 'nhŏng oh hnam 'bă inh đĕch.”
2SA.24.18	Lăm năr noh, Gat bơngai khan lê̆ adrol năm khan kơ pơtao Đawit: “Apinh pơtao năm truh tơ dơnih pơjuă 'ba Arauna bơngai Jêbus păng tơiung pơdơ̆ng 'bơ̆t doh minh pôm chơnang soi kơkuh kơ Kră Yang.” 
2SA.24.19	Pơtao Đawit năm hloi kiơ̆ kơ nơ̆r Gat bơngai khan lê̆ adrol tơ'bôh thoi Kră Yang đei bơtho pơkă ăn kơ sư. 
2SA.24.20	Arauna ngơk lăng 'bôh pơtao păng đĭch đam sư năm adrol kơ sư, na sư năm lĕch tơkan kŭp kơ̆l drap muh măt tơ teh, kơkuh kơ pơtao.
2SA.24.21	Arauna khan: “Ơ pơtao yŏng tơ'ngla inh, năm tơ'bơ̆p đĭch đam hăm đei tơdrong kiơ wă bơtho tơ'bôh ưh?”
2SA.24.21	Pơtao Đawit tơl khan: “Inh năm răt dơnih pơjuă 'ba ih. Inh wă tơiung pơdơ̆ng chơnang soi kơkuh 'bơ̆t anih âu. Wă kơkuh kơ Kră Yang păng wă kơ tơdrong jĭ hơbuh âu pơdơh ưh pă pơrăm kon pơlei pơla dơ̆ng.”
2SA.24.22	Arauna tơl pơtao Đawit: “Apinh pơtao yŏng tơ'ngla inh mơ̆ng kơ ih wă yua dơnih pơjuă 'ba 'nâu păng pơyơ̆r tơmam soi kiơ̆ kơ pơtao tơchĕng 'nâu đei boih rơmo wă pơyơ̆r pơm tơmam soi 'buh, kư̆m đei gơ'bang pơjuă 'ba păng 'long ăt rơmo wă pơm 'long ŭnh. 
2SA.24.23	Ơ pơtao! Arauna apinh pơyơ̆r ăn kơ pơtao đĭ-đăng tơmam noh.” Arauna tơl dơ̆ng: “Apinh Kră Yang 'Bok Kei-Dei pơtao tơl tơwih nơ̆r pơtao.”
2SA.24.24	Mă-lei pơtao tơl khan: “Ưh kơ gơh. Inh wă răt păng ăn kơ ih jên tôm, inh ưh kơ wă pơyơ̆r ăn kơ Kră Yang 'Bok Kei-Dei inh lu tơmam soi 'buh, mă inh ưh kơ đei hiong jên răt.”
2SA.24.24	Na pơtao Đawit răt dơnih noh păng rơmo noh dang tơdrâu tơpei hu. 
2SA.24.25	Đawit pơm minh pôm chơnang soi kơkuh, wă kơkuh kơ Kră Yang, pơtao pơyơ̆r kơ Kră Yang tơmam soi 'buh. Păng tơmam soi hiôk-hian. Kră Yang tơl tơwih nơ̆r pơtao krao apinh ăn kơ teh đak, păng tơdrong jĭ hơbuh pơdơh ưh pă pơrăm kon pơlei Isơrael dơ̆ng.
1KI.1.1	Pơtao Đawit đĭ kră sơnăm đĭ kơjung boih, mă khan đe pơhrŭk ăn hơbĕn ao kơ sư lơ hơdôm blah ră mă-lei sư oei ưh kơ tơnŏ. 
1KI.1.2	Na lu đĭch đam sư khan kơ sư: “Lê̆ nhôn chă ăn kơ ih mă yŏng pơtao nhôn, minh 'nu adruh 'nao iung, wă kơ sư awih awăn păng wei-lăng ih. Sư gô 'bĭch 'bơ̆t cheng ih, wă kơ ih, yŏng pơtao nhôn tơnŏ.
1KI.1.3	Thoi noh lu sư chă minh 'nu adruh 'lơ̆ng guăng đơ̆ng lăm dêh char Isơrael, lu sư chă 'bôh minh 'nu adruh anăn sư Abisak, bơngai Sunami păng chông ba sư năm tơ pơtao. 
1KI.1.4	Adruh noh 'lơ̆ng hơbŏ dêh, sư wei-lăng păng awih awăn kơ pơtao, mă-lei pơtao ưh kơ jê̆ sư ôh.
1KI.1.5	Adonija kon yă Hagit, pôk atŏk sư kơdih khan: “Inh gô pơm pơtao” Sư chă hơmet kơ sư gre aseh lơlap păng chă bơngai hao gre aseh đei pơđăm-jĭt 'nu kơdâu adrol kơ sư. 
1KI.1.6	'Bă sư ưh kơ đei wă pơm kơ sư sơ'ngon ôh, hăm nơ̆r jet: “Liơ e pơm thoi noh?” Adonija jơ̆ minh 'nu bơngai 'lơ̆ng hơbŏ dêh, mĕ sư tơpŭ kơ sư đơ̆ng rŏng kơ Apsalôm.
1KI.1.7	Sư pơđâu băl hăm Jôap kon drŏ-nglo Sêruia păng hăm 'bok soi Abiathar. Lu sư kiơ̆ Adonija păng tơgŭm sư. 
1KI.1.8	Mă-lei 'bok soi Sadôk, Bênaia kon drŏ-nglo Jêhôiada, Nathan bơngai khan lê̆ adrol, Simei, Rei păng lu linh Đawit mă nuih kơtang ưh kơ kiơ̆ ôh Adonija.
1KI.1.9	Adonija pơyơ̆r triu, rơmo păng kon rơmo bek, pơm tơmam soi 'bơ̆t tơmo Sohôlet, jê̆ Ên Rôgel. Sư krao wơ̆n đĭ-đăng 'nhŏng oh sư, lu kon drŏ-nglo pơtao, păng đĭ-đăng lu bơngai pơm yŏng pơgơ̆r mă bơ̆jang kơ pơtao. 
1KI.1.10	Mă-lei sư ưh kơ krao wơ̆n ôh Nathan 'bok khan lê̆ adrol, dah Bênaia, dah lu linh nuih kơtang păng kư̆m ưh kơ krao wơ̆n mơ̆n Sôlômôn oh sư.
1KI.1.11	Na Nathan khan kơ Batsêba mĕ Sôlômôn. “Ih ưh kơ băt ôh hă Adonija kon drŏ-nglo yă Hagit pơm pơtao, mă Đawit pơtao bơ̆n kư̆m ưh kơ băt mơ̆n tơdrong noh hă? 
1KI.1.12	Thoi noh, na dang ei năm tơ âu bĕ, inh tơbăt kơ ih trong wă kơ ih pơklaih tơdrong arih ih kơdih păng pơklaih tơdrong arih kon drŏ-nglo ih Sôlômôn. 
1KI.1.13	Ih năm hloi bĕ tơ pơtao Đawit păng khan kơ sư: Ơ pơtao, yŏng inh! Ih hăm pơkă pơkăm hăm đam drŏ-kăn ih khan: Sôlômôn kon drŏ-nglo inh, ih gô pơtrơp pơm pơtao tơplih inh, sư oei kơpal tang-dŏ pơtao dah kiơ? Liơ dang ei tă tơ Adonija pơm pơtao?
1KI.1.14	Kơplah ih oei tơ noh pơma dơnuh hăm pơtao, inh gô mơ̆t kiơ̆ ih păng wă pơsĭt dôm nơ̆r ih.”
1KI.1.15	Na, yă Batsêba năm tơ lăm anih pơtao. Pơtao đĭ kră dêh boih. Đei Abisak drŏ-kăn bơngai Sunamit awih awăn kơ pơtao, 
1KI.1.16	yă Batsêba năm drap kơkuh kơ pơtao
1KI.1.16	Na pơtao jet: “Ih wă tơdrong kiơ?”
1KI.1.17	Yă Batsêba tơl: “Ơ pơtao, ih đei pơkă pơkăm boih hăm inh đam ih, hăm anăn Kră Yang 'Bok Kei-Dei ih: ‘Sôlômôn kon drŏ-nglo inh gô pơm pơtao tơplih inh, sư gô hơ-oei kơpal tang-dŏ pơtao inh.’ 
1KI.1.18	Mă-lei, ơ pơtao yŏng inh, dang ei Adonija pơm pơtao mă ih ưh kơ băt ôh tơdrong noh 
1KI.1.19	Sư pơyơ̆r boih tơmam soi hăm rơmo tơno, rơmo dăm bek păng triu lơ dêh păng sư kư̆m đei krao wơ̆n đĭ-đăng kon drŏ-nglo pơtao, 'bok soi Abiathar păng Jôap yŏng linh, mă-lei đam ih Sôlômôn noh sư ưh kơ wơ̆n ôh. 
1KI.1.20	Ơ pơtao yŏng inh, dang ei măt bơngai Isơrael oei lăng tơ ih ngăl wă răp gô ih roi ăn kơ lu sư băt bơngai bu wă hơ-oei kơpal tang-dŏ pơtao tơplih ih.
1KI.1.21	Dah ưh lăm minh năr ei kơnh ih yŏng pơtao inh lôch oei hơdai 'bok yă, lei đe gô jô̆ kơ nhi Sôlômôn pơm yoch” 
1KI.1.22	Kơplah yă Batsêba oei pơma dơnuh hăm pơtao, Nathan bơngai khan lê̆ adrol mơ̆t. 
1KI.1.23	Đe roi kơ pơtao: “Đei Nathan bơngai khan lê̆ adrol truh.” Nathan năm truh 'bơ̆t anăp pơtao kŭp kơ̆l drap kơkuh.
1KI.1.24	Nathan khan: “Ơ pơtao ih hăm đei khan kơ Adônja gô hơ-oei kơpal tang-dŏ pơtao pơgơ̆r pơtrơp ih? 
1KI.1.25	Năr 'nâu sư jur năm pơyơ̆r tơmam soi rôp rơmo tơno, kon rơmo dăm bek păng triu lơ dêh, na sư kư̆m đei krao wơ̆n đĭ-đăng kon drŏ-nglo pơtao, Jôap yŏng linh, 'bok soi Abiathar; lu sư oei et sa 'bơ̆t anăp Adonija păng jreo ôr 'bơ̆r re khan: ‘Adonija pơtao arih sot!’ 
1KI.1.26	Mă-lei sư ưh kơ krao wơ̆n inh đam ih, dah 'bok soi Sadok, Bênaia kon drŏ-nglo Jêhôiada, păng Sôlômôn đam ih ôh. 
1KI.1.27	Ơ pơtao, tơdrong 'nâu hăm trŏ kơ đơ̆ng ih ăn? Păng ih kư̆m ưh kơ ăn kơ lu đĭch đam ih băt bơngai wă pơm pơtao pơtrơp ih, hơ-oei kơpal tang-dŏ ih?”
1KI.1.28	Pơtao Đawit khan: “Krao Batsêba năm tơ âu;” na đe krao yă Batsêba mơ̆t, dơ̆ng 'bơ̆t anăp pơtao;
1KI.1.29	Pơtao pơkă pơkăm khan: “Hơpơi Kră Yang mă oei arih, Tơ'ngla pơklaih inh đơ̆ng dôm tơdrong pơmat-tat truh. 
1KI.1.30	Thoi inh đei pơkă pơkăm boih hăm ih hăm anăn Kră Yang 'Bok Kei-Dei Isơrael tơpă: Sôlômôn kon drŏ-nglo ih gô pơm pơtao pơgơ̆r pơtrơp inh, sư gô hơ-oei kơpal tang-dŏ tơplih inh, năr 'nâu boih inh gô pơm pơkeh tơdrong noh.”
1KI.1.31	Yă Batsêba kŭp kơ̆l drap tơ teh kơkuh kơ pơtao Đawit păng khan: “Hơpơi yŏng inh pơtao Đawit arih sot!”
1KI.1.32	Pơtao Đawit khan: “Krao 'bok soi Sadok, krao Nathan bơngai khan lê̆ adrol păng krao Bênaia kon drŏ-nglo Jêhôiada năm tơ âu;” thoi noh na lu sư năm tơ anăp pơtao. 
1KI.1.33	Pơtao khan kơ lu sư: “Chông ba lu đĭch đam inh mă yŏng tơ'ngla iĕm, hơdai hăm iĕm na iĕm hiŏng atŏk Sôlômôn kon drŏ-nglo inh kơpal aseh dăm inh, ba sư truh tơ pơlei Gihôn; 
1KI.1.34	Tơ noh bre 'bok soi Sadok hăm Nathan bơngai khan lê̆ adrol tuh đak rơmă 'bâu phu pôk sư pơm pơtao Isơrael, lu iĕm hlôm tơgiĕp na jreo re khan: Pơtao Sôlômôn arih sot! 
1KI.1.35	Iĕm năm kiơ̆ đơ̆ng rŏng sư tŏk truh tơ anih pơtao, sư gô hơ-oei kơpal tang-dŏ pơtao pơgơ̆r pơtrơp inh. Inh pơjao ăn kơ sư pơm pơtao lu bơngai Isơrael păng lu bơngai Juđa.”
1KI.1.36	Bênaia kon drŏ-nglo Jêhôiada tơl pơtao, “A-men! Apinh Kră Yang 'Bok Kei-Dei ih yŏng inh, kư̆m khan thoi noh mơ̆n. 
1KI.1.37	Kră Yang oei hơdai hăm ih mă yŏng inh thoi yơ, apinh Kră Yang kư̆m oei hơdai Sôlômôn thoi noh mơ̆n, păng pơm ăn tang-dŏ pơtao sư tih hloh kơ tang-dŏ pơtao Đawit yŏng inh dơ̆ng.”
1KI.1.38	Thoi noh 'bok soi Sadok, Nathan bơngai khan lê̆ adrol, Bênaia kon drŏ-nglo Jêhôiada păng lu bơngai Kêrêthit, lu bơngai Phêlêthit jur năm hiŏng atŏk Sôlômôn tơ kơpal kơdŭ aseh dăm pơtao Đawit, klaih kơ noh năm ba sư tơ pơlei Gihôn. 
1KI.1.39	Tơ noh 'bok soi Sadok iŏk hơke mong đak pơgang 'bâu phu đơ̆ng lăm bơsŭn anih akŭm tuh kơpal kơ̆l Sôlômôn. Đe hlôm tơgiĕp păng đĭ-đăng kon pơlei pơla ôr jreo pơma khan: “Sôlômôn pơtao arih sot!” 
1KI.1.40	Đĭ-đăng kon pơlei pơla kiơ̆ đơ̆ng rŏng, hlôm 'lal chhôk hơnôk dêh tơpă, teh mah pơpơ̆ kyĭng kyơ̆ng đơ̆ng jơwa nơ̆r lu sư ôr jreo.
1KI.1.41	Adonija păng đĭ-đăng lu bơngai mă sư wơ̆n sŏng sa đang boih, lu sư kơtơ̆ng nơ̆r ôr jreo. Jôap kơtơ̆ng đe hlôm keng, na jet: “Đei nơ̆r jơwa ôr jreo lăm pơlei 'nei đei tơdrong kiơ kih?”
1KI.1.42	Kơplah sư oei pơma, blư kơ Jônathan kon 'bok soi Abiathar truh, na Adonija khan: “Mơ̆t tơ âu bĕ, ih boih minh 'nu bơngai đe pơyom sĭt, rŏ lăng ih ba tơdrong 'nao 'lơ̆ng.”
1KI.1.43	Mă-lei Jônathan tơl: “Ưh ôh, pơtao Đawit yŏng bơ̆n pôk ăn kơ Sôlômôn pơm pơtao boih. 
1KI.1.44	Pơtao Đawit đei wơh 'bok soi Sadok, Nathan bơngai khan lê̆ adrol, Bênaia kon drŏ-nglo Jêhôiada, lu bơngai Kêrêthit păng lu bơngai Phelêthit kiơ̆ Sôlômôn, đơ̆ng noh lu sư hiŏng atŏk Sôlômôn tơ kơpal aseh dăm pơtao. 
1KI.1.45	'Bok soi Sadok, Nathan bơngai khan lê̆ adrol tuh đak rơmă 'bâu phu tơ kơ̆l pôk sư pơm pơtao tơ pơlei Gihôn; đơ̆ng noh lu sư tŏk năm hăm tơdrong chhôk hal, păng đei jơwa nơ̆r pơma ơ-ơ̆r ơ-ăr jơ̆p tơ lăm pơlei tih mă iĕm đei kơtơ̆ng boih noh. 
1KI.1.46	Sôlômôn hơ-oei kơpal tang-dŏ pơtao. 
1KI.1.47	Lu đĭch đam pơtao năm sơkat pŭn hiôk ăn kơ pơtao Đawit yŏng bơ̆n, lu sư khan: ‘Apinh Kră Yang 'Bok Kei-Dei ih ăn kơ anăn Sôlômôn ư-ang tih hloh kơ anăn ih, ăn kơ tang-dŏ pơtao sư tih hloh kơ tang-dŏ pơtao.’ Đawit kŭp kơ̆l kơkuh 'bơ̆t giơng sư 'bĭch; 
1KI.1.48	păng khan: ‘Kơkuh bơnê ư-ang kơ Kră Yang 'Bok Kei-Dei bơngai Isơrael, năr 'nâu Ih đei ăn kơ măt inh đei 'bôh boih kon drŏ-nglo inh hơ-oei kơpal tang-dŏ pơtao inh.’ ”
1KI.1.49	Kơplah noh đĭ-đăng lu bơngai mă năm et sa hơdai hăm Adonija hli tơrơ, rim 'nu lu sư lĕch brŏk kơdih kơdih. 
1KI.1.50	Adonija hli kơ Sôlômôn, iung kơdâu năm rôp kơjăp lu hơke mum chơnang soi. 
1KI.1.51	Đei bơngai năm tơbăt ăn kơ Sôlômôn: “Adonija hli kơ ih, to sư oei rôp kơjăp hơke chơnang soi păng khan: Rŏ kơ pơtao Sôlômôn pơkă pơkăm hăm inh mă đĭch đam sư khan sư ưh kơ đei pơlôch inh ôh hăm đao gưm.”
1KI.1.52	Sôlômôn tơl: “Tơdah sư arih sa pơm 'lơ̆ng tơpăt lei mă minh dăng sŏk đơ̆ng kơ̆l sư ưh kơ đei huŏng ôh tơ teh, mă-lei tơdah đe 'bôh sư pơm yoch sư gô lôch.” 
1KI.1.53	Na pơtao Sôlômôn wơh bơngai năm krao iŏk sư jur đơ̆ng chơnang soi. Adonija năm drap kơkuh kơ pơtao Sôlômôn; dơ̆ng noh pơtao Sôlômôn khan kơ sư: “Brŏk tơ hnam ih bĕ.”
1KI.2.1	Năr Đawit lôch wă jê̆ truh boih, na sư tơtă kơ Sôlômôn kon drŏ-nglo sư: 
1KI.2.2	“Inh wă jê̆ năm boih tơ trong mă đĭ-đăng kon bơngai ala teh âu gô năm, ih athei pran kơtang bĕ păng pơdah ih jing minh 'nu bơngai yŏng nuih. 
1KI.2.3	Păng athei wei răk dôm nơ̆r Kră Yang 'Bok Kei-Dei đei pơkă, wă kơ ih pơm kiơ̆, yak năm rok trong Sư, wei răk dôm tơdrong juăt Sư păng dôm nơ̆r Sư tơtă, păng dôm nơ̆r Sư bơtho, thoi đei chih boih lăm tơdrong juăt Môis, wă kơ dôm tơdrong ih jang kiơ, pơm kiơ, dah năm tơ yơ gô hiôk jơnap 
1KI.2.4	păng wă kơ Kră Yang gô pơsĭt nơ̆r Sư pơkă hăm inh khan: ‘Tơdah lu kon sâu ih kơchăng arih sa, tơdah lu sư wă yak năm 'bơ̆t anăp Inh, pơm kiơ̆ tơdrong juăt Inh hăm đĭ jơhngơ̆m klơm klak, lei ih ưh kơ'bah ôh bơngai hơ-oei kơpal tang-dŏ pơtao Isơrael pơtrơp ih.’
1KI.2.5	Ih băt mơ̆n tơdrong kiơ Jôap kon drŏ-nglo Sêruia pơm boih kơ 'bă păng pơm boih kơ 'bar 'nu yŏng linh Isơrael, Apner kon drŏ-nglo Nêr păng Amasa kon drŏ-nglo Jêther, sư pơlôch bre noh kơplah rơngei hiôk-hian nhen thoi kơplah oei tơblah wang hrang tơ'bet, pham oei klep 'bơ̆t tơlei tơ̆n sư păng tơ chơkhŏ sư oei 'bot. 
1KI.2.6	Thoi noh, pơm bĕ kiơ̆ kơ ih gơh hơgei, mă-lei 'nĕ kơ lê̆ kơ̆l sŏk ko sư jur tơ dêh atâu hiôk-hian.
1KI.2.7	Ih athei oei hiôk hơiă hăm lu kon drŏ-nglo Barsilai bơngai Gileat, ih athei pơm 'lơ̆ng kơ lu sư, ăn kơ lu sư sŏng sa hơdai hăm ih minh pôm gơ'bang, yua kơ sơ̆ lu sư kư̆m pơm 'lơ̆ng kơ inh, sơng iŏk inh kơplah inh kơdâu jăk đơ̆ng Apsalôm 'nhŏng ih.
1KI.2.8	Kŭm đei, anăn sư Simei kon drŏ-nglo Gêra, bơngai Bênjamin đơ̆ng pơlei Bahurim, sư yua lu nơ̆r kơnê̆ blei hiap 'bă lăm năr mă 'bă truh tơ Mahanaim, mă-lei 'bơ̆t sư jur tơ'bơ̆p inh tơ đak Krong Jôrđăn, na inh yua hăm anăn Kră Yang pơkă pơkăm hăm sư: Inh ưh kơ pơlôch ih hăm đao gưm. 
1KI.2.9	Yua kơ thoi noh na dang ei ih 'nĕ kơ jô̆ sư noh ưh kơ đei yoch, yua kơ ih jơ̆ minh 'nu bơngai gơh hơgei, ih băt wă pơm kơ sư thoi yơ, ih athei pơm kơ kơ̆l sŏk ko sư 'bơm pham ngăl na jur tơ dêh atâu.”
1KI.2.10	Klaih kơ noh Đawit lôch, tep hiôk năm oei hơdai hăm lu 'bok yă sư, đe 'bŭ sư tơ pơlei Đawit. 
1KI.2.11	Chăl Đawit pơgơ̆r lu bơngai Isơrael đei puăn-jĭt sơnăm; sư pơgơ̆r tơ pơlei Hêbrôn tơpơh sơnăm, tơ pơlei Jêrusalem pêng-jĭt sơnăm. 
1KI.2.12	Sôlômôn hơ-oei kơpal tang-dŏ pơtao Đawit 'bă sư păng dêh char pơtao sư kơjăp 'lơ̆ng tơpă.
1KI.2.13	Adonija kon drŏ-nglo yă Hagit năm tơ'bơ̆p yă Batsêba mĕ Sôlômôn. Yă Batsêba jet sư: “Ih năm tơ âu jơhngơ̆m hăm hiôk-hian ưh?”
1KI.2.13	Sư tơl: “Jơhngơ̆m inh hiôk-hian.”
1KI.2.14	Sư khan: “Inh đei minh tơdrong wă pơma dơnuh hăm ih.”
1KI.2.14	Yă Batsêba tơl: “Ih pơma bĕ.”
1KI.2.15	Sư pơma: “Ih băt boih dêh char pơtao 'nâu trŏ kơ inh pơgơ̆r ră păng đĭ-đăng bơngai Isơrael chang wă kơ 'bôh inh pơgơ̆r ngăl, mă-lei dang ei dêh char âu jing oh inh pơgơ̆r, yua kơ đơ̆ng Kră Yang ăn kơ sư. 
1KI.2.16	Dang ei inh đei minh tơdrong wă apinh ih, ih 'nĕ kơ sơngah.” Yă Batsêba tơl: “Ih pơma bĕ.”
1KI.2.17	Adonija khan: “Apinh ih năm apinh pơtao Sôlômôn, sư ưh kơ sơngah ôh tơdah ih apinh sư, ăn kơ inh iŏk Abisak bơngai Sunamit noh pơm akăn.”
1KI.2.18	Yă Batsêba tơl: Ŏ ah, inh gô roi kơ pơtao tơdrong ih wă noh.
1KI.2.19	Yă Batsêba năm tơ'bơ̆p pơtao Sôlômôn wă roi ăn kơ sư tơdrong Adonija wă noh, na pơtao Sôlômôn iung năm sơng păng kŭp kơ̆l kơkuh kơ mĕ sư, đơ̆ng noh sư hơ-oei tơ tang-dŏ pơtao sư păng athei đe iŏk ăn kơ mĕ sư tang-dŏ wă kơ hơ-oei, na mĕ sư hơ-oei gah 'ma kơ sư.
1KI.2.20	Yă Batsêba roi ăn kơ pơtao: “Inh đei minh tơdrong iĕ ioch wă apinh ih kon dăm, ih 'nĕ kơ sơngah.”
1KI.2.20	Pơtao tơl: “Ơ mĕ, ih wă apinh kiơ? Inh ưh kơ sơngah ôh dôm tơdrong ih wă apinh.”
1KI.2.21	Na mĕ sư khan: “Apinh ih ăn kơ Adonija 'nhŏng ih iŏk Abisak bơngai Sunimit pơm akăn.”
1KI.2.22	Mă-lei pơtao Sôlômôn tơl mĕ sư: “Liơ ih apinh Abisak bơngai drŏ-kăn Sunamit ăn kơ Adonija pơm akăn? Liơ mĕ ưh kơ apinh iŏk đĭ dêh char 'nâu ăn kơ sư hloi, yua kơ sư 'nhŏng inh, liơ mĕ ưh kơ apinh ăn kơ sư 'bok soi Abiathar păng Jôap kon drŏ-nglo Sêruia hai.”
1KI.2.23	Pơtao Sôlômôn yua hăm anăn Kră Yang pơkăm khan: “Apinh Kră Yang 'Bok Kei-Dei pơm kơ inh phak inh mă trăp thoi Sư wă, tơdah Adonija ưh kơ lôch ôh yua kơ tơdrong sư apinh 'nâu. 
1KI.2.24	Na dang ei kiơ̆ thoi Kră Yang arih Tơ'ngla pơjing inh păng ăn kơ inh hơ-oei 'bơ̆t tang-dŏ pơtao Đawit 'bă inh, păng pơjing ăn kơ inh minh pôm hnam kiơ̆ thoi nơ̆r sư đei pơkă boih, gô pơlôch Adonija năr 'nâu.” 
1KI.2.25	Thoi noh pơtao Sôlômôn wơh Bênaia kon drŏ-nglo Jêhôiada năm koh pơlôch Adonija hloi.
1KI.2.26	Pơtao Sôlômôn khan kơ 'bok soi Abiathar: “Ih athei brŏk tơ pơlei Anathôt, anih ih jang sa, ih trŏ kơ lôch ră, mă-lei năr âu inh ưh kơ pơlôch ih ôh, yua kơ ih tung Hom Pơgơ̆p Kră Yang 'bơ̆t anăp Đawit 'bă inh păng kư̆m wang pŭ tơdrong gleh pơmat hơdai hăm 'bă inh.” 
1KI.2.27	Na Sôlômôn puh lê̆ Abiathar, ưh pă ăn sư pơm 'bok soi kơ Kră Yang dơ̆ng, noh wă pơsĭt nơ̆r Kră Yang đei pơma khan lê̆ gah adrĕch Hêli tơ pơlei Silô.
1KI.2.28	Tơdrong 'nâu kơtơ̆ng truh tơ Jôap, yua kơ sư kiơ̆ khŭl Adonija, mă khan sư ưh kơ kiơ̆ khŭl Apsalôm ră, na sư kơdâu năm tơ bơsŭn anih hnam akŭm Kră Yang păng sư năm rôp hơke mum chơnang soi. 
1KI.2.29	Đe năm roi kơ pơtao Sôlômôn khan: “Jôap kơdâu đơ̆ng âu boih năm tơ bơsŭn anih akŭm Kră Yang to dang ei sư oei rôp hơke 'bơ̆t mum chơnang soi.” Sôlômôn athei Bênaia kon drŏ-nglo Jêhôiada khan: “Ih năm koh pơlôch sư bĕ.”
1KI.2.30	Bênaia năm tơ bơsŭn anih akŭm Kră Yang, sư khan kơ Jôap: “Pơtao khan: Lĕch bĕ đơ̆ng âu.”
1KI.2.30	Jôap tơl: “Inh ưh kơ lĕch, inh gô lôch 'bơ̆t dâu.”
1KI.2.30	Bênaia năm roi ăn kơ pơtao: “Inh khan boih kơ Jôap, sư khan sư ưh kơ lĕch.”
1KI.2.31	Pơtao Sôlômôn khan: “Pơm bĕ thoi sư nơ̆r khan. Pơlôch sư păng 'bŭ sư, lei na inh păng hnam 'bă inh huay pă pŭ boih pham mă Jôap tuh tơdrong kơ đei. 
1KI.2.32	Kră Yang gô pơm tơwih kơ Jôap đêl sư pơlôch tuh pham tuh plơ̆ tơ kơ̆l sư dơ̆ng, mă-lei Đawit 'bă inh, ưh kơ băt sư pơlôch 'bar 'nu bơngai 'lơ̆ng tơpăt hloh kơ sư, hăm đao gưm noh bre Apner kon drŏ-nglo Nêr, yŏng linh bơngai Isơrael păng Amasa kon drŏ-nglo Jêther, yŏng linh bơngai Juđa. 
1KI.2.33	Thoi noh pham bre noh gô tuh tơ kơpal kơ̆l Jôap păng tơ kơpal kơ̆l adrĕch adrung sư ling-lang; mă-lei Đawit păng adrĕch adrung sư, hnam dơnŏ, tang-dŏ pơtao sư Kră Yang gô ăn đei tơdrong hiôk-hian ling-lang.”
1KI.2.34	Na Bênaia, kon drŏ-nglo Jêhôiada, tŏk năm pơlôch Jôap păng đe 'bŭ sư tơ teh sư lăm char glă. 
1KI.2.35	Pơtao Sôlômôn pôk Bênaia kon drŏ-nglo Jêhôiada pơm yŏng linh tơplih Jôap, pôk Sadok pơm 'bok soi tơplih Abiathar.
1KI.2.36	Đơ̆ng noh pơtao Sôlômôn wơh đe năm krao Simei păng khan kơ sư: “Ih athei pơm hnam ih lăm pơlei Jêrusalem oei tơ noh 'nĕ chă lĕch năm tơ nai. 
1KI.2.37	Yua kơ năr ayơ ih lĕch đơ̆ng noh tŏk hlôi kơ thong đak Sêdrôn ih gô lôch: Pham ih gô tuh plơ̆ tơ kơpal kơ̆l ih.”
1KI.2.38	Simei tơl: “Nơ̆r ih pơkă 'noh 'lơ̆ng dêh, ih pơtao yŏng inh pơkă khan tơdrong kiơ, inh đĭch đam ih gô pơm kiơ̆ thoi noh.” Thoi noh Simei oei hloi tơ pơlei Jêrusalem đunh năr.
1KI.2.39	Lăp truh pêng sơnăm đei 'bar 'nu đĭch Simei kơdâu jăk tơ hnam Akis kon drŏ-nglo Maaka pơtao pơlei Gat. Đe năm roi tơbăt kơ Simei khan: “To, 'bar 'nu đĭch ih oei tơ pơlei Gat.” 
1KI.2.40	Simei iung hao aseh năm tơ pơlei Gat, truh tơ hnam Akis chă đĭch đam sư. Na chă 'bôh bơih sư chông ba 'bar 'nu đĭch đam sư 'noh brŏk.
1KI.2.41	Đe năm roi ăn kơ pơtao Sôlômôn, Simei lĕch đơ̆ng pơlei Jêrusalem sư năm tơ pơlei Gat păng sư brŏk bơih. 
1KI.2.42	Pơtao Sôlômôn athei đe krao Simei păng khan: “Inh hăm đei athei ih pơkă hăm anăn Kră Yang păng inh pơkă păng khan kơ ih: ‘Ih athei băt tơdah năr ayơ ih lĕch đơ̆ng pơlei Jêrusalem na năm tơ anih nai, ih gô lôch.’ Ih kư̆m đei pơkăm hăm inh: ‘Tơdrong ih pơkă 'noh 'lơ̆ng dêh, inh gô chu ih.’ 
1KI.2.43	Thoi noh yua kơ kiơ ih ưh kơ wei răk nơ̆r ih pơkă hăm anăn Kră Yang păng nơ̆r inh đei pơkă bơih kơ ih?”
1KI.2.44	Pơtao Sôlômôn khan dơ̆ng kơ Simei: “Ih băt bơih păng oei 'blŏk mơ̆n lăm jơhngơ̆m dôm tơdrong ih pơm kơnê̆ kơ Đawit, 'bă inh. Dang ei Kră Yang gô tơwih plơ̆ dôm tơdrong kơnê̆ ih pơm noh tơ kơpal kơ̆l ih. 
1KI.2.45	Mă-lei pơtao Sôlômôn gô đei tơdrong pŭn hiôk păng tang-dŏ pơtao Đawit oei kơjăp ling-lang 'bơ̆t anăp Kră Yang.”
1KI.2.46	Thoi noh 'bok pơtao athei Bênaia kon drŏ-nglo Jêhôiada năm pơlôch Simei; na Bênaia lĕch năm koh pơlôch hloi Simei.
1KI.2.46	Dêh char pơtao oei kơjăp lăm tơpang ti Sôlômôn.
1KI.3.1	Sôlômôn pơgơ̆p hơdai hăm Pharaôn dêh Êyiptơ, iŏk kon adruh Pharaôn pơm akăn, chông ba sư brŏk oei tơ pơlei Đawit, oei tơ noh dĭng truh sư keh pơm hnam pơtao sư, pơm hnam akŭm kơkuh kơ Kră Yang păng man dur tăp dăr pơlei Jêrusalem. 
1KI.3.2	Lu kon pơlei oei pơyơ̆r tơmam soi tơ anih groi kơjung 'mơ̆i, yua kơ kơplah noh pơtao tam mă pơm hnam akŭm kơkuh kơ anăn Kră Yang.
1KI.3.3	Sôlômôn 'mêm yom kơ Kră Yang păng yak kiơ̆ dôm lu tơdrong juăt Đawit, 'bă sư, mă-lei sư pơyơ̆r tơmam soi păng soh 'long 'bâu phu tơ anih groi kơjung.
1KI.3.4	Pơtao Sôlômôn năm truh tơ pơlei Gibeôn wă pơyơ̆r tơmam soi, yua kơ tơ anih soi kơpal groi kơjung mă kăl dêh. Tơ noh Sôlômôn pơyơ̆r minh-rơbâu tŏ tơmam soi 'buh tơ kơpal chơnang soi. 
1KI.3.5	Tơ pơlei Gibeôn Kră Yang tơ'bôh akâu sư kơ Sôlômôn lăm tơdrong apo kiơ̆ kơmăng Kră Yang 'Bok Kei-Dei khan: “Apinh bĕ tơdrong kiơ ih wă kơ Inh ăn kơ ih.”
1KI.3.6	Sôlômôn tơl: “Ih đei tơ'bôh bơih tơdrong 'mêm mơnat tih kơ đĭch đam ih Đawit, 'bă inh, yua kơ sư đei đon lui păng jơhngơ̆m đon tơpăt 'bơ̆t anăp Ih: Ih oei tơ'bôh tơdrong 'mêm mơnat tih, na ăn kơ sư đei minh 'nu kon drŏ-nglo hơ-oei kơpal tang-dŏ pơtao sư truh năr 'nâu.
1KI.3.7	Dang ei ơ Kră Yang 'Bok Kei-Dei inh, Ih ăn bơih kơ inh đĭch đam Ih pơm pơtao pơtrơp đơ̆ng Đawit, 'bă inh; mă-lei inh bơngai oei 'lơ̆p, ưh kơ băt wă pơgơ̆r teh đak thoi yơ. 
1KI.3.8	Inh đĭch đam Ih oei tŏk-bŏk kon pơlei pơla mă Ih rơih bơih, minh khŭl bơngai lơ kơdrâ̆m ưh kơ kĕ jô̆. 
1KI.3.9	Thoi noh apinh Ih ăn kơ inh mă đĭch đam Ih âu tơdrong gơh hơgei, wă kơ gơh sek tơlang tơdrong kon pơlei pơla ih, wă kơ inh băt kơnăl tơdrong 'lơ̆ng, tơdrong kơnê̆; yua kơ bu gơh kĕ sek tơlang kơ lu kon pơlei pơla lơ dêh 'nâu?”
1KI.3.10	Kră Yang lăp đon dêh kơ Sôlômôn apinh noh. 
1KI.3.11	Kră Yang 'Bok Kei-Dei khan kơ sư: “Yua kơ ih apinh tơdrong 'nâu, ưh kơ apinh kơ ih tơdrong arih sot, tơdrong mơdrŏng tih kư̆m ưh kơ apinh tơdrong kĕ jei blah pơrăm lu bơngai ayăt kơ ih, mă-lei ih apinh tơdrong hlôh wao gơh hơgei wă kơ gơh sek tơlang trŏ. 
1KI.3.12	'Nâu, Inh ăn tơdrong ih apinh, ăn kơ ih hlôh wao gơh hơgei, dĭng mah lu bơngai adrol kơ ih ưh kơ đei bu hơtŏ kơ ih păng lu bơngai đơ̆ng rŏng kơ ih kư̆m ưh kơ đei bu dang ih. 
1KI.3.13	Hloh kơ noh dơ̆ng Inh gô ăn hloi kơ ih dôm tơdrong mă ih ưh kơ đei apinh, tơdrong mơdrŏng, tơdrong đe pơyom ư-ang, lăm đĭ chăl arih ih ưh kơ đei pơtao bu kĕ tam ih. 
1KI.3.14	Tơdah ih yak năm kiơ̆ trong Inh păng wei răk tơdrong juăt păng nơ̆r Inh tơtă thoi Đawit, 'bă ih, lei Inh gô pơthim ăn kơ ih arih sot soi.” 
1KI.3.15	Na Sôlômôn 'blơ̆ hơdơ̆r đơ̆ng tep mơn băt noh tơdrong apo. Sư iung brŏk tơ pơlei Jêrusalem, dơ̆ng 'bơ̆t anăp Hom Tơdrong Pơgơ̆p Kră Yang, pơyơ̆r tơmam soi 'buh păng pơyơ̆r tơmam soi bơnê păng pơih et sa tih hơdai hăm lu đĭch đam păng lu yŏng bơ̆jang kơ sư.
1KI.3.16	Kơplah noh đei 'bar 'nu drŏ-kăn đi năm dơ̆ng 'bơ̆t anăp pơtao. 
1KI.3.17	Minh 'nu drŏ-kăn khan: Ơ 'bok pơtao! Nhi duch 'nâu oei hơdai minh pôm hnam, inh tơpŭ kơ minh 'nu kon drŏ-nglo, sư kư̆m oei lăm noh mơ̆n. 
1KI.3.18	Đơ̆ng rŏng kơ inh tơpŭ 'noh pêng năr sư kư̆m tơpŭ mơ̆n, 'bar 'nu nhi đĕch oei lăm hnam, ưh kơ đei bu nai ôh oei hơdai hăm nhi lăm hnam.
1KI.3.19	Kơplah oei tep kơmăng, sư kơtĭt 'bơm nge drŏ-nglo sư lôch hloi, 
1KI.3.20	Truh tơ tŏk-bŏk măng kơplah inh mă đĭch đam ih oei tep hlơ̆k, sư iung hiŏng iŏk kon nge drŏ-nglo inh oei brom 'bơ̆t kơtơh inh, đơ̆ng noh sư năm ming lê̆ nge drŏ-nglo sư mă lôch bơih noh 'bơ̆t kơtơh inh. 
1KI.3.21	Truh kiơ̆ pơgê hrôih, inh hơđơ̆r wă tơmŏm kon inh ră, mă-lei inh 'bôh sư lôch bơih, lăp truh 'năr lĕch hơdah inh lăng hơlen sư 'noh ưh kơ trŏ kơ kon inh pơjing ôh.
1KI.3.22	Drŏ-kăn minh 'noh tơl khan: “Ưh kơ trŏ kơ kon inh ôh, kon nge drŏ-nglo mă oei arih 'noh kon inh, nge drŏ-nglo mă lôch noh kon ih.”
1KI.3.22	Mă-lei drŏ-kăn mă minh khan dơ̆ng: “Ưh kơ trŏ ôh nge drŏ-nglo mă lôch boih noh kon ih, nge drŏ-nglo oei arih 'nâu kon inh,” Bre sư pơjah băl tơdrong noh 'bơ̆t anăp pơtao.
1KI.3.23	'Bok pơtao khan kơ bre sư: “Bơngai 'nâu khan: ‘Bơngai oei arih 'nâu kon inh, nge mă lôch bơih noh kon ih,’ bơngai noh khan: Ưh ôh, nge mă lôch bơih noh kon ih, bơngai mă oei arih noh kon inh!”
1KI.3.24	Pơtao khan dơ̆ng; “Lei iŏk ăn kơ inh đao tơ âu,” na đe iŏk ăn kơ sư đao. 
1KI.3.25	Pơtao khan: “Blah asong kon nge mă oei arih 'nâu, minh pah ăn kơ bơngai 'nâu, minh pah ăn kơ bơngai 'noh,”
1KI.3.26	Mă-lei mĕ kon nge mă oei arih 'noh ưh kơeng, yua kơ sư 'mêm mơnat kơ kon sư dêh na sư khan kơ pơtao: “Ơ yŏng inh! Apinh ih ăn kơ bơngai 'noh kon nge mă oei arih 'nâu, ih 'nĕ kơ pơlôch sư.”
1KI.3.26	Mă-lei mĕ bơngai nge lôch bơih 'noh khan: “Sư kư̆m ưh kơ trŏ kon inh, păng kư̆m ưh kơ trŏ kon ih blah song băl đĕch.”
1KI.3.27	Pơtao khan dơ̆ng: “Iŏk ăn kơ bơngai 'nâu kon nge mă oei arih 'noh, iĕm 'nĕ kơ pơlôch sư, bơngai 'nâu bơih mĕ sư.”
1KI.3.28	Đĭ-đăng bơngai Isơrael kơtơ̆ng tơdrong pơtao sek tơlang noh lu sư hli yom ư-ang kơ pơtao, yua kơ lu sư 'bôh pơtao đei tơdrong gơh hơgei đơ̆ng Kră Yang 'Bok Kei-Dei, wă kơ sek tơlang tơpăt.
1KI.4.1	Pơtao Sôlômôn pơgơ̆r đĭ-đăng dêh Isơrael. 
1KI.4.2	'Nâu lu bơngai pơm tih jang hăm pơtao:
1KI.4.2	Asaria kon drŏ-nglo Sadôk pơm 'bok soi.
1KI.4.3	Êlihôrep păng Ahija kon drŏ-nglo Sisa pơm yŏng lu bơngai chih hla bơar;
1KI.4.3	Jêhôsaphat kon drŏ-nglo Ahilut, bơngai chih răk dôm tơdrong truh.
1KI.4.4	Bênaia kon drŏ-nglo Jêhôiada pơm yŏng linh:
1KI.4.4	Sađôk păng Abiathar pơm 'bok soi,
1KI.4.5	Asaria kon drŏ-nglo Nathan pơm 'bok pơgơ̆r lu yŏng linh
1KI.4.5	Sahut kon drŏ-nglo Nathan pơm 'bok kơiĕng păng buăl pơtao.
1KI.4.6	Ahisar pơm yŏng wei-lăng hnam 'bok pơtao
1KI.4.6	păng Ađôniram kon drŏ-nglo Apđa pơm yŏng pơgơ̆r lu bơngai bơnă jang gah tơmam.
1KI.4.7	Sôlômôn đei mơjĭt-'bar 'nu bơngai pơm yŏng wei-lăng đĭ-đăng lu bơngai Isơrael, lu jang gah tơmam sa kơ pơtao minh khei minh 'nu lăm minh Sơnăm. 
1KI.4.8	'Nâu anăn lu sư:
1KI.4.8	Ben Hur wei-lăng tơring groi Êphraim.
1KI.4.9	Ben Đêker wei-lăng pơlei Makas, pơlei Saalbim, pơlei Bêt Sêmes păng pơlei Êlôn Bet Hanan.
1KI.4.10	Bên Hêset wei-lăng tơring Arubôt; sư wei-lăng hloi pơlei Sôkô păng đĭ dêh Hêpher.
1KI.4.11	Bên Abinađap wei-lăng đĭ-đăng lăm dêh char Naphot Dor; akăn sư Taphat, kon drŏ-kăn Sôlômôn.
1KI.4.12	Baana kon drŏ-nglo Ahilut wei-lăng lăm pơlei Taanach, pơlei Mêgiđô păng đĭ kơ pơlei Bêtsan jê̆ pơlei Sarêthan gah ala kơ pơlei Jêsreel păng iŏk đơ̆ng pơlei Bêt Sêan truh kơ pơlei Abel Mêhôla, truh tơ pah to pơlei Jôkmêam.
1KI.4.13	Ben Gêber wei-lăng pơlei Ramôt Gileat, sư wei-lăng đĭ pơlei Jair kon drŏ-nglo Manase lăm char Gileat, sư kư̆m wei-lăng hloi pơlei Argôp lăm dêh char Basan, tơdrâu-jĭt tŏ pơlei tih đei dur man tăp dăr, 'măng dur chơkăl sư pơm păng kong.
1KI.4.14	Ahinađap kon drŏ-nglo Iđô wei-lăng tơring Mahanaim.
1KI.4.15	Ahimaas wei-lăng tơring Naptali, oei kơ Basemat kon adruh pơtao Sôlômôn.
1KI.4.16	Baana kon drŏ-nglo Husai wei-lăng tơring Aser păng Bêalôt;
1KI.4.17	Jêhôsaphat kon drŏ-nglo Parua wei-lăng tơring Isakar.
1KI.4.18	Simei, kon drŏ-nglo Êla wei-lăng tơring char Bênjamin.
1KI.4.19	Gêber kon drŏ-nglo Uri wei-lăng dêh char Gileat, 'nâu sơ̆ đêl dêh char Sihôn, khŭl bơngai Amôrit păng Ôk pơtao dêh char Basan. Minh 'nu sư đĕch pơgơ̆r đĭ lăm dêh char 'nâu.
1KI.4.20	Kon pơlei bơngai Juđa păng kon pơlei bơngai Isơrael lơlap lơlang thoi chuơh đak dơsĭ, lu sư sŏng sa păng chơt hiôk tơpă. 
1KI.4.21	Pơtao Sôlômôn pơgơ̆r kon pơlei pơla lăm dêh char sư, iŏk đơ̆ng đak Krong Ơphrat truh tơ dêh char Philistin păng truh tơ hơdral Êyiptơ. Rim kơ teh đak chu bơ̆jang păng ra ăn kơ pơtao Sôlômôn truh đĭ chăl arih sư.
1KI.4.22	Tơmam sŏng sa lăm hnam pơtao Sôlômôn kăl yua lăm rim năr; pêng-jĭt kĭ tơpŭng phe tơ'bâu 'lơ̆ng păng tơdrâu-jĭt kĭ tơpŭng phe tơ'bâu hmă, 
1KI.4.23	mơjĭt tŏ rơmo bek, mơjĭt tŏ rơmo đơ̆ng anih tơmăn 'nhĕt, minh-hrĕng tŏ triu păng ưh kơ jô̆ dôm sem bri, thoi jĭl juei, kơtŏng, iĕr bri, bip bri. 
1KI.4.24	Sôlômôn pơgơ̆r jơ̆p kơ dêh char gah bơmơ̆t kơ đak Krong Ơphrat, sư pơgơ̆r hloi lu pơtao dêh char noh, đơ̆ng pơlei Tipsa truh tơ pơlei Gasa păng sư oei hiôk hơiă hăm kon pơlei pơla jum dăr kơ sư.a 
1KI.4.25	Lăm chăl pơtao Sôlômôn pơgơ̆r, bơngai Juđa păng bơngai Isơrael oei hiôk-hian, đơ̆ng pơlei Đan truh tơ pơlei Bêrsêba, rim 'nu kơ lu sư arih jang sa chơt hiôk ala tơnơm hơmu păng tơm hơra sư.
1KI.4.26	Sôlômôn đei puăn-jĭt rơbâu tŏ hơdrong aseh dui gre păng đei mơjĭt-'bar rơbâu lu linh chĕp gre aseh.
1KI.4.27	Lu yŏng pơgơ̆r tơring lu sư kiơ̆ kơ khei asong băl chă hơmet lê̆ tôm mah lăm rim khei tơmam sŏng sa ăn kơ pơtao Sôlômôn păng rim 'nu bơngai mă sŏng sa hơdai hăm pơtao, ưh kơ đei tơmam kiơ kơ'bah ôh. 
1KI.4.28	Lu sư chă hơmet 'ba tơ'bâu păng hơnong 'ba ăn kơ aseh hor gre păng aseh bơngai hao noh sa, kiơ̆ hloi đêl hơgăt bơih
1KI.4.29	'Bok Kei-Dei ăn kơ Sôlômôn hlôh băt tih dêh hăm đon hlôh wao dêh pă kĕ jô̆ nhen thoi chuơh cheng đak dơsĭ. 
1KI.4.30	Sôlômôn gơh hơgei hloh kơ tơdrong hơgei lu bơngai dêh char gah hơlĕch păng hloh kơ tơdrong gơh hơgei lu bơngai Êyiptơ. 
1KI.4.31	Sư hơgei dêh hloh kơ đĭ-đăng lu bơngai hơgei, kư̆m hơgei hloh kơ Êthan, bơngai Esra, hloh kơ Hêman, hloh kơ Kalkôl păng hloh kơ Đarđa lu kon drŏ-nglo Mahôl. Păng tơdrong ư-ang kơ sư kơtơ̆ng tơ jơ̆p-jang kơ dêh char tăp dăr. 
1KI.4.32	Sư pơma pêng-rơbâu nơ̆r pơđơ̆k păng pơm minh-rơbâu pơđăm tơdrong hơri. 
1KI.4.33	Sư pơma roi tôm lu tơnơm 'long đơ̆ng 'long hơngo tơ Liban truh tơ lu hla 'nhĕt bơmur chăt 'bơ̆t tơnăr, sư kư̆m đei pơma 'bơm trŏ gah sem brem lu sem păr 'bih kơep lep-ler păng lu ka lăm đak. 
1KI.4.34	Đơ̆ng rim kơ adrĕch adrung kon bơngai năm mơ̆ng tơdrong gơh hơgei pơtao Sôlômôn păng đĭ-đăng lu pơtao lăm teh đak kư̆m đei kơtơ̆ng boih tơdrong gơh hơgei sư.
1KI.5.1	Kơplah Hiram pơtao Tirơ sư kơtơ̆ng Sôlômôn đe tuh đak rơmă 'bâu phu pôk pơm pơtao pơtrơp đơ̆ng 'bă sư Đawit, na sư wơh hloi lu đĭch đam sư năm tơ Sôlômôn, yua kơ Hiram ling-lang pơm buăl juăt pơtao Đawit. 
1KI.5.2	Sôlômôn kư̆m tơwih nơ̆r kơ pơtao Hiram khan:
1KI.5.3	“Ih băt bơih yua kơ tơblah wang jơ̆p-jang tăp dăr, na Đawit 'bă inh sư tam mă gơh pơm Hnam Akŭm kơ anăn Kră Yang 'Bok Kei-Dei sư, dĭng truh tơ Kră Yang ăn kơ sư blah pơjuă lu ayăt tơ ala jơ̆ng sư. 
1KI.5.4	Mă-lei dang ei Kră Yang 'Bok Kei-Dei inh, ăn boih kơ inh rơngei hiôk-hian tăp pang pă đei bu blah păng kư̆m pă đei tơdrong kiơ truh. 
1KI.5.5	Thoi noh na inh wă pơm Hnam Akŭm ăn kơ anăn Kră Yang 'Bok Kei-Dei inh kiơ̆ thoi Kră Yang khan kơ 'bă inh Đawit sơ̆: Inh gô ăn kơ kon drŏ-nglo ih pơm pơtao pơtrơp đơ̆ng ih, sư gô pơm Hnam Akŭm kơ anăn Inh.
1KI.5.6	Thoi noh na ih athei lu đĭch đam ih kăl tơgŭm inh 'long hơngo đơ̆ng char Liban, na inh kư̆m gô athei lu đĭch đam inh hai dai wang jang tơgŭm đĭch đam ih, inh gô apah lu đĭch đam ih gô mơ̆ng kơ đơ̆ng ih hơgăt, yua kơ ih kư̆m băt mơ̆n lu nhôn ưh kơ juăt kơ kăl 'long thoi lu kon pơlei Siđôn ôh.”
1KI.5.7	Lăp pơtao kơtơ̆ng nơ̆r Sôlômôn pơma thoi noh, na sư hiôk dêh sư khan: Kơkuh bơnê kơ Kră Yang năr 'nâu Sư ăn kơ Đawit đei minh 'nu kon drŏ-nglo gơh hơgei tôm tơdrong wă pơgơ̆r kon pơlei pơla tih dêh thoi âu.
1KI.5.8	Na Hiram sư wơh bơngai năm roi kơ Sôlômôn: “Inh kơtơ̆ng bơih nơ̆r ih wơh lu đĭch đam ih pơtruh kơ inh kiơ̆ thoi ih wă chă kăl 'long hơngo, hơngo hla iĕ. 
1KI.5.9	Lu đĭch đam inh gô dui hor 'long noh đơ̆ng char Liban ba tơ đak dơsĭ, na chô̆ pơm thoi thŏng-nan chơ ăn kơ ih truh tơ anih mă ih tơhlâu ăn kơ inh. Inh gô yuih lê̆ tơ noh ih gô iŏk đơ̆ng noh. Ih athei bơngơ̆t kiơ̆ thoi inh wă ăn kơ đĭ ŭnh hnam nhôn tơmam sa.”
1KI.5.10	Thoi noh Hiram kăl ăn kơ Sôlômôn 'long hơngo păng 'long hơngo hla iĕ kiơ̆ thoi sư apinh wă. 
1KI.5.11	Gah Sôlômôn sư ăn kơ hnam Hiram 'bar-jĭt kơthŭng 'ba mi (kôr) wă pơm tơmam sŏng sa kơ đĭ ŭnh hnam pơtao Hiram păng kư̆m ăn 'bar-jĭt kơthŭng đak rơmă ôliwơ, rim sơnăm Sôlômôn ăn kơ pơtao Hiram thoi noh.
1KI.5.12	Kră Yang tuh ăn kơ pơtao Sôlômôn tơdrong gơh hơgei hlôh wao kiơ̆ thoi Kră Yang đei pơkă hăm sư; Hiram măr sư Sôlômôn pơgơ̆p băl kơjăp 'lơ̆ng dêh.
1KI.5.13	Pơtao Sôlômôn krao đĭ lu bơngai Isơrael, năm jang pơdŭ 'long đei pêng-jĭt rơbâu 'nu bơngai năm. 
1KI.5.14	Pơtao wơh lu sư tơplih băl năm tơ char Liban, rim khei mơjĭt-rơbâu 'nu bơngai. Lu sư oei tơ char Liban minh khei, păng 'bar khei oei tơ hnam, Ađôniram wei-lăng lu bơngai jang 'noh. 
1KI.5.15	Pơtao Sôlômôn đei tơpơh-jĭt rơbâu 'nu bơngai tung tôi, păng tơhngam-rơbâu 'nu bơngai teh tơmo kơpal kông. 
1KI.5.16	Kŭm oei đei pêng-rơbâu pêng-hrĕng 'nu, mă pơtao Sôlômôn pơjao wei-lăng pơgơ̆r tơdrong jang man pơdơ̆ng păng tơwơh băl jang.
1KI.5.17	Kiơ̆ pơtao Sôlômôn athei lu sư teh blah tơmo tih tơmo gĭt wă pơm jrăng hơnă Hnam Akŭm. 
1KI.5.18	Lu bơngai thơ̆ jang kơ pơtao Sôlômôn păng pơtao Hiram, hăm lu bơngai Gêbal, lu sư teh tơmo păng kăl 'long wă pơm tơiung Hnam Akŭm.
1KI.6.1	Lăm sơnăm puăn-hrĕng tơhngam-jĭt đơ̆ng rŏng kơ lu bơngai Isơrael lĕch đơ̆ng dêh char Êyiptơ; sơnăm mă puăn lăm chăl Sôlômôn pơgơ̆r lu bơngai Isơrael, kơplah khei Siu wă khan khei mă 'bar, sư pơtơm pơdơ̆ng tơiung pơm Hnam akŭm Kră Yang.
1KI.6.2	Hnam akŭm mă Sôlômôn pơm ăn kơ Kră Yang 'noh, tor sư pêng-jĭt hlok, wơ̆l sư mơjĭt păng kơjung sư mơjĭt-pơđăm hlok. 
1KI.6.3	Kơdeng gah anăp hnam tor sư mơjĭt hlok hơtŏ hăm wơ̆l Hnam akŭm, wơ̆l sư să pơđăm hlok. 
1KI.6.4	Sôlômôn sư kư̆m pơm 'măng-'mŏk Hnam akŭm pơkăp đei dơhlông găn. 
1KI.6.5	Tơ rok tơnăr Hnam akŭm, sư pơm anih tăp dăr păng anih rơgoh, sư kư̆m pơm lơ anih tăp dăr. 
1KI.6.6	Tăl ala să 'bar hlok minh puăt, tăl tŏk-bŏk să pêng hlok păng tăl mă pêng să pêng hlok minh puăt.
1KI.6.6	Pơtao Sôlômôn man lu tơnăr mơ̆t tơ lăm wă kơ dan lu tơpung anih tăl na wă kơ huay kơ hơtŭt kơ tơnăr Hnam akŭm.
1KI.6.7	Năr wă pơdơ̆ng hnam đe yua tơmo đơ̆ng lăm sơlŭng đe teh 'măn lê̆ adrol bơih, kơplah lu sư pơdơ̆ng tơiung ưh pă đei kơtơ̆ng re mut teh, păng re lu tơmam đe pơm păng bơsei.
1KI.6.8	'Măng mơ̆t tơ anih ala gah cheng Hnam akŭm gah gơal, đe yua kung dăr kơdŭt hơbâu jur tŏk tơ anih tăl tŏk-bŏk, na gơh tŏk tơ tăl mă pêng.
1KI.6.9	Sư pơm Hnam akŭm păng pơkeh man noh. Sôlômôn sư roh tơpơng klơ̆p hăm tơ̆r 'long hơngo bri. 
1KI.6.10	Sư kư̆m pơm lu anih rok tơnăr Hnam akŭm rim anih kơjung 'bar hlok minh puăt lu anih noh klep kơ Hnam akŭm hăm tơpung 'long hơngo.
1KI.6.11	Đei nơ̆r Kră Yang khan kơ pơtao Sôlômôn:
1KI.6.12	“Gah Hnam akŭm mă ih oei pơm dang ei 'nâu, tơdah ih chu pơm kiơ̆ nơ̆r Inh tơtă păng chĕp răk dôm tơdrong juăt Inh bơtho khan, wei răk nơ̆r Inh tơtă păng pơm kiơ̆, lei inh gô pơsĭt lu nơ̆r inh đei pơkă kơ 'bă ih Đawit lăm chăl arih ih. 
1KI.6.13	Inh gô oei hơdai lu bơngai Isơrael. Inh ưh kơ achăng lê̆ ôh bơngai Isơrael kon pơlei pơla inh.”
1KI.6.14	Thoi noh pơtao Sôlômôn pơm Hnam akŭm păng pơm pơkeh. 
1KI.6.15	Pơ̆ng tơnăr hăm tơ̆r 'long hơngo gah lăm đơ̆ng hơnă truh tơ kơpal, lơ̆k hơnă hăm tơ̆r 'long hơngo hla iĕ. 
1KI.6.16	Pơtao iŏk 'long hơngo, sư pĕng pơgăn anih mơjĭt hlok lăm Hnam akŭm, đơ̆ng hơnă truh tơ bơbŭng, noh Anih Rơgoh đe krao Anih Rơgoh Hloh. 
1KI.6.17	'Bơ̆t anăp Anih 'Lơ̆ng Rơgoh, tor să kơjung 'bar-jĭt hlok, 
1KI.6.18	Tơnăr lăm Hnam akŭm pơm pơ̆ng hăm tơ̆r 'long hơngo ngăl, sư chhơ̆ chrek rup get đak păng pơkao 'nao tơlang, anih ayơ kư̆m pơ̆ng 'long dơnơ̆ng ngăl ưh kơ đei 'bôh tơmo ôh.
1KI.6.19	Pơtao kư̆m pơm hơmet Anih 'Lơ̆ng Rơgoh hloh wă tah hom tơdrong pơgơ̆p Kră Yang lăm noh. 
1KI.6.20	Lăm anih Rơgoh hloh noh tor sư mơjĭt hlok, wơ̆l sư mơjĭt hlok păng kơjung sư kư̆m lei-lăi mơjĭt hlok; sư lom anih Rơgoh hloh hăm maih rơgoh sư kư̆m lom chơnang soi hăm tơ̆r, 'long hơngo. 
1KI.6.21	Pơtao Sôlômôn lom tơ lăm Hnam akŭm hăm maih rơgoh. Sư iŏk glang maih dăng 'bơ̆t anăp Anih Rơgoh hloh, anih mă lom hăm maih. 
1KI.6.22	Sôlômôn kư̆m lom jơ̆p Hnam akŭm hăm maih; sư kư̆m lom đĭ chơnang soi hăm maih 'măn lăm Anih Rơgoh Hloh 'noh.
1KI.6.23	Sư kư̆m pơm lăm Anih Rơgoh Hloh noh 'bar tŏ rup chêrubim sư pơm hăm 'long ôliwơ kơjung sư pơđăm hlok. 
1KI.6.24	Minh pah pơnăr chêrubim să 'bar hlok minh puăt, minh pah dơ̆ng kư̆m 'bar hlok minh puăt, na đơ̆ng pah âu truh tơ jih pah to pơnăr đei pơđăm hlok. 
1KI.6.25	Rup chêrubim mă 'bar kư̆m lei-lăi pơnăr sư kư̆m pơđăm hlok mơ̆n; 'bar tŏ chêrubim 'noh sư pơm tŏ ăi lei-lăi băl đĕch. 
1KI.6.26	Chêrubim kơjung sư pơđăm hlok. Chêrubim mă 'bar kư̆m lei-lăi. 
1KI.6.27	Sôlômôn dan lê̆ 'bar tŏ rup chêrubim oei bơyar pơnăr noh lăm Anih Rơgoh Hloh lăm Hnam akŭm. Minh pah pơnăr pah âu hơtŭt kơ tơnăr pah âu, minh pah pơnăr pah to hơtŭt kơ tơnăr pah to, 'bar pah pơnăr tơ'bưh băl tŏk-bŏk lăm Anih Rơgoh Hloh.
1KI.6.28	'Bar tŏ chêrubim noh sư lom hăm maih.
1KI.6.29	Tơ tơnăr tăp dăr kơ Hnam akŭm lăm Anih Rơgoh păng Anih Rơgoh Hloh sư chhơ̆ lu rup chêrubim, 'long gol, păng pơkao 'nao tơlang. 
1KI.6.30	Hơnă Hnam akŭm sư kư̆m tuh lơ̆k hăm maih, mă Anih Rơgoh dah Anih Rơgoh hloh.
1KI.6.31	Trong wă mơ̆t lăm Anih Rơgoh Hloh, sư pơm 'bar pah tơnang 'măng hăm tơ̆r 'long ôliwơ, 'long pơdơ̆ng đei pơđăm pah. 
1KI.6.32	'Bơ̆t 'bar pah tơnang 'măng pơm hăm 'long ôliwơ noh, sư chhơ̆ rup chêrubim, 'long gol păng pơkao 'nao tơlang, sư hling hăm maih tơ rup chêrubim păng 'bơ̆t rup 'long gol rup pơkao 'nao tơlang. 
1KI.6.33	Trong mơ̆t tơ Anih Rơgoh, sư kư̆m pơm jrăng 'măng puăn pah hăm 'long ôliwơ, 
1KI.6.34	Sư kư̆m pơm 'bar hlak tơnang 'măng hăm 'long hơngo hla iĕ. 'Măng 'nâu đei 'bar hlak tơnang 'măng pơkăp băl gơh pơih păng 'măng mă minh kư̆m đei 'bar hlak tơnang 'măng pơkăp kơjăp băl gơh pơih. 
1KI.6.35	Pơtao Sôlômôn sư chhơ̆ lu rup chêrubim, 'long gol păng pơkao 'nao tơlang, sư kư̆m bah hăm maih, lu trong rek đêl chhơ̆.
1KI.6.36	Pơtao kư̆m man cham lăm Hnam akŭm đei pêng trong tơmo gĭt rang teh blah pơiel, păng roh minh trong tơpơng găn hăm 'long hơngo.
1KI.6.37	Lăm sơnăm mă puăn, 'blep kơ khei Siu. Hnam akŭm Kră Yang man pơdơ̆ng jrăng. 
1KI.6.38	Truh tơ sơnăm mă mơjĭt-mônh, 'blep kơ khei Bul wă khan khei tơhngam, đĭ-đăng dôm tơdrong jang man Hnam akŭm Kră Yang noh keh đang ngăl bơih kiơ̆ 'blep thoi đei hơgăt lê̆ adrol să iĕ, hơbŏ hnam noh. Pơtao Sôlômôn pơm Hnam akŭm 7 Kră Yang keh đĭ-đăng tơpơh sơnăm 'mơ̆i.
1KI.7.1	Sôlômôn pơm hnam pơtao sư keh đang lăm mơjĭt-pêng sơnăm. 
1KI.7.2	Sư pơm hnam pơtao tơ Bri Liban tor sư pơđăm-jĭt hlok, wơ̆l sư 'bar-jĭt pơđăm hlok, kơjung sư mơjĭt-pơđăm hlok. Sư pơtăm pêng trong jrăng hăm 'long hơngo; đei 'long tơpơng roh kơpal, jrăng sư kư̆m pơm hăm 'long hơngo. 
1KI.7.3	Ala bơbŭng hnam pơtao sư pơ̆ng sap hăm tơ̆r 'long hơngo, đei puăn-jĭt pơđăm tŏ hơpok pơjăng, minh trong roh mơjĭt-pơđăm tŏ, sư pơ̆ng hơgơn 'bơ̆t kơ̆l jrăng. 
1KI.7.4	Đei pêng trong 'măng-'mŏk sư pơrĕng tơklă băl, kư̆ kơ rim pêng tŏ 'măng-'mŏk sư minh khŭl. 
1KI.7.5	Đĭ-đăng 'măng păng 'long dơ̆ng măng đei puăn hlak tơnang 'măng, tơklă băl, kư̆ pêng tŏ 'măng minh khŭl.
1KI.7.6	Sư pơm kơdeng hăm jrăng, kơdeng tor sư 'bar-jĭt pơđăm hlok, wơ̆l să sư mơjĭt-pơđăm hlok, gah anăp kơdeng âu sư đei jrăng pơrĕng gơweng păng đei dan bơbŭng.
1KI.7.7	Sôlômôn sư kư̆m pơm minh pôm anih wă dan tang-dŏ pơtao; anih sư sek tơlang; đe krao Anih Trŏ Hơnơ̆ng, anih sek tơlang noh sư pơm hăm tơ̆r 'long hơngo. Sư pơm sap đơ̆ng hơnă truh tơ bơbŭng.
1KI.7.8	Hnam mă pơtao Sôlômôn oei sư pơm gah rŏng kơ hnam tih 'noh. Sư man lei-lăi thoi noh mơ̆n. Sư kư̆m pơm minh pôm hnam, ăn kơ akăn sư, kon drŏ-kăn Pharaôn, sư pơm lei-lăi thoi noh mơ̆n.
1KI.7.9	Đĭ-đăng hnam pơtao âu, sư pơm păng tơmo gĭt ngăl, sư bŏk blah teh tơmo âu pơtŏ hơgăt trŏ kiơ̆ gah rŏng păng gah klak. Mă đơ̆ng lăm truh tơ 'nguaih đơ̆ng ala truh tơ kơpal mă gah rŏng anăp. 
1KI.7.10	Hơnă sư pơm hăm tơmo gĭt, tơmo să, minh hlak tor sư pơđăm hlok đei tơmo mơ'nah tor sư să puăn hlok. 
1KI.7.11	Sư lơ̆k hơnă hăm tơmo gĭt blah kăt kiơ̆ pơtŏ bơih. Sư lơ̆k hăm tơ̆r 'long hơngo kơpal. 
1KI.7.12	Sư pơm tăp dăr tơnăr hăm pêng trong tơmo gĭt, păng roh pêng trong tơpơng hăm tơ̆r 'long hơngo, sư pơm lei-lăi thoi lăm kơdeng, hăm gah cham Hnam akŭm Kră Yang.
1KI.7.13	Pơtao Sôlômôn wơh bơngai năm krao wơ̆n Hiram đơ̆ng pơlei Tirơ. 
1KI.7.14	Hiram minh 'nu kon drŏ-nglo, mĕ sư bơngai drŏ-kăn adro đơ̆ng lăm adrĕch Neptali, 'bă sư sơ̆ đơ̆ng bơngai Tirơ, 'bă sư pơm bơ̆jang hling đak kong, Huram sư kư̆m minh 'nu bơngai gơh hơgei thoi 'bă sư sơ̆ bơ̆jang hling đak kong, sư năm truh tơ pơtao Sôlômôn, sư jang ăn kơ pơtao Sôlômôn.
1KI.7.15	Huram sư hling pơm 'bar tŏ jrăng hăm kong, sư hling rim jrăng kơjung mơjĭt-tơhngam hơgăt dah iŏk tơlei pơtŏ sư, hơpôm sư đei mơjĭt-'bar hơgăt. 
1KI.7.16	Sư tuh pơm kơ̆l 'bar tŏ jrăng hăm kong sư pơdơ̆ng kơpal jrăng, kơjung kơ̆l jrăng noh pơđăm hơgăt mă jrăng gah to pơđăm hơgăt mơ̆n. 
1KI.7.17	Sư kư̆m hling hơdrao hăm kong dan tơ rim kơ̆l jrăng; rim kơ̆l jrăng sư pơm tơpơh dăng tơlei rơbưn hăm kong tanh gơwŏk đơ̆ng hơdrao kơ̆l jrăng, rơbưn âu sư pơm nhen thoi pơkao. 
1KI.7.18	Huram sư kư̆m hling 'bar trong plei gărnăt hăm kong chô̆ tơ hơdrao rim kơ̆l jrăng wă pơgong sư 'lơ̆ng hơbŏ. 
1KI.7.19	Rim kơ̆l jrăng lăm kơdeng anăp sư hling thoi pơkao 'brê tih sư puăn hơgăt. 
1KI.7.20	Rim 'nguaih kơ̆l jrăng 'noh sư hling minh trong; đei 'bar-hrĕng tŏ plei gărnăt, sư dăng tăp dăr kơ̆l jrăng 'noh. 
1KI.7.21	Huram sư pơtăm 'bar tŏ jrăng noh anăp Hnam akŭm Kră Yang, sư pơtăm minh pôm jrăng gah 'ma. Sư anăn jrăng 'noh Jakin; sư pơtăm jrăng gah 'ngiĕo 'noh sư anăn jrăng Bôas. 
1KI.7.22	Tôch kơ̆l jrăng 'noh sư pơm rup pơkao tŏng-mŏng, đĭ dôm lu jrăng 'noh sư pơm keh bơih.
1KI.7.23	Sư kư̆m pơm bơng đak hơpôm hling hăm kong să mơjĭt hơgăt; kơjung pơđăm hơgăt, đei pêng-jĭt hơgăt jum dăr. 
1KI.7.24	Rok jih bơng đak 'noh sư tuh pơm rup get đak 'bar trong tăp dăr kơ bơng 'noh; kiơ̆ kơ lăm minh hơgăt mơjĭt tŏ get sư pơm kơtă hăm bơng đak 'noh,
1KI.7.25	Bơng đak 'nâu dan kơpal kơdŭ rŏng mơjĭt-'bar tŏ rơmo tơwih băl kiĕng, pêng tŏ tơ'bong sư tơwih gah hơlĕch, pêng tŏ tơ'bong sư tơwih gah bơmơ̆t, pêng tŏ tơ'bong sư tơwih gah gơal, pêng tŏ gah yă-nơ̆m.
1KI.7.26	'Bơ̆r bơng hơ'bơ̆l tŏ pah, gơnăp sư thoi gơnăp pơnhan đei thoi pơkao tŏng-mŏng, bơng 'nâu mong đei puăn-jĭt puăn-rơbâu lit đak.
1KI.7.27	Sư kư̆m pơm mơjĭt tŏ gre hăm kong jơ̆ng đei tang-wang hăm kong, lăm minh pôm gre 'noh tor sư 'bar hlok, wơ̆l sư kư̆m 'bar hlok; kơjung sư minh hlok minh puăt. 
1KI.7.28	Sư pơm gre 'noh sư hling tơnăr hăm kong kơtă kơ akâu gre. 
1KI.7.29	Rim tơnăr 'noh sư hling đei rup dăm-brang, rup rơmo păng rup chêrubim, sư pơm kơpal păng ala kơ rup dăm-brang, rup rơmo, păng rup chêrubim đei chhơ̆ rup pơkao ngăl. 
1KI.7.30	Rim kơ gre 'noh sư pơm puăn tŏ jơ̆ng păng tơnung sư hăm kong, puăn pah mum 'noh sư pơm đei jơ̆ng sư wă kơ pơdơ̆ng kơjăp. Puăn tŏ jơ̆ng 'nâu hling pơklep kơ akâu gre, gah đaih kơ jơ̆ng gre âu đei chhơ̆ rup pơkao tŏng-mŏng. 
1KI.7.31	Kơpal hơnă gre đei hling gor pơm ala, gor 'nâu minh hơgăt hlom jrŭ tơ lăm tơpơh pơ̆t minh puăt, gah đaih tơnăr akâu sư hơli pơiel pơgong. Tơnăr sư pơm hăm kong blat ưh kơ hơpôm ala kơ rim hlak kong akâu sư noh đei. 
1KI.7.32	Ala kơ rim hlak kong akâu sư noh đei puăn tŏ jơ̆ng gre, tơnung sư rim kơ jơ̆ng gre 'noh kơjung sư tơpơh pơ̆t minh puăt. 
1KI.7.33	Jơ̆ng sư 'noh pơm lei-lăi thoi jơ̆ng gre aseh tơpă, lu tơnung dăr gre, tă kơ tuh hling ngăl.
1KI.7.34	'Bơ̆t rim puăn pah mum, ala kơ puăn tŏ jrăng tơjră sư hling mam pơm tơklep hăm akâu gre. 
1KI.7.35	'Bơ̆r kơpal gre sư đei gor hơpôm, kơjung sư minh puăt hơgăt, akâu gor păng jơ̆ng sư hling kơtă hăm kơpal 'bơ̆r gre. 
1KI.7.36	Kơpal kơ mam blat gơnăp hơpôm kơpal lu tơmam blat akâu gre sư chhơ̆ lu rup chêrubim, dăm-brang, hla gol, anih ayơ oei rơhơi sư chhơ̆ trong pơkao tăp dăr. 
1KI.7.37	Sư kư̆m pơm rok lei-lăi sư pơm đei mơjĭt tŏ gre thoi noh, sư hling ngăl đĭ lu gre.
1KI.7.38	Sư pơm mơjĭt tŏ bơng đak, man hling hăm kong, lăm minh tŏ bơng đak 'noh sư mong tuh đei tơhngam-hrĕng tơhngam-jĭt lit đak, minh pôm bơng đak kơjung sư 'bar hlok, sư tah lu bơng đak noh tơ lăm mơjĭt tŏ gre, minh pôm gre minh pôm bơng đak noh. 
1KI.7.39	Sư dan pơđăm tŏ gre gah gơal pơđăm tŏ gre gah yă-nơ̆m kơ hnam akŭm. Sư kư̆m pơdơ̆ng bơng đak 'bơ̆t mum thoi dơnâu 'noh sư kư̆m 'măn gah 'ma, sư tơwih gah hơlĕch gơal kơ Hnam akŭm. 
1KI.7.40	Sư kư̆m pơm gŏ glah chơ'mŏng păng kơthao.
1KI.7.40	Thoi noh. Hiram bơ̆jang keh dôm tơdrong jang mă pơtao Sôlômôn pơjao ăn kơ sư jang lăm Hnam akŭm Kră Yang.
1KI.7.41	Pơm 'bar tŏ jrăng hăm kong,
1KI.7.41	pơm kơ̆l sư hơgơn kơpal kơ 'bar tŏ jrăng kong,
1KI.7.41	lu hơdrao hăm kong klơ̆p lê̆ kơpal kơ̆l jrăng.
1KI.7.42	Đei puăn-hrĕng tŏ plei gărnăt păng kong, sư pơrĕng 'bar trong minh trong minh-hrĕng tŏ sư dăng tăp dăr tôch kơ kơ̆l jrăng.
1KI.7.43	Đei mơjĭt tŏ gre, sư dan mơjĭt tŏ bơng đak kơpal lu gre noh.
1KI.7.44	Sư pơm minh pôm bơng đak tih păng mơjĭt-'bar tŏ rơmo sư pơm man ala kơ bơng đak.
1KI.7.45	Sư pơm lu gŏ glah, gơ'beng păng kơthao.
1KI.7.45	Dôm lu tơmam âu Hiram pơm ăn kơ pơtao Sôlômôn lăm Hnam akŭm Kră Yang 'Bok Kei-Dei. Sư pơm hăm kong, sư pơiel rang. 
1KI.7.46	Pơtao Sôlômôn athei Hiram man lu tơmam âu tơ anih thŭng (Jôrđăn) tơ lăm anih 'noh đei teh lơ̆n, anih 'noh sơlam Sukôt păng Sarethan. 
1KI.7.47	Pơtao Sôlômôn sư ưh kơ đei kŏng lăng tơmam 'noh ôh, yua kơ tơmam lơ dêh, sư kư̆m ưh kơ đei kĕ hơlen kŏng lăng kong 'noh dôm yơ mơ̆n.
1KI.7.48	Pơtao Sôlômôn sư kư̆m pơm tơmam yua lăm Hnam akŭm Kră Yang
1KI.7.48	sư pơm chơnang soi hăm maih;
1KI.7.48	sư kư̆m pơm gơ'bang 'măn 'bĕng hăm maih.
1KI.7.49	Jơ̆ng ŭnh kơđeng sư pơm hăm maih se, pơđăm tŏ sư 'măn gah 'ma, pơđăm tŏ gah 'ngiĕo, 'bơ̆t anăp anih rơgoh hloh, sư kư̆m ăn pơm lu pơkao,
1KI.7.49	ŭnh kơđeng păng săng kep kăt păng maih.
1KI.7.50	Dôm lu pơnhan, săng, kăt brai ŭnh kơđeng, kơthao, grang tơmam mă mong tơnuh păng grang mong ngar sư pơm păng maih,
1KI.7.50	dôm lu gơwŏk 'măng, sư pơm kơ lu 'măng lăm anih Rơgoh Hloh, hăm 'măng Hnam akŭm, sư kư̆m pơm hăm maih ngăl.
1KI.7.51	Đĭ-đăng dôm tơdrong jang pơtao Sôlômôn pơm Hnam akŭm Kră Yang pơm keh đĭ, đang kơ 'noh pơtao Sôlômôn wơh đe chĕp đĭ dôm tơmam 'bă sư Đawit pơyơ̆r sư 'măn lê̆ lăm hnam mong tơmam, lu hu, maih păng dôm tơmam yua nai dơ̆ng mơ̆n, tah lăm Hnam Kră Yang.
1KI.8.1	Pơtao Sôlômôn, krao akŭm đĭ lu kră pơgơ̆r, lu yŏng kơdră lăm adrĕch adrung Isơrael năm tơ sư tơ Pơlei Jêrusalem năm sơng Hom Pơgơ̆p Kră Yang đơ̆ng lăm pơlei Đawit tơ Siôn ba tơ Hnam akŭm Kră Yang. 
1KI.8.2	Kơplah lu sư akŭm pơm phĕt, 'noh lăm khei tơpơh lu sư jô̆ khan khei Êthanim, đĭ-đăng lu bơngai Isơrael wang akŭm hơdai hăm pơtao Sôlômôn.
1KI.8.3	Kơplah lu kră pơlei Isơrael truh, lu 'bok soi tung hloi Hom Pơgơ̆p Kră Yang. 
1KI.8.4	Lu sư tung ba hloi hnam khăn anih akŭm. Hom Pơgơ̆p chĕp ba dôm tơmam rơgoh năm hloi tơ anih noh; lu 'bok soi păng bơngai Lêwi tung hom pơgơ̆p 'noh.
1KI.8.5	Pơtao Sôlômôn păng đĭ-đăng kon pơlei Isơrael minh pôm jơhngơ̆m đon akŭm hơdai, đĭ-đăng dơ̆ng 'bơ̆t anăp Hom Pơgơ̆p; sư 'bet rơmo păng triu lơlap pơm tơmam soi pơyơ̆r, dĭng mah pă kĕ jô̆.
1KI.8.6	Lu 'bok soi tơm tung ba Hom Pơgơ̆p Kră Yang tơ anih sư, anih rơgoh hloh lu sư 'măn gah ala pơnăr chêrubim. 
1KI.8.7	Dôm lu chêrubim bơyar pơnăr kơpal Hom Pơgơ̆p, sư klơ̆p lê̆ Hom Pơgơ̆p păng 'long tơnung tung. 
1KI.8.8	Dôm lu tơnung tung kơjung na đe lăng 'bôh đơ̆ng anih rơgoh mă truh tơ Anih Rơgoh Hloh, sư kư̆m oei 'bôh mơ̆n. Mă-lei lăng đơ̆ng 'nguaih ưh kơ đei 'bôh, dôm lu tơnung tung noh, mă truh dang ei kư̆m oei đei mơ̆n. 
1KI.8.9	Lăm Hom Pơgơ̆p 'noh đei 'bar hlak gơ'bang păng tơmo đơ̆ng Môis dan lê̆ đơ̆ng kông Hôrêp; iŏk đơ̆ng năr Kră Yang pơgơ̆p pơkă pơkăm hăm lu bơngai Isơrael kơplah lu sư 'nao lĕch đơ̆ng dêh char Êyiptơ.
1KI.8.10	Kơplah lu 'bok soi lĕch đơ̆ng anih rơgoh đei hơmơ̆l gom 'bĕnh lăm Hnam Kră Yang. 
1KI.8.11	Lu 'bok soi ưh kơ gơh dơ̆ng 'bơ̆t anih noh wă jang, yua kơ tơdrong hơdah rang mơnhal păng hơmơ̆l 'bĕnh kơ Hnam akŭm Kră Yang.
1KI.8.12	Kơplah noh pơtao Sôlômôn khan; “Kră Yang ih khan ih gô oei lăm hơmơ̆l măng mu. 
1KI.8.13	Dang ei inh pơm Hnam akŭm 'lơ̆ng rŏ keh bơih; anih wă kơ Ih oei ling-lang.”
1KI.8.14	Đơ̆ng noh pơtao Sôlômôn sư tơwih muh măt tơ kon pơlei Isơrael, đĭ-đăng kon pơlei Isơrael oei dơ̆ng iung na sư krao khan hơpơi tuh ăn tơdrong pŭn hiôk. 
1KI.8.15	Sư khan: “Bơnê ư-ang kơ Kră Yang; 'Bok Kei-Dei Isơrael pơkeh đơ̆ng Ih pơkă hăm 'bă inh Đawit, yua kơ đơ̆ng ti mơsêh Ih pơsĭt trŏ nơ̆r pơkă 'noh,” Ih kư̆m khan thoi âu dơ̆ng: 
1KI.8.16	‘Iŏk đơ̆ng năr Ih pơklaih lu bơngai Isơrael đơ̆ng dêh Êyiptơ, Inh ưh kơ đei rơih iŏk ôh khŭl bơngai bu đơ̆ng lăm bơngai Isơrael, pơjing pơm Hnam akŭm wă kơ anăn Inh oei lăm noh. Mă-lei Inh đei iŏk bơih Đawit wă kơ sư pơgơ̆r lu bơngai Isơrael kon pơlei Inh.’
1KI.8.17	“Lăm jơhngơ̆m 'bă inh Đawit sư kư̆m đei wă pơjing minh pôm Hnam akŭm ăn kơ anăn Kră Yang, 'Bok Kei-Dei lu bơngai Isơrael. 
1KI.8.18	Mă-lei Kră Yang khan kơ 'bă inh Đawit: “Yua kơ ih tơchĕng wă pơm hnam akŭm kơ anăn Inh ih đei jơhngơ̆m 'lơ̆ng dêh. 
1KI.8.19	Mă-lei ih ưh kơ gơh wă pơm ôh. Kon drŏ-nglo mă ih pơjing sư gô pơm Hnam akŭm kơ Inh.’
1KI.8.20	“Dang ei Kră Yang, pơsĭt bơih kơ đêl nơ̆r Sư pơkă. Inh tơplih kơ 'bă inh wă pơgơ̆r hơ-oei kơpal tang-dŏ pơtao wei-lăng lu bơngai Isơrael. 'Blep thoi đơ̆ng nơ̆r Kră Yang pơkă, Inh pơm keh bơih Hnam akŭm kơ anăn Kră Yang, 'Bok Kei-Dei Isơrael. 
1KI.8.21	Tơ anih 'noh inh đei pơm wă 'măn Hom, pơgơ̆p lăm Hom 'noh đei nơ̆r Kră Yang pơkă pơkăm hăm lu 'bok bơ̆n sơ̆, kơplah Sư pơklaih lu sư đơ̆ng dêh char Êyiptơ.”
1KI.8.22	Đang kơ noh pơtao Sôlômôn dơ̆ng 'bơ̆t anăp chơnang soi Kră Yang 'bơ̆t anăp đĭ-đăng kon pơlei Isơrael. Sư yơ̆r ti tơ kơpal:
1KI.8.23	Păng khan;
1KI.8.23	“Ơ Kră Yang lu bơngai Isơrael, mă oei tơ kơpal plĕnh ti dah tơ anih âu, ưh kơ đei yang nai thoi Ih, Ih 'mêm mơnat kơ lu đĭch đam Ih păng wei răk dôm nơ̆r Ih đei pơkă pơkăm hăm lu sư. Bu mă đĭ jơhngơ̆m năm păng oei hăm Ih. 
1KI.8.24	Ih kư̆m wei răk nơ̆r pơkă Ih hăm đĭch đam Ih Đawit 'bă inh trŏ tơpă tơdrong kiơ mă ti mơsêh mơyang Ih pơm keh hloi dang ei.
1KI.8.25	“Dang ei, ơ Kră Yang 'Bok Kei-Dei Isơrael! Apinh Ih pơm pơkeh bĕ đơ̆ng nơ̆r Ih pơkă hăm 'bă inh Đawit, đĭch đam Ih. Ih đei pơkă khan: “'Bơ̆t anăp Inh ih ưh kơ đei khăi ôh bơngai gô hơ-oei kơpal tang-dŏ pơtao Isơrael tơdah lu kon sâu ih năm rok trong ih mă năm adrol bơih 'bơ̆t anăp Inh.” 
1KI.8.26	Thoi noh dang ei ơ Kră Yang 'Bok Kei-Dei bơngai Isơrael, apinh Ih pơsĭt nơ̆r Ih đei pơkă bơih hăm 'bă inh Đawit đĭch đam ih.
1KI.8.27	Mă-lei Kră Yang, tơpă Ih wă oei tơ lăm teh âu? Mă đĭ-đăng lu plĕnh jơ̆p-jang kơpal plĕnh kư̆m tam mă mah kơ oei, pơma kơ kiơ Hnam akŭm âu đơ̆ng inh pơjing ăn kơ Ih. 
1KI.8.28	Mă đơ̆ng thoi noh ră, ơ 'Bok Kei-Dei apinh Ih pơđêng đon mơ̆ng nơ̆r đĭch đam Ih krao apinh 'bơ̆t anăp Ih năr âu: 
1KI.8.29	Apinh măt Ih măng năr wei-lăng Hnam âu, anih mă Ih khan: Anăn Ih gô oei lăm hnam noh, wă kơ Ih mơ̆ng dôm nơ̆r lu đĭch đam Ih krao khan kơ anih 'nâu. 
1KI.8.30	Mơ̆ng bĕ tơdrong kiơ mă lu đĭch đam Ih păng kon pơlei Ih krao khan tơ anih 'nâu, apinh Ih mơ̆ng bĕ đơ̆ng anih Ih oei đơ̆ng plĕnh ti; apinh Ih mơ̆ng mă nhen păng mơnat ăn.
1KI.8.31	Tơdah đei bơngai bu mă pơm yoch hăm buôl buăl sư, đe athei sư pơkă tơdah bơngai 'noh năm 'bơ̆t anăp chơnang soi Ih tơ Hnam akŭm âu 
1KI.8.32	apinh Ih đơ̆ng kơpal plĕnh mơ̆ng păng tơl tơwih sek tơlang ăn kơ đĭch đam Ih, apinh Ih pơm plơ̆ kơ lu bơngai kơnê̆, đơ̆ng sư chă trong pơm kơnê̆ tuh plơ̆ tơ kơpal kơ̆l sư, apinh Ih tơgŭm bơngai 'lơ̆ng tơpăt. Ih apah bơnê kiơ̆ kơ tơdrong 'lơ̆ng tơpăt sư pơm.
1KI.8.33	Tơdah lu bơngai Isơrael. Đei pơm yoch hăm Ih, na lu bơngai ayăt blah iŏk. Tơdah lu sư băt wơ̆t wih tơ Ih dơ̆ng, ư-ang kơ anăn Ih păng krao khan hơdrĭ hăm Ih lăm Hnam akŭm âu, 
1KI.8.34	Đơ̆ng plĕnh apinh Ih mơ̆ng bĕ, mơnat ăn kơ tơdrong yoch lu kon pơlei Ih Isơrael păng chông ba lu sư wơ̆t brŏk dơ̆ng tơ teh đak mă đơ̆ng Ih ăn kơ 'bok lu sư sơ̆.
1KI.8.35	Mưh plĕnh phang ưh kơ đei đak 'mi yua kơ đơ̆ng lu sư pơm yoch hăm Ih, mă-lei dah lu sư năm tơkan tơ anih âu krao khan hơdrĭ hăm anăn ih, hŭt lê̆ tơdrong yoch lu sư, yua kơ ih phak bơtho lu sư boih. 
1KI.8.36	Apinh ih đơ̆ng kơpal plĕnh mơ̆ng nơ̆r lu sư, apinh ih mơnat ăn kơ tơdrong yoch lu sư, đĭch đam Ih lu kon pơlei Isơrael, apinh Ih bơtho pơhrăm lu sư trong 'lơ̆ng wă kơ lu sư rok kiơ̆, ăn kơ lu sư đak 'mi tơ ala teh âu, wă kơ lu sư jang sa đei tôm tơmam.
1KI.8.37	Mưh lăm dêh char âu đei tơdrong truh pơngot rơwĕt, phang-ang, đei lep kơnu, hơdrông, phơ̆k kơmot sa, lôch hơ'buh dah đei lu ayăt truh wang blah lăm pơlei dêh char anih lu sư, dah đei tơdrong gleh truh jĭ jăn. 
1KI.8.38	Mưh đei minh 'nu dah đĭ-đăng lu bơngai Isơrael, lu sư băt kơ tơdrong lu sư pơm ưh kơ trŏ, lu sư yơ̆r ti tơklă hnam âu, lu sư krao khan hơdrĭ tơdrong kiơ, 
1KI.8.39	apinh Ih đơ̆ng kơpal plĕnh ti, anih mă Ih oei Ih mơ̆ng păng mơnat ăn kơ yoch lu sư, tơgŭm rim 'nu kơ lu sư kiơ̆ kơ tơdrong jang sư pơm, yua kơ Ih băt jơhngơ̆m lu sư, lăp minh 'nu Ih đĕch băt lăm jơhngơ̆m kon bơngai. 
1KI.8.40	Lei ha apinh Ih ăn kơ lu sư đei jơhngơ̆m băt hli yom kơ Ih ling-lang, kơplah lu sư arih lăm teh đak âu mă Ih ăn kơ 'bok yă lu nhôn.
1KI.8.41	Gah lu tơmoi nai lu sư ưh kơ lăm lu bơngai Isơrael Ih, mă-lei yua kơ anăn Ih lu sư đơ̆ng dêh ataih truh, 
1KI.8.42	lu bơngai teh đak 'nguaih lu sư kơtơ̆ng Anăn Ih ti mơsêh mơyang Ih, mưh lu sư krao khan lăm hnam âu. 
1KI.8.43	Apinh Ih đơ̆ng kơpal plĕnh anih Ih oei mơ̆ng păng tơl tơwih nơ̆r lu sư krao apinh, wă kơ đĭ-đăng bơngai jơ̆p teh đak, băt kơ anăn ih, hli yom kơ anăn Ih, lei-lăi thoi lu kon pơlei Isơrael wă kơ Ih tơbăt tơ'bôh ăn kơ lu bơngai krao apinh lăm hnam âu, đơ̆ng Inh pơm.
1KI.8.44	“Mưh lu kon pơlei đĭch đam ih tơblah hăm lu ayăt, kiơ̆ kơ đơ̆ng Ih wơh; mưh sư krao khan hơdrĭ hăm anăn ih; sư tơwih gah pơlei âu pơlei mă Ih rơih bơih, sư tơkan tơ hnam akŭm mă đơ̆ng inh pơm, 
1KI.8.45	Apinh ih đơ̆ng kơpal plĕnh mơ̆ng nơ̆r krao khan hơdrĭ lu sư, tơgŭm tơdrong mă lu sư apinh.
1KI.8.46	“Mưh đơ̆ng lu sư pơm yoch 'bơ̆t anăp ih, ưh kơ đei bu ưh kơ pơm yoch, Ih blĕk ơh ăn kơ lu sư đei tơdrong gleh oei lăm ti lu bơngai ayăt, tơdah đe rôp ba lu sư tơ dêh char nai, mă đơ̆ng ataih dah jê̆,
1KI.8.47	tơdah lu sư oei tơ dêh char nai lu sư tơchĕng tơbral, krao khan hơdrĭ apinh ih: ‘Lu nhôn pơm yoch, pơm tơdrong kơnê̆ pơm lơ tơdrong ưh kơ trŏ.’ 
1KI.8.48	Dah lu sư đĭ jơhngơ̆m đĭ đon tơchĕng, wơ̆t tơbral tơ Ih krao khan apinh Ih, lăm char mă lu ayăt rôp ba lu sư, lu sư 'blŏk kơ dêh mă Ih ăn kơ lu 'bok yă lu sư sơ̆. Anih mă Ih rơih ăn bơih păng Hnam akŭm kơkuh kơ anăn Ih mă inh pơm âu bơih, 
1KI.8.49	na apinh Ih đơ̆ng kơpal plĕnh đơ̆ng anih mă ih oei mơ̆ng nơ̆r lu sư krao khan hơdrĭ, tơgŭm lu sư tơdrong lu sư apinh Ih, 
1KI.8.50	mơnat ăn kơ yoch lu sư pơm, lu sư pơm glăi hăm Ih, apinh Ih ăn kơ bơngai mă rôp ba lu sư đei đon mơnat kơ lu sư. 
1KI.8.51	Yua kơ lu sư bơngai Isơrael, noh pơlei pơla Ih, tơmam Ih yua. Ih pơklaih lu sư đơ̆ng char Êyiptơ anih noh nhen thoi anih đe 'buh jôr bơsei.
1KI.8.52	“Apinh Ih mơ̆ng nơ̆r lu đĭch đam Ih yua kơ lu sư jing pơlei pơla Isơrael Ih, apinh Ih mơ̆ng nơ̆r lu sư krao khan hơdrĭ 'bơ̆t Ih. 
1KI.8.53	Ơ Kră Yang Tih Hloh, Ih klah lê̆ lu sư phara đơ̆ng lăm khŭl kon bơngai lăm teh đak âu, ih wă ăn kơ lu sư jing tơmam Ih, trŏ 'blep thoi Ih đei khan kơ 'bok Môis đĭch đam Ih sơ̆, đơ̆ng năr Ih pơklaih lu 'bok yă nhôn đơ̆ng lăm dêh char Êyiptơ.”
1KI.8.54	Lăp pơtao Sôlômôn krao khan kơ Kră Yang đang bơih; sư iung dơ̆ng tơ anăp chơnang soi Kră Yang, 'bơ̆t anih sư pơtăm kŭl-tăng sư iung yơ̆r ti tơ kơpal plĕnh. 
1KI.8.55	Sư iung krao khan hơpơi tơdrong pŭn hiôk ăn kơ đĭ-đăng kon pơlei Isơrael khan:
1KI.8.56	“Bơnê kơkuh ư-ang kơ Kră Yang mă ăn tơdrong hiôk hơđơ̆ng kơ lu bơngai Isơrael, kiơ̆ thoi dôm nơ̆r ih pơkă! Nơ̆r 'lơ̆ng tơpăt, mă ih yua 'bơ̆r Môis đĭch đam Ih bơtho, Ih khan ưh kơ đei nơ̆r ayơ mă ưh kơ đei pơm pơkeh. 
1KI.8.57	Apinh Kră Yang 'Bok Kei-Dei apinh Sư oei hơdai lu bơ̆n thoi lĕ Sư oei hơdai lu 'bok bơ̆n sơ̆, 'nĕ ăn kơ Sư hŭt achăng lê̆ lu bơ̆n. 
1KI.8.58	Apinh Sư tơgŭm bơ̆n năm jê̆ Sư wă kơ lu bơ̆n năm kiơ̆ trong Sư, wei răk nơ̆r sư tơtă, tơdrong juăt Sư păng nơ̆r Sư bơtho tơtă, mă Sư bơtho kơ lu 'bok bơ̆n sơ̆. 
1KI.8.59	Hơpơi rŏ kơ nơ̆r inh krao khan bơih, 'bơ̆t anăp Kră Yang, oei lăm Kră Yang 'Bok Kei-Dei bơ̆n măng năr păng tơgŭm dôm tơdrong đĭch đam Sư jang păng kư̆m tơgŭm tơdrong kon pơlei pơla Isơrael Sư jang sa rim năr kiơ̆ thoi tơdrong lu sư kăl yua. 
1KI.8.60	Wă kơ lu kon pơlei pơla lăm ala teh đak băt kơnăl kơ Sư Kră Yang 'Bok Kei-Dei, 'nguaih kơ Sư ưh pă đei yang nai bơih. 
1KI.8.61	Thoi noh lu iĕm athei iŏk jơhngơ̆m đon 'lơ̆ng, chu yom pơm kiơ̆ Kră Yang 'Bok Kei-Dei lu bơ̆n pơkă, tơdrong juăt sư păng nơ̆r sư tơtă kư̆m thoi lu iĕm oei pơm dang ei.”
1KI.8.62	Pơtao Sôlômôn, hăm đĭ-đăng lu bơngai Isơrael, oei hăm sư, pơyơ̆r tơmam soi 'bơ̆t anăp Kră Yang. 
1KI.8.63	Pơtao Sôlômôn sư, pơyơ̆r tơmam soi kơ Kră Yang, đei 'bar-jĭt 'bar-rơbâu tŏ rơmo tơno, đei minh-hrĕng 'bar-rơbâu tŏ triu, păng bơbe. Đĭ-đăng lu kon pơlei hăm pơtao Sôlômôn chơt hiôk pơyơ̆r pơm keh hnam akŭm Kră Yang.
1KI.8.64	Lăm năr 'noh pơtao Sôlômôn sư klah sư 'măn lê̆ minh anih tŏk-bŏk cham 'bơ̆t anăp, Hnam akŭm Kră Yang; tơ anih 'noh sư wă pơyơ̆r tơmam soi 'buh, tơmam soi pơyơ̆r phe 'ba, păng tơmam soi rơmă tơmam soi 'blŏk bơnê, yua chơnang pơm hăm kong noh iĕ, ưh kơ mah wă dan đĭ dôm lu tơmam soi 'buh, tơmam soi pơyơ̆r phe 'ba, lu rơmă tơmam soi 'blŏk bơnê.
1KI.8.65	Kơplah noh đĭ-đăng kon pơlei pơla Isơrael akŭm hơdai hăm pơtao Sôlômôn, akŭm minh anih să iŏk đơ̆ng trong mơ̆t pơlei Hamat truh tơ thong đak Êyiptơ, akŭm 'bơ̆t anăp Kră Yang 'Bok Kei-Dei, lăm tơpơh năr. 
1KI.8.66	Lăm năr mă tơhngam pơtao ăn kơ kon pơlei pơla brŏk; kon pơlei kư̆m krao khan hơpơi pŭn hiôk kơ pơtao kơplah lu sư brŏk tơ anih lu sư, lu sư chơt hiôk 'nă hal lăm jơhngơ̆m, yua kơ Kră Yang wei-lăng đĭch đam Sư Đawit hăm đĭ-đăng lu bơngai Isơrael, kon pơlei pơla Sư rơih.
1KI.9.1	Sôlômôn man Hnam akŭm Kră Yang, hnam sư kơdih păng dôm lu hnam mă sư man đang bơih. 
1KI.9.2	Na Kră Yang tơ'bôh akâu sư ăn kơ Sôlômôn wơ̆t mă 'bar, kư̆m thoi Kră Yang tơ'bôh kơ sư tơ pơlei Gibeôn. 
1KI.9.3	Kră Yang khan kơ sư:
1KI.9.3	“Inh kơtơ̆ng bơih dôm nơ̆r ih krao khan apinh 'bơ̆t anăp Inh. Inh 'măn lê̆ pha bơih Hnam 'nâu mă ih pơm wă kơ rơgoh, wă kơ anăn Inh oei lăm noh ling-lang; măt păng jơhngơ̆m Inh gô oei tơ noh ling-lang.
1KI.9.4	“Gah ih, tơdah ih yak kiơ̆ trong Inh kư̆m thoi Đawit, 'bă ih yak năm bơih hăm jơhngơ̆m đon rơgoh 'lơ̆ng tơpăt pơm kiơ̆ dôm nơ̆r Inh athei ih, wei răk dôm nơ̆r Inh pơkă tơtă khan kơ ih, 
1KI.9.5	lei Inh gô ăn kơ ih hơ-oei kơpal tang-dŏ pơtao pơgơ̆r lu bơngai Isơrael kơjăp ling-lang kiơ̆ thoi Inh đei pơkă hăm Đawit 'bă ih: “Ih ưh kơ kơ'bah kơ bơngai hơ-oei kơpal tang-dŏ pơtao pơgơ̆r lu bơngai Isơrael.”
1KI.9.6	Mă-lei tơdah ih păng lu kon sâu ih weh tơklah đơ̆ng Inh ưh kơ wă wei răk khôi juăt păng dôm nơ̆r Inh tơtă ăn kơ lu iĕm, na bơ̆jang păng kơkuh kơ rup yang nai, 
1KI.9.7	lei Inh gô pơpuh tơweh lu sư đơ̆ng dêh char mă Inh ăn bơih kơ lu sư oei; klaih kơ noh inh gô pơrăm hŭt lê̆ Hnam akŭm 'lơ̆ng rơgoh mă Inh 'măn anăn Inh, păng lu bơngai Isơrael đe gô pơrăm che bơle hiĕk achơ̆ kơ lu sư 'bơ̆t anăp kon bơngai lăm teh đak 'nâu. 
1KI.9.8	Hnam akŭm 'nâu, jing rơ̆m rĕk, rim 'nu bơngai năm rok trong Hnam akŭm 'noh lăng hlĭch, păng apinh tơduă khan; Yua kơ kiơ Kră Yang pơm kơ dêh char 'nâu păng Hnam akŭm 'nâu thoi âu.” 
1KI.9.9	Đe gô khan: 'Noh yua kơ lu sư weh tơklah đơ̆ng Kră Yang 'Bok Kei-Dei lu sư, Tơ'ngla tơlĕch lu yă 'bok sư đơ̆ng char Êyiptơ, lu sư kiơ̆ yang nai, bơ̆jang păng kơkuh kơ yang 'noh, yua kơ thoi 'noh bơih na Kră Yang ăn kơ lu sư tơdrong truh răm thoi âu.”
1KI.9.10	Lăp 'blep 'bar-jĭt sơnăm kơplah Sôlômôn pơm keh 'bar tŏ Hnam, pơm hnam akŭm păng hnam pơtao sư kơdih. 
1KI.9.11	Na kơplah 'noh pơtao Sôlômôn pơjao ăn kơ Hiram pơtao pơlei Tirơ, 'bar-jĭt tŏ pơlei lăm dêh Galilê, yua kơ Hiram ăn kơ pơtao Sôlômôn 'long hơngo, 'long hơngo hla iĕ păng maih, mơ̆ng kơ sư wă dôm yơ. 
1KI.9.12	Hiram năm đơ̆ng Pơlei Tirơ, truh tơ noh wă lăng dôm pơlei mă Sôlômôn ăn kơ sư 'noh, sư ưh kơ lăp jơhngơ̆m ôh. 
1KI.9.13	Na sư khan: “Ơ 'nhŏng, lu pơlei 'nâu đei kiơ mă ih ăn kơ inh?” Thoi noh đe krao dôm tŏ pơlei noh char Kabula mă truh tơ dang ei. 
1KI.9.14	Hiram gơih ăn kơ Sôlômôn minh-hrĕng 'bar-jĭt talâng jên maih.
1KI.9.15	'Nâu tơdrong Sôlômôn chă ra đơ̆ng đĭ-đăng bơngai wă pơm Hnam akŭm Kră Yang păng hnam pơtao sư, pơm milô, păng dur pơlei Jêrusalem, Hasor, pơlei Mêgiđô păng Geser. 
1KI.9.16	Pharaôn, pơtao char Êyiptơ tŏk tơgar blah iŏk pơlei Geser soh pơđĭ pơlei 'noh păng pơlôch đĭ kon bơngai Kanaan 'noh, đơ̆ng noh sư ăn kơ kon drŏ-kăn sư pơlei 'noh jing tơmam sư kơdih, kon drŏ-kăn sư 'noh akăn pơtao Sôlômôn. 
1KI.9.17	Thoi noh, pơtao Sôlômôn tơiung pơjing ming pơlei Geser dơ̆ng, păng pơlei Bêt Hôrôn gah ala. 
1KI.9.18	Pơlei Balat păng pơlei Tamar tơ lăm char 'blach Juđa. 
1KI.9.19	Sôlômôn kư̆m đei pơm pơlei 'măn dôm tơmam, 'măn gre aseh, pơlei ăn kơ lu linh hao aseh oei păng dôm tơdrong Sôlômôn wă pơm lăm pơlei Jêrusalem, lăm char Liban păng đĭ-đăng lăm char sư pơgơ̆r.
1KI.9.20	Đĭ-đăng lu bơngai mă oei arih đơ̆ng lu bơngai Amôrit, bơngai Hêtit bơngai Phêrisit, bơngai Hêwit păng lu bơngai Jêbus, lu sư ưh kơ trŏ kơ bơngai Isơrael ôh. 
1KI.9.21	Dôm lu kon sâu sư mă oei arih lăm dêh char mă lu bơngai Isơrael ưh kơ kĕ pơlôch pơđĭ 'noh, na Sôlômôn rôp lu sư pơm đĭch bơ̆jang truh tơ dang ei. 
1KI.9.22	Mă-lei gah lu bơngai Isơrael, Sôlômôn ưh kơ rôp lu sư pơm đĭch ôh, lu sư pơm linh tơblah, mơ'nah pơm 'bok pơgơ̆r linh, mơ'nah pơm 'bok pơgơ̆r lu yŏng linh, mơ'nah wei-lăng lu bơngai hao gre aseh păng lu bơngai hao aseh.
1KI.9.23	'Nâu lu 'bok yŏng wei-lăng tơdrong jang mă Sôlômôn pơjao; lu sư đei pơđăm-hrĕng pơđăm-jĭt 'nu wei-lăng kon pơlei bơ̆jang pơm Hnam akŭm păng pơm hnam pơtao.
1KI.9.24	Lăp kon drŏ-kăn pơtao Pharaôn năm đơ̆ng pơlei Đawit năm tơ hnam pơtao sư kơdih, mă hnam Sôlômôn pơm ăn kơ sư; pơtao kư̆m pơm dur wă găn lu ayăt.
1KI.9.25	Pêng wơ̆t lăm minh sơnăm Sôlômôn juăt kơ pơyơ̆r tơmam soi 'buh păng tơmam pơyơ̆r apinh tơdrong hiôk-hian tơ kơpal chơnang soi mă sư đei pơm ăn kơ Kră Yang păng soh tơmam 'bâu phu hai 'bơ̆t anăp Kră Yang. Sư pơm pơkeh Hnam akŭm.
1KI.9.26	Pơtao Sôlômôn kư̆m pơm lơlap duk thŏng-nan tơ pơlei Êsiôn Gêber oei jê̆ pơlei Êlat tơ đak Dơsĭ 'Brê lăm dêh char Eđôm. 
1KI.9.27	Đơ̆ng noh Hiram wơh đĭch đam sư, wă khan lu bơngai hơgei huơ̆r thŏng-nan lăm đak dơsĭ năm tơgŭm hơdai lu đĭch đam Sôlômôn. 
1KI.9.28	Lu sư năm tơ dêh char Ôphir, lu sư chă chĕp ba puăn-hrĕng 'bar-jĭt talâng maihb đơ̆ng dêh char 'noh năm ăn kơ pơtao Sôlômôn.
1KI.10.1	Wă yă pơtao dêh char Sêba kơtơ̆ng đe ư-ang kơ pơtao Sôlômôn đơ̆ng anăn Kră Yang, sư năm tơ noh wă pơlong lăng tơdrong hơgei Sôlômôn hăm tơdrong pơpơn tơnat. 
1KI.10.2	Yă pơtao sư truh tơ pơlei Jêrusalem hơdai hăm lơ bơngai lơ aseh lăk-đa chơ pơgang 'bâu phu, đei maih lơ păng lu tơmo gĭt kư̆m lơ. Lăp sư năm truh tơ Sôlômôn bơih, sư roi kơ pơtao Sôlômôn dôm đon sư tơchĕng wă jet 'noh. 
1KI.10.3	Sôlômôn tơl tơwih dôm nơ̆r sư jet 'noh. Ưh kơ đei nơ̆r jet ayơ hlơp mă Sôlômôn ưh kơ băt tơl tơwih ăn kơ sư.
1KI.10.4	Lăp yă pơtao dêh char Sêba 'bôh dôm tơdrong gơh hơgei Sôlômôn păng hnam pơtao sư đei pơm, 
1KI.10.5	tơmam sŏng sa kơpal gơ'bang, tang-dŏ lu bơngai jang sư hơ-oei, tơdrong jang lu đĭch đam sư, hơbĕn ao lu sư hrŭk, lu bơngai năm ba kơchŏk đak nhă pơtao păng dôm tơmam soi pơyơ̆r lăm Hnam kơkuh kơ Kră Yang, yă pơtao ưh pă gơh pơma kiơ.
1KI.10.6	Sư khan kơ pơtao Sôlômôn: “Dôm tơdrong inh kơtơ̆ng đe roi lăm char inh gah nơ̆r pơma păng tơdrong gơh hơgei ih trŏ tơpă bơih. 
1KI.10.7	Kơplah inh tam mă truh tơ âu păng măt inh ưh tam mă 'bôh inh ưh kơ lui ôh dôm tơdrong mă đe roi 'noh; tơdrong mă inh kơtơ̆ng lăp minh puăt tơdrong gơh hơgei păng tơdrong mơdrŏng ih oei hloh kơ dôm tơdrong inh kơtơ̆ng. 
1KI.10.8	Pŭn hiôk tih tơpă kơ lu đĭch đam ih bơngai mă oei hơdai ih! Lu bơngai mă oei awih awăn 'bơ̆t anăp ih ling-lang păng kơtơ̆ng dôm tơdrong gơh hơgei ih. 
1KI.10.9	Kơkuh bơnê kơ Kră Yang 'Bok Kei-Dei ih, yua kơ Sư lăp đon kơ ih ăn kơ ih hơ-oei kơpal tang-dŏ pơtao lu bơngai Isơrael! Yua kơ Kră Yang 'mêm kơ Isơrael ling-lang, thoi noh na Sư ăn kơ ih pơm pơtao wei-lăng wă kơ ih pơm tơdrong trŏ păng 'lơ̆ng tơpăt.
1KI.10.10	Yă pơtao ăn kơ pơtao Sôlômôn minh-hrĕng 'bar-jĭt talâng (kĭ) maih, ăn lơ 'long pơgang 'bâu phu păng lu tơmo gĭt. Ưh tam đei bu chĕp 'long pơgang 'bâu phu lơ dang yă pơtao dêh Sêba chĕp ba ăn kơ pơtao Sôlômôn.
1KI.10.11	Kŭm đei duk Hiram chơ ba maih đơ̆ng dêh char Ôphir, sư kư̆m chơ ba 'long kơte păng tơmo gĭt lơlap. 
1KI.10.12	Pơtao yua 'long kơte pơm jrăng tơm Hnam Kră Yang păng hnam pơtao, păng lu brŏ dung, tĭng-nĭng ăn kơ lu bơngai hơri. Đơ̆ng năr noh truh dang ei ưh kơ đei bu chơ ba 'long kơte lơ dang noh.
1KI.10.13	Pơtao Sôlômôn ăn kơ yă pơtao dêh Sêba dôm tơmam kiơ sư wă, dôm tơmam sư apinh, ưh kơ jô̆ dôm tơmam mă pơtao Sôlômôn juăt ăn kơ sư adrol. Đơ̆ng noh yă pơtao păng lu đĭch đam sư wih brŏk tơ dêh sư kơdih.
1KI.10.14	Lăm rim sơnăm Sôlômôn sư ra maih đei 'bar-jĭt 'bar-rơbâu pơđăm-hrĕng kĭ. 
1KI.10.15	Ưh kơ jô̆ maih iŏk đơ̆ng lu bơngai mơdro păng đơ̆ng lu anih tĕch mơdro hăm lu teh đak 'nguaih, đơ̆ng đĭ lu pơtao dêh Arơ̆p păng đơ̆ng lu yŏng pơgơ̆r tơ rim char chĕp ba ăn kơ sư.
1KI.10.16	Pơtao Sôlômôn pơm 'bar-hrĕng tŏ khêl tih păng maih hling hơtăng. Lăm rim kơ minh hlak khêl noh yua dang puăn kĭ maih. 
1KI.10.17	Pơtao kư̆m pơm pêng-hrĕng hlak khêl iĕ păng maih hling hơtăng, lăm rim kơ minh hlak khêl noh yua dang tơ 'bar kĭ. Pơtao tah 'măn khêl 'noh lăm hnam Bri char Liban.
1KI.10.18	Pơtao kư̆m đei pơm minh pôm tang-dŏ tih hăm bơla rôih, bah maih se. 
1KI.10.19	Tang-dŏ 'nâu đei tơdrâu kơnao, mă kơjung hloh 'bơ̆t gơning rŏng sư wĭl đei pơm hơgơn ti 'bar pah tang-dŏ păng 'bơ̆t cheng hơgơn ti đei 'bar tŏ rup dăm-brang. 
1KI.10.20	Kŭm đei mơjĭt-'bar to rup dăm-brang nai dơ̆ng, 'bơ̆t rim kơ̆l tơdrâu kơ 'nao: Ưh tam đei dêh char ayơ mă pơm tang-dŏ pơtao thoi noh.
1KI.10.21	Đĭ-đăng kơchŏk pơnhan wă nhă tă kơ pơm hăm maih ngăl păng đĭ-đăng dôm tơmam yua lăm hnam pơtao tơ Bri char Liban tă kơ pơm păng maih rơgoh, ưh kơ đei tơmam kiơ pơm păng hu. Lăm chăl pơtao Sôlômôn, hu ưh kơ gĭt ôh. 
1KI.10.22	Yua kơ pơtao đei lơ duk đơ̆ng Tarsis lăm đak dơsĭ hơdai hăm duk Hiram, lăm pêng sơnăm minh 'măng brŏk chơ ba maih, hu, bơla rôih, kuĕnh păng hơmră.
1KI.10.23	Pơtao Sôlômôn bơih mơdrŏng păng gơh hơgei đe ư-ang hloh kơ đĭ-đăng pơtao lăm teh đak 'nâu. 
1KI.10.24	Đĭ-đăng kon bơngai lăm teh đak 'nâu chă wă 'maih tơ'bơ̆p Sôlômôn, wă mơ̆ng tơdrong gơh hơgei đơ̆ng Kră Yang 'Bok Kei-Dei ăn kơ sư. 
1KI.10.25	Rim sơnăm, bu năm kư̆m chĕp ba tơmam pơyơ̆r ăn kơ pơtao, mơ'nah pơm păng hu mơ'nah pơm păng maih, hơbĕn ao, đao hơlă, đak pơgang 'bâu phu, aseh, aseh iĕ. 
1KI.10.26	Pơtao Sôlômôn akŭm pơđĭ gre aseh păng aseh, minh-rơbâu puăn-hrĕng gre aseh păng mơjĭt-'bar rơbâu aseh. Sư 'măn gre aseh lăm lu pơlei lu linh đei lu gre aseh jê̆ pơtao tơ Pơlei Jêrusalem. 
1KI.10.27	Pơtao Sôlômôn pơm kơ hu đe lăng ưh kơ gĭt thoi tơmo hmă đĕch lăm pơlei Jêrusalem păng 'long hơngo lơ thoi 'long hơra chăt tơ jơ̆ng kông groi. 
1KI.10.28	Pơtao Sôlômôn chă aseh đơ̆ng dêh char Êyiptơ păng char Kue; lu bơngai mă pơtao Sôlômôn yua wă mơdro ăn kơ sư năm tơ char Kue chă răt lu sư răt huay kơ kăp dêh. 
1KI.10.29	Đe răt minh pôm gre aseh đơ̆ng char Êyiptơ dang tơpơh kĭ hu, minh pôm aseh đe răt dang minh kĭ tơpơh lang hu. Lu bơngai mă pơtao Sôlômôn pơjao tơdrong jang mơdro mơchan noh tĕch đơ̆ng tơ pơtao bơngai Hêtit păng pơtao Aram.
1KI.11.1	'Nguaih kơ kon hơdruh Pharaôn, pơtao Sôlômôn hưch kơ lơ adruh bơngai tơmoi nai. Noh lu drŏ-kăn bơngai Môap, Ammôn, Eđôm, Siđôn păng Hêlit. 
1KI.11.2	Lu adrĕch adrung bơngai noh. Kră Yang khan bơih kơ lu bơngai Isơrael: Iĕm ưh kơ gơh iŏk klo dah iŏk akăn đơ̆ng adrĕch adrung bơngai 'noh; yua kơ lu sư gô pơhlŭ pơlung lu iĕm kiơ̆ kơkuh kơ rup yang lu sư. Mă-lei Sôlômôn oei hưch kơ drŏ-kăn bơngai 'noh. 
1KI.11.3	Sư đei tơpơh-hrĕng akăn oei kơ kon adruh pơtao păng đei pêng-hrĕng akăn kơnhŏng, lu sư pơhlŭ pơlung jơhngơ̆m đon Sôlômôn weh đơ̆ng Kră Yang. 
1KI.11.4	Truh tơ Sôlômôn kră pă kĕ lu akăn sư pơhlŭ pơlung sư kiơ̆ yang lu sư; jơhngơ̆m sư ưh pă chu yom kơ Kră Yang 'Bok Kei-Dei thoi jơhngơ̆m đon Đawit 'bă sư. 
1KI.11.5	Yua kơ Sôlômôn kơkuh kơ Astoret yang drŏ-kăn yang lu bơngai Siđôn păng chu kiơ̆ kơ Milkôm yang lu bơngai Ammôn yang kơnê̆ dêh. 
1KI.11.6	Thoi noh Sôlômôn pơm tơdrong yoch kơnê̆ 'bơ̆t anăp Kră Yang păng sư ưh kơ wă chu kiơ̆ Kră Yang hăm đĭ jơhngơ̆m klơm klak thoi Đawit 'bă sư chu yom bơih.
1KI.11.7	Kơpal groi gah hơlĕch kơ pơlei Jêrusalem Sôlômôn man minh pôm hnam kơ Kêmôs yang lu bơngai Môap păng kơ yang Môlek yang lu bơngai Ammôn. 
1KI.11.8	Sư pơm ăn kơ đĭ lu akăn sư bơngai tơmoi thoi noh, na đĭ-đăng lu sư soh tơmam 'bâu phu păng soi kơkuh kơ yang lu sư.
1KI.11.9	Kră Yang hil dêh kơ Sôlômôn, yua kơ jơhngơ̆m đon sư weh tơklah đơ̆ng Kră Yang 'Bok Kei-Dei Isơrael, Tơ'ngla mă đei tơ'bôh ăn kơ sư akâu 'bar 'măng bơih. 
1KI.11.10	Khan kơ sư bơih ih 'nĕ kơ kiơ̆ lu yang nai; mă-lei sư ưh kơ chu kiơ̆ nơ̆r Kră Yang tơtă. 
1KI.11.11	Na Kră Yang khan kơ Sôlômôn: “Yua kơ ih pơm tơdrong 'nâu, ih ưh kơ wei răk tơdrong Inh pơgơ̆p păng tơdrong juăt Inh tơtă kơ ih, na Inh gô hek lê̆ teh đak mă ih pơgơ̆r 'nâu, asong ăn kơ đĭch đam ih. 
1KI.11.12	Mă-lei yua kơ Đawit 'bă ih, na Inh ưh kơ pơm ôh tơdrong 'nâu kơplah chăl ih dang ei, Inh gô hek teh đak 'nâu đơ̆ng tơpang ti kon drŏ-nglo ih. 
1KI.11.13	Mă-lei Inh ưh kơ hek asong pơđĭ hloi ôh; mă-lei Inh gô 'măn lê̆ minh adrĕch adrung ăn kơ sư yua kơ Đawit đĭch đam Inh păng yua kơ pơlei Jêrusalem, pơlei mă Inh đei rơih.”
1KI.11.14	Kră Yang atŏk minh 'nu bơngai ayăt tơblah hăm Sôlômôn, 'noh Hađat bơngai Eđôm; sư bơngai adrĕch adrung pơtao Eđôm. 
1KI.11.15	Kơplah Đawit 'nao oei lăm Eđôm na Jôap yŏng linh tŏk năm 'bŭ lu bơngai lôch, đei pơlôch pơđĭ lu bơngai drŏ-nglo lăm char Eđôm. 
1KI.11.16	Jôap păng bơngai Isơrael oei tơ noh tơdrâu khei, dĭng mă lu sư pơlôch pơđĭ lu bơngai drŏ-nglo lăm char Eđôm. 
1KI.11.17	Mă-lei, Hađat hơdai hăm lu bơngai Eđôm đĭch đam 'bă sư kơdâu klĕnh tơ char Êyiptơ kơplah 'noh Hađat oei 'lơ̆p. 
1KI.11.18	Lu sư lĕch đơ̆ng char Midian năm tơ char Paran; lu sư rôp chông ba bơngai Paran năm tơ char Êyiptơ tơ'bơ̆p pơtao Pharaôn. Pơtao Pharaôn ăn kơ sư hnam oei, tơmam sa păng mir chŭn.
1KI.11.19	Pơtao Pharaôn mơnat kơ Hađat tih dêh, na sư ăn kơ Hađat oei kơ oh akăn sư, wă khan oh yă Tahpênes akăn pơtao Pharaôn. 
1KI.11.20	Oh yă Tahpênes tơpŭ ăn kơ sư kon drŏ-nglo anăn sư Gênubat, dĭng Gênubat ưh pă mŏm bơih na Tahpênes iŏk rong sư tơ lăm hnam pơtao. Tơ noh Gênubat wơ̆ 'lŏ oei hơdai hăm lu kon pơtao Pharaôn.
1KI.11.21	Kơplah Hađat oei tơ dêh Êyiptơ kơtơ̆ng ang Đawit lôch năm oei hơdai hăm lu 'bok kơdră sư, păng Jôap yŏng linh kư̆m đĭ lôch bơih, na sư khan kơ pơtao Pharaôn: Apinh ih ăn kơ inh brŏk tơ dêh char inh kơdih,
1KI.11.22	“Mă-lei Pharaôn tơl sư: Ih oei hơdai inh tơ âu hăm đei kơ'bah tơdrong kiơ na ih 'maih brŏk tơ dêh char ih kơdih? Na sư tơl: “Huay kơ'bah tơdrong kiơ ră.” Mă-lei apinh ih ăn kơ inh brŏk tơ dêh char inh kơdih.
1KI.11.23	Kră Yang 'Bok Kei-Dei ăn minh 'nu ayăt hăm sư, bơngai nai dơ̆ng anăn sư Rêson kon drŏ-nglo Êliađa, kơdâu klĕnh đơ̆ng yŏng sư Hadadêser pơtao char Sôba. 
1KI.11.24	Kơplah Đawit pơlôch linh pơtao Sôba, na Rêson krao akŭm lơ bơngai kiơ̆ sư, na sư pơm yŏng pơgơ̆r lu linh tơklah 'noh, năm truh tơ pơlei Đamas oei tơ noh na pôk sư kơdih pơm pơtao plei Đamas. 
1KI.11.25	Rêson minh 'nu bơngai ayăt hăm lu bơngai Isơrael truh đĭ chăl pơtao Sôlômôn pơgơ̆r păng pơm dôm tơdrong kơnê̆ thoi Hađat đei pơm; sư pơgơ̆r dêh char Aram păng sư blah bơngai Isơrael.
1KI.11.26	Jêrôbôam kon drŏ-nglo Nêbat, bơngai Êphraim oei tơ pơlei Sêrêđa, sư đĭch đam Sôlômôn; mĕ sư adro, anăn Sêrua; sư wă iung blah pơtao Sôlômôn mơ̆n.
1KI.11.27	'Nâu tơdrong yua kơ kiơ mă sư iung blah pơtao: Sôlômôn man tơiung dur găn păng hơmet ming dur mă hlôh pơchah lăm pơlei Đawit 'bă sư. 
1KI.11.28	Jêrôbôam sư minh 'nu bơngai pran hơgei; Sôlômôn 'bôh minh 'nu bơngai tơdăm pơnam hơgei bơ̆jang, na Sôlômôn ăn kơ sư pơm yŏng pơgơ̆r lu bơngai jang apah lăm adrĕch Jôsep.
1KI.11.29	Kơplah 'noh Jêrôbôam lĕch đơ̆ng pơlei Jêrusalem rok trong, Ahija bơngai khan lê̆ adrol pơlei Silô tơ'bơ̆p sư, Ahija hrŭk minh blah ao tai 'nao, 'bar 'nu măr sư đĕch oei tơ 'noh. 
1KI.11.30	Ahija iŏk ao tai 'nao mă sư oei hrŭk 'noh hek pơm mơjĭt-'bar hlak. 
1KI.11.31	Đơ̆ng noh sư khan kơ Jêrôbôam: “Iŏk bĕ kơ ih mơjĭt hlak, Kră Yang 'Bok Kei-Dei Isơrael đei khan: 'Nâu, Inh gô iŏk hek lê̆ dêh char 'nâu đơ̆ng ti Sôlômôn, gô ăn kơ ih mơjĭt adrĕch adrung. 
1KI.11.32	Mă-lei yua kơ Đawit đĭch đam Inh păng Jêrusalem pơlei mă Inh rơih iŏk boih, đơ̆ng rim adrĕch adrung Isơrael Inh gô lê̆ kơ sư minh adrĕch.
1KI.11.33	Inh pơm thoi noh yua kơ sư achăng lê̆ Inh năm kơkuh kơ Astoret yang drŏ-kăn lu bơngai Siđôn, Kêmôs yang lu bơngai Môap, Milkôm yang lu bơngai Ammôn, sư ưh pă năm kiơ̆ trong Inh, ưh pă pơm 'lơ̆ng 'bơ̆t anăp Inh, păng kư̆m ưh kơ wă răk tơdrong juăt Inh păng nơ̆r Inh tơtă thoi Đawit, 'bă sư đei pơm.
1KI.11.34	“Mă-lei ră Inh ưh kơ iŏk đĭ ôh teh đak đơ̆ng tơpang ti Sôlômôn, lê̆ kơ sư oei pơgơ̆r đĭ chăl arih sư, yua kơ Đawit đĭch đam Inh, Inh rơih iŏk boih, sư boih wei răk nơ̆r Inh tơtă păng pơm kiơ̆ dôm tơdrong juăt Inh. 
1KI.11.35	Mă-lei inh gô iŏk teh đak đơ̆ng kon drŏ-nglo sư, na ăn kơ ih pơgơ̆r mơjĭt adrĕch adrung. 
1KI.11.36	Inh gô ăn minh adrĕch adrung kơ kon drŏ-nglo sư wă kơ Đawit đĭch đam Inh oei đei minh pôm ŭnh kơđeng ling-lang 'bơ̆t anăp Inh, lăm pơlei Jêrusalem, pơlei mă Inh rơih iŏk wă 'măn Anăn Inh lăm noh. 
1KI.11.37	Inh rơih iŏk ih, ăn kơ ih pơm pơtao pơgơ̆r lu bơngai Isơrael, ih gô pơgơ̆r đĭ-đăng kiơ̆ kơ jơhngơ̆m ih wă. 
1KI.11.38	Tơdah ih chu kiơ̆ nơ̆r Inh pơkă, năm lăm trong Inh, pơm 'lơ̆ng tơpăt 'bơ̆t anăp Inh, hăm wei răk khôi juăt Inh păng nơ̆r Inh tơtă thoi Đawit đĭch đam Inh đei pơm, lei Inh gô oei hơdai ih. Inh gô pơm kơ adrĕch hnam ih kơjăp thoi Inh đei pơm kơ Đawit păng Inh gô ăn bơngai Isơrael kơ ih. 
1KI.11.39	Thoi ei na inh gô phak lu adrĕch adrung Đawit mă-lei ưh kơ ling-lang ôh.”
1KI.11.40	Băt thoi noh Sôlômôn chă hloi wă pơlôch Jêrôbôam mă-lei Jêrôbôam iung hăt hot kơdâu ôn tơ dêh Êyiptơ, năm tơ Sisak pơtao Êyiptơ; păng oei hloi tơ pơtao Êyiptơ dĭng truh tơ Sôlômôn lôch.
1KI.11.41	Dôm tơdrong jang nai Sôlômôn pơm, đĭ-đăng tơdrong kiơ pơtao Sôlômôn pơm păng tơdrong gơh hơgei pơtao đe đei chih răk bơih lăm sơ̆p hla bơar hơ'mon Sôlômôn? 
1KI.11.42	Sôlômôn pơgơ̆r oei tơ pơlei Jêrusalem, pơgơ̆r đĭ-đăng bơngai Isơrael lăm puăn-jĭt sơnăm. 
1KI.11.43	Đơ̆ng noh sư lôch sư năm oei hơdai hăm lu 'bok kơdră sư păng đe 'bŭ sư lăm pơlei Đawit, 'bă sư, Rôbôam kon drŏ-nglo sư pơgơ̆r pơtrơp sư.
1KI.12.1	Rôbôam năm tơ pơlei Sichem, yua kơ đĭ-đăng bơngai Isơrael năm akŭm tơ noh bơih wă pôk sư pơm pơtao. 
1KI.12.2	Jêrôbôam kon drŏ-nglo Nêbat, kơtơ̆ng tơdrong noh kơplah sư oei tơ dêh Êyiptơ anih sư kơdâu ôn kơ pơtao Sôlômôn, sư wih brŏk đơ̆ng dêh Êyiptơ. 
1KI.12.3	Đe athei bơngai năm krao sư đơ̆ng noh, na Jêrôbôam păng đĭ-đăng bơngai Isơrael năm tơ Rôbôam păng khan kơ sư: 
1KI.12.4	“'Bă ih tơ'băk ăn kơ nhôn 'long ăt trăp dêh, mă-lei dang ei apinh ih ăn kơ nhôn hơiơch 'biơ̆ dôm tơdrong jang gleh trăp păng 'long ăt trăp mă 'bă ih tơ'băk ăn kơ nhôn, na nhôn gô bơ̆jang kơ ih.”
1KI.12.5	Na Rôbôam tơl: “Iĕm brŏk bĕ, kơtĕch pêng năr iĕm năm tơ âu dơ̆ng.” Na lu kon pơlei wih brŏk.
1KI.12.6	Thoi noh Pơtao Rôbôam pơđâu hăm lu đe kră mă đêl bơ̆jang kơ Sôlômôn 'bă sư, kơplah 'bă sư oei arih: Sư jet: Lu iĕm pơđâu liơ, wă kơ inh tơl tơwih ăn kơ kon pơlei pơla 'nâu?
1KI.12.7	Lu sư tơl: “Tơdah năr 'nâu ih pơm thoi đĭch đam kon pơlei pơla, awih awăn kơ lu sư, tơl tơwih pơma dơnuh pơ'lơ̆ng hăm lu sư, lei lu sư gô pơm đĭch đam ih ling-lang.”
1KI.12.8	Mă-lei Rôbôam sơngah ưh kơ kiơ̆ ôh nơ̆r lu kră 'noh roi kơ sư; đơ̆ng noh sư jet lu bơngai iung tơdăm hơdai sư, oei awih awăn kơ sư. 
1KI.12.9	Pơtao jet: “Lu iĕm roi lăng kơ inh wă tơl tơwih kơ kon pơlei pơla thoi yơ? Lu sư đei khan kơ inh 'long ăt 'bă ih tơ'băk ăn kơ nhôn trăp dêh, apinh ih ăn kơ nhôn hơiơch 'biơ̆?”
1KI.12.10	Lu bơngai tơdăm iung hơdai sư 'noh tơl sư: Khan kơ lu kon pơlei mă khan kơ ih. 'Bă ih tơ'băk ăn kơ nhôn 'long ăt trăp dêh, apinh ih ăn kơ nhôn hơiơch; ih tơl lu sư: ‘Hơnglâu dĕng inh tih hloh kơ kơiĕng 'bă inh.’ 
1KI.12.11	Sơ̆ 'bă inh tơ'băk ăn kơ iĕm 'long ăt trăp, na inh gô tơ'băk ăn kơ iĕm 'long ăt trăp hloh kơ 'noh dơ̆ng; 'bă inh phak iĕm hăm sơnguĕt akar, inh gô phak iĕm hăm hơguăt.”
1KI.12.12	Na kơtĕch pêng năr bơih, Jêrôbôam hăm đĭ-đăng kon pơlei pơla năm tơ Rôbôam, kiơ̆ thoi nơ̆r pơtao đei khan: “Pêng năr đơ̆ng rŏng kơnh iĕm năm tơ âu.” 
1KI.12.13	Pơtao tơl tơwih kơ kon pơlei pơla hăm nơ̆r tơdrăp, sư ưh kơ tơl tơwih kơ kon pơlei pơla kiơ̆ thoi lu đe kră athei ôh. 
1KI.12.14	Sư tơl tơwih kơ lu kon pơlei pơla kiơ̆ thoi nơ̆r lu tơdăm păng khan: “'Bă inh tơ'băk ăn kơ iĕm 'long ăt trăp bơih, inh gô tơ'băk ăn kơ iĕm 'long ăt trăp hloh kơ 'noh dơ̆ng. 'Bă inh bơtho phak pơjĭ iĕm hăm sơnguĕt akar, inh gô phak bơtho iĕm hăm hơguăt sôch.” 
1KI.12.15	Thoi noh, pơtao ưh kơ mơ̆ng ôh nơ̆r kon pơlei pơla pơma, yua kơ tơdrong 'noh truh đơ̆ng Kră Yang ăn, wă pơsĭt nơ̆r Sư mă Kră Yang yua boih Ahija bơngai Silô khan kơ Jêrôbôam, kon drŏ-nglo Nêbat.
1KI.12.16	Lăp lu bơngai Isơrael 'bôh pơtao ưh pă mơ̆ng lu sư bơih, lu kon pơlei pơla khan kơ pơtao
1KI.12.16	“Lu nhôn hăm đei kiơ lăm Đawit?
1KI.12.16	Nhôn hăm đei yua tơmam kiơ lăm kon drŏ-nglo Jese.
1KI.12.16	Ơ lu bơngai Isơrael! Iĕm athei brŏk tơ bơsŭn iĕm kơdih.
1KI.12.16	Ơ Đawit! Ih athei lăng bĕ kơ hnam ih kơdih.”
1KI.12.16	Na lu bơngai Isơrael wih brŏk tơ bơsŭn lu sư kơdih. 
1KI.12.17	Mă-lei lu bơngai oei tơ lu pơlei lăm Juđa. Rôbôam oei pơgơ̆r lu sư.
1KI.12.18	Pơtao Rôbôam wơh Adôram bơngai pơgơ̆r pơgŏ tơdrong jang khei, lei na lu bơngai Isơrael klơ̆m pơlôch sư păng tơmo. Pơtao Rôbôam hăt hot tŏk tơ gre aseh sư kơdâu ôn tơ pơlei Jêrusalem.
1KI.12.19	Thoi noh lu bơngai Isơrael pơm tơwih blah adrĕch hnam Đawit truh tơ dang ei.
1KI.12.20	Lăp lu kon pơlei Isơrael kơtơ̆ng ang Jêrôbôam brŏk bơih, lu sư wơh bơngai năm krao sư akŭm hơdai păng pôk sư pơm pơtao pơgơ̆r lu bơngai Isơrael. Ưh kơ đei bơngai bu kiơ̆ adrĕch Đawit lăp adrĕch Juđa đĕch kiơ̆.
1KI.12.21	Lăp Rôbôam truh tơ pơlei Jêrusalem bơih, sư krao akŭm đĭ-đăng adrĕch Juđa păng adrĕch adrung Bênjamin đei minh-hrĕng tơhngam-jĭt rơbâu 'nu linh tơblah, wă tơblah hăm bơngai Isơrael, wă iŏk tơwih teh đak 'noh ăn kơ Rôbôam, kon drŏ-nglo Sôlômôn.
1KI.12.22	Mă-lei nơ̆r Kră Yang 'Bok kei-Dei khan kơ Semaia bơngai Kră Yang 'Bok Kei-Dei wơh:
1KI.12.23	Ih athei khan kơ Rôbôam, kon drŏ-nglo Sôlômôn, pơtao Juđa, đĭ-đăng adrĕch Juđa, Bênjamin păng lu kon pơlei mă oei oei tơ noh: 
1KI.12.24	'Nâu Kră Yang khan: 'Nĕ kơ năm tŏk blah lu bơngai Isơrael 'nhŏng oh iĕm. Rim 'nu athei brŏk bĕ tơ hnam sư kơdih, yua kơ tơdrong 'nâu lĕch đơ̆ng Inh.” Lu sư chu nơ̆r Kră Yang khan, brŏk tơ hnam sư kơdih kiơ̆ thoi nơ̆r Kră Yang bơtho tơ'bôh.
1KI.12.25	Jêrôbôam pơjing hnam tơ Pơlei Sechem kơjăp tơ kơpal groi Êphraim, sư oei hloi tơ noh, sư lĕch đơ̆ng noh năm pơm Pơlei Pênuel.
1KI.12.26	Jêrôbôam tơchĕng lăm đon sư: “Dêh char pơtao âu gô brŏk hơlơ̆k tơ adrĕch Đawit. 
1KI.12.27	Tơdah lu kon pơlei 'nâu tŏk năm wă pơyơ̆r tơmam soi lăm Hnam Akŭm Kră Yang tơ pơlei Jêrusalem, lei jơhngơ̆m đon lu sư gô kiơ̆ pơtao lu sư Rôbôam pơtao đe Juđa,” lu sư gô pơlôch lê̆ inh, na lu sư gô brŏk tơ Rôbôam pơtao đe Juđa.
1KI.12.28	Thoi noh pơtao pơđâu athei đe pơm 'bar tŏ rup rơmo păng maih, pơtao khan kơ kon pơlei pơla: “Lu iĕm tŏk năm chă kiơ tơ pơlei Jêrusalem ataih dêh! Ơ lu bơngai Isơrael 'nâu bơih yang lu iĕm, mă chông tơlĕch lu iĕm đơ̆ng char Êyiptơ.” 
1KI.12.29	Sư dan minh pôm rup yang lăm pơlei Bethel, minh pôm rup nai sư dan lăm pơlei Đan. 
1KI.12.30	Tơdrong noh jing tơdrong yoch, lu kon pơlei pơla năm tơ pơlei Đan kơkuh kơ minh pôm rup yang rơmo tơ noh.
1KI.12.31	Jêrôbôam kư̆m đei pơm lơ hnam yang tơ kơpal anih kơjung păng sư rơih bơngai đơ̆ng lăm kon pơlei mă ưh kơ khŭl Lêwi, athei lu sư pơm 'bok soi. 
1KI.12.32	Jêrôbôam kư̆m đei tơchĕng wă pơjing minh tơdrong pơm giĕng lăm khei tơhngam năr mơjĭt-pơđăm, thoi đe juăt kơ pơm giĕng lăm dêh Juđa, na sư pơyơ̆r lu tơmam soi tơ kơpal chơnang. Sư pơm tơdrong noh tơ pơlei Bethel, pơyơ̆r tơmam soi sơmah kơ 'bar tŏ rup yang kon rơmo mă sư đei pơm bơih păng maih. Pơtao kư̆m dan tơ pơlei Bethel lu 'bok soi, oei lăm hnam mă sư pơm bơih tơ anih kơjung 'noh. 
1KI.12.33	Sư năm tơ chơnang soi đêl sư pơm boih tơ pơlei Bethel. Lăm năr mơjĭt-pơđăm khei tơhngam, khei mă sư rơih kơdih, sư pơjing minh năr phĕt ăn kơ lu bơngai Isơrael, na sư năm tŏk tơ chơnang soi wă soh tơmam 'bâu phu.
1KI.13.1	Đơ̆ng Nơ̆r Kră Yang wơh na minh 'nu bơngai mă jang kơ Kră Yang 'Bok Kei-Dei lĕch đơ̆ng char Juđa năm tơ pơlei Bethel, kơplah Jêrôbôam oei dơ̆ng 'bơ̆t chơnang soi wă soh pơgang 'bâu phu. 
1KI.13.2	Bơngai 'noh ôr khan kơ chơnang soi kiơ̆ thoi nơ̆r Kră Yang khan: “Ơ chơnang soi, chơnang soi! 'Nâu nơ̆r Kră Yang khan: 'Nâu đe gô tơpŭ kơ minh 'nu kon drŏ-nglo ăn kơ adrĕch hnam Đawit anăn sư Jôsia. Sư gô pơyơ̆r tơmam soi kơpal ih, lu 'bok soi đơ̆ng anih kơjung, lu 'bok soi noh bơngai mă soh tơmam 'bâu phu kơpal ih tơ rim anih kơjung păng đe gô soh kơting bơngai kơpal ih.”
1KI.13.3	Lăm năr noh, 'bok khan lê̆ adrol tơ'bôh minh tơdrong hlĭch, khan: “'Nâu tơdrong tơ'bôh hlĭch mă Kră Yang đei khan bơih: Chơnang soi gô pơchah tơnuh gô tơsĭ huŏng đĭ tơ teh.”
1KI.13.4	Kơplah pơtao Jêrôbôam kơtơ̆ng bơngai đơ̆ng Kră Yang 'Bok Kei-Dei pơma ôr blah hăm chơnang soi tơ pơlei Bethel, na pơtao Jêrôbôam chro đơ̆ng chơnang soi yơ̆r ti păng khan: “Rôp sư bĕ!” Ti đêl sư chro tơhlâu tơ bơngai mă Kră Yang 'Bok Kei-Dei yua 'noh Kră Yang pơm kơ ti sư arăng kro hloi, ưh pă gơh kơchôt dơ̆ng. 
1KI.13.5	Chơnang soi pơchah hloi păng tơnuh tơsĭ tơ teh, 'blep thoi tơdrong đei tơ'bôh hlĭch đơ̆ng bơngai mă Kră Yang 'Bok Kei-Dei yua ei chu nơ̆r Kră Yang bơtho khan.
1KI.13.6	Pơtao khan kơ bơngai đơ̆ng Kră Yang 'Bok Kei-Dei yua: “Apinh ih krao khan bĕ apinh Kră Yang 'Bok Kei-Dei ih, apinh ih krao khan tơgŭm inh, wă kơ ti inh gơh klaih thoi so.” Bơngai mă Kră Yang 'Bok Kei-Dei yua ei krao khan apinh Kră Yang na ti pơtao klaih gơh kơchôt thoi so hloi.
1KI.13.7	Na pơtao khan kơ bơngai mă Kră Yang 'Bok Kei-Dei yua: “Apinh ih brŏk tơ hnam sŏng sa hơdai hăm inh, inh gô ăn kơ ih tơmam.”
1KI.13.8	Mă-lei bơngai mă Kră Yang 'Bok Kei-Dei yua ei tơl pơtao khan: “Mă ih ăn kơ inh minh puăt dêh char ih, inh kư̆m ưh kơ năm hơdai ih păng inh kư̆m ưh kơ sŏng sa dah nhă đak tơ âu. 
1KI.13.9	Yua kơ Kră Yang khan kơ inh: ‘Ih 'nĕ kơ sŏng sa dah nhă đak păng ih kư̆m 'nĕ kơ brŏk rok trong đêl ih năm.’ ” 
1KI.13.10	Thoi noh, sư wih brŏk trong nai, sư ưh pă năm rok trong đêl, sư năm tơ pơlei Bethel.
1KI.13.11	Đei minh 'nu bơngai khan lê̆ adrol kră bơih oei lăm Pơlei Bethel, lu kon drŏ-nglo sư ră roi ăn kơ sư dôm tơdrong đêl bơngai đơ̆ng 'Bok Kei-Dei đei pơm tơ Pơlei Bethel lăm năr 'noh, păng dôm nơ̆r sư đei pơma hăm pơtao. Lu sư roi ăn kơ 'bă lu sư đĭ dôm nơ̆r noh. 
1KI.13.12	'Bă lu sư jet. “Lei bơngai 'noh sư brŏk năm trong ayơ?” Na lu kon drŏ-nglo sư tơhlâu ăn kơ 'bă sư trong bơngai mă Kră Yang 'Bok Kei-Dei yua ei đơ̆ng char Juđa noh brŏk. 
1KI.13.13	Sư khan kơ lu kon drŏ-nglo sư: “Tơlĕch ăn kơ inh aseh iĕ” lu kon drŏ-nglo sư tơlĕch ăn kơ sư aseh sư hao hloi. 
1KI.13.14	Sư druh kiơ̆ bơngai mă Kră Yang 'Bok Kei-Dei yua ei, tơ'bơ̆p sư oei ngôi ala tơm 'long kôih, Sư jet: “Hăm trŏ kơ ih bơngai đơ̆ng char Juđa mă Kră Yang 'Bok Kei-Dei yua?”
1KI.13.14	Bơngai ei tơl: “Trŏ kơ inh bơih.”
1KI.13.15	Bơngai khan lê̆ adrol kră 'noh khan kơ sư: “Bĕ kiơ̆ inh brŏk tơ hnam sŏng sa.”
1KI.13.16	Mă-lei bơngai 'noh tơl sư: “Inh ưh kơ gơh brŏk hơdai ih. Kŭm ưh kơ gơh sŏng sa dah nhă đak hơdai hăm ih tơ anih 'nâu mơ̆n. 
1KI.13.17	Đei nơ̆r Kră Yang khan bơih kơ inh. Ih 'nĕ kơ sŏng sa dah nhă đak tơ anih 'noh, kư̆m 'nĕ kơ brŏk rok trong đêl ih năm.”
1KI.13.18	Bơngai khan lê̆ adrol kră 'noh tơl sư khan: “Inh kư̆m dai bơngai khan lê̆ adrol lei-lăi thoi ih. Đei minh 'nu linh jang 'lơ̆ng Kră Yang khan kơ inh: ‘Ih athei chông ba sư brŏk tơ hnam ih sŏng sa, nhă đak.’ ” Mă-lei bơngai khan lê̆ adrol kră hơlĕnh kơ sư.
1KI.13.19	Thoi ei bơngai mă Kră Yang 'Bok Kei-Dei yua ei chu kiơ̆, sŏng sa nhă đak tơ hnam sư.
1KI.13.20	Kơplah bre sư oei ngôi 'bơ̆t gơ'bang sŏng sa, đei nơ̆r Kră Yang khan kơ bơngai khan lê̆ adrol kră mă chông ba sư brŏk 'noh. 
1KI.13.21	Bơngai kră ôr khan kơ bơngai mă Kră Yang 'Bok Kei-Dei yua mă sư đơ̆ng dêh Juđa 'noh khan: “Kră Yang khan: Yua kơ ih ưh kơ chu nơ̆r Kră Yang, păng ưh kơ wei răk nơ̆r Kră Yang 'Bok Kei-Dei tơtă pơkă kơ ih. 
1KI.13.22	Ih brŏk păng sŏng sa nhă đak tơ anih mă Kră Yang 'Bok Kei-Dei ưh kơ ăn ih sŏng sa nhă đak. Lei na mưh ih lôch, akâu ih ưh kơ gơh 'bŭ hơdai tơ bơsat lu 'bok kơdră ih ôh.
1KI.13.23	Đơ̆ng rŏng kơ bơngai mă Kră Yang 'Bok Kei-Dei yua ei sŏng sa păng nhă đak đang boih, na bơngai khan lê̆ adrol kră mă chông sư brŏk ăn kơ sư aseh hao brŏk. 
1KI.13.24	Sư brŏk oei rok trong tơ'bơ̆p dăm-brang châu pơlôch sư hloi, lê̆ akâu sư 'bơ̆t trong, aseh păng dăm-brang dơ̆ng gah cheng. 
1KI.13.25	Đei bơngai năm trong 'noh 'bôh akâu bơngai lôch păng dăm-brang dơ̆ng 'bơ̆t cheng, na năm roi ăn tôm tơdrong kơ lu bơngai oei lăm pơlei 'bok mă khan lê̆ adrol kră 'noh oei.
1KI.13.26	Lăp bơngai khan lê̆ adrol kră bơngai mă chông ba sư brŏk kơtơ̆ng thoi noh, na khan: Sư 'noh bơngai Kră Yang 'Bok Kei-Dei, ưh kơ chu nơ̆r Kră Yang. Thoi noh na Kră Yang ăn dăm-brang châu pơlôch sư, kiơ̆ thoi Kră Yang đei khan boih kơ sư.
1KI.13.27	Sư khan hloi kơ lu kon drŏ-nglo sư: Tơlĕch ăn kơ 'bă aseh, na lu kon sư tơlĕch ăn aseh kơ 'bă sư. 
1KI.13.28	Sư năm tơ noh 'bôh akâu bơngai lôch 'noh 'bơ̆t trong, hăm aseh păng dăm-brang dơ̆ng 'bơ̆t cheng, dăm-brang ưh kơ sa akâu bơngai lôch păng kư̆m ưh kơchâu aseh 'noh. 
1KI.13.29	'Bok khan lê̆ adrol kră 'noh atŏk akâu bơngai mă Kră Yang 'Bok Kei-Dei yua noh tơ kơpal kơdŭ aseh, chơ ba sư brŏk tơ pơlei sư, nhơ̆m hmoi pơdong păng 'bŭ hơmet. 
1KI.13.30	Sư 'bŭ atâu 'noh lăm bơsat sư kơdih, nhơ̆m hmoi kơ bơngai mă Kră Yang 'Bok Kei-Dei yua. Ơ! Mơnat oh inh.
1KI.13.31	Đang kơ 'bŭ bơngai 'noh, na sư khan kơ lu kon drŏ-nglo sư: Layơ 'bă lôch lu iĕm athei 'bŭ 'bă lăm bơsat mă bơ̆n 'bŭ akâu bơngai mă Kră Yang 'Bok Kei-Dei yua, 'măn kơting inh 'bơ̆t cheng kơting bơngai 'noh. 
1KI.13.32	Yua kơ dôm nơ̆r sư pơma chu nơ̆r Kră Yang pơma blah chơnang soi lăm Pơlei Bethel păng lu hnam pơm yang tơ kơjung lăm dêh Samari, gô 'blep trŏ tơpă.
1KI.13.33	Đơ̆ng rŏng kơ tơdrong noh hlôi bơih, Jêrôbôam ưh kơ weh ôh đơ̆ng tơdrong yoch kơnê̆ sư pơm 'noh, sư rai chă pôk lơ bơngai đơ̆ng lăm pơlei pơla pơm 'bok soi tơ hnam kơkuh kơ rup yang tơ lu anih kơjung bơngai bu 'maih pơm 'bok soi, sư ăn kơ bơngai 'noh pơm 'bok soi tơ rim anih kơjung. 
1KI.13.34	Tơdrong 'nâu jing tơdrong yoch kơnê̆ tih kơ adrĕch hnam Jêrôbôam pơm ăn kơ dêh char sư pơchah pơchek păng đe pơlôch đĭ-đăng đơ̆ng kơpal teh đak âu.
1KI.14.1	Kơplah 'noh Ahija kon drŏ-nglo Jêrôbôam jĭ 
1KI.14.2	Na Jêrôbôam khan kơ akăn sư. “Ih pơm thoi bơngai nai, wă kơ đe ưh kơ băt ih akăn inh. Na năm tơ Pơlei Silô, Ahija bơngai khan Lê̆ adrol oei tơ noh, sư đei khan lê̆ adrol gah inh gô pơm pơtao lu kon pơlei pơla 'nâu. 
1KI.14.3	Ih chĕp ba mơjĭt tŏ 'bĕng mi dôm tŏ 'bĕng 'ngam păng chĕp ba minh pôm get đak sut, na ih năm tơ noh tơ'bơ̆p sư. Sư roi ăn kơ ih gô đei tơdrong kiơ truh kơ kon ba.”
1KI.14.4	Akăn Jêrôbôam pơm kiơ̆ thoi noh. Sư iung, năm truh tơ hnam Ahija Pơlei Silô.
1KI.14.4	Măt Ahija ưh kơ bang yua kơ sư đĭ kră bơih. 
1KI.14.5	Kră Yang khan kơ Ahija: “To akăn Jêrôbôam năm jet ih gah kon drŏ-nglo sư jĭ, na ih athei khan kơ sư păng tơl sư thoi âu. Mưh sư truh, sư pơm bơngai nai.”
1KI.14.6	Lăp akăn Jêrôbôam truh 'bơ̆t 'măng, na Ahija kơtơ̆ng re jơ̆ng sư nơnăm na khan kơ sư: “Ơ akăn Jêrôbôam mơ̆t bĕ. Yua kơ kiơ ih pơm bơngai nai? Đei nơ̆r tơtă kơ inh athei inh khan tơbăt kơ ih minh tơdrong sơ'ngon tih krưp. 
1KI.14.7	Roi bĕ kơ Jêrôbôam 'nâu Kră Yang 'Bok Kei-Dei Isơrael khan: “Inh pôk atŏk ih đơ̆ng lăm kon pơlei pơla, ăn kơ ih pơm pơtao Isơrael kon pơlei pơla inh. 
1KI.14.8	Inh iŏk lê̆ teh đak đơ̆ng hnam Đawit na pơjao ăn kơ ih; mă-lei ih ưh kơ pơm rok kiơ̆ Đawit đĭch đam Inh, sư wei răk tơdrong juăt Inh păng kiơ̆ nơ̆r Inh tơtă hăm đĭ jơhngơ̆m, sư pơm tơdrong 'lơ̆ng tơpăt 'bơ̆t anăp Inh.” 
1KI.14.9	Ih pơm kơnê̆ dêh hloh kơ đĭ-đăng lu bơngai adrol kơ ih, pơm kơdih yang plơ̆ng man lu rup yang, wă kơ Inh hil păng hŭt lê̆ Inh tơ rŏng.
1KI.14.10	Yua kơ tơdrong 'noh na Inh gô ăn tơdrong truh pơmat kơ hnam adrĕch Jêrôbôam, Inh gô pơlôch đĭ lu bơngai drŏ-nglo, mă bơngai rơngei dah đĭch lăm khŭl Isơrael, Inh gô soh hơpuih pơgoh hnam adrĕch Jêrôbôam, thoi đe soh tơmam 'mê̆ dĭng mă goh. 
1KI.14.11	Bơngai bu lăm hnam dơnŏ Jêrôbôam, dah sư lôch lăm pơlei kŏ gô hek sa, dah sư lôch tơ bri, sem păr gô choh sa, yua kơ Kră Yang khan thoi noh.
1KI.14.12	Thoi noh, iung brŏk bĕ, lăp ih wă mơ̆t tơ pơlei kon ih gô lôch. 
1KI.14.13	Đĭ-đăng lu kon pơlei Isơrael gô nhơ̆m hmoi păng 'bŭ sư; lăm hnam dơnŏ Jêrôbôam lăp minh 'nu đĕch 'bŭ lăm bơsat, yua kơ lăm hnam Jêrôbôam lăp minh 'nu sư đĕch đei jơhngơ̆m 'lơ̆ng 'biơ̆ hăm Kră Yang 'Bok Kei-Dei Isơrael.
1KI.14.14	Kră Yang Sư kơdih gô tơiung kơ minh 'nu pơm pơtao pơgơ̆r Isơrael, sư gô pơlôch pơđĭ hnam dơnŏ Jêrôbôam lăm năr 'nâu hloi? Tơpă năr 'nâu hloi. 
1KI.14.15	Kră Yang gô teh pơrăm lu bơngai Isơrael thoi 'nhĕt trang gơlăr hoch lăm đak, sư gô buch lê̆ đơ̆ng rơh lu bơngai Isơrael đơ̆ng lăm char 'lơ̆ng rŏ, mă Kră Yang ăn kơ 'bok kơdră lu sư păng pơm kơ lu sư tơklah tơklang tơ pah to đak krong Ơphrat, yua kơ lu sư pơm gơ̆ng rup yang Asera wă tơblĕk Kră Yang. 
1KI.14.16	Yua kơ Jêrôbôam pơm yoch păng pơm ăn kơ lu bơngai Isơrael jing yoch na Kră Yang achăng hŭt lu sư.”
1KI.14.17	Akăn Jêrôbôam iung brŏk tơ pơlei Tirsa Lăp sư 'nao truh 'bơ̆t 'măng hnam sư, 'bôh kon drŏ-nglo sư lôch bơih. 
1KI.14.18	Đe 'bŭ sư, đĭ-đăng Isơrael nhơ̆m hmoi kơ sư, 'blep thoi nơ̆r Kră Yang yua 'bơ̆r Ahija 'bok khan lê̆ adrol đei khan bơih noh.
1KI.14.19	Dôm tơdrong jang nai mă Jêrôbôam đei pơm, tơdrong sư tơblah păng tơdrong sư pơgơ̆r, đei chih bơih lăm sơ̆p hla bơar hơ'mon lu pơtao Isơrael. 
1KI.14.20	Jêrôbôam pơgơ̆r 'bar-jĭt 'bar sơnăm, đơ̆ng noh sư lôch năm oei hơdai hăm lu 'bok kơdră sư, kon drŏ-nglo sư anăn Nađap tŏk pơgơ̆r pơtrơp sư.
1KI.14.21	Rôbôam kon drŏ-nglo Sôlômôn pơgơ̆r lăm dêh char Juđa; kơplah sư tŏk pơgơ̆r, sư puăn-jĭt mônh sơnăm bơih; sư pơgơ̆r mơjĭt-tơpơh sơnăm tơ Pơlei Jêrusalem, pơlei mă Kră Yang rơih đơ̆ng lăm rim adrĕch adrung Isơrael, wă 'măn Anăn Sư tơ noh. Mĕ pơtao anăn Naama bơngai Ammôn.
1KI.14.22	Khŭl bơngai Juđa pơm yoch kơnê̆ 'bơ̆t anăp Kră Yang. Lu sư pơm yoch tơblĕk Kră Yang hloh kơ lu 'bok yă lu sư pơm sơ̆. 
1KI.14.23	Lu bơngai Juđa kư̆m dai pơm ăn kơ lu sư kơdih hnam kơkuh kơ lu rup yang tơ anih kơjung, pơm gơ̆ng soi păng tơmo, lu gơ̆ng rup yang Asêrim yang drŏ-kăn tơ anih groi kơjung tơ ala rim tơnơm 'long. 
1KI.14.24	Đei lu drŏ-kăn ngôi kư̆ kă pơm đi oei tơ lăm char 'noh, lu sư pơm tơdrong yoch kơnê̆ krưp dêh thoi lu adrĕch adrung mă Kră Yang areh pơpuh tơweh lê̆ bơih đơ̆ng anăp lu bơngai Isơrael.
1KI.14.25	Lăm sơnăm mă pơđăm lăm chăl Rôbôam pơgơ̆r, pơtao Êyiptơ anăn Sisak, sư tŏk blah pơlei Jêrusalem. 
1KI.14.26	Pơtao noh blah iŏk đĭ tơmam yua đơ̆ng lăm hnam Kră Yang păng đơ̆ng lăm hnam pơtao. Sư kư̆m chĕp ba pơđĭ lu khêl mă Sôlômôn pơm păng maih 'noh. 
1KI.14.27	Pơtao Rôbôam wơh bơngai pơm khêl păng kong tơplih kơ khêl 'noh, sư pơjao ăn kơ lu yŏng linh gak 'măng jang hnam pơtao. 
1KI.14.28	Rim wơ̆t pơtao năm mơ̆t lăm Hnam Kră Yang, lu bơngai gak kiơ̆ chĕp khêl 'noh, đang bơih lu sư năm ming pơdrâu tơ lăm anih lu bơngai gak noh dơ̆ng.
1KI.14.29	Pôm lu tơdrong jang mă Rôbôam đei pơm păng dôm tơdrong jang nai mă sư pơm bơih, đe đei chih răk lê̆ bơih lăm sơ̆p hla bơar hơ'mon kơ lu pơtao Juđa. 
1KI.14.30	Rôbôam hăm Jêrôbôam bre sư tơblah băl ling-lang ưh kơ pơdơh. 
1KI.14.31	Rôbôam lôch năm oei hơdai hăm lu 'bok kơdră sư. Đe 'bŭ sư hơdai hăm lu 'bok kơdră sư tơ pơlei Đawit. Mĕ sư anăn Naama, bơngai Ammôn. Abijam kon drŏ-nglo sư pơgơ̆r pơtrơp sư.
1KI.15.1	Lăm sơnăm mă mơjĭt-tơhngam chăl Jêrôbôam kon drŏ-nglo Nêbat pơgơ̆r, Abijam pơtơm pơm pơtao pơgơ̆r dêh char Juđa. 
1KI.15.2	Sư pơgơ̆r pêng sơnăm lăm Pơlei Jêrusalem. Mĕ sư anăn Maaka kon drŏ-kăn Abisalom.
1KI.15.3	Sư năm kiơ̆ đĭ trong tơdrong yoch mă 'bă sư đei pơm bơih adrol kơ sư; lăm jơhngơ̆m sư ưh kơ pơm tơdrong 'lơ̆ng tơpăt 'bơ̆t anăp Kră Yang 'Bok Kei-Dei sư, thoi jơhngơ̆m 'bok kơdră sư pơm. 
1KI.15.4	Mă-lei yua kơ Đawit, na Kră Yang 'Bok Kei-Dei ăn kơ sư minh pôm ŭnh kơđeng lăm pơlei Jêrusalem, ăn kơ kon drŏ-nglo sư pơgơ̆r pơtrơp sư, pơm ăn kơ pơlei Jêrusalem oei kơjăp, 
1KI.15.5	yua kơ Đawit đei pơm bơih 'lơ̆ng tơpăt 'bơ̆t anăp Kră Yang, sư pơm kiơ̆ tôm tơdrong mă Kră Yang tơtă kơ sư lăm đĭ chăl arih sư, lăp minh tơdrong pơm glăi hăm Uri bơngai Hêtit đĕch.
1KI.15.6	Rôbôam păng Jêrôbôam tơblah băl ling-lang dĭng đĭ chăl Abijam pơgơ̆r.
1KI.15.7	Lu tơdrong jang păng tơdrong Abijam đei pơm bơih, đe chih răk lê̆ lăm sơ̆p hla bơar hơ'mon lu pơtao đe Juđa? Abijam păng Jêrôbôam kư̆m tơblah băl. 
1KI.15.8	Abijam lôch năm oei hơdai hăm 'bok kơdră sư; đe 'bŭ sư lăm pơlei Đawit. Asa kon drŏ-nglo sư pơgơ̆r pơtrơp sư.
1KI.15.9	Lăm sơnăm mă 'bar-jĭt chăl Jêrôbôam pơm pơtao đe Isơrael, Asa tŏk pơm pơtao pơgơ̆r char Juđa. 
1KI.15.10	Sư pơgơ̆r puăn-jĭt mônh sơnăm lăm pơlei Jêrusalem. Yă tơm gah 'bă sư anăn Maaka kon drŏ-kăn Abisalom.
1KI.15.11	Asa pơm 'lơ̆ng tơpăt 'bơ̆t anăp Kră Yang, thoi Đawit 'bok kơdră sư đei pơm. 
1KI.15.12	Sư pơpuh tơlĕch lu bơngai drŏ-nglo ngôi kư̆ kă pơm đi đơ̆ng lăm char sư pơgơ̆r păng teh pơchah pơđĭ lu rup yang mă đêl lu 'bok kơdră sư pơm. 
1KI.15.13	Sư kư̆m plôh tơlĕch yă sư Maaka đơ̆ng pơm yă pơtao lăm hnam pơtao, yua kơ yă sư man gơ̆ng rup yang Asêra drŏ-kăn mă kơnê̆ krưp dêh. Asa kư̆m teh tơpăk lê̆ gơ̆ng pôm yang păng soh rŭk lê̆ tơ lăm thŭng Kidrôn. 
1KI.15.14	Sư ưh kơ yuih hŭt lê̆ ôh lu anih kơjung đe pơm yang, mă-lei jơhngơ̆m Asa pơm 'lơ̆ng 'bơ̆t anăp Kră Yang truh đĭ chăl arih sư. 
1KI.15.15	Sư chĕp ba tah lăm hnam Kră Yang hu, maih păng dôm tơmam kăl đơ̆ng 'bă sư păng đơ̆ng sư kơdih pơyơ̆r.
1KI.15.16	Asa pơtao đe Juđa, Baasa pơtao đe Isơrael, bre sư tơblah băl hơnơ̆ng truh đĭ chăl arih bre sư. 
1KI.15.17	Baasa pơtao Isơrael tŏk blah char Juđa, đơ̆ng noh sư pơm kơđông pơlei Rama, mă kơjăp wă găn bơngai Juđa kuă ăn lĕch dah mơ̆t tơ dêh char Asa pơtao Juđa. 
1KI.15.18	Kơplah noh, Asa iŏk đĭ hu, maih đơ̆ng lăm Hnam Kră Yang păng đơ̆ng hnam pơtao, pơjao ăn kơ đĭch đam sư păng wơh lu sư năm tơ Ben Hadat kon drŏ-nglo Tabrimmôn, sâu Hêsiôn, pơtao Siri, oei pơgơ̆r tơ pơlei Đamas păng khan: 
1KI.15.19	“Ba athei pơgơ̆p băl, thoi 'bă ba đei pơgơ̆p băl sơ̆; 'nâu tơmam hu, maih inh pơyơ̆r gơih ăn kơ ih. Dang ei ih athei sut lê̆ đĭ đêl ih pơgơ̆p hăm Baasa pơtao Isơrael, wă kơ sư weh ataih đơ̆ng inh.”
1KI.15.20	Ben Hadat chu nơ̆r pơtao Asa, athei lu linh sư năm tơblah hăm lu kon pơlei Isơrael. Sư blah iŏk pơlei Ijôn, pơlei Đan, pơlei Abel Bet Maaka, đĭ char Kinêrot păng đĭ kơ char Naptali. 
1KI.15.21	Baasa kơtơ̆ng tơdrong 'nâu, sư pơdơh hloi ưh pă pơm kơđông pơlei Rama dơ̆ng păng brŏk oei tơ pơlei Tirsa. 
1KI.15.22	Đơ̆ng noh pơtao Asa pơkă kơ đĭ-đăng bơngai Juđa, ưh kơ lê̆ minh 'nu bơngai bu, lu sư pŭ iŏk lu tơmo păng lu 'long tơ̆r mă đêl Baasa yua pơm kơđông pơlei Rama; đơ̆ng noh pơtao Asa yua tơmam 'noh pơm pơlei Gêba lăm char Bênjamin, păng pơlei Mispa.
1KI.15.23	Tơdrong jang nai mă Asa pơm păng tơdrong pơgơ̆r đei yua, dôm tơdrong sư đei pơm păng dôm lu pơlei sư đei tơiung pơjing đei chih răk lê̆ lăm sơ̆p hla bơar lu pơtao đe Juđa. Kơplah sư đĭ kră bơih, sư jĭ jơ̆ng. 
1KI.15.24	Asa lôch năm oei hơdai hăm lu 'bok kơdră sư; păng đe 'bŭ sư hơdai hăm lu 'bok kơdră sư tơ pơlei Đawit 'bok sư. Jêhôsaphat kon drŏ-nglo sư pơgơ̆r pơtrơp sư.
1KI.15.25	Lăm sơnăm mă 'bar chăl Asa pơm pơtao đe Juđa, Nađap kon drŏ-nglo Jêrôbôam pơm pơtao pơgơ̆r lu bơngai Isơrael, sư pơgơ̆r lăm 'bar sơnăm. 
1KI.15.26	Sư pơm tơdrong yoch kơnê̆ 'bơ̆t anăp Kră Yang, năm kiơ̆ trong pơm yoch thoi 'bă sư đei pơm bơih, pơm kơ lu bơngai Isơrael pơm yoch kiơ̆.
1KI.15.27	Baasa kon drŏ-nglo Ahija adrĕch hnam Isakar chă đon wă pơm kơnê̆ kơ sư, lăm kơplah Nađap păng lu bơngai Isơrael wang blah iŏk pơlei Gibêthôn, pơlei lu bơngai Philistin. Na Baasa pơlôch sư. 
1KI.15.28	Sơnăm mă pêng lăm chăl Asa pơm pơtao đe Juđa Baasa pơlôch Nađap păng pơm pơtao pơgơ̆r tơplih hloi.
1KI.15.29	Lăp sư 'nao pơm pơtao, sư pơlôch pơđĭ lu bơngai gah adrĕch hnam Jêrôbôam, ưh kơ lê̆ minh 'nu bơngai bu arih, lăm hnam dơnŏ Jêrôbôam sư kư̆m pơlôch pơđĭ kiơ̆ thoi nơ̆r Kră Yang yua 'bơ̆r Ahija đĭch đam Sư pơlei Silô. 
1KI.15.30	Tơdrong noh yua kơ đơ̆ng tơdrong yoch Jêrôbôam pơm kơ lu bơngai Isơrael dai pơm yoch păng pơm tơblĕk Kră Yang 'Bok Kei-Dei đe Isơrael.
1KI.15.31	Tơdrong jang nai păng dôm tơdrong jang mă Nađap đei pơm đe đei chih lê̆ bơih lăm sơ̆p hla bơar hơ'mon lu pơtao đe Isơrael?
1KI.15.32	Asa pơtao đe Juđa păng Baasa pơtao Isơrael tơblah băl hơnơ̆ng truh đĭ chăl arih bre sư.
1KI.15.33	Lăm sơnăm mă pêng lăm chăl Asa pơm pơtao đe Juđa, Baasa kon drŏ-nglo Ahija pơm pơtao pơgơ̆r đĭ-đăng bơngai Isơrael tơ pơlei Tirsa păng sư pơgơ̆r 'bar-jĭt puăn sơnăm. 
1KI.15.34	Sư pơm tơdrong yoch kơnê̆ 'bơ̆t anăp Kră Yang, sư năm kiơ̆ trong Jêrôbôam păng tơdrong yoch sư, sư kư̆m pơm ăn kơ bơngai Isơrael dai wang pơm yoch kiơ̆.
1KI.16.1	Đei nơ̆r Kră Yang tơbăt kơ Jêhu, kon drŏ-nglo Hanani nơ̆r noh tơblah hăm Baasa: 
1KI.16.2	Inh tơiung atŏk ih đơ̆ng 'mui teh ăn kơ ih pơm pơtao lu kon pơlei pơla Isơrael Inh. Mă-lei ih năm kiơ̆ trong Jêrôbôam păng pơm kơ lu bơngai Isơrael kon pơlei pơla Inh pơm yoch, pơm tơblĕk Inh hăm tơdrong yoch lu sư. 
1KI.16.3	Yua kơ thoi noh na Inh gô pơlôch pơgoh lê̆ Baasa, păng đĭ hnam dơnŏ adrĕch sư, Inh gô pơm kơ hnam sư răm đĭ, thoi hnam Jêrôbôam kon drŏ-nglo Nêbat. 
1KI.16.4	Bơngai bu gah hnam Baasa lôch lăm pơlei, kŏ gô sa păng tơdah lôch tơ bri sem păr gô choh sa.
1KI.16.5	Dôm tơdrong jang nai Baasa păng tơdrong mă sư đei pơm bơih đe đei chih lê̆ bơih lăm sơ̆p hla bơar hơ'mon lu pơtao đe Isơrael. 
1KI.16.6	Baasa lôch năm oei hơdai hăm lu 'bok kơdră sư, păng đe 'bŭ sư tơ Pơlei Tirsa. Êlah kon drŏ-nglo sư pơgơ̆r pơtrơp sư.
1KI.16.7	Đei dơ̆ng nơ̆r Kră Yang khan kơ Jêhu 'bok khan lê̆ adrol, kon Hanani, nơ̆r noh blah Baasa păng adrĕch sư, yua kơ tơdrong yoch kơnê̆ mă sư đei pơm 'bơ̆t anăp Kră Yang, păng tơblĕk Kră Yang hăm tơdrong sư pơm, sư pơm rok thoi adrĕch hnam Jêrôbôam păng yua kơ sư pơlôch pơrăm adrĕch hnam noh.
1KI.16.8	Lăm sơnăm mă 'bar-jĭt tơdrâu, chăl Asa pơm pơtao đe Juđa, Êlah kon drŏ-nglo Baasa tŏk pơm pơtao đe Isơrael. Sư oei tơ Pơlei Tirsa, pơgơ̆r lăp 'bar sơnăm đĕch.
1KI.16.9	Simri bơngai pơm yŏng wei-lăng minh puăt gre aseh sư, chă đon pơm kơnê̆ kơ sư. Êla oei lăm Pơlei Tirsa, kơplah et tơdrô suai tơ lăm hnam Arsa bơngai wei-lăng hnam pơtao tơ pơlei Tirsa, 
1KI.16.10	Simri mơ̆t lăm hnam teh păng 'bet pơlôch hloi Êla lăm sơnăm mă 'bar-jĭt tơpơh chăl Asa pơm pơtao đe Juđa, đơ̆ng noh Sư tŏk pơm pơtao pơtrơp hloi.
1KI.16.11	Lăp Simri tŏk pơm pơtao, sư pơlôch pơđĭ bơngai lăm hnam Baasa ưh kơ lê̆ minh 'nu drŏ-nglo ayơ, mă khan lăm adrĕch adrung dah buăl juăt. 
1KI.16.12	Thoi noh Simri pơlôch pơđĭ boih adrĕch hnam Baasa, kiơ̆ thoi nơ̆r Kră Yang đei khan bơih kơ Jêhu 'bok khan lê̆ adrol nơ̆r noh blah Baasa, 
1KI.16.13	yua kơ tơdrong yoch Baasa păng Êlah kon drŏ-nglo sư đei pơm, păng tơdrong sư pơm ăn kơ lu bơngai Isơrael dai wang pơm yoch rok sư, tơblĕk Kră Yang 'Bok Kei-Dei Isơrael hăm tơdrong lu sư pơm kơkuh kơ rup yang.
1KI.16.14	Dôm tơdrong jang nai Êlah pơm, đe đei chih lê̆ bơih tơ lăm sơ̆p hla bơar hơ'mon lu pơtao đe Isơrael.
1KI.16.15	Lăm sơnăm mă 'bar-jĭt tơpơh chăl Asa pơm pơtao đe Juđa, Simri pơgơ̆r 'nao lăp tơpơh năr tơ lăm Pơlei Tirsa. Kơplah noh lu linh Isơrael oei wang tăp dăr Pơlei Gibêthôn, pơlei lu bơngai Philistin. 
1KI.16.16	Lăp lu linh lăm kơđông kơtơ̆ng đe khan Simri blơ̆ păng pơlôch pơtao. Đĭ-đăng kon pơlei pơla Isơrael pôk Ômri bơngai mă pơm yŏng linh, ăn kơ sư pơm pơtao Isơrael. 
1KI.16.17	Na Ômri păng đĭ-đăng kon pơlei Isơrael tŏk đơ̆ng Pơlei Gibêthôn năm wang tơ Pơlei Tirsa. 
1KI.16.18	Lăp Simri 'bôh đe wang tăp dăr kơ pơlei bơih na sư mơ̆t tơ lăm kơđông hnam pơtao mă kơjăp dêh, na sư soh hnam pơtao păng akâu sư lôch hloi lăm noh. 
1KI.16.19	'Noh yua kơ đơ̆ng tơdrong yoch sư pơm, pơm tơdrong kơnê̆ 'bơ̆t anăp Kră Yang, rok kiơ̆ trong Jêrôbôam, kơdih akâu sư pơm yoch păng pơm ăn kơ Isơrael jing yoch kiơ̆.
1KI.16.20	Dôm tơdrong jang nai mă Simri pơm păng tơdrong Simri chă đon pơdăr blơ̆ pơtao đe đei chih lê̆ bơih tơ lăm sơ̆p hla bơar hơ'mon lu pơtao đe Isơrael.
1KI.16.21	Lu bơngai Isơrael tơklah jing 'bar khŭl; minh khŭl kiơ̆ Tipni, kon drŏ-nglo Ginat, wă pôk sư pơm pơtao; minh khŭl kiơ̆ Ômri. 
1KI.16.22	Mă-lei khŭl Ômri pran hloh kơ khŭl kiơ̆ Tipni, kon drŏ-nglo Ginat. Thoi noh Tipni lôch na Ômri pơm pơtao.
1KI.16.23	Lăm sơnăm mă pêng-jĭt mônh lăm chăl Asa pơm pơtao đe Juđa, Ômri tŏk pơm pơtao đe Isơrael, sư pơgơ̆r mơjĭt-'bar sơnăm. Sư pơgơ̆r oei lăm Pơlei Tirsa tơdrâu sơnăm. 
1KI.16.24	Sư răt groi Samari đơ̆ng 'bok Sêmer 'bar hlak talâng hu; tơ kơpal groi 'noh sư pơjing minh pôm pơlei kơjăp sư anăn pơlei 'noh Samari, anăn kiơ̆ tơ'ngla groi noh.
1KI.16.25	Ômri pơm kơnê̆ 'bơ̆t anăp Kră Yang. Sư pơm tơdrong kơnê̆ hloh kơ đĭ-đăng lu bơngai adrol kơ sư. 
1KI.16.26	Sư kiơ̆ trong Jêrôbôam, kon drŏ-nglo Nêbat đei pơm, tơdrong sư pơm 'noh pơm ăn kơ lu bơngai Isơrael pơm yoch kiơ̆, tơblĕk Kră Yang 'Bok Kei-Dei đe Isơrael hăm tơdrong kơkuh kơ rup yang.
1KI.16.27	Tơdrong jang nai mă Ômri pơm, păng tơdrong sư gơh pơgơ̆r, đe đei chih bơih lăm sơ̆p hla bơar hơ'mon lu pơtao đe Isơrael. 
1KI.16.28	Ômri lôch năm oei hơdai hăm lu 'bok kơdră sư, đe 'bŭ sư lăm Pơlei Samari. Ahap kon drŏ-nglo sư, pơm pơtao pơgơ̆r pơtrơp sư.
1KI.16.29	Lăm sơnăm mă pêng-jĭt tơhngam, chăl Asa pơm pơtao đe Juđa, Ahap kon drŏ-nglo Ômri pơm pơtao đe Isơrael tơ Pơlei Samari 'bar-jĭt 'bar sơnăm. 
1KI.16.30	Ahap kon drŏ-nglo Ômri pơm tơdrong kơnê̆ 'bơ̆t anăp Kră Yang hloh kơ đĭ-đăng lu pơtao adrol kơ sư. 
1KI.16.31	Sư lăng pơm yoch rok thoi Jêrôbôam kon drŏ-nglo Nêbat iĕ đĕch, sư iŏk Jêsebel kon drŏ-kăn Êtbaal pơtao đe Siđôn pơm akăn; sư bơ̆jang kơ yang Baal păng kơkuh kơ yang 'noh. 
1KI.16.32	Sư pơm chơnang soi ăn kơ yang Baal lăm hnam yang Baal lăm Pơlei Samari. 
1KI.16.33	Ahap kư̆m man minh pôm rup yang yă Asêra. Ahap pơm lơ tơdrong yoch kơnê̆, pơm tơblĕk Kră Yang 'Bok Kei-Dei đe Isơrael hloh kơ lu pơtao đe Isơrael adrol kơ sư.
1KI.16.34	Lăm chăl Ahap pơgơ̆r, Hiel đơ̆ng pơlei Bethel tơiung pơdơ̆ng Pơlei Jêrikô. Lăp sư wă man jrăng hơnă hnam Abiram kon drŏ-nglo kơdră sư lôch, kơplah sư pơm 'măng jang, Sêgup kon adruch sư lôch. Trŏ thoi nơ̆r Kră Yang, yua 'bơ̆r Jôsuê, kon drŏ-nglo Nun đei khan lê̆ adrol.
1KI.17.1	Êli bơngai Pơlei Tisbe, oei tơ Pơlei Tisbe lăm char Gileat, sư khan kơ Ahap: “Inh dơ̆ng 'bơ̆t anăp Kră Yang 'Bok Kei-Dei đe Isơrael mă arih khan: Lăm sơnăm tơ anăp 'nâu, gô đei tơdrong phang-ang, tŭk păng đak 'mi ưh kơ đei jur tơ teh, dĭng truh tơ Inh đei khan dơ̆ng.”
1KI.17.2	Đơ̆ng noh đei nơ̆r Kră Yang khan kơ Êli: 
1KI.17.3	“Ih athei weh đơ̆ng âu năm tơ gah hơlĕch, ôn akâu ih tơ Thong đak Kêrit, gah hơlĕch kơ đak krong Jôrđăn. 
1KI.17.4	Ih gô nhă đak thong Kêrit 'noh păng Inh gô wơh sem ak 'me rong ih tơ noh.”
1KI.17.5	Thoi noh na Êli chu nơ̆r Kră Yang athei sư năm oei tơ thong đak Kêrit gah hơlĕch kơ đak krong Jôrđăn. 
1KI.17.6	Rim pơgê kơsơ̆ ak jơngong ba ăn kơ sư 'bĕng mi păng 'nhĕm kông păng sư nhă đak thong Kêrit.
1KI.17.7	Mă-lei đơ̆ng rŏng kơ noh 'biơ̆ đak thong 'noh hrơ̆, yua kơ ưh kơ đei đak 'mi tơ lăm char noh. 
1KI.17.8	Na đei nơ̆r Kră Yang khan kơ Êli: 
1KI.17.9	“Ih athei iung weh đơ̆ng anih 'nâu năm bĕ tơ Pơlei Sarepha lăm dêh char Siđôn ih oei hloi tơ noh. Na Inh đei pơkă bơih kơ minh 'nu drŏ-kăn adro 'me rong ih tơ noh”. 
1KI.17.10	Thoi noh, sư iung năm tơ Pơlei Sarepha; lăp sư truh 'bơ̆t 'măng jang pơlei, sư 'bôh minh 'nu drŏ-kăn adro oei dônh 'long ŭnh, Êli krao drŏ-kăn adro 'noh păng khan: “Inh apinh ih sŏ đak lăm ge hơya tŏ sĕt ăn kơ inh nhă.” 
1KI.17.11	Lăp drŏ-kăn adro 'noh wă năm sŏ đak, Êli krao hơlơ̆k sư dơ̆ng păng khan: “Ih athei chĕp ba ăn kơ inh 'bĕng mi hai!”
1KI.17.12	Drŏ-kăn adro ei tơl: “Đei Kră Yang 'Bok Kei-Dei ih oei arih băt, inh ưh pă đei minh pôm 'bĕng. Inh oei pă minh chup tơpŭng lăm ge păng đak rơmă kư̆m dai oei tŏ sĕt lăm getchai. 'Nâu inh chă dônh minh 'bar tŏ 'long ŭnh, wă brŏk pơm ăn kơ nhi kon drŏ-nglo inh 'bĕng; wă sa pơtôch, na nhi gô lôch đĕch bơih.”
1KI.17.13	Mă-lei Êli khan kơ sư: “Ih 'nĕ kơ hli, ih athei brŏk pơm hloi thoi ih khan 'noh, mă adrol ih athei yua tơpŭng 'noh pơm ăn kơ inh minh pôm 'bĕng iĕ, đơ̆ng noh ba ăn kơ inh tơ âu; đơ̆ng rŏng kơ 'noh ih pơm ăn kơ ih păng kon drŏ-nglo ih. 
1KI.17.14	Yua kơ đei nơ̆r Kră Yang 'Bok Kei-Dei đe Isơrael khan: ‘Tơpŭng ưh kơ đĭ ôh đơ̆ng lăm ge păng đak rơmă kư̆m ưh kơ đĭ mơ̆n đơ̆ng lăm get, dĭng truh tơ năr Kră Yang ăn đak 'mi jur tơ teh.’ ”
1KI.17.15	Sư brŏk pơm kiơ̆ thoi nơ̆r Êli khan, lăm hnam dơnŏ sư păng Êli sa 'bĕng 'noh tôm mah rim năr. 
1KI.17.16	Tơpŭng ưh kơ đĭ đơ̆ng lăm ge, đak rơmă ôliwơ kư̆m ưh kơ đĭ đơ̆ng lăm get, trŏ thoi nơ̆r Kră Yang đei yua Êli bơtho akhan.
1KI.17.17	Đơ̆ng rŏng kơ 'noh kon drŏ-nglo yă tơ'ngla hnam jĭ dêh rai dêh kơtĕch jơhngơ̆m. 
1KI.17.18	Na yă tơ'ngla hnam 'noh khan kơ Êli. “Ơ bơngai mă Kră Yang 'Bok Kei-Dei yua, inh hăm ih đei tơdrong kiơ? Hăm trŏ ih năm tơ hnam inh 'nâu wă tơ'blŏk kơ inh đei tơdrong yoch păng pơlôch kon drŏ-nglo inh”.
1KI.17.19	Êli tơl sư: “Ăn kon ih tơ âu,” Êli glơng iŏk đơ̆ng ti mĕ sư tŏk tơ anih sư 'bĭch tơ kơpal, tơ'bĭch sư kơpal giơng. 
1KI.17.20	Na sư krao khan kơ Kră Yang: “Ơ Kră Yang 'Bok Kei-Dei inh! Yua kơ kiơ Ih ăn tơdrong truh kơ yă adro 'nâu, hnam sư 'nâu jơ̆ anih inh oei pơdơh, mă wă lê̆ kơ kon sư lôch hă?” 
1KI.17.21	Đơ̆ng noh sư brom kơpal bơngai 'lơ̆p 'noh pêng wơ̆t păng krao khan kơ Kră Yang: “Ơ Kră Yang 'Bok Kei-Dei inh! Apinh Ih ăn bơhngol bơngai 'lơ̆p 'nâu wih mơ̆t lăm akâu sư dơ̆ng.”
1KI.17.22	Kră Yang mơ̆ng păng tơl tơwih nơ̆r Êli krao khan; bơhngol bơngai 'lơ̆p 'noh mơ̆t dơ̆ng tơ lăm akâu sư na sư iung arih dơ̆ng. 
1KI.17.23	Êli glơng bơngai 'lơ̆p 'noh đơ̆ng anih kơpal jur tơ ala, jao bơngai 'lơ̆p 'noh kơ mĕ sư păng khan, “ih lăng âu kon ih arih bơih.”
1KI.17.24	Yă adro noh khan kơ Êli: “Dang ei inh băt kơ ih 'nâu minh 'nu bơngai đơ̆ng Kră Yang 'Bok Kei-Dei yua, dôm nơ̆r Kră Yang pơm lăm 'bơ̆r ih sĭt tơpă.”
1KI.18.1	Đunh năr đơ̆ng noh, truh lăm sơnăm mă pêng, đei nơ̆r Kră Yang khan kơ Êli: “Ih athei năm tơ'bơ̆p Ahap; Inh gô ăn đak 'mi jruh tơ teh dơ̆ng. 
1KI.18.2	Thoi noh na Êli năm tơ'bơ̆p Ahap.
1KI.18.2	Kơplah noh lăm dêh char Samari đei tơdrong pơngot rơwĕt tih dêh. 
1KI.18.3	Ahap krao Ôbadia bơngai wei-lăng hnam pơtao Ôbadia hli yom kơ Kră Yang dêh. 
1KI.18.4	Kơplah Jêsebel pơlôch lu bơngai khan lê̆ adrol mă Kră Yang yua, Ôbadia ba minh-hrĕng 'nu lu bơngai khan lê̆ adrol ôn lu sư tơ 'bar anih lăm hơgơp tơmo lăm minh anih pơđăm-jĭt 'nu, ăn kơ lu sư tơmam sa păng đak nhă.
1KI.18.5	Ahap khan kơ Ôbadia: “Ih athei chă năm tơ jơ̆p-jang dêh char păng tơ rim kơ tu thong đak, rŏ lăng bơ̆n chă oei 'bôh đei 'nhĕt wă kơ hiĕm aseh oei arih, wă kơ lu sem dơrong huay kơ lôch hiong.” 
1KI.18.6	Thoi noh, na bre sư asong băl chă năm jơ̆p tơring char. Ahap sư năm trong 'nâu, Ôbadia sư năm trong to.
1KI.18.7	Kơplah Ôbadia oei năm rok trong Êli tơ'bơ̆p sư. Ôbadia kơnăl kơ sư na drap tơ teh păng jet: “Hăm trŏ kơ ih Êli yŏng inh ưh?”
1KI.18.8	Sư tơl: “Trŏ kơ inh bơih. Năm roi bĕ kơ yŏng ih khan: ‘Êli oei tơ âu.’ ”
1KI.18.9	Ôbadia tơl: “Inh đei pơm tơdrong yoch kiơ, na ih pơjao inh mă đam ih lăm tơpang ti Ahap, wă kơ sư pơlôch inh? 
1KI.18.10	Inh pơma tơpăt 'bơ̆t anăp Kră Yang 'Bok Kei-Dei ih mă oei arih, ưh kơ đei minh pôm dêh char ayơ, minh adrĕch adrung ayơ mă yŏng inh ưh kơ đei athei lu sư chă ih; păng tơdah đe khan: Êli ưh kơ đei tơ âu, sư athei dêh char dah adrĕch adrung 'noh athei pơkă gah tơdrong khan lu sư ưh kơ 'bôh ih. 
1KI.18.11	Mă-lei dang ei ih khan kơ inh: “Ih athei năm roi kơ yŏng ih: Êli oei tơ âu.” 
1KI.18.12	Inh ưh kơ băt mưh inh weh đơ̆ng ih, kơnh Yang Bơhngol Kră Yang gô pôk hiŏng tơweh ih tơ nai, Mưh inh năm roi kơ Ahap, athei năm tơ âu na ưh kơ 'bôh ih tơ anih 'nâu lei sư gô pơlôch inh, mă khan inh đam ih, hli yom kơ Kră Yang đơ̆ng inh oei 'lơ̆p ră. 
1KI.18.13	Kơplah Jêsebel pơlôch lu bơngai khan lê̆ adrol mă Kră Yang yua, inh năm ba minh-hrĕng 'nu bơngai khan lê̆ adrol mă Kră Yang yua chă ôn tơ 'bar anih hơgơp tơmo, tơ minh anih pơđăm-jĭt 'nu inh ăn kơ lu sư tơmam sa păng đak nhă.
1KI.18.14	Na dang ei ih khan: “Ih athei roi bĕ kơ yŏng ih, Êli tơ âu. Sư gô pơlôch inh.”
1KI.18.15	Êli tơl: “Inh dơ̆ng 'bơ̆t anăp Kră Yang tih hloh oei arih, inh gô tơ'bơ̆p Ahap năr 'nâu.”
1KI.18.16	Thoi noh Ôbadia năm tơ'bơ̆p păng roi kơ Ahap, na Ahap năm tơ'bơ̆p Êli. 
1KI.18.17	Lăp Ahap 'bôh Êli na sư khan kơ Êli. “Ih hă pơrŭng lu bơngai Isơrael?”
1KI.18.18	Êli tơl: “Inh ưh kơ pơrŭng ôh lu bơngai Isơrael, ih păng hnam 'bă ih pơrŭng lu bơngai Isơrael, yua kơ lu iĕm hŭt lê̆ tơdrong Kră Yang tơtă na lui kiơ̆ yang Baal. 
1KI.18.19	Thoi noh ih athei bĕ đe năm krao akŭm đĭ-đăng lu bơngai Isơrael, tơ'bơ̆p inh tơ kông Karmel păng puăn-hrĕng pơđăm-jĭt 'nu lu bơngai khan lê̆ adrol gah yang Baal, păng puăn-hrĕng 'nu lu bơngai khan lê̆ adrol yang Asêra păng lu bơngai sŏng sa tơ gơ'bang Jêsebel.
1KI.18.20	Thoi noh Ahap athei đe năm krao akŭm đĭ-đăng lu bơngai Isơrael păng lu bơngai khan lê̆ adrol năm akŭm tơ Kông Karmel. 
1KI.18.21	Đơ̆ng noh Êli năm dơ̆ng 'bơ̆t anăp lu kon pơlei pơla păng khan: Lu iĕm năm ting bơring kiơ̆ 'bar pah trong 'nâu dĭng dang yơ? Tơdah Kră Yang 'Bok Kei-Dei lei iĕm athei kiơ̆ Kră Yang, tơdah Baal jơ̆ Kră Yang 'Bok Kei-Dei lei iĕm athei kiơ̆ Sư.
1KI.18.21	Mă-lei lu kon pơlei pơla ưh kơ đei tơl sư minh nơ̆r.
1KI.18.22	Na Êli khan kơ lu kon pơlei pơla: “Inh, lăp minh 'nu inh đĕch bơngai khan lê̆ adrol mă Kră Yang yua mă oei oei, lu bơngai khan lê̆ adrol gah yang Baal đei puăn-hrĕng pơđăm-jĭt 'nu. 
1KI.18.23	Chă ăn kơ nhôn 'bar tŏ rơmo tơno; ăn kơ lu sư rơih iŏk minh pôm kơdih, kăt hlơ-hlah na dan sư kơpal 'long ŭnh mă-lei 'nĕ kơ soh ŭnh, inh kư̆m dai kăt hlơ-hlah minh pôm rơmo tơno dan kơpal 'long ŭnh kư̆m ưh kơ soh ŭnh mơ̆n. 
1KI.18.24	Iĕm athei krao apinh anăn yang iĕm, gah inh krao apinh Anăn Kră Yang. Yang ayơ mă tơl tơwih ăn ŭnh soh 'long ŭnh, 'noh bơih Kră Yang 'Bok Kei-Dei.
1KI.18.24	Na đĭ-đăng kon pơlei pơla tơl khan: Nơ̆r ih pơma 'noh trŏ bơih.
1KI.18.25	Êli khan kơ lu bơngai khan lê̆ adrol gah yang Baal. Iĕm rơih iŏk minh pôm rơmo tơno kơ lu iĕm bĕ, păng kăt hlơ-hlah adrol yua kơ iĕm bơngai lơ; na krao apinh anăn yang lu iĕm; mă-lei iĕm 'nĕ kơ soh ŭnh tơ 'long ŭnh noh. 
1KI.18.26	Thoi noh lu sư iŏk rơmo dui ba tơ noh, kăt hlơ-hlah pơm hơmet,
1KI.18.26	Đơ̆ng noh lu sư krao apinh hăm anăn yang Baal: Ơ Baal! Apinh tơl tơwih nơ̆r nhôn. Mă-lei ưh kơ đei nơ̆r tơl tơwih; lu sư suang pơplŏng tăp dăr kơ chơnang soi lu sư pơm 'noh, đơ̆ng pơgê hrôih truh tơ 'năr dơ̆ng.
1KI.18.27	Truh năr dơ̆ng bơih Êli che bơle kơ lu sư khan: “Iĕm krao mă rơ̆n wăi, sư yang tơpă wăi. Băt Sư oei tơchĕng, băt sư oei krŭl tơ nai păng băt sư oei chă ngôi tơ ataih, dah mă oei tep, iĕm râu sư wăi. 
1KI.18.28	Kơtơ̆ng lei lu sư krao ôr rai rơ̆n, iŏk đao tơju raih akâu lu sư kơdih pham lĕch djrông djrang mang.
1KI.18.29	Lăp 'năr kơsơ̆ glơh bơih lu sư krao ôr 'bơ̆r re păng truh jơ pơyơ̆r tơmam soi phe 'ba ăn kơ yang Baal 'bơ̆t jơ kơsơ̆ ei bơih, mă-lei ưh kơ kơtơ̆ng nơ̆r kiơ, kư̆m ưh kơ đei bu tơl păng ưh kơ đei bu mă hiơ̆k ăn.
1KI.18.30	Na Êli khan kơ lu kon pơlei pơla, “apinh iĕm năm jê̆ tơ âu:” Na lu kon pơlei pơla năm dơ̆ng jê̆ sư. Êli hơmet ming chơnang soi Kră Yang mă răm bơih. 
1KI.18.31	Êli iŏk mơjĭt-'bar tŏ tơmo kiơ̆ kơsô̆ mơjĭt-'bar adrĕch kon drŏ-nglo Jakôp, bơngai mă nơ̆r Kră Yang khan: “Anăn ih gô krao Isơrael. 
1KI.18.32	Sư yua mơjĭt-'bar tŏ tơmo 'noh pơm minh pôm chơnang soi yua hăm Anăn Kră Yang; sư sir hơbong tăp dăr kơ chơnang soi, să sư bơ̆n gơh tah 'bar hnŏng mong găr adrĕch. 
1KI.18.33	Sư dan 'long ŭnh păng kăt kơnăt 'nhĕm rơmo tơno 'noh dan tơ kơpal 'long ŭnh. Đơ̆ng noh sư khan: “Tuh đak 'bĕnh kơ puăn tŏ ge păng tuh đak noh tơ kơpal 'nhĕm kơnăt păng 'long ŭnh.”
1KI.18.34	“Sư athei đe tuh đak 'măng mă 'bar dơ̆ng đe tuh đak 'măng mă 'bar.
1KI.18.34	Sư khan dơ̆ng:” Iĕm athei tuh dơ̆ng 'măng mă pêng, na đe tuh 'măng mă pêng. 
1KI.18.35	Dĭng đak ro tăp dăr kơ chơnang soi păng 'bĕnh kơ hơbong.
1KI.18.36	Gah kơsơ̆, truh jơ pơyơ̆r tơmam soi, Êli bơngai khan lê̆ adrol năm dơ̆ng jê̆ chơnang soi 'noh păng krao khan: “Ơ Kră Yang, 'Bok Kei-Dei Abraham, Isăk păng Isơrael, năr 'nâu apinh ih ăn kơ đe băt Ih boih Kră Yang 'Bok Kei-Dei lăm khŭl bơngai Isơrael. Inh đĭch đam Ih, chu nơ̆r Ih pơm kiơ̆ tôm tơdrong Ih bơtho akhan. 
1KI.18.37	Ơ Kră Yang! Apinh Ih mơ̆ng păng tơl tơwih nơ̆r inh, wă kơ lu kon pơlei pơla 'nâu băt kơnăl Ih bơih Kră Yang 'Bok Kei-Dei păng gô pơm kơ jơhngơ̆m lu sư wih tơ Ih.
1KI.18.38	Kơplah noh ŭnh đơ̆ng Kră Yang jruh soh sa tơmam soi 'buh, 'long ŭnh, tơmo, 'mui teh păng đak lăm hơbong 'noh hrơ̆ đĭ.
1KI.18.39	Lăp kon pơlei pơla 'bôh thoi noh bơih lu sư drap brom tơ teh kơkuh păng khan: Kră Yang bơih 'Bok Kei-Dei! Kră Yang bơih 'Bok Kei-Dei!”
1KI.18.40	Êli khan kơ lu sư: “Rôp bĕ đĭ lu bơngai khan lê̆ adrol gah yang Baal, 'nĕ kơ ăn minh 'nu bơngai ayơ klaih.” Lu sư rôp hloi lu bơngai 'noh. Êli chông ba lu sư jur tơ thong đak Kisôn păng pơlôch đĭ lu sư tơ noh.
1KI.18.41	Êli khan kơ Ahap: “Tŏk năm, sŏng sa păng et yua kơ inh kơtơ̆ng jơwa 'mi tih.” 
1KI.18.42	Na Ahap tŏk năm sŏng sa păng et, Êli tŏk tơ kơpal kông Karmel, kŭp tơ teh, muh măt sư kŭp sơlam 'bar pah kŭl-tăng sư.
1KI.18.43	Sư khan kơ đam sư: “Ih năm lăng tơ gah đak dơsĭ.” Đam sư tŏk lăng, păng khan:
1KI.18.43	“Inh ưh kơ đei 'bôh kiơ.”
1KI.18.43	Êli khan dơ̆ng: “Ih athei năm dơ̆ng tơ noh tơpơh wơ̆t.”
1KI.18.44	Wơ̆t mă tơpơh, đam sư khan: “Tơ đak dơsĭ inh 'bôh hơmơ̆l tŏ tơpang ti bơngai tŏk đơ̆ng đak dơsĭ.”
1KI.18.44	Êli khan. “Năm roi bĕ kơ Ahap: Apinh pơtao hơmet gre aseh jah jur năm, kơnh hli kơ 'mi pơm kơ ih ưh kơ gơh kơ năm.
1KI.18.45	Lăp pă 'biơ̆ kơ noh đei hơmơ̆l găm suek, đei kial bah păng đei 'mi tih hloi. Ahap hao gre aseh hăt hot năm tơ Pơlei Jêsreel. 
1KI.18.46	Ti Kră Yang chro pel akâu Êli. Sư iŏk tơlei tơ̆n, tơ̆n tơ kơiĕng păng sư kơdâu adrol kơ Ahap, truh tơ 'măng wă mơ̆t Pơlei Jêsreel.
1KI.19.1	Ahap roi kơ yă Jêsebel dôm tơdrong Êli đei pơm boih păng thoi yơ tơdrong sư yua đao gưm pơlôch lu bơngai khan lê̆ adrol gah Baal hăm. 
1KI.19.2	Na yă Jêsebel athei đe năm khan kơ Êli: “Năr dơning lăm jơ 'nâu, tơdah inh ưh kơ pơrăm tơdrong arih ih, thoi ih pơrăm tơdrong arih minh 'nu lăm lu sư, lei apinh lu yang phak inh mă trăp.”
1KI.19.3	Thoi noh Êli hli, sư iung kơdâu weh wă pơklaih tơdrong arih sư. Sư năm truh tơ Pơlei Bêrsêba lăm char Juđa, lê̆ lu đam sư oei tơ noh. 
1KI.19.4	Gah Êli, sư năm tơ char glă dang minh năr kơ trong, sư hơ-oei ngôi 'bơ̆t yơ̆p tơm 'long hơngo, sư apinh 'maih wă kơ jah lôch. “Hrăp bơih, dang ei ơ Kră Yang! Jah iŏk bĕ tơdrong arih inh, yua kơ inh ưh kơ đei kiơ 'lơ̆ng hloh kơ lu 'bok kơdră inh.” 
1KI.19.5	Na sư 'bĭch 'bơ̆t ala tơm 'long 'noh tep.
1KI.19.5	Blư đei minh 'nu linh jang 'lơ̆ng râu sư, khan: “Iung sa bĕ.” 
1KI.19.6	Sư iung lăng 'bôh minh tơpei 'bĕng 'bơ̆t kơ̆l anih sư 'bĭch oei 'buh kơpal tơmo ŭnh păng minh pôm get đak, sư iŏk sa păng nhă đak 'noh đơ̆ng noh sư 'bĭch dơ̆ng.
1KI.19.7	Linh jang 'lơ̆ng năm tơ sư dơ̆ng wơ̆t mă 'bar râu sư khan:
1KI.19.7	“Iung sa bĕ, yua kơ trong oei ataih dêh.” 
1KI.19.8	Na sư iung sa păng nhă, sư đei jơhngơ̆m pran hloi đơ̆ng tơmam sa 'noh, đơ̆ng noh sư năm puăn-jĭt năr puăn-jĭt măng dĭng truh tơ Hôrêp kông Kră Yang 'Bok Kei-Dei.
1KI.19.9	Truh tơ noh, sư mơ̆t tơ hơgơp tơmo, 'bĭch tep lăm noh minh măng.
1KI.19.9	Đei nơ̆r Kră Yang khan kơ sư: “Ơ Êli ih pơm kiơ tơ âu?”
1KI.19.10	Sư tơl: “Jơhngơ̆m inh oei adrin yua kơ Kră Yang 'Bok Kei-Dei Tih Hloh, yua kơ bơngai Isơrael sơngah bơih kơ tơdrong pơgơ̆p Ih, pơrăm lê̆ chơnang soi ih, păng iŏk đao gưm pơlôch lu bơngai khan lê̆ adrol mă Ih yua. Pă minh 'nu inh oei arih, na dang ei lu sư kư̆m oei chă wă pơlôch inh.”
1KI.19.11	Kră Yang khan: “Lĕch bĕ păng dơ̆ng 'bơ̆t anăp Kră Yang tơ kơpal kông, yua kơ Kră Yang wă năm trong 'noh.”
1KI.19.11	Đei hloi kial tih tơthu kơtang 'bơ̆t anăp Kră Yang, kial tơthu pơm kơ kông 'noh đah lang păng lu tơmo pơchah đĭ, mă-lei Kră Yang ưh kơ đei lăm kial 'noh. Đơ̆ng rŏng kơ kial hơbŭt 'noh đei teh tơdrŏ, mă-lei Kră Yang kư̆m ưh kơ đei lăm teh tơdrŏ. 
1KI.19.12	Đơ̆ng rŏng kơ teh tơdrŏ đei pla ŭnh; mă-lei Kră Yang kư̆m ưh kơ oei lăm pla ŭnh. Đơ̆ng rŏng kơ pla ŭnh đei nơ̆r hơbôn pơma hơdar.
1KI.19.13	Lăp Êli kơtơ̆ng nơ̆r pơma 'noh sư iŏk ao tai gom muh măt sư, păng lĕch dơ̆ng 'bơ̆t 'măng hơgơp tơmo.
1KI.19.13	Đei nơ̆r khan kơ sư, “Ơ Êli, ih pơm kiơ tơ âu?”
1KI.19.14	Êli tơl: “Jơhngơ̆m inh oei adrin dêh yua kơ Kră Yang 'Bok Kei-Dei Tih Hloh, yua kơ bơngai Isơrael sơngah bơih kơ tơdrong pơgơ̆p Ih, pơrăm lê̆ chơnang soi Ih pơlôch lu bơngai khan lê̆ adrol hăm đao gưm pă minh 'nu inh oei arih, dang ei lu sư kư̆m oei chă wă pơlôch inh.
1KI.19.15	Kră Yang khan kơ sư: “Ih brŏk hơlơ̆k bĕ trong đêl ih năm 'noh truh tơ Pơlei Đamas. Mưh ih truh tơ noh bơih ih tuh đak rơmă 'bâu phu kơ Hasael pơm pơtao char Siri. 
1KI.19.16	Păng tuh đak rơmă 'bâu phu kơ Jêhu kon drŏ-nglo Nimsi pôk sư pơm pơtao đe Isơrael; đơ̆ng noh ih athei tuh đak rơmă 'bâu phu kơ Êlisê kon drŏ-nglo Saphat đơ̆ng Pơlei Abel Mêhôla jing bơngai khan lê̆ adrol tơplih ih. 
1KI.19.17	Bơngai bu klaih đơ̆ng đao gưm Hasael, Jêhu gô pơlôch sư; bu klaih đơ̆ng đao gưm Jêhu Êlisê gô pơlôch sư. 
1KI.19.18	Gah Inh đei rơih iŏk tơpơh-rơbâu 'nu bơngai Isơrael ưh kơ hơtơ̆p kŭl-tăng 'bơ̆t anăp yang Baal, 'bơ̆r lu sư tam lah chŭm sư ôh.”
1KI.19.19	Na Êli năm đơ̆ng anih 'noh tơ'bơ̆p hloi Êlisê, kon drŏ-nglo Saphat oei rơuơ chŭn hơdai hăm mơjĭt-'bar đôi rơmo rơuơ nai, sư choh rơuơ đôi rơmo mă mơjĭt-'bar. Êli năm jê̆ sư păng klơ̆m ăn kơ sư ao tai. 
1KI.19.20	Êlisê achăng lê̆ rơmo choh sư 'noh kơdâu kiơ̆ Êli, păng khan: “Apinh ih ăn kơ inh brŏk tơ'bơ̆p chŭm mĕ 'bă inh 'mơ̆i, đơ̆ng noh inh gô kiơ̆ ih hloi.”
1KI.19.20	Êli tơl: “Năm brŏk đơ̆ng noh hơlơ̆k tơ âu dơ̆ng, inh đei ưh kơ đei pơm kiơ kơ ih ôh.”
1KI.19.21	Êlisê tơklah đơ̆ng Êli brŏk, sư rôp 'bet sa minh đôi rơmo, đơ̆ng noh iŏk 'long rơuơ blah pơm 'long ŭnh 'buh pai 'nhĕm rơmo, đơ̆ng noh pai ăn kơ lu đam sa. Đang boih sư iung năm kiơ̆ Êli pơm jơ̆ng 'bang păng bơ̆jang kơ sư.
1KI.20.1	Ben Hadat pơtao dêh char Siri, sư krao akŭm đĭ-đăng lu linh sư; đei pêng-jĭt 'bar 'nu pơtao kiơ̆ sư. Aseh păng gre aseh kư̆m lơ, lu sư tŏk năm wang Pơlei Samari păng blah. 
1KI.20.2	Sư wơh đam sư năm mơ̆t lăm pơlei tơ'bơ̆p Ahap pơtao đe Isơrael, na khan: “'Nâu nơ̆r Ben Hadat khan: 
1KI.20.3	‘Hu maih ih 'noh tơmam inh; đĭ-đăng lu kon akăn ih mă 'lơ̆ng hloh noh tơmam inh ngăl bơih.’ ”
1KI.20.4	Pơtao Isơrael tơl: “Ơ yŏng pơtao inh, kiơ̆ thoi nơ̆r ih khan, inh păng dôm tơmam inh đei 'noh tơmam ih ngăl.”
1KI.20.5	Lu bơngai mă pơtao wơh năm dơ̆ng păng khan: “Ben Hadat khan: ‘Inh wơh bơngai năm khan tơbăt kơ ih: Ih athei jao ăn kơ inh hu maih, lu akăn ih păng lu kon ih. 
1KI.20.6	Thoi noh, pơgê dơning lăm jơ 'nâu inh gô wơh đĭch đam inh năm truh tơ hnam ih, lu sư gô chă yuih lăng dôm tơmam kiơ mă lu sư kăl lăm hnam ih păng lăm hnam đĭch đam ih, lu sư iŏk chĕp ba pơđĭ.’ ”
1KI.20.7	Pơtao đe Isơrael kơtơ̆ng thoi noh bơih na sư krao akŭm đĭ-đăng lu 'bok kră lăm dêh char păng khan: “Lu iĕm lăng deh thoi yơ bơngai 'nâu chă đon wă pơrăm lu bơ̆n, yua kơ sư đei wơh boih lu đĭch đam sư wă athei inh pơjao ăn kon akăn inh păng lu hu maih inh kơ sư, inh kư̆m ưh pă gơh sơngah bơih.”
1KI.20.8	Lu đe kră păng đĭ-đăng kon pơlei pơla khan: “Pơtao, ih 'nĕ kơ mơ̆ng nơ̆r sư păng 'nĕ kơ chu sư.”
1KI.20.9	Thoi noh na Ahap khan kơ lu bơngai mă pơtao 'Ben Hadat wơh: “Iĕm athei khan kơ yŏng inh: Dôm tơdrong ih apinh đơ̆ng inh mă adrol 'noh inh gô pơm; mă-lei wơ̆t 'nâu inh ưh kơ gơh pơm ôh?” Lu bơngai mă đơ̆ng Ben Hadat wơh 'noh brŏk roi dôm nơ̆r 'noh.
1KI.20.10	Ben Hadat wơh bơngai nai dơ̆ng tơ'bơ̆p Ahap khan: “Apinh lu yang phak inh mă trăp tơdah 'mui teh tơ Samari tôm mah kơ rim tơpang ti lu linh lăm minh 'nu minh chup.”
1KI.20.11	Na Ahap tơl: “Brŏk khan kơ sư: ‘Bơngai hrŭk ao mam 'nĕ kơ pơang akâu kơdih thoi bơngai mă plôh lê̆ ao.’ ”
1KI.20.12	Ben Hadat oei et tơdrô hơdai hăm lu pơtao lăm kơđông, lăp sư kơtơ̆ng dôm nơ̆r 'noh, na khan hloi kơ lu linh sư: “Iĕm athei hơmet năm blah.” Đơ̆ng noh lu linh năm hloi wă blah pơlei 'noh.
1KI.20.13	Đei minh 'nu bơngai khan lê̆ adrol năm tơ'bơ̆p Ahap, pơtao đe Isơrael păng khan: “Kră Yang khan: ‘Ih hăm 'bôh ưh minh khŭl linh lơlap 'nâu? Năr 'nâu Inh gô pơjao lu sư lăm tơpang ti ih, wă kơ ih băt Inh bơih Kră Yang.’ ”
1KI.20.14	Ahap jet dơ̆ng: “Bu gô pơm tơdrong 'nâu?”
1KI.20.14	'Bok khan lê̆ adrol tơl. “'Nâu Kră Yang khan: “Ih athei yua lu bơngai tơdăm bơ̆jang ala kơ lu 'bok pơgơ̆r tơring char gô pơm.’ ”
1KI.20.14	Ahap apinh dơ̆ng. “Lei bu wă pơtơm năm tơblah?” 'Bok khan lê̆ adrol tơl: “Ih bơih.”
1KI.20.15	Na Ahap krao akŭm đĭ-đăng lu bơngai tơdăm bơ̆jang ala kơ lu 'bok pơgơ̆r tơring, đei 'bar-hrĕng pêng-jĭt 'bar 'nu. Sư kư̆m krao akŭm đĭ-đăng lu bơngai Isơrael đei tơpơh-rơbâu 'nu dơ̆ng. 
1KI.20.16	Lu Sư lĕch năm 'bơ̆t tŏk-bŏk 'năr dơ̆ng kơplah Ben Hadat hơdai hăm pêng-jĭt 'bar 'nu pơtao buăl dơ̆ng sư et tơdrô suai lăm kơđông. 
1KI.20.17	Lu bơngai tơdăm bơ̆jang ala lu 'bok pơgơ̆r tơring char lĕch adrol:
1KI.20.17	'Ben Hadat wơh bơngai năm chop lăng lu sư; wih roi kơ Ben Hadat. “Đei bơngai lĕch đơ̆ng Pơlei Samari.”
1KI.20.18	Sư khan: “Tơdah lu sư năm tơ âu apinh tơdrong hiôk-hian, lei iĕm athei rong arih; dah mă lu sư năm tơ âu wă tơblah iĕm kư̆m athei rôp arih mơ̆n.”
1KI.20.19	Lu bơngai tơdăm bơ̆jang ala kơ lu 'bok pơgơ̆r tơring char lĕch hlôi kơ pơlei tih boih păng lu linh kiơ̆ đơ̆ng rŏng lu sư. 
1KI.20.20	Lu sư pơlôch lu bơngai ayăt 'noh mơ̆ng kơ tơ'bơ̆p 'bơ̆t anăp. Đĭ-đăng lu linh Siri kơdâu tơklah tơklang na lu linh Isơrael druh 'moi. Ben Hadat klaih, kơdâu hao seh hơdai hăm minh 'bar 'nu lu linh hao seh. 
1KI.20.21	Pơtao đe Isơrael năm blah lu linh hao aseh, pơlôch lu bơngai Siri lơ dêh.
1KI.20.22	Kơplah noh 'bok khan lê̆ adrol năm dơ̆ng jê̆ pơtao đe Isơrael păng khan: “Ih athei năm pơjing ming lu linh ih mă pran kơtang đơ̆ng, ih athei lăng hơmet mă hơlen tơdrong kiơ wă pơm, yua kơ bơyan puih sơnăm anăp kơnh pơtao Siri gô năm blah ih dơ̆ng.
1KI.20.23	Lu đam Siri bơ̆jang kơ pơtao siri khan kơ pơtao sư: “Yang lu sư 'noh yang kông, thoi noh na lu sư pran hloh kơ bơ̆n. Mă-lei tơdah bơ̆n tơblah hăm lu sư tơ lăm thŭng dơnă, lei sĭt bơ̆n pran hloh kơ lu sư. 
1KI.20.24	Apinh pơtao athei pơm thoi âu: Tơjur đĭ lu pơtao 'noh đơ̆ng anih lu sư pơgơ̆r linh, na pôk atŏk lu yŏng linh pơgơ̆r tơplih lu sư. 
1KI.20.25	Păng ih athei chă tơmơ̆t linh mă tôm dôm linh ih mă hiong adrol 'noh, chă aseh păng gre aseh kư̆m tôm lei-lăi thoi so; đơ̆ng noh lu bơ̆n gô tơblah hăm lu sư tơ lăm thŭng dơnă. Sĭt lu bơ̆n gô pran hloh kơ lu sư.” Pơtao đe Siri mơ̆ng păng pơm kiơ̆ hloi thoi noh.
1KI.20.26	Lăm sơnăm đơ̆ng rŏng Ben Hadat krao akŭm lu linh Siri tŏk năm tơ Pơlei Aphek wă tơblah hăm lu bơngai Isơrael. 
1KI.20.27	Bơngai Isơrael kư̆m krao akŭm đĭ-đăng, hơmet tơmam sa wă tơblah. Kon pơlei Isơrael pơm kơđông lu sư 'bơ̆t anăp tơklă kon pơlei Siri thoi 'bar khŭl bơbe tŏ-ĕt, gah lu linh bơngai Siri lơ dêh 'bĕnh-'bang kơ tơring char.
1KI.20.28	Đei minh 'nu bơngai Kră Yang 'Bok Kei-Dei yua năm jê̆ pơtao Isơrael păng khan: “Kră Yang khan: Yua kơ kon pơlei Siri khan kơ Kră Yang noh yang kông, ưh kơ trŏ kơ yang thŭng dơnă ôh. Thoi noh na inh gô pơjao lu linh lơlap 'nâu lăm tơpang ti ih păng iĕm gô băt Inh bơih Kră Yang.”
1KI.20.29	'Bar khŭl sư tơdơ̆ng tơklă băl lăm tơpơh năr. Năr mă tơpơh lu sư tơblah băl; lăm minh năr lu linh Isơrael pơlôch lu linh Siri yak jơ̆ng hloh minh-hrĕng rơbâu 'nu. 
1KI.20.30	Dôm lu bơngai klaih đơ̆ng anih tơblah 'noh kơdâu ôn tơ lăm Pơlei Aphek, mă-lei dur pơlei pơchah kơtĭt lu sư lôch đei 'bar-jĭt tơpơh 'nu. Ben Hadat kư̆m kơdâu mơ̆t lăm pơlei, sư ôn tơ minh anih hlơp.
1KI.20.31	Lu bơngai jang kơ pơtao khan kơ pơtao: “Lu nhôn kơtơ̆ng đe khan pơtao đe Isơrael đei tơdrong mơnat. Dang ei apinh ih ăn kơ nhôn tơ̆n 'bi tơ kơiĕng păng pơ̆n tơlei tơ kơ̆l đơ̆ng noh yơ̆r ti năm tơ'bơ̆p pơtao đe Isơrael. Rŏ lăng sư kư̆m ăn kơ ih arih mơ̆n.”
1KI.20.32	Thoi noh lu sư tơ̆n 'bi tơ kơiĕng păng pơ̆n tơlei tơ kơ̆l lu sư lĕch yơ̆r ti chu thuơ kơ pơtao Isơrael păng khan: “Ben Hadat đĭch đam ih khan: ‘Apinh ih ăn kơ inh arih.’ ”
1KI.20.32	Ahap jet: “Sư oei arih hă? Sư 'noh 'nhŏng oh inh.”
1KI.20.33	Lu bơngai 'noh mơ̆ng nơ̆r pơtao Ahap pơma 'noh 'lơ̆ng tơpă na lu sư lui hloi, khan: “Ben Hadat 'noh 'nhŏng oh ih tơpă.”
1KI.20.33	Ahap khan dơ̆ng: “Lu iĕm năm iŏk sư tơ âu.” Na 'Ben Hadat năm tơ'bơ̆p Ahap. Pơtao Ahap pơtơm 'Ben Hadat hao gre aseh sư.
1KI.20.34	Ben Hadat khan kơ Ahap: “Inh gô pơdrâu ăn kơ ih dôm lu pơlei mă 'bă inh tơgar iŏk đơ̆ng 'bă ih. Ih gô pơm hnam mơdro sa tih tơ lăm Pơlei Đamas, kư̆m thoi 'bă inh đei pơm bơih tơ lăm Pơlei Samari.”
1KI.20.34	Ahap tơl: “Gah inh, gô drơ̆ng ăn kơ ih brŏk kiơ̆ thoi nơ̆r ih pơkă 'nâu.” Thoi noh Ahap pơkă pơkăm pơgơ̆p hăm 'Ben Hadat, đơ̆ng noh ăn kơ Ben Hadat brŏk.
1KI.20.35	Chu nơ̆r Kră Yang, đei minh 'nu lăm lu bơngai khan lê̆ adrol khan kơ buăl sư: “Apinh ih teh inh,” Mă-lei buăl sư ưh kơ teh sư.
1KI.20.36	Na sư khan: “Yua kơ ih ưh kơ chu nơ̆r Kră Yang, na lăp ih weh đơ̆ng inh kơnh dăm-brang gô châu pơlôch ih.” Lăp sư weh, đei minh pôm Dăm-brang châu sư lôch hloi.
1KI.20.37	Đơ̆ng noh bơngai khan lê̆ adrol tơ'bơ̆p bơngai nai dơ̆ng, na sư khan: “Apinh ih teh inh.” Bơngai 'noh teh hloi bơngai khan Lê̆ adrol truh đei rơka. 
1KI.20.38	Đơ̆ng noh bơngai khan lê̆ adrol 'noh năm ngôi 'bơ̆t trong gô pơtao. Sư gom muh măt sư hăm che pơm bơngai nai. 
1KI.20.39	Lăp pơtao năm brih trong 'noh sư ôr apinh pơtao: “Đĭch đam ih oei lăm anih tơblah; na đei minh 'nu năm ba kơ inh minh 'nu bơngai bơnă păng khan kơ inh: ‘Ih athei wei bơngai 'nâu; tơdah sư kơdâu klĕnh tơ nai, lei tơdrong arih ih gô tơplih kơ sư 'noh, dah mă ih duh minh talâng hu.’ 
1KI.20.40	Mă-lei kơplah đĭch đam ih oei hăt kơ tơdrong jang 'nâu tơdrong jang to, na bơngai bơnă 'noh kơdâu klĕnh.”
1KI.20.40	Pơtao Isơrael khan kơ sư: “Tơdrong 'noh, kơdih ih gô pŭ iŏk tơdrong sek tơlang.”
1KI.20.41	Đơ̆ng noh sư pơih lê̆ che đơ̆ng gom muh măt sư 'noh na pơtao Isơrael kơnăl sư 'noh bơngai khan lê̆ adrol. 
1KI.20.42	Bơngai khan lê̆ adrol 'noh khan kơ pơtao Isơrael: “Kiơ̆ thoi nơ̆r Kră Yang khan: ‘Yua kơ ih achăng bơngai mă Inh jao ăn kơ ih wă kơ ih pơlôch sư. Na tơdrong arih ih gô tơplih tơdrong arih sư, păng tơdrong arih lu kon pơlei ih gô tơplih tơdrong arih lu kon pơlei pơla sư.’ ” 
1KI.20.43	Pơtao Isơrael brŏk tơ hnam sư kơdih, lăm char Samari, jơhngơ̆m sư blĕk ơh hơ'ngon ưh pă băt dang yơ.
1KI.21.1	Đơ̆ng rŏng kơ lu tơdrong 'noh, đei dơ̆ng tơdrong 'nâu: Nabôt Pơlei Jêsreel, đei minh hlak pơgar hơmu jê̆ hnam Ahap pơtao dêh Samari. 
1KI.21.2	Ahap khan kơ Nabôt. “Apinh ih ăn kơ inh pơgar hơmu ih 'noh, inh wă pơm pơgar pơtăm hla 'nhot, yua kơ jê̆ hnam inh. Ba tơplih hăm pơgar hơmu inh 'lơ̆ng hloh kơ pơgar hơmu ih 'nâu, dah ih wă tĕch dôm yơ, inh gô ăn kơ ih jên.”
1KI.21.3	Mă-lei Nabôt khan kơ Ahap: “Apinh Kră Yang wei 'nĕ ăn inh ăn kơ ih tơmam đơ̆ng 'bok kơdră inh.
1KI.21.4	Ahap mơ̆t tơ lăm hnam jơhngơ̆m ưh kơ hiôk păng sơ'ngon dêh yua kơ nơ̆r Nabôt, bơngai Jêsreel; đei khan kơ pơtao: “Inh ưh kơ gơh ăn kơ ih ôh tơmam đơ̆ng lu 'bok kơdră inh. Ahap mơ̆t 'bĭch tơ giơng tep om ơh sơ'ngon ưh kơ sŏng sa.
1KI.21.5	Jêsebel akăn sư năm jê̆ sư păng jet sư: “Yua kơ kiơ ih ơh Sơ'ngon păng ưh kơ sŏng sa?”
1KI.21.6	Sư tơl: “Yua kơ inh khan kơ Nabôt bơngai Jêsreel: ‘Tĕch ăn kơ inh mir hơmu ih 'noh inh gô ăn jên dah mă tơplih băl hăm mir hơmu inh nai kư̆m bưh, mă-lei sư khan: ‘Inh ưh kơ gơh ăn kơ ih mir hơmu inh.’ ”
1KI.21.7	Jêsebel akăn sư khan kơ sư: “Dang ei hăm trŏ kơ ih pơgơ̆r lu bơngai Isơrael ưh? Jah iung păng sŏng bĕ, chơt hiôk bĕ, Inh gô ăn kơ ih mir hơmu Nabôt, bơngai Jêsreel.”
1KI.21.8	Jêsebel chih hla bơar yua hăm anăn pơtao Ahap păng chơ̆m tơdra đơ̆ng pơtao, đơ̆ng noh gơih ăn kơ lu kră pơlei păng lu bơngai đe pơyom oei hơdai hăm pơlei Nabôt. 
1KI.21.9	Sư chih lăm hla bơar 'noh:
1KI.21.9	“Tơbăt tơtă kơ kon pơlei athei kơ̆m giĕng ơ̆t kơ sŏng sa. Athei ăn kơ Nabôt hơ-oei 'bơ̆t anăp kon pơlei. 
1KI.21.10	Athei ăn 'bar 'nu bơngai pơm kơdranh hơlĕnh hơ-oei 'bơ̆t anăp sư, 'bar 'nu pơm kơdranh hơlĕnh khan. Nabôt hiap Kră Yang 'Bok Kei-Dei păng hiap pơtao. Đang kơ noh athei dui tơlĕch sư tơ jih pơlei klơ̆m pơlôch sư păng tơmo.”
1KI.21.11	Lu bơngai lăm pơlei, kră pơlei păng lu bơngai mă đe pơyom lăm pơlei pơm kiơ̆ kơ nơ̆r Jêsebel pơkă lăm kơthơ chih gơih ăn kơ lu sư. 
1KI.21.12	Lu sư tơbăt tơdrong kơ̆m giĕng ơ̆t kơ sŏng sa păng ăn kơ Nabôt oei 'bơ̆t anăp kon pơlei. 
1KI.21.13	Đơ̆ng noh ăn 'bar 'nu bơngai hơ-oei 'bơ̆t anăp Nabôt; na jâu sư 'bơ̆t anăp kon pơlei pơla khan: “Nabôt hiap Kră Yang 'Bok Kei-Dei păng hiap pơtao.” Na lu sư dui Nabôt lĕch tơ jih pơlei klơ̆m pơlôch sư păng tơmo. 
1KI.21.14	Na lu sư wơh đe năm roi kơ Jêsebel khan: “Đe klơ̆m bơih Nabôt păng tơmo sư lôch bơih.”
1KI.21.15	Lăp Jêsebel kơtơ̆ng đe roi khan đe klơ̆m pơlôch Nabôt păng tơmo bơih, sư iung hloi năm khan kơ Ahap klo sư: “Iung bĕ, năm iŏk mir hơmu Nabôt Pơlei Jêsreel mir mă đêl sư ưh kơ wă tĕch ăn kơ ih 'noh, yua kơ Nabôt lôch bơih.” 
1KI.21.16	Lăp Ahap kơtơ̆ng khan Nabôt lôch bơih, sư iung năm hloi tơ mir hơmu Nabôt Pơlei Jêsreel păng iŏk hloi mir 'noh jing mir sư kơdih.
1KI.21.17	Đơ̆ng noh đei nơ̆r Kră Yang khan kơ Êli pơlei Tisbit: 
1KI.21.18	Iung bĕ jur năm tơ'bơ̆p Ahap pơtao đe Isơrael oei tơ pơlei Samari, dang ei sư oei tơ lăm mir hơmu Nabôt, yua kơ sư iŏk mir hơmu 'noh kơ sư kơdih. 
1KI.21.19	Ih khan kơ sư: “Kră Yang khan: Hăm trŏ kơ ih pơlôch tơ'ngla sư bơih păng tơgar iŏk mir sư?” Ih kư̆m khan kơ sư: Kră Yang khan: ‘Tơ anih mă kŏ liah bơih pham Nabôt, kŏ kư̆m gô liah pham ih.’ ”
1KI.21.20	Ahap khan kơ Êli: “Ơ bơngai ayăt kơ inh, ih rôp tơm măt hă?”
1KI.21.20	Êli tơl: “Inh rôp ih tơm măt boih,” yua kơ ih tĕch akâu ih kơdih wă pơm tơdrong yoch kơnê̆ 'bơ̆t anăp Kră Yang. Na Sư khan: 
1KI.21.21	‘Inh gô ăn tơdrong gleh truh kơ ih. Inh gô tơhiong pơtôch lê̆ ih, păng pơrăm pơđĭ hnam Ahap truh tơ đĭ-đăng đĭch dah bơngai rơngei lăm dêh char Isơrael; 
1KI.21.22	Inh gô ăn kơ adrĕch hnam ih đei tơdrong răm truh thoi adrĕch hnam Jêrôbôam, kon drŏ-nglo Nêbat păng thoi adrĕch hnam Baasa kon drŏ-nglo Ahija.’
1KI.21.22	Yua kơ ih pơm tơblĕk wă kơ inh hil păng pơhlŭ bơngai Isơrael pơm yoch.
1KI.21.23	Kră Yang kư̆m khan gah Jêsebel: ‘Kŏ gô sa sĕch Jêsebel tơ lăm pơlei Jêsreel.’
1KI.21.24	“Bơngai bu adrĕch hnam Ahap, tơdah sư lôch lăm pơlei, kŏ gô sa, bơngai bu lôch tơ bri brah sem păr gô choh sa.”
1KI.21.25	Tơpă, ưh kơ đei bơngai bu thoi Ahap tĕch akâu sư pơm tơdrong yoch kơnê̆ 'bơ̆t anăp Kră Yang, kiơ̆ kơ Jêsebel akăn sư pơhlŭ. 
1KI.21.26	Dôm tơdrong sư pơm kơ Kră Yang areh dêh, sư kơkuh kơ rup yang thoi lu bơngai Amôrit kơkuh, lu sư noh kon pơlei pơla mă Kră Yang pơpuh tơlĕch bơih lu sư đơ̆ng anăp lu bơngai Isơrael.
1KI.21.27	Lăp Ahap kơtơ̆ng nơ̆r pơma noh, sư hek ao sư kơdih. Sư iŏk hrŭk ao 'bi păng ơ̆t kơ sŏng sa; sư 'bĭch kơpal 'bi păng chu iŏk đon ala.
1KI.21.28	Kră Yang khan kơ Êli Pơlei Tisbit: 
1KI.21.29	“Ih hăm 'bôh Ahap tơjur akâu iŏk đon ala 'bơ̆t anăp Inh ưh? Yua kơ sư tơjur akâu iŏk đon ala 'bơ̆t anăp Inh, na Inh ưh kơ ăn tơdrong pơmat truh, 'bơ̆t chăl sư 'nâu ôh; mă-lei lăm chăl kon drŏ-nglo sư Inh gô ăn tơdrong gleh truh kơ hnam sư.”
1KI.22.1	Lăm pêng sơnăm Aram păng Isơrael ưh kơ đei tơdrong tơblah. 
1KI.22.2	Mă-lei lăm sơnăm mă pêng, Jêhôsaphat pơtao đe Juđa, jur năm ngôi hơpong tơ pơtao đe Isơrael. 
1KI.22.3	Pơtao đe Isơrael khan kơ lu bơngai bơ̆jang kơ sư. “Lu iĕm hăm băt ưh pơlei Ramôt Gileat 'noh teh lu bơ̆n, mă-lei lu bơ̆n kư̆m oei hreh ưh kơ đei pơm kiơ, wă pơdrâu iŏk sư đơ̆ng tơpang ti pơtao Aram?”
1KI.22.4	Pơtao khan kơ Jêhôsaphat: “Ih hăm wă blah iŏk Pơlei Ramôt Gileat hơdai hăm inh ưh?”
1KI.22.4	Jêhôsaphat tơl pơtao đe Isơrael: Inh kư̆m thoi ih, kon pơlei pơla inh kư̆m thoi kon pơlei pơla ih, aseh inh kư̆m thoi aseh ih mơ̆n.”
1KI.22.5	Jêhôsaphat khan kơ pơtao đe Isơrael dơ̆ng: “Mă adrol hloh bơ̆n athei krao apinh jet Kră Yang 'mơ̆i.”
1KI.22.6	Thoi noh na pơtao đe Isơrael krao akŭm đei puăn-hrĕng 'nu lu 'bok khan lê̆ adrol, na jet lu sư: “Inh hăm gơh năm blah pơlei Ramôt Gileat ưh dah lê̆ đĕch?”
1KI.22.6	Lu sư khan: “Gơh mơ̆n, năm blah bĕ, yua kơ Kră Yang gô jao pơlei 'noh lăm tơpang ti ih.”
1KI.22.7	Mă-lei Jêhôsaphat jet: “Tơ âu hăm pă đei 'bok khan lê̆ adrol nai Kră Yang wă kơ bơ̆n apinh jet sư?”
1KI.22.8	Pơtao Isơrael tơl Jêhôsaphat khan: “Đei oei pă minh 'nu anăn sư Mikai kon drŏ-nglo Imla; đơ̆ng sư 'noh bơ̆n gơh krao apinh jet Kră Yang; mă-lei inh areh kơ sư dêh, yua kơ sư ưh kơ khan lê̆ adrol tơdrong 'lơ̆ng gah inh, tă tơdrong kơnê̆ ngăl.” Jêhôsaphat tơl: “Pơtao ih 'nĕ kơ pơma thoi noh.”
1KI.22.9	Pơtao đe Isơrael krao minh 'nu bơngai yŏng păng khan: “Krao Mikai kon drŏ-nglo Imla năm tơ âu mă tĕnh.”
1KI.22.10	Kơplah noh pơtao đe Isơrael păng Jêhôsaphat pơtao đe Juđa hrŭk ao pơtao hơ-oei kơpal tang-dŏ pơtao tơ anih đe preh 'ba 'bơ̆t jê̆ 'măng jang Pơlei Samari. Đĭ-đăng 'bok khan lê̆ adrol oei pơma khan lê̆ adrol 'bơ̆t anăp bre sư. 
1KI.22.11	Sêđekia, kon drŏ-nglo Kênaana hơjơ̆m pơm hơke păng bơsei khan: “'Nâu Kră Yang khan: ‘Hăm hơke 'nâu ih gô tơ̆m pơlôch pơrăm pơđĭ lu bơngai Aram!’ ”
1KI.22.12	Đĭ-đăng lu bơngai khan lê̆ adrol pơma lei-lăi: “Tŏk blah bĕ pơlei Ramôt Gileat gô jei ih tơpă; “Kră Yang gô pơjao pơlei 'nâu lăm tơpang ti ih.”
1KI.22.13	Bơngai mă đe wơh năm krao Mikai 'noh, sư khan: “Lu 'bok khan lê̆ adrol, lu sư pôm jơhngơ̆m hăm nơ̆r pơtao hơpơi rŏ kơ nơ̆r ih kư̆m khan lê̆ adrol trŏ thoi lu sư. Pơma bĕ mă 'lơ̆ng.” 
1KI.22.14	Mă-lei Mikai khan: “Sĭt tơpă Kră Yang mă arih, inh gơh pơma tơdrong kiơ mă Sư athei inh pơma.”
1KI.22.15	Lăp Mikai tơ'bơ̆p pơtao, pơtao jet sư: “Ơ Mikai, bơ̆n hăm gơh năm blah Pơlei Ramôt Gileat ưh, dah mă lê̆ kơ năm blah đĕch?” Mikai tơl:
1KI.22.15	“Năm blah bĕ, gô jei bơ̆n; Kră Yang gô pơjao pơlei 'noh lăm tơpang ti ih.”
1KI.22.16	Mă-lei pơtao khan: “Dôm wơ̆t bơih inh athei ih pơma mă tơpăt 'bơ̆t anăp inh pơkă hăm anăn Kră Yang.”
1KI.22.17	Mikai khan: “Inh 'bôh đĭ-đăng bơngai Isơrael tơklah tơklang jơ̆p kơ kông kŏ thoi triu ưh kơ đei bơngai wei; păng Kră Yang khan: ‘Lu sư ưh kơ đei tơ'ngla, rim 'nu kơ lu sư athei brŏk tơ hnam kơdih hăm tơdrong hiôk-hian.’ ”
1KI.22.18	Pơtao đe Isơrael khan kơ Jêhôsaphat: “Inh đei roi kơ ih bơih sư 'nâu ưh kơ đei khan lê̆ adrol 'lơ̆ng kiơ gah inh, sư ling-lang khan lê̆ adrol kơnê̆ ngăl”
1KI.22.19	Mikai tơl: “Thoi noh, mơ̆ng bĕ nơ̆r Kră Yang khan: Inh 'bôh Kră Yang hơ-oei kơpal tang-dŏ pơtao păng đĭ-đăng linh jang 'lơ̆ng dơ̆ng awih awăn gah 'ma gah 'ngiĕo kơ Sư. 
1KI.22.20	Kră Yang jet: ‘Bu gô năm pơhlŭ Ahap, wă kơ sư tŏk tơ Pơlei Ramôt Gileat, na pơ̆k lôch tơ noh?’
1KI.22.20	Đei mơ'nah tơl khan thoi âu, đei mơ'nah khan thoi noh. 
1KI.22.21	Đei minh 'nu yang truh dơ̆ng 'bơ̆t anăp Kră Yang khan: ‘Lê̆ inh năm pơhlŭ sư.’
1KI.22.22	Kră Yang jet: ‘Ih pơhlŭ sư thoi yơ?’ Yang 'noh tơl:
1KI.22.22	‘Inh gô năm pơm yang pơma hơlĕnh lăm 'bơ̆r lu bơngai khan lê̆ adrol mă jang kơ sư.’ Kră Yang khan:
1KI.22.22	“Trŏ bơih, ih gơh năm, pơhlŭ sư lei ih năm bĕ păng pơhlŭ sư thoi nơ̆r ih pơma 'noh.’
1KI.22.23	Thoi noh na Kră Yang đei ăn minh 'nu yang pơma hơlĕnh lăm 'bơ̆r lu bơngai khan lê̆ adrol mă jang kơ ih. Kră Yang wă pơm kơnê̆ truh tơ ih.”
1KI.22.24	Kơplah noh Sêđekia, kon drŏ-nglo Kênaana, năm jê̆ Mikai, tap tơ'bŏk sư, na khan: “Yang bơhngol Kră Yang lĕch đơ̆ng inh trong ayơ, mă năm khan kơ ih?”
1KI.22.25	Mikai tơl: “Ih gô băt tơdrong noh, lăm năr ih kơdâu ôn tơ anih hrĕp kơnh.”
1KI.22.26	Pơtao đe Isơrael athei. “Rôp Mikai pơjao sư tơ Ammôn, kră pơgơ̆r pơlei păng jao kơ Jôas kon pơtao, 
1KI.22.27	khan: “Pơtao khan thoi âu: Rôp chĭt bơngai 'nâu lăm hnam bơnă, iŏk 'bĕng păng đak tŏ sĕt, rong pơmat sư dĭng truh năr inh brŏk hiôk-hian.”
1KI.22.28	Mikai tơl: “Tơdah ih brŏk hiôk-hian lei Kră Yang ưh kơ yua nơ̆r inh pơma ôh.” Sư khan dơ̆ng: “Ơ rim 'nu kon pơlei pơla, iĕm athei 'blŏk nơ̆r inh pơma.”
1KI.22.29	Thoi noh pơtao đe Isơrael păng Jêhôsaphat pơtao đe Juđa tŏk tơ pơlei Ramôt Gileat.
1KI.22.30	Pơtao Isơrael khan kơ Jêhôsaphat: “Inh năm tơ anih tơblah hrŭk hơbĕn ao hmă đĕch, mă-lei, ih kư̆ kơ hrŭk hơbĕn ao pơtao.” Thoi noh pơtao đe Isơrael hrŭk hơbĕn ao hmă pơm wă kơ đe ưh kơ băt na năm tơblah.
1KI.22.31	Kơplah noh pơtao đe Aram đei krao păng pơkă ăn kơ pêng-jĭt 'bar 'nu yŏng linh đei lu gre aseh: “Iĕm 'nĕ kơ blah bu hŏ, lu hơ'lơ̆p dah mă lu bơngai 'lŏ, iĕm athei blah rĕng kơ minh 'nu pơtao đe Isơrael đĕch.” 
1KI.22.32	Lăp lu yŏng linh gre aseh 'bôh Jêhôsaphat, lu sư khan: “To pơtao Isơrael tơ âu boih.” Na lu sư năm blah hloi pơtao mă-lei Jêhôsaphat ôr, 
1KI.22.33	lu yŏng linh wei gre aseh băt noh ưh kơ trŏ kơ pơtao đe Isơrael, na lu sư kơdŭn wih tơ rŏng ưh pă druh pơtao dơ̆ng.
1KI.22.34	Mă-lei đei minh 'nu linh lăm lu sư gŭt hră dan 'brơ̆m, na hră sư phanh tă tơ 'bơm hloi pơtao đe Isơrael, 'bơm 'bơ̆t pơtrơp ao mam klĕch tơ kơtơh sư hloi. Pơtao khan kơ bơngai mă chĕp gre aseh sư: “Dui gre aseh wih tơ rŏng ba inh weh đơ̆ng anih tơblah 'nâu, yua kơ inh 'bơm 'brơ̆m bơih.”
1KI.22.35	Lăm năr 'noh đei tơdrong tơblah rai tih; na đei bơngai bơring pơdơ̆ng pơtao lăm gre aseh sư, blah lu kon pơlei Aram. Truh kơsơ̆ sư lôch, pham lĕch 'bĕnh đơ̆ng rơka sư 'bĕnh kơ hơnă gre aseh. 
1KI.22.36	Lăp 'năr wă mơ̆t bơih đei nơ̆r pơma rơ̆n đơ̆ng lăm lu linh khan: “Rim 'nu athei brŏk tơ pơlei sư kơdih păng rim 'nu athei weh tơ char sư kơdih!”
1KI.22.37	Pơtao lôch, na đe chơ ba atâu sư tơ plei Samari 'bŭ sư lăm Pơlei Samari. 
1KI.22.38	Đe ôp gre aseh pơtao tơ dơnâu đak Samari, anih mă lu drŏ-kăn đi juăt kơ hum păng kŏ liah pham sư tơ noh, trŏ thoi nơ̆r Kră Yang đei khan bơih.
1KI.22.39	Dôm tơdrong jang Ahap, đĭ-đăng tơdrong jang pơtao đei pơm, hnam pơtao sư pơm păng bơla rôih păng đĭ-đăng lu pơlei sư man pơjing, đe đei chih lê̆ bơih lăm hla bơar hơ'mon lu pơtao đe Isơrael. 
1KI.22.40	Thoi noh Ahap lôch năm oei hơdai lu 'bok kơdră sư; Ahasia kon drŏ-nglo sư pơgơ̆r pơtrơp sư.
1KI.22.41	Jêhôsaphat, kon drŏ-nglo Asa pơm pơtao đe Juđa lăm sơnăm mă puăn lăm chăl Ahap pơm pơtao đe Isơrael. 
1KI.22.42	Jêhôsaphat pơm pơtao đe Juđa sư 'nao pêng-jĭt pơđăm sơnăm đĕch; sư pơgơ̆r 'bar-jĭt pơđăm sơnăm tơ Pơlei Jêrusalem. Mĕ pơtao anăn Asuba, kon drŏ-kăn 'bok Sihli. 
1KI.22.43	Sư năm kiơ̆ trong gơlong Asa, 'bă sư ưh kơ weh trong nai, sư pơm 'lơ̆ng tơpăt 'bơ̆t anăp Kră Yang. 
1KI.22.44	Mă-lei pơtao ưh kơ đei yuih lê̆ lu anih kơkuh tơ anih kơjung, na lu kon pơlei oei năm pơm yang păng oei soh 'long pơgang 'bâu phu tơ lu hnam yang tơ anih kơjung noh. 
1KI.22.45	Jêhôsaphat oei pơgơ̆p hiôk hơiă dih băl hăm pơtao đe Isơrael.
1KI.22.46	Dôm tơdrong jang nai Jêhôsaphat pơm, tơdrong pran sư kĕ jei, tơdrong sư tơblah, đe đei chih 'măn lê̆ bơih lăm sơ̆p hla bơar hơ'mon gah lu pơtao Juđa? 
1KI.22.47	Na sư pơlôch pơđĭ lu bơngai drŏ-nglo đi pơm kư̆ kă đơ̆ng lăm char sư, mă oei đei đơ̆ng chăl Asa, 'bă sư pơgơ̆r. 
1KI.22.48	Kơplah noh lăm char Eđôm ưh kơ đei pơtao, đei minh 'nu yŏng chă jang tang tơplih pơgơ̆r lu sư.
1KI.22.49	Jêhôsaphat pơm duk đơ̆ng char Taris wă năm tơ dêh char Ôphir, sư chă maih mă-lei lu sư ưh kơ yĕng kơ năm, yua kơ duk sư pơchah tơ pơlei Êsiôn Gêber. 
1KI.22.50	Kơplah noh Ahasia kon drŏ-nglo Ahap khan kơ Jêhôsaphat: “Apinh ih song đĭch đam inh tŏk duk năm hơdai hăm đĭch đam ih,” mă-lei Jêhôsaphat ưh kơ ăn.
1KI.22.51	Jêhôsaphat lôch năm oei hơdai hăm lu 'bok kơdră sư, đe 'bŭ sư hơdai hăm lu 'bok kơdră sư tơ pơlei Đawit 'bok sư, Jêhôram kon drŏ-nglo sư pơgơ̆r pơtrơp đơ̆ng sư.
1KI.22.52	Lăm sơnăm mă mơjĭt-tơpơh lăm chăl Jêhôsaphat pơm pơtao đe Juđa. Ahasia, kon drŏ-nglo Ahap pơm pơtao Isơrael tơ dêh Samari. Sư pơgơ̆r lăp 'bar sơnăm đĕch. 
1KI.22.53	Sư pơm lơ tơdrong yoch kơnê̆ 'bơ̆t anăp Kră Yang, kiơ̆ trong 'bă sư păng mĕ sư păng kiơ̆ trong Jêrôbôam kon drŏ-nglo Nêbat, bơngai mă pơhlŭ lu bơngai Isơrael pơm yoch. 
1KI.22.54	Sư kơkuh păng bơ̆jang kơ yang Baal, pơm lơ tơdrong kơnê̆ tơblĕk Kră Yang, 'Bok Kei-Dei Isơrael hil, pơm kiơ̆ thoi trong 'bă sư pơm bơih.
1KI.22.54	05-Mar-2008@ 23:17, Backup Description=19-Feb-2008@04:51, UYNH -
1KI.22.54	11-Nov-2014@18:29, Backup Description=
2KI.1.1	Đơ̆ng rŏng kơ Ahap lôch, lu bơngai Môap iung blah lu bơngai Isơrael. 
2KI.1.2	Đei minh năr ei, tơ Pơlei Samari, Ahasia huŏng đơ̆ng 'măng-'mŏk hnam kơjung akâu sư rơka, jĭ dêh, na sư wơh bơngai jang kơ sư năm păng tơtă nơ̆r: “Năm jet apinh yang Baal Sêhup, yang Pơlei Ekrôn wă kơ băt inh gô klaih đơ̆ng jĭ 'nâu dah ưh?”
2KI.1.3	Mă-lei linh jang 'lơ̆ng Kră Yang khan kơ Êli bơngai Tisbit thoi âu: “Iung bĕ năm tơ'bơ̆p lu bơngai mă 'bok pơtao đe Samari wơh păng khan kơ lu sư: ‘Lăm Isơrael ưh kơ đei Kră Yang 'Bok Kei-Dei hă na iĕm năm jet apinh yang Baal Sêhup, yang Pơlei Ekrôn noh?’ 
2KI.1.4	Yua kơ thoi noh, na Kră Yang 'Bok Kei-Dei khan: ‘Ih ưh kơ đei iung đơ̆ng giơng ih 'bĭch noh ôh sĭt ih gô lôch.’ ” Thoi noh 'bok Êli yak năm hloi.
2KI.1.5	Lu bơngai mă pơtao wơh noh wơ̆t brŏk tơ sư dơ̆ng, na pơtao jet lu sư: “Yua kơ kiơ iĕm wơ̆t brŏk?”
2KI.1.6	Lu sư tơl: “Đei minh 'nu bơngai tơ'bơ̆p nhôn păng khan kơ nhôn: ‘Iĕm brŏk bĕ tơ pơtao mă wơh iĕm 'noh păng iĕm roi kơ sư khan: Kră Yang khan bơih thoi âu: ‘Lăm lu bơngai Isơrael ưh kơ đei Kră Yang 'Bok Kei-Dei hă na ih wơh athei năm jet yang Baal Sêhup, yang pơlei Ekrôn 'noh? Yua kơ noh, ih ưh kơ đei iung đơ̆ng giơng ih 'bĭch noh ôh, sĭt ih gô lôch?!”
2KI.1.7	Pơtao jet hloi lu sư: “Bơngai mă năm tơ'bơ̆p lu iĕm păng roi kơ iĕm tơdrong noh sư bơngai thoi yơ?”
2KI.1.8	Lu sư tơl: “Bơngai noh hrŭk ao akar sŏk sem bri păng tơ̆n tơlei tơ̆n akar.”
2KI.1.8	Pơtao khan: “'Nei Êli bơngai Tisbit noh bơih.”
2KI.1.9	Pơtao wơh hloi minh 'nu yŏng linh chông pơđăm-jĭt 'nu linh sư năm tơ Êli, kơplah noh Êli oei ngôi kơpal wĕch kông. Yŏng linh ei khan kơ sư: “Ơ bơngai mă Kră Yang 'Bok Kei-Dei yua, pơtao wă kơ ih jur.”
2KI.1.10	Mă-lei Êli tơl yŏng linh mă wei pơđăm-jĭt 'nu linh 'noh khan: “Dah inh bơngai Kră Yang 'Bok Kei-Dei yua, apinh ŭnh đơ̆ng plĕnh jruh sa lê̆ ih hăm pơđăm-jĭt 'nu linh ih 'noh.” Na ŭnh đơ̆ng plĕnh jruh sa lê̆ yŏng linh ei păng pơđăm-jĭt 'nu linh sư hloi.
2KI.1.11	Pơtao wơh dơ̆ng yŏng linh nai hăm pơđăm-jĭt 'nu linh plơ̆ng năm tơ Êli, yŏng linh 'nâu khan kơ Êli: “Ơ bơngai mă Kră Yang 'Bok Kei-Dei yua, pơtao khan kơ ih: ‘Jah jur mă tĕnh.’ ”
2KI.1.12	Mă-lei Êli tơl yŏng linh ei: “Dah inh bơngai Kră Yang 'Bok Kei-Dei yua, inh apinh ŭnh đơ̆ng plĕnh jruh sa lê̆ ih hăm pơđăm-jĭt 'nu linh ih noh hloi. Ŭnh Kră Yang 'Bok Kei-Dei jruh hloi đơ̆ng plĕnh chhông sa lê̆ yŏng linh ei hăm pơđăm-jĭt 'nu linh sư.
2KI.1.13	Pơtao Ahasia wơh dơ̆ng minh 'nu yŏng linh mă pêng năm hăm pơđăm-jĭt 'nu linh mă sư wei yŏng linh 'nâu tŏk truh tơ Êli tơ kơpal kông, sư sơtơ̆p kŭl-tăng 'bơ̆t anăp Êli, apinh thoi âu: “Nhôn đĭch đam ih ơ bơngai mă Kră Yang 'Bok Kei-Dei yua, apinh ih lăng tơdrong arih inh păng tơdrong arih đĭ-đăng pơđăm-jĭt 'nu bơngai 'nâu gĭt găl. 
2KI.1.14	To ŭnh đơ̆ng plĕnh jruh chhông sa lê̆ 'bar 'nu yŏng linh păng 'bar khŭl linh bre sư bơih, mă-lei dang ei, apinh ih lăng tơdrong arih inh gĭt găl 'bơ̆t anăp ih.”
2KI.1.15	Linh jang 'lơ̆ng Kră Yang khan kơ Êli: “Năm wăi ih jur năm tơ sư, 'nĕ kơ hli kiơ.” Thoi noh Êli jur năm kiơ̆ yŏng linh ei, năm tơ pơtao.
2KI.1.16	Sư khan kơ pơtao: “Kră Yang khan thoi âu: Ih wơh bơngai năm jet apinh yang Baal Sêhup, yang Pơlei Ekrôn, lăm Isơrael ưh kơ đei Kră Yang 'Bok Kei-Dei mă ih wă jet apinh nơ̆r Sư bơih hă? Yua kơ noh bơih na ih ưh kơ đei iung đơ̆ng giơng ih 'bĭch noh ôh, sĭt ih gô lôch.”
2KI.1.17	Thoi noh Ahasia lôch kiơ̆ thoi nơ̆r Kră Yang yua bơih Êli khan.
2KI.1.17	Yua kơ pơtao Ahasia ưh kơ đei kon drŏ-nglo lei na oh sư Jôram tŏk pơm pơtao pơtrơp đơ̆ng sư, lăm sơnăm mă 'bar chăl Jôram pơgơ̆r, sư kon Jêhôsaphat pơtao dêh Juđa. 
2KI.1.18	Dôm lu tơdrong jang nai mă Ahasia đei pơm đe đei chih boih lăm sơ̆p hla bơar hơ'mon kơ chăl arih lu pơtao đe Isơrael.
2KI.2.1	Kră Yang wă pôk atŏk Êli hăm phŭt gơhnŏk huơ̆r, bre Êli păng Êlisê lĕch đơ̆ng Pơlei Gilgal. 
2KI.2.2	Êli khan kơ Êlisê: “Inh apinh ih ngôi 'bơ̆t dâu; yua kơ Kră Yang wơh inh năm tơ Bethel.”
2KI.2.2	Êlisê tơl sư: “Inh pơkă hăm Kră Yang mă arih ling-lang, păng pơkă hăm ih 'bok thây inh, inh ưh kơ layơ tơklah đơ̆ng ih ôh.” Thoi noh na bre sư năm hĭ tơ Bethel.
2KI.2.3	Lu khŭl bơngai khan lê̆ adrol oei lăm pơlei Bethel năm jet Êlisê: “Ih hăm băt ưh dang ei Kră Yang wă pôk iŏk 'bok thây ih weh tơklah đơ̆ng ih?
2KI.2.3	Sư tơl: “Inh băt; lu iĕm thĕng đĕch hŏ! 
2KI.2.4	Êli khan kơ Êlisê thoi âu: “Inh apinh ih ngôi 'bơ̆t dâu hŏ, yua kơ Kră Yang wơh inh năm tơ pơlei Jêrikô”
2KI.2.4	Êlisê tơl dơ̆ng: “Inh pơkă hăm Kră Yang mă arih ling-lang păng pơkă hăm ih 'bok thây inh, inh ưh kơ layơ tơklah đơ̆ng ih ôh.” Thoi noh na bre sư năm hĭ tơ Pơlei Jêrikô.
2KI.2.5	Lu khŭl bơngai khan lê̆ adrol oei lăm Pơlei Jêrikô năm tơ Êlisê, jet sư: “Ih hăm băt ưh năr âu Kră Yang wă pôk iŏk 'bok thây ih weh tơklah đơ̆ng ih?
2KI.2.5	Sư tơl: “Inh băt; lu iĕm thĕng đĕch hŏ”
2KI.2.6	Êli khan kơ sư: “Inh apinh ih ngôi 'bơ̆t dâu hŏ yua kơ Kră Yang wơh inh năm tơ đak krong Jôrđăn.”
2KI.2.6	Êlisê tơl: “Inh pơkă hăm Kră Yang mă arih ling-lang păng pơkă hăm ih 'bok thây inh, inh ưh kơ layơ tơklah đơ̆ng ih ôh.” Thoi noh bre sư oei hơnơ̆ng năm hơdai đĕch.
2KI.2.7	Đei pơđăm-jĭt 'nu lăm lu khŭl bơngai khan lê̆ adrol kiơ̆ bre sư, dơ̆ng tơ ataih kơ bre sư; bre Êli hăm Êlisê oei dơ̆ng 'bơ̆t cheng đak krong Jôrđăn. 
2KI.2.8	Êli thar iŏk ao đaih sư, lôm huăt tơ đak krong, na đak krong tơklah 'bar na bre sư tŏk, nơnăm kơpal teh hrĕng.
2KI.2.9	Lăp bre sư tŏk hlôi bơih, Êli khan kơ Êlisê: “Roi kơ inh bĕ: Ih wă kơ inh pơm kơ ih tơdrong kiơ, adrol kơ Kră Yang pôk iŏk inh tŏk tơ plĕnh tơklah đơ̆ng ih”
2KI.2.9	Êlisê tơl khan: “Ơ 'bok thây, apinh ăn kơ inh yang bơhngol đơ̆ng ih hơtŭt lăm inh thim 'bar wơ̆t kơ noh dơ̆ng.”
2KI.2.10	Êli khan kơ sư: “Ih apinh minh tơdrong anat dêh, mă-lei dah ih 'bôh inh kơplah Kră Yang pôk iŏk inh tŏk tơ plĕnh tơklah đơ̆ng ih, lei sĭt gô đei thoi nơ̆r ih apinh; dah ưh lei nơ̆r ih apinh noh ưh kơ đei ôh.”
2KI.2.11	Kơplah bre sư oei nơnăm rah pơma dơnuh rah na 'bôh đei minh pôm gre aseh ŭnh păng aseh kư̆m ŭnh jur plah tơklah lê̆ bre sư; Êli phŭt gơhnŏk pôk ba sư tŏk tơ plĕnh. 
2KI.2.12	Êlisê lăng 'bôh na sư ôr hloi: “'Bă inh ơi, 'bă inh ơi!” Gre aseh păng linh Isơrael! Êlisê hnhoi dĭng khơ̆i ưh pă 'bôh Êli bơih; na sư hek ao sư phơ̆t tŏk-bŏk.
2KI.2.13	Êlisê dônh iŏk ao 'nguaih đêl huŏng đơ̆ng akâu Êli, na sư brŏk păng dơ̆ng 'bơ̆t jih đak krong Jôrđăn. 
2KI.2.14	Sư iŏk ao 'nguaih đơ̆ng sư dônh 'noh sư huăt tơ đak păng khan: “Kră Yang 'Bok Kei-Dei Êli tơ yơ?” Lăp sư huăt tơ đak bơih đak tơklah 'bar pah, đơ̆ng noh Êlisê tŏk hĭ.
2KI.2.15	Kơplah lu khŭl bơngai khan lê̆ adrol oei lăm Pơlei Jêrikô, lu sư 'bôh Êlisê, na lu sư khan: “Yang Êli mơ̆t tơ Êlisê bơih.” Lu sư năm tơ'bơ̆p Êlisê păng drap bon 'bơ̆t anăp Êlisê. 
2KI.2.16	Păng khan kơ Êlisê: “Ơ 'bok thây, lăm lu đĭch đam ih âu đei pơđăm-jĭt 'nu bơngai nuih, apinh ih ăn lu sư năm chă yŏng tơ'ngla ih; băt jơ̆ Yang Bơhngol 'lơ̆ng Kră Yang anhăk ba sư klơ̆m hơtat lê̆ kơpal kông, dah klơ̆m hơtat lê̆ tơ thong ayơ bơih rŏ lăng?”
2KI.2.16	Êlisê tơl: “'Nĕ kơ wơh lu sư năm.”
2KI.2.17	Mă-lei lu đe ei apinh pơgŏ 'bơ'bel dĭng sư mah mơlâu, na jing sư khan: “Lei wơh lu sư năm wăi” Na lu sư wơh hloi pơđăm-jĭt 'nu bơngai năm chă Êli lăm pêng năr, mă-lei lu sư chă, ưh kơ 'bôh ôh. 
2KI.2.18	Lu sư wơ̆t brŏk tơ Êlisê, kơplah noh sư oei oei tơ Pơlei Jêrikô; na sư khan kơ lu đe ei: “Inh khan bơih kơ iĕm, athei iĕm 'nĕ kơ năm dah kiơ?”
2KI.2.19	Kon pơlei Jêrikô khan kơ Êlisê: “Yŏng tơ'ngla inh, pơm pơlei 'bơ̆t anih 'nâu 'lơ̆ng dêh, thoi ih kư̆m 'bôh bơih, mă-lei đak đei hơkăm, păng teh pơtăm tơmam ưh kơ gơh.”
2KI.2.20	Êlisê tơl: “Ba ăn kơ inh pơnhan 'nao, tah 'boh lăm noh.” Lu đe ei ba ăn kơ Êlisê pơnhan 'boh noh.
2KI.2.21	Na Êlisê năm truh tơ tu đak, sư tuh 'boh ei lăm tu đak noh, na khan: “Kră Yang khan thoi âu: ‘Inh pơklaih bơih đak 'nâu, đơ̆ng âu tơ anăp đak âu ưh pă pơm kơ kon bơngai lôch bơih, kư̆m huay pă pơm kơ nge lăm klak rơngăt dơ̆ng.’ ” 
2KI.2.22	Kiơ̆ thoi nơ̆r Êlisê đei pơma, đak noh jing 'lơ̆ng truh kơ dang ei.
2KI.2.23	Êlisê weh đơ̆ng Pơlei Jêrikô noh, sư năm tơ Bethel. Kơplah sư năm rok trong, tơ'bơ̆p lu hơ'lơ̆p drŏ-nglo, lu hơ'lơ̆p ei che bơle pơjăm sư khan: “Ơ 'bok klĕng hok, năm bĕ ơ 'bok klĕng hok, năm bĕ!” 
2KI.2.24	Êlisê hue lăng lu hơ'lơ̆p ei păng sư yua hăm anăn Kră Yang na hiap lu sư. Na pluơk pluak 'bar tŏ chơgơu akăn lĕch đơ̆ng 'nhĕt, châu hek hok lê̆ puăn-jĭt 'bar 'nu lăm lu hơ'lơ̆p ei. 
2KI.2.25	Đơ̆ng Bethel noh, Êlisê năm truh tơ kông Karmel; na đơ̆ng anih noh sư hơlơ̆k brŏk tơ Pơlei Samari.
2KI.3.1	Jôram sư kon drŏ-nglo Ahap, tŏk pơm pơtao char Isơrael tơ Pơlei Samari, lăm sơnăm mơjĭt-tơhngam, chăl Jêhôsaphat pơm pơtao char Juđa păng pơgơ̆r mơjĭt-'bar sơnăm. 
2KI.3.2	Sư pơm kơnê̆ 'bơ̆t anăp Kră Yang, mă-lei sư ưh kơ lei-lăi thoi mĕ 'bă sư sơ̆ ôh, yua kơ sư hŭt lê̆ rup yang Baal đơ̆ng 'bă sư man pơdơ̆ng sơ̆. 
2KI.3.3	Mă khan lei ră, sư kư̆m hưch hanh kiơ̆ tơdrong yoch Jêrôbôam, kon drŏ-nglo Nêbat, noh jơ̆ yoch mă hlôi pơm ăn kơ lu bơngai Isơrael pơm yoch. Sư ưh kơ chu achăng lê̆.
2KI.3.4	Thoi noh Mêsa pơtao lu bơngai Môap, sư rong triu lơ, rim sơnăm sư ăn kơ pơtao Isơrael minh-hrĕng rơbâu tŏ triu kon păng minh-hrĕng rơbâu tŏ triu tơno đe ưh tam mă yuă sŏk sư. 
2KI.3.5	Mă-lei, lăp Ahap lôch bơih, đei pơtao lu bơngai Môap iung blah pơtao đe Isơrael.
2KI.3.6	Thoi noh pơtao Jôram weh đơ̆ng Pơlei Samari, sư krao pơtơm đĭ-đăng lu bơngai Isơrael. 
2KI.3.7	Sư wơh lu bơngai năm roi tơbăt ăn kơ Jêhôsaphat pơtao dêh Juđa khan: “Pơtao Môap tơblah hăm inh bơih, ih hăm gơh ưh ba năm blah lu bơngai Môap noh? Jêhôsaphat tơl:
2KI.3.7	“Inh gô năm; inh kư̆m dang ih, kon pơlei inh kư̆m dang kon pơlei ih, aseh inh kư̆m dang aseh ih mơ̆n.”
2KI.3.8	Sư khan dơ̆ng: “Lei bơ̆n năm trong ayơ?”
2KI.3.8	Jôram tơl: “Bơ̆n năm trong char glă Eđôm.”
2KI.3.9	Thoi noh, pơtao đe Isơrael, pơtao đe Juđa păng pơtao đe Eđôm wang năm đĭ-đăng, lu sư năm dăr trong char glă noh tơpơh năr kơ trong, na đak nhă ưh kơ đei wă ăn kơ lu khŭl linh păng khŭl sem dơrong kiơ̆ lu sư.
2KI.3.10	Na pơtao đe Isơrael khan: “Kră Yang krao iŏk lu bơ̆n pêng 'nu pơtao 'nâu wă jao lê̆ lăm ti lu bơngai Môap bơih.
2KI.3.11	Mă-lei, Jêhôsaphat khan: “Tơ âu ưh kơ đei bơngai khan lê̆ adrol mă Kră Yang wă kơ bơ̆n gơnang kơ sư 'noh jet apinh Kră Yang tơgŭm bơ̆n hă?” Minh 'nu bơngai jang kơ pơtao đe Isơrael tơl thoi âu: “Tơ âu đei Êlisê, kon drŏ-nglo Saphat, bơngai mă đêl tuh đak ăn kơ Êli ôp ti.”
2KI.3.12	Jêhôsaphat khan: “Nơ̆r Kră Yang pơma oei lăm sư.” Thoi noh, pơtao đe Isơrael, Jêhôsaphat, păng pơtao Eđôm jur năm hloi tơ Êlisê.
2KI.3.13	Êlisê khan kơ pơtao Isơrael: “Ih hăm inh đei tơdrong kiơ? Ih athei jet apinh bĕ bơngai khan lê̆ adrol mă mĕ 'bă ih yua sư noh:”
2KI.3.13	Mă-lei pơtao Isơrael tơl: “Ưh ôh, yua kơ Kră Yang krao bơih pêng 'nu nhôn pơtao 'nâu wă jao lê̆ lăm ti lu bơngai Môap đĕch.”
2KI.3.14	Na Êlisê khan: “Inh pơkă 'bơ̆t anăp Kră Yang tih hloh, Sư arih ling-lang Tơ'ngla mă inh bơ̆jang, tơdah inh ưh kơ chu yom kơ Jêhôsaphat, pơtao đe Juđa, inh ưh kơ wă lăng ih ôh, păng kư̆m ưh kơ wă sơng ih mơ̆n. 
2KI.3.15	Mă-lei dang ei, ba kơ inh minh 'nu bơngai gơh reh brŏ dung bĕ:”
2KI.3.15	Kơplah bơngai ei oei reh brŏ dung na tơdrong mơsêh Kră Yang jur oei hơdai hăm Êlisê. 
2KI.3.16	Sư khan: “Kră Yang khan thoi âu: Sir hơlŭng mă lơ bĕ, sir jơ̆p kơ thŭng thong 'nâu” 
2KI.3.17	Yua kơ Kră Yang khan thoi âu: “Iĕm gô ưh kơ 'bôh kial, kư̆m ưh kơ 'bôh 'mi, mă-lei thŭng thong 'nâu gô 'bĕnh kơ đak na lu iĕm, khŭl rơmo triu iĕm, hăm aseh dôm sem dơrong iĕm, gô nhă đak 'noh. 
2KI.3.18	Mă-lei Kră Yang lăng tơdrong noh iĕ đĕch. Sư gô jao hloi lu bơngai Môap lăm tơpang ti lu iĕm. 
2KI.3.19	Gô jei iĕm pơrăm đĭ-đăng lu pơlei tih, kơđông kơjăp, lu pơlei tih rŏ kăl pơđĭ dôm lu 'long sa plei 'lơ̆ng, bơ̆ găn lê̆ lu tu đak păng iŏk tơmo hơtat pơrăm đĭ dôm lu chŭn teh 'lơ̆ng.”
2KI.3.20	Pơgê dơning, kơplah jơ đe pơyơ̆r tơmam soi, gip kơ đak ro đơ̆ng Eđôm truh tơ dêh ei đak 'bĕnh jơ̆p-jang.
2KI.3.21	Lăp lu bơngai Môap kơtơ̆ng băt lu pơtao noh năm wă blah lu sư, na lu sư krao akŭm pơpôi đĭ-đăng đơ̆ng 'lơ̆p truh tơ kră dôm lu bơngai mă gơh yua tơmam tơblah, năm dơ̆ng 'bơ̆t sơlam dêh char lu sư wă tơblah. 
2KI.3.22	Năr đơ̆ng rŏng, lu bơngai Môap iung đơ̆ng hrôih, 'năr pơchrang tơ đak, lu bơngai Môap 'bôh đak 'bơ̆t anăp lu sư 'breo thoi pham. 
2KI.3.23	Na lu sư ôr khan: “'Noh pham bơih, băt jơ̆ pêng 'nu pơtao tơblah tơ'bet băl tơduă bơih 'noh. Dang ei, ơ lu bơngai Môap, mơ̆t blah iŏk mŭk tơmam bĕ.”
2KI.3.24	Mă-lei lăp lu sư năm truh tơ anih linh Isơrael lu bơngai Isơrael iung blah lu bơngai Môap, lu bơngai Môap tơrơ, kơdâu 'bơ̆t anăp lu bơngai Isơrael. Lu bơngai Isơrael iung druh blah 'moi lu bơngai Môap truh tơ dêh lu sư, blah pơlôch lu sư tơ noh. 
2KI.3.25	Lu bơngai Isơrael blah pơrăm lơ lu pơlei tih, lu sư dônh tơmo hơtat 'bŭ lê̆ chŭn teh 'lơ̆ng, chĭt lê̆ dôm lu tu đak păng kăl pơđĭ dôm lu 'long 'lơ̆ng. Oei pă pôm lu dur pơlei Kir Harêsêt đĕch oei đei tơmo. Na lu linh mă iŏk tơmo noh kư̆m drŭt blah klơ̆m pơrăm lu dur noh mơ̆n. 
2KI.3.26	Pơtao lu bơngai Môap mơn kơdih sư tơblah pă kĕ bơih, na sư chông ba lu linh kiơ̆ sư tơpơh-hrĕng 'nu chĕp đao gưm wă pơih trong drŭt năm tơ pơtao Eđôm; mă-lei ưh kơ kĕ ôh. 
2KI.3.27	Na sư iŏk kon tơdăm kơdră sư, bơngai mă wă pơgơ̆r pơtrơp đơ̆ng sư, pơyơ̆r sư pơm tơmam soi 'buh kơpal dur pơlei. Na đei hloi tơdrong hil mĭl tih kơ lu bơngai Isơrael, na lu sư weh jăk đơ̆ng pơtao Môap, brŏk tơ dêh lu sư kơdih.
2KI.4.1	Đei minh 'nu drŏ-kăn, sư 'noh akăn minh 'nu bơngai lăm lu bơngai khan lê̆ adrol năm nhơ̆m hơdrĭ 'bơ̆t anăp Êlisê: “Klo inh mă đĭch đam ih, sư lôch bơih; ih băt sư bơngai hli yom kơ Kră Yang. Đei minh 'nu bơngai, nhôn hre kơ sư, na sư năm tơ hnam nhôn, wă rôp 'bar 'nu hơ'lơ̆p inh pơm đĭch sư.”
2KI.4.2	Êlisê khan kơ duch ei: “Lei inh gơh tơgŭm ih kiơ? Ih roi lăng kơ inh, ih đei đăi tơmam kiơ lăm hnam?”
2KI.4.2	Duch ei tơl: “Lăm hnam nhôn, tơmam nai kơbĭ đei yă kiơ hloi bơih, pă minh bô̆i đak rơmă ôliwơ đĕch bơih.”
2KI.4.3	Êlisê khan kơ duch ei. “Ih chă mưng bô̆i hoh đơ̆ng bơngai anê̆ cham, ih 'nĕ kơ mưng tŏ sĕt hŏ!
2KI.4.4	Mưh ih brŏk kơnh, iĕm đe kon ih athei mơ̆t lăm hnam, tang lê̆ 'măng đơ̆ng noh tuh đak rơmă rim kơ bô̆i ei; mưh bô̆i ayơ 'bĕnh bơih, ming lê̆ sư pha hloi.”
2KI.4.5	Duch ei chu hloi, sư đe kon sư mơ̆t lăm hnam tang chơkăl lê̆ 'măng; lu kon drŏ-nglo sư ba ăn kơ sư bô̆i. Na duch ei tuh đak rơmă rim kơ bô̆i ei. 
2KI.4.6	Tuh 'bĕnh rim kơ bô̆i bơih, na khan kơ lu kon sư: “Ba ăn kơ inh minh pôm bô̆i plơ̆ng dơ̆ng.”
2KI.4.6	Kon sư tơl khan: “Bô̆i pă đei 'nhŏ kơ minh pôm hloi bơih.” Na đak rơmă ôliwơ ei nhĕt pă đei ro dơ̆ng.
2KI.4.7	Kơplah ei, duch noh roi ăn kơ Êlisê bơngai mă Kră Yang 'Bok Kei-Dei yua, na Êlisê khan kơ lu sư. “Ih tĕch bĕ đak rơmă ôliwơ na pơdrâu ăn tôm hĭ đêl iĕm hre đom ei, na oei rơkah noh ih iŏk yua 'me rong hnam dơnŏ ih.”
2KI.4.8	Minh năr ei, Êlisê Năm brih rok Pơlei Sunem, tơ ei đei minh 'nu yă mơdrŏng gơ̆t hĭ sư sŏng sa. Đơ̆ng noh rim wơ̆t sư brih năm rok trong 'nei, sư drong tơ hnam yă ei sŏng sa. 
2KI.4.9	Yă ei khan kơ klo sư: “Inh băt bơngai mă juăt kơ năm tơ hnam bơ̆n 'noh sư bơngai 'lơ̆ng tơpăt thoi Kră Yang 'Bok Kei-Dei wă. 
2KI.4.10	Bĕ ba pơm ăn kơ sư minh anih tơ kơpal pĕng đei tơnăr, tah lăm noh minh pôm giơng tep, minh pôm gơ'bang; minh pôm tang-dŏ hơ-oei, păng minh pôm ŭnh kơđeng. Thoi noh, mưh sư truh tơ hnam bơ̆n ăn sư 'bĭch lăm noh.”
2KI.4.11	Minh năr ei, Êlisê năm truh tơ noh sư 'bĭch pơdơh 'bơ̆t anih kơpal ei, tep hloi tơ noh. 
2KI.4.12	Sư khan kơ Gêhasi bơngai đam sư: “Krao bĕ bơngai drŏ-kăn Pơlei Sunem noh” Gêhasi krao duch ei na duch ei năm hĭ, dơ̆ng 'bơ̆t anăp Êlisê. 
2KI.4.13	Êlisê khan kơ đam sư: “Ih khan kơ duch 'noh: Ih hiơ̆k hơmet ăn kơ nhi dôm tơmam 'nâu bơih na nhi pơm kiơ wă tơgŭm ih? Ih hăm wă kơ nhi pơma tơgŭm ih, apinh pơtao dah 'bok tih linh tơdrong kiơ ưh?” Duch ei tơl: “Inh oei arih hiôk hăm kon pơlei pơla inh.”
2KI.4.14	Êlisê khan dơ̆ng kơ Gêhasi đam sư: “Lei ba wă tơgŭm lu sư kiơ?”
2KI.4.14	Gêhasi tơl: “Duch âu sư ưh kơ đei kon drŏ-nglo ôh, na klo sư kư̆m đĭ kră bơih tăm.”
2KI.4.15	Êlisê khan: “Krao sư tơ âu:” Gêhasi krao duch ei, duch ei năm dơ̆ng 'bơ̆t 'măng. 
2KI.4.16	Êlisê khan kơ duch ei: “Sơnăm anăp, kơplah bơyan 'nâu mơ̆n ih gô pôk minh 'nu hơ'lơ̆p drŏ-nglo.”
2KI.4.16	Duch ei tơl: “Ưh, ơ yŏng tơ'ngla inh, bơngai mă Kră Yang 'Bok Kei-Dei yua, ih 'nĕ kơ pơma hơlĕnh pơ'brơh kơ inh đam drŏ-kăn ih.”
2KI.4.17	Duch ei anăp na truh minh sơnăm đơ̆ng rŏng, kư̆m kơplah bơyan 'nei mơ̆n, sư hơiơch hĭ kơ minh 'nu kon drŏ-nglo, 'blep thoi nơ̆r Êlisê khan lê̆ kơ sư adrol.
2KI.4.18	Truh tơ kon hơ'lơ̆p sư wơ̆ 'lŏ bơih, đei minh năr ei, sư năm tơ 'bă sư oei yuă 'ba hơdai hăm lu bôl buăl. 
2KI.4.19	Sư roi kơ 'bă sư: “Inh jĭ kơ̆l, inh jĭ kơ̆l dêh 'bă!” Na 'bă sư wơh đĭch đam: “Pôk ba sư năm tơ mĕ sư.” 
2KI.4.20	Đam noh năm ba sư tơ mĕ sư, mĕ sư iŏk pôk sư 'bơ̆t blu dĭng truh tơ 'năr dơ̆ng, đơ̆ng noh sư lôch hloi. 
2KI.4.21	Duch ei năm tơ'bĭch sư 'bơ̆t giơng bơngai mă Kră Yang 'Bok Kei-Dei yua ei đơ̆ng noh sư lĕch, tang chơkăl lê̆ 'măng.
2KI.4.22	Đơ̆ng noh, duch ei krao klo sư, khan: “Inh apinh ih krao minh 'nu đam ba tơ âu păng iŏk minh pôm aseh lê̆ inh kơdâu krao Êlisê bơngai mă Kră Yang 'Bok Kei-Dei yua, đang kơ krao sư, inh brŏk hloi tơ âu.”
2KI.4.23	Klo duch ei jet: “Năr 'nâu ưh kơ trŏ năr khei plơ̆ng ôh, kư̆m ưh kơ trŏ năr pơdơh Sa'bat mơ̆n. Thoi noh yua kơ kiơ wă năm tơ sư?”
2KI.4.23	Duch ei tơl: “Huay ôh”
2KI.4.24	Duch ei athei đam sư hao aseh păng khan kơ đam sư: “Ih jah ba inh mă tĕnh tĕnh, dĭng mưh inh athei dơ̆ng lei ih dơ̆ng.” 
2KI.4.25	Thoi noh, duch ei năm truh tơ Êlisê bơngai mă Kră Yang 'Bok Kei-Dei yua, tơ kông Karmel.
2KI.4.25	Êlisê tơmang 'bôh duch ei đơ̆ng ataih, na sư khan kơ Gêhasi, bơngai đam sư: “To bơngai drŏ-kăn Sunem truh tơ âu.” 
2KI.4.26	Ih kơdâu sơng sư năm! Păng ih jet sư: “Hăm oei hiôk 'lơ̆ng ngăl ưh? Klo ih hăm oei hiôk 'lơ̆ng ưh? Kon ih hăm oei hiôk ưh?”
2KI.4.26	Duch ei tơl: “Oei hiôk 'lơ̆ng mơ̆n!
2KI.4.27	Duch ei tŏk tơ kơpal kông tơkan năm jê̆ na kuăr jơ̆ng Êlisê bơngai mă Kră Yang 'Bok Kei-Dei yua. Gêhasi năm jê̆ wă dui lê̆ duch ei, mă-lei Êlisê bơngai mă Kră Yang 'Bok Kei-Dei yua, khan kơ Gêhasi: “Lê̆ sư thoi noh bơih, yua kơ jơhngơ̆m sư sơ'ngon tơdrong kiơ kiơ, Kră Yang 'Bok Kei-Dei ôn tơdrong noh, ưh kơ ăn inh băt.”
2KI.4.28	Na duch ei khan: “Inh ưh kơ pơ̆n 'mơ̆i wă apinh đei kon drŏ-nglo, ih hăm 'blŏk, inh khan kơ ih 'nĕ kơ chă hơlĕnh kơ inh?”
2KI.4.29	Êlisê khan kơ Gêhasi: “Iŏk tơlei tơ̆n, tơ̆n tơ kơiĕng ih, chĕp ba 'long jra inh 'nâu păng năm hloi dang ei, dah ih tơ'bơ̆p bu ih 'nĕ kơ pơma dơnuh, dah bu bu pơma dơnuh hăm ih, ih 'nĕ kơ tơl hŏ! Truh tơ ei ih dan 'long jra inh 'nâu 'bơ̆t muh măt 'lơ̆p ei.”
2KI.4.30	Mĕ bơngai 'lơ̆p ei khan: “Inh pơkă hăm Kră Yang mă arih ling-lang păng pơkă hăm ih, inh ưh kơ layơ tơklah đơ̆ng ih.” Na Êlisê gruih iung, kiơ̆ duch ei hloi.
2KI.4.31	Gêhasi năm adrol kơ bre sư păng dan 'long jra 'bơ̆t muh măt bơngai 'lơ̆p ei. Mă-lei 'nhŏ kơtơ̆ng kiơ hloi, kư̆m ưh kơ 'bôh tơdra kiơ wă tơbăt khan “Bơngai 'lơ̆p ei arih.” Sư wơ̆t tơ rŏng tơ'bơ̆p Êlisê păng khan: “Bơngai 'lơ̆p 'noh ưh pă hơdơ̆r hloi bơih.”
2KI.4.32	Lăp Êlisê mơ̆t lăm hnam; 'bôh 'lơ̆p ei lôch, arăng đĭ bơih, 'bĭch kơpal giơng sư. 
2KI.4.33	Êlisê mơ̆t lăm anih noh tang chơkăl lê̆ 'măng lăp sư hăm 'lơ̆p ei đĕch lăm noh, đơ̆ng noh sư krao khan kơ Kră Yang. 
2KI.4.34	Đang kơ krao khan, sư tŏk tơ kơpal giơng, 'bĭch brom kơpal 'lơ̆p ei, 'bơ̆r sư tơ'bưh 'bơ̆t 'bơ̆r 'lơ̆p ei, măt sư tơ'bưh 'bơ̆t măt 'lơ̆p ei ti sư tơ'bưh 'bơ̆t ti 'lơ̆p ei mơ̆n, sư 'bĭch brom kơpal bơngai lôch ei, akâu 'lơ̆p ei tơtŏ hloi. 
2KI.4.35	Êlisê jur, nơnăm 'ma 'ngiĕo lăm anih ei, đơ̆ng noh hơlơ̆k tŏk kơpal giơng lăm ei dơ̆ng tuch-luch sư, 'lơ̆p ei kơseh tơpơh 'măng păng măt sư lar hloi.
2KI.4.36	Na Êlisê krao hloi Gêhasi, na khan: “Ih krao bơngai drŏ-kăn Pơlei Sunem noh tơ âu.” Gêhasi krao hĭ duch ei. Duch ei kơdâu tơkan tơ sư, na sư khan kơ duch ei: “Iŏk pôk kon ih bĕ.” 
2KI.4.37	Duch ei năm truh, drap 'bơ̆t jơ̆ng sư, păng kŭp muh măt tơ teh, pôk iŏk kon sư na lĕch tơ 'nguaih.
2KI.4.38	Êlisê wih tơ Gilgal. Tơ lăm char đei tơdrong pơngot rơwĕt. Lu 'bok khan lê̆ adrol kơplah noh oei ngôi 'bơ̆t anăp sư. Sư khan kơ đam sư: “Iŏk gŏ tih noh pai ăn kơ lu đe âu 'nhot sa”
2KI.4.39	Minh 'nu lăm lu sư, lĕch năm tơ mir chă phĕ 'nhot, 'bôh plei hơmu bri, na sư phĕ hĭ hơmu bri ei, 'nŭng 'bơ̆t kiĕng ao sư, brŏk tơ hnam, kiĕt blah, tah lăm gŏ, kơplah ei oei ưh kơ băt noh plei kiơ. 
2KI.4.40	Pai đang bơih lu sư sŏ ăn kơ lu đe ei sa, mă-lei lu sư 'nao sa tŏ sĕt, ôr krao: “Ơ bơngai Kră Yang 'Bok Kei-Dei, yua 'nhot 'nâu đei hơkăm, bơ̆n sa 'nâu lôch!” Đĭ-đăng lu sư pă pơ̆n sa.
2KI.4.41	Êlisê khan: “Lei ăn tơpŭng noh tơ âu.” Na sư iŏk tơpŭng ei tuh lăm gŏ păng athei đe noh: “Sŏ ăn kơ lu sư sa bĕ.” Thoi noh, lăm gŏ 'nhot ei pă đei hơkăm kiơ bơih.
2KI.4.42	Đei minh 'nu bơngai đơ̆ng Baal Salisa truh, ba ăn kơ Êlisê bơngai 'Bok Kei-Dei yua noh 'bar-jĭt tŏ 'bĕng mi păng minh hnŏng ba bơyan yuă blŭng-a. Êlisê athei đam sư: “Chă asong ăn kơ lu đe sa bĕ.”
2KI.4.43	Đam sư tơl: “Dôm âu đĕch liơ inh gơh asong tôm kơ minh-hrĕng 'nu bơngai sa?”
2KI.4.43	Mă-lei, Êlisê tơl: “Chă asong bĕ kơ lu sư sa yua kơ Kră Yang khan thoi âu: Đe gô sa phĭ păng oei rơkah dơ̆ng mơ̆n.” 
2KI.4.44	Thoi noh, Gêhasi chu nơ̆r Êlisê, iŏk 'bĕng ei dan 'bơ̆t anăp lu sư lu sư sa phĭ, đơ̆ng noh oei rơkah 'blep thoi nơ̆r Kră Yang đei khan bơih.
2KI.5.1	Naaman 'bok yŏng pơgơ̆r linh pơtao đe Aram, sư noh jơ̆ minh 'nu bơngai đei tơdrong gơh kĕ 'bơ̆t anăp yŏng tơ'ngla sư; đe kư̆m pơyom kơ sư dêh yua kơ Kră Yang yua sư tơblah ăn kơ lu kon Pơlei Aram kĕ jei, bơngai 'nâu sư nuih, pran kơtang, mă-lei sư 'bơm chin.
2KI.5.2	Kơplah noh, đei khŭl linh bơngai Aram năm răp blah đei 'bôh minh 'nu adruh 'lơ̆p bơngai Isơrael rôp ba pơm bơnă sư, bơ̆jang awih awăn ăn kơ akăn Naaman. 
2KI.5.3	Drŏ-kăn 'lơ̆p ei khan kơ yă mă akăn yŏng tơ'ngla sư: “Ô dah yŏng tơ'ngla ĭnh năm tơ 'bok khan lê̆ adrol tơ Pơlei Samari, sư gô pơklaih yŏng tơ'ngla inh đơ̆ng jĭ chin noh.”
2KI.5.4	Thoi noh Naaman mơ̆t roi kơ pơtao, yŏng tơ'ngla sư dôm nơ̆r drŏ-kăn 'lơ̆p bơngai Isơrael. 
2KI.5.5	Na pơtao đe Aram tơl: “Năm bĕ, inh gô gơih ăn kơ pơtao đe Isơrael kơthơ.” Thoi noh, Naaman năm hĭ, chĕp ba mơjĭt hlak talâng jên hu, tơdrâu-rơbâu hlak maih păng mơjĭt blah ao. 
2KI.5.6	Sư chĕp ba ăn kơ pơtao Isơrael kơthơ, lăm kơthơ đei chih thoi âu: “Ơ pơtao, mưh kơthơ âu truh tơ ih, 'nâu inh wơh Naaman, đam inh năm tơ ih, wă kơ ih pơklaih jĭ chin sư.”
2KI.5.7	Lăp pơtao đe Isơrael đŏk kơthơ noh, na sư hek hloi ao sư kơdih păng khan: “Inh Kră Yang 'Bok Kei-Dei hă na gơh pơlôch păng gơh pơrih? Na bơngai âu gơih nơ̆r sư khan athei inh pơklaih bơngai jĭ chin. Bơ̆n răp lăng inh băt sư 'maih chă tơdrong pơm ayăt kơ inh 'nâu.
2KI.5.8	Êlisê kơtơ̆ng băt pơtao đe Isơrael hek ao sư kơdih, sư wơh bơngai năm khan kơ pơtao đe Isơrael: “Yua kơ kiơ ih hek lê̆ ao ih kơdih? Ih athei Naaman năm tơ inh, wă kơ sư gô băt lăm Isơrael đei bơngai khan lê̆ adrol.” 
2KI.5.9	Thoi noh, Naaman hao gre aseh năm tơ noh, dơ̆ng 'bơ̆t 'măng hnam Êlisê. 
2KI.5.10	Êlisê wơh bơngai jang kơ sư khan kơ Naaman thoi âu: “Năm tơ đak krong Jôrđăn môch hum akâu ih tơpơh wơ̆t, lei rơka jĭ chin ih dih gô klaih rơgoh đĭ.”
2KI.5.11	Mă-lei Naaman hil, sư năm rah jŏk rah: “Inh tơchĕng hli kơ akâu sư kơdih hloi năm sơng inh, dơ̆ng 'bơ̆t ei krao apinh Kră Yang 'Bok Kei-Dei, iŏk ti sư pel hloi 'bơ̆t rơka jĭ chin, hơli 'ma 'ngiĕo, pơklaih jĭ chin inh. 
2KI.5.12	Đak krong Abana păng đak krong Pharpar, 'bar tŏ đak krong tơ Đamas 'noh ưh kơ 'lơ̆ng hloh kơ lu đak krong tơ Isơrael hă? Inh hum đak 'nei ưh kơ klaih hă? Thoi noh sư blĕk dêh, weh hloi tơ nai.
2KI.5.13	Mă-lei lu đĭch đam sư năm jê̆ sư, khan kơ sư: “Ơ 'bă, dah bơngai khan lê̆ adrol athei ih pơm tơdrong tơnat ih ưh kơ pơm hă? Na tơma 'nâu sư khan: “Hum bĕ, na gơh klaih.” 
2KI.5.14	Na Naaman jur hĭ lăm đak krong Jôrđăn păng môch tơpơh wơ̆t kiơ̆ thoi Êlisê bơngai mă 'Bok Kei-Dei yua noh athei sư. Sư klaih hloi kơtă ei, păng akar sư jing lei-lăi dang thoi so dơ̆ng, akar sư thoi akar nge.
2KI.5.15	Naaman hăm đĭ-đăng bơngai mă kiơ̆ sư wơ̆t dơ̆ng tơ Êlisê păng khan thoi âu: “Dang ei inh băt bơih, jơ̆p-jang lăm teh đak ưh kơ đei yang nai hloh kơ Kră Yang 'Bok kei-Dei lu bơngai Isơrael, thoi noh apinh ih iŏk tơmam inh bơngai mă đĭch đam ih 'nâu.”
2KI.5.16	Mă-lei Êlisê tơl khan: “Inh pơkă hăm Anăn Kră Yang mă arih ling-lang, tơ'ngla mă inh bơ̆jang, inh ưh kơ iŏk yă kiơ ôh.” Naaman lung athei Êlisê iŏk, mă-lei Êlisê pơjăng ưh kơ iŏk.
2KI.5.17	Naaman khan dơ̆ng: “Tơdah ih ưh kơ iŏk kiơ inh apinh ih asong inh kôch iŏk hơya 'bar bai teh lăp kơ 'bar tŏ aseh iĕ chơ kĕ; yua kơ đơ̆ng âu tơ anăp inh bơngai mă đĭch đam ih, ưh pă pơyơ̆r kơ yang nai ôh dôm tơmam soi 'buh pơkhôi dah tơmam soi nai 'nguaih kơ Kră Yang. 
2KI.5.18	Apinh Kră Yang mơnat pă jô̆ yo kơ inh minh tơdrong 'nâu đĕch: Rim wơ̆t yŏng tơ'ngla inh, mơ̆t lăm hnam yang Rimôn wă kơkuh kơ yang ei, dui ba kơkŏng ti inh, na mưh sư kơkuh, inh kư̆m drap kơkuh thoi sư mơ̆n. Thoi noh, apinh Kră Yang pă jô̆ kơ inh đĭch đam ih tơdrong noh.
2KI.5.19	Êlisê khan: Năm bĕ, yak kơ ih mă 'lơ̆ng rŏ, hiôk-hian!
2KI.5.19	Lăp Naaman hlôi weh đơ̆ng Êlisê, ataih 'biơ̆ bơih.
2KI.5.20	Na Gêhasi đam Êlisê, bơngai mă 'Bok Kei-Dei yua, sư pơma lăm to khan: “To, tơ'ngla inh mơnat ăn huay kơ jô̆ yo Naaman, bơngai Aram, sư ưh kơ iŏk tơmam kiơ đơ̆ng Naaman ăn kơ sư, Inh pơkă 'bơ̆t anăp Kră Yang mă arih ling-lang, Inh gô druh 'moi Naaman, păng khŏm iŏk tơmam kiơ kiơ đơ̆ng sư 'mơ̆i.”
2KI.5.21	Thoi noh, Gêhasi druh 'moi Naaman! Naaman hue lăng tơ rŏng 'bôh đei bơngai druh 'moi sư, na sư jur đơ̆ng gre aseh, năm tơkan sơng bơngai 'noh păng jet “tôm tơdrong oei hiôk-hian mơ̆n ưh?”
2KI.5.22	Gêhasi tơl: “Tôm tơdrong oei hiôk-hian mơ̆n, yŏng tơ'ngla inh athei roi kơ ih. Hei đei 'bar 'nu tơdăm, đơ̆ng khŭl bơngai khan lê̆ adrol, bre sư đơ̆ng Kông Êphraim 'nao năm truh tơ inh; apinh ih asong sư jên, minh 'nu, mơjĭt kĭ hu, păng 'bar blah ao wă hrŭk tơplih.”
2KI.5.23	Naaman khan: “He bĕ, iŏk 'bar talâng hu 'nâu,” sư pơlŭt athei Gêhasi iŏk 'bar hlak jên hu, păng 'bar blah ao tah lăm 'bar tŏ kơdŭng 'bi ăn kơ bre đam sư athei ăn kơ Gêhasi. 
2KI.5.24	Lăp truh 'bơ̆t jơ̆ng kông bơih, Gêhasi iŏk 'bar tŏ 'bi đơ̆ng ti bre đam Naaman, tah lê̆ lăm hnam sư kơdih, na lê̆ bre ei brŏk. 
2KI.5.25	Na sư hăt hot năm hloi tơ Êlisê yŏng tơ'ngla sư,
2KI.5.25	Êlisê jet sư khan; “ơ Gêhasi ih brŏk đơ̆ng yơ noh hei?”
2KI.5.25	Sư tơl: “Inh ưh kơ đei năm tơ yơ ôh”
2KI.5.26	Mă-lei, Êlisê khan dơ̆ng: “'Bơ̆t bơngai 'noh jur đơ̆ng gre aseh năm tơkan sơng ih hei, bơhngol inh ưh kơ oei hăm ih tơ noh hă? Dang ei hăm trŏ kơ jơ gơh iŏk jên hu, hơbĕn ao, mir ôliwơ, mir hơmu, rơmo, triu, đĭch đam drŏ-nglo drŏ-kăn đe dah ưh? 
2KI.5.27	Yua kơ thoi noh bơih, jĭ chin Naaman gô hơpoh tơ ih păng adrĕch adrung ih ling-lang ưh kơ layơ tôch.” Gêhasi weh hloi đơ̆ng Êlisê, 'bơm hloi chin tơbôk thoi prĕl.
2KI.6.1	Lu bơngai khan lê̆ adrol khan kơ Êlisê thoi âu: “Lăng deh hnam lu nhôn âu oei iĕ hrăt-hrot dêh kơ lu nhôn. 
2KI.6.2	Apinh ih ăn kơ lu nhôn năm tơ đak krong Jôrđăn đĭ-đăng nhôn wang kăl 'long na pơm hnam lu nhôn oei 'bơ̆t tơter đak krong noh.”
2KI.6.2	Êlisê tơl: “Năm wăi!”
2KI.6.3	Minh 'nu lăm lu sư khan dơ̆ng: “Ơ 'bok thây, apinh ih wang năm hơdai hăm lu nhôn!”
2KI.6.3	Sư tơl: “Inh năm.” 
2KI.6.4	Thoi noh sư năm hĭ hăm lu đĭch đam sư.
2KI.6.4	Truh tơ krong Jôrđăn, lu sư 'nao pơtơm wă kăl 'long. 
2KI.6.5	Mă-lei đei minh 'nu tŏk-bŏk sư oei kăl 'long, pla sung sư tơgloh, huŏng lăm đak; sư ôr: “Ơ yŏng tơ'ngla inh! Ôi sung 'nâu inh mưng sung đe tăm dơ̆ng.”
2KI.6.6	Êlisê bơngai 'Bok Kei-Dei yua jet: “Sung huŏng tơklă ayơ?” Bơngai ei tơhlâu ăn anih sư huŏng Êlisê koh minh hơjăl 'long, hrang tơklă pla sung huŏng noh, pơm kơ pla sung trơl đông kơpal đak 
2KI.6.7	păng athei: “Iŏk sung ih wăi!” Na bơngai noh 'mơn iŏk pla sung 'noh hloi.
2KI.6.8	Thoi noh pơtao đe Aram tơblah hăm lu bơngai Isơrael. Pơtao hăm lu yŏng linh, lu đĭch đam sư pơđâu băl: “Inh gô pơm kơđông inh tơ anih âu, anih to.”
2KI.6.9	Êlisê bơngai Kră Yang 'Bok Kei-Dei yua, năm roi ăn kơ pơtao đe Isơrael thoi âu: “Kơchăng hŏ 'nĕ kơ năm rok anih noh, đei lu linh đe Aram oei răp tơ noh.” 
2KI.6.10	Thoi noh pơtao đe Isơrael wơh bơngai năm truh tơ anih mă Êlisê bơngai Kră Yang 'Bok Kei-Dei yua đei tơbăt păng roi kơ sư adrol bơih; khan athei sư krăng kơchăng lơ wơ̆t thoi noh, sư kơchăng ling-lang.
2KI.6.11	Jơhngơ̆m pơtao đe Aram rŭng răng kơ tơdrong noh, na krao lu đĭch đam sư păng khan: Liơ iĕm ưh kơ roi ăn kơ inh, bơngai bu mơ̆t pơtao đe Isơrael?
2KI.6.12	Minh 'nu lăm đĭch đam sư tơl: “Ơ pơtao, yŏng tơ'ngla inh, lăm lu nhôn ưh kơ đei bu mơ̆t pơtao đe Isơrael ôh; Êlisê to, sư 'bok khan lê̆ adrol mă Kră Yang 'Bok Kei-Dei yua lăm lu đe Isơrael, sư tơbăt ăn kơ pơtao đe Isơrael dôm nơ̆r ih pơma hơdrô̆ lăm anih tep ih.”
2KI.6.13	Pơtao athei: “Năm bĕ iĕm chă sư wă kơ băt sư oei tơ yơ, na lê̆ inh ăn linh năm rôp sư.” Đei bơngai năm roi hĭ kơ pơtao. “To sư oei tơ Pơlei Dôthan.” 
2KI.6.14	Thoi noh, na pơtao athei linh sư lơ, hao aseh, păng hao gre aseh năm tơ Pơlei Đôthan, lu sư truh tơ ei kơmăng na wang tăp kơ pơlei ei.
2KI.6.15	Truh tơ pơgê, đĭch đam, Êlisê bơngai mă Kră Yang 'Bok Kei-Dei yua, iung đơ̆ng hrôih, lĕch tơ jih 'bôh khŭl linh lơ, hăm aseh, gre aseh hloi, oei wang tăp kơ pơlei ei. Sư kơdâu roi kơ Êlisê: “Ơ yŏng tơ'ngla bơ̆n wă pơm liơ 'nâu?”
2KI.6.16	Êlisê khan: “'Nĕ kơ hli đei lu bơngai oei hăm bơ̆n lơ hloh kơ bơngai oei hăm lu sư.”
2KI.6.17	Đơ̆ng noh, Êlisê krao khan thoi âu: “Ơ Kră Yang apinh ih pơih ăn măt đĭch đam inh wă kơ sư gơh 'bôh.” Kră Yang pơih ăn măt đam noh, na sư 'bôh rơwơ̆nh rơwănh kơ aseh 'bĕnh kơ kông păng gre aseh ŭnh tăp tang kơ Êlisê.
2KI.6.18	Linh đe Aram jur wă pơm kơ Êlisê na sư krao khan kơ Kră Yang thoi âu: “Apinh ih pơm kơ măt lu linh ayăt 'nâu bơbôl ưh kơ bang.” Thoi noh Kră Yang pơm hloi kơ măt lu linh ei bơbôl ưh kơ bang, kiơ̆ thoi nơ̆r Êlisê krao khan.
2KI.6.19	Êlisê khan kơ lu sư: “'Nâu ưh kơ trŏ kơ trong kư̆m ưh kơ trŏ kơ pơlei ôh. Kiơ̆ inh bĕ inh gô chông iĕm tơ bơngai mă iĕm chă 'noh.” Đơ̆ng noh sư chông lu đe ei tơ Pơlei Samari.
2KI.6.20	Lăp lu sư mơ̆t hlom lăm pơlei Samari bơih, Êlisê krao khan: “Ơ Kră Yang, apinh ih pơih măt lu sư ăn kơ lu sư hơdah.” Kră Yang pơih hloi măt lu sư, ăn kơ lu sư hơdah na lu sư 'bôh lu sư oei tŏk-bŏk Pơlei Samari.
2KI.6.21	Pơtao đe Isơrael 'bôh lu sư, na pơma dơnuh hăm Êlisê khan: “Ơ 'bă wă pơlôch lu sư dah ưh? Wă pơlôch lu sư dah ưh?”
2KI.6.22	Êlisê khan: “'Nĕ kơ pơlôch! Bĭ lu bơngai ih blah hăm đao păng hră jŭk, ih rôp pơm bơnă bơih, ih pơlôch lu sư dơ̆ng hă? Hơmet ăn kơ lu sư tơmam sa, đak hơmu lê̆ lu sư sa nhă bĕ, đơ̆ng noh tơbrŏk lu sư tơ yŏng lu sư.” 
2KI.6.23	Na sư hơmet ăn kơ lu đe noh et sa tih; lăp lu sư et sa đang bơih, sư achăng lu đe ei brŏk, na lu sư brŏk tơ yŏng lu sư. Iŏk đơ̆ng noh khŭl linh Aram ưh pă pơ̆n mơ̆t blah dêh char Isơrael dơ̆ng.
2KI.6.24	Đơ̆ng rŏng kơ lu tơdrong noh, Ben Hadat, pơtao đe Aram, pơpôi akŭm đĭ-đăng lu linh sư năm wang pơlei Samari. 
2KI.6.25	Lăm Pơlei Samari hơtai đei pơngot tih, kơplah đe wang pơlei noh đunh, dĭng mah minh pôm kơ̆l aseh iĕ đe tĕch truh tơhngam-jĭt hlak jên hu, ĭch kơtơp dang minh puăt getchai lit, kư̆m tĕch pơđăm hlak jên hu.
2KI.6.26	Kơplah pơtao đe Isơrael nơnăm chă dăr rok kơpal dur pơlei, đei minh 'nu drŏ-kăn krao sư ôr khan: “Ô yŏng tơ'ngla inh, pơtao inh, inh apinh ih dŏng inh.”
2KI.6.27	Pơtao khan: “Dah Kră Yang ưh kơ dŏng ih, lei inh wă dŏng ih hăm kiơ? Yua kơ ưh pă đei kiơ lăm anih preh 'ba, kư̆m ưh pă đei kiơ lăm anih hmĕt đak hơmu bơih.” 
2KI.6.28	Pơtao jet: “Ih đei tơdrong kiơ?”
2KI.6.28	Duch ei tơl: “Bơngai drŏ-kăn âu khan kơ inh: Ăn kon drŏ-nglo ih, bơ̆n pơm 'nhĕm sa năr 'nâu na dơning sa kon drŏ-nglo inh. 
2KI.6.29	Thoi noh, nhôn pai sa kon drŏ-nglo inh. Wă năr dơning dơ̆ng, inh khan kơ sư: Iŏk kon drŏ-nglo ih dơ̆ng wă kơ bơ̆n pai sa! Mă-lei sư ôn lê̆ kon drŏ-nglo sư,”
2KI.6.30	Kơtơ̆ng duch ei roi thoi noh, pơtao hek ao sư kơdih. Kơplah ei, pơtao oei nơnăm rok kơpal dur pơlei, na kon pơlei 'bôh sư hrŭk ao 'bi tơ lăm.
2KI.6.31	Pơtao ôr rơ̆n pơma pơkă khan: “Dah inh ưh kơ kăt ako Êlisê kon drŏ-nglo Saphat lei apinh Kră Yang 'Bok Kei-Dei sek tơlang, phak inh mă trăp hloh.”
2KI.6.32	Êlisê oei ngôi lăm hnam sư kơdih, păng lu kră pơlei kư̆m oei ngôi tăp dăr kơ sư, na pơtao wơh bơih bơngai năm pơlôch Êlisê. Mă-lei kơplah bơngai mă pơtao wơh năm ei ưh tam mă truh, na Êlisê, roi ăn kơ lu kră pơlei thoi âu: “To, iĕm lăng kon 'bok mă juăt kơ pơlôch bơngai noh athei đe năm kăt ako inh. Bơ̆n krăng hŏ mưh sư truh, tang lê̆ 'măng hŏ ưh kơ ăn sư mơ̆t, iĕm ưh kơ kơtơ̆ng jơ̆ng yŏng tơ'ngla sư nơnăm 'bơ̆t rŏng sư hă?”
2KI.6.33	Tŏk-bŏk sư oei pơma thoi ei na lu sư 'bôh blư bơngai mă pơtao wơh ei truh, kư̆m blu pơtao truh mơ̆n, pơtao khan kơ 'bok Êlisê thoi âu: “Đei tơdrong răm truh 'nâu lĕch đơ̆ng Kră Yang. Lei inh wă gơnang kơ kiơ kơ Kră Yang dơ̆ng.”
2KI.7.1	Na Êlisê khan: “Mơ̆ng bĕ nơ̆r Kră Yang khan thoi âu: Năr dơning kư̆m kơplah jơ 'nâu mơ̆n, 'bơ̆t 'măng dur Pơlei Samari tơpŭng minh hnŏng iĕ, gô tĕch minh sêikơl jên hu, păng 'ba 'bar hnŏng iĕ, kư̆m tĕch minh sêikơl jên hu mơ̆n.
2KI.7.2	Yŏng linh mă jê̆ pơtao, sư tơl nơ̆r Êlisê bơngai mă Kră Yang 'Bok Kei-Dei yua: “Mă khan Kră Yang pơih dôm lu 'măng-'mŏk tơ plĕnh ti, tơdrong noh gơh đei hă?”
2KI.7.2	Êlisê tơl: “Măt ih gô 'bôh tơdrong noh, mă-lei ih ưh kơ đei sa ôh.”
2KI.7.3	'Bơ̆t 'măng dur đei puăn 'nu bơngai jĭ chin, lu sư pơma dơnuh băl: “Bơ̆n hrăn ngôi kơ kiơ 'bơ̆t dâu dĭng truh kơ lôch?” 
2KI.7.4	Dah bơ̆n khan năm mơ̆t lăm pơlei, lei lăm pơlei âu đei pơngot tih, păng lu bơ̆n gô lôch rơwĕt tơ ei; mă-lei dah bơ̆n hrăn ngôi 'bơ̆t dâu kư̆m lôch mơ̆n. Bĕ bơ̆n năm tơ kơđông linh Aram. Dah lu sư mơnat ăn, lei bơ̆n arih, dah lu sư pơlôch bơ̆n, mă thoi yơ hĭ, lu bơ̆n kư̆m wă lôch kơ rơwĕt mơ̆n.”
2KI.7.5	Thoi noh, kơplah drơ̆m kơsơ̆ lu sư năm tơ anih linh Aram; kơplah lu sư truh 'bơ̆t anih noh ưh kơ đei 'bôh bu 'bơ̆t ei. 
2KI.7.6	Yua kơ Kră Yang hlôi pơm kơ lu linh Aram kơtơ̆ng jơwa gre aseh păng aseh mơdrâp mơdrăp, păng kơtơ̆ng jơwa khŭl linh lơ na lu sư pơma dơnuh: “Ei, pơtao đe Isơrael mưng iŏk lu pơtao đe Hêtit păng pơtao đe Êyiptơ wă blah bơ̆n.” 
2KI.7.7	Lu sư iung hloi, kơdâu ôn kơplah drơ̆m kơsơ̆, achăng lê̆ anih aseh păng aseh iĕ, lê̆ anih lu sư oei thoi hmă; lu sư ôn wă kơ hlot akâu gơh arih đĕch.
2KI.7.8	Lăp lu bơngai jĭ chin truh 'bơ̆t anih ei, lu sư mơ̆t sŏng sa lăm ei, thoi noh, lu sư iŏk hu, maih păng hơbĕn ao năm ôn lê̆. Lu sư wơ̆t mơ̆t lăm anih nai dơ̆ng tơ ei, kư̆m iŏk dôm lu mŭk tơmam na chĕp năm ôn lê̆ dơ̆ng,
2KI.7.9	Kơplah ei, lu sư pơma dơnuh băl khan: “Bơ̆n pơm thoi âu ưh kơ trŏ; năr âu đei tơdrong 'lơ̆ng tơdrong 'nă hal, dah bơ̆n wă thĕng đĕch, dĭng 'brưch pơgê hơdah, lei lu bơ̆n gô glăi, bĕ bơ̆n jah năm roi tơdrong 'nâu kơ pơtao.”
2KI.7.10	Na lu sư năm hloi, krao lu linh gak 'măng dur pơlei, roi kơ lu sư: “Nhôn năm truh tơ kơđông linh Aram, rơhiăng ưh kơ 'bôh bơngai bu, kư̆m ưh kơ đei kơtơ̆ng 'bơ̆r bu mơ̆n, 'bôh lăp lu aseh, lu aseh iĕ oei chô̆ păng lu bơsŭn achăng lê̆ thoi so.” 
2KI.7.11	Na linh gak 'măng krao hloi bơngai năm roi tơbăt mơ̆t lăm hnam pơtao.
2KI.7.12	Pơtao iung kơmăng, khan kơ lu đĭch đam sư: “Ĭnh wă roi tơbăt ăn kơ lu iĕm tơdrong kiơ mă lu bơngai Aram chă đon wă pơm kơ lu bơ̆n. Lu sư băt kơ lu bơ̆n pơngot; na lu sư kơdâu lĕch đơ̆ng kơđông năm ôn tơ bri, lu sư pơkă dih băl khan: Mưh lu bơngai Isơrael lĕch đơ̆ng pơlei, bơ̆n rôp lu sư, arih đơ̆ng noh bơ̆n iŏk pơlei.”
2KI.7.13	Minh 'nu đĭch đam pơtao khan: “Ơ pơtao, apinh ih wơh hơdôm 'nu drŏ-nglo năm rôp pơđăm tŏ aseh mă oei oei lăm pơlei, ăn bơngai hao, năm lăng lăng tơ ei, mă ưh lu sư kư̆m wă lôch thoi bơngai Isơrael mă oei lôch och och bơih 'nâu.”
2KI.7.14	Thoi noh, lu sư iŏk 'bar tŏ gre aseh, tah aseh năm, pơtao athei lu sư năm kiơ̆ 'moi khŭl linh Aram păng pơkă khan: “Năm bĕ lăng lăng wă kơ băt thoi yơ tơpă.” 
2KI.7.15	Lu sư 'moi lu linh Aram truh tơ đak krong Jôrđăn, lu sư 'bôh hơbĕn ao păng tơmam lu sư hŭt lê̆ thơ̆r thăr glơch glach tôch môch kơ trong, kơplah lu sư hăt hot kơdâu ôn 'noh. Lu bơngai mă pơtao wơh năm ei, hơlơ̆k brŏk roi ăn kơ pơtao dơ̆ng. 
2KI.7.16	Đơ̆ng noh kon pơlei pơla lĕch đơ̆ng lăm pơlei tơkan iŏk tơmam đơ̆ng lăm kơđông linh đe Aram. Đei tơpŭng minh hnŏng iĕ, tĕch đei minh sêikơl jên hu păng 'ba 'bar hnŏng iĕ, kư̆m tĕch minh sêikơl jên hu mơ̆n, thoi nơ̆r Kră Yang đei khan bơih.
2KI.7.17	Pơtao đei ăn bơih kơ yŏng linh, bơngai mă oei lăm anih pơtao noh, ăn sư gak 'măng dur pơlei, mă-lei kon pơlei juă ok ba sư 'bơ̆t 'măng dur ei, na sư lôch hloi, thoi nơ̆r Kră Yang 'Bok Kei-Dei mă Êlisê đei khan lê̆ adrol, kơplah pơtao năm tơ'bơ̆p sư. 
2KI.7.18	Dôm tơdrong đei truh thoi nơ̆r Êlisê bơngai mă 'Bok Kei-Dei yua đei khan kơ pơtao thoi âu: “Năr dơning kư̆m kơplah jơ 'nâu mơ̆n, 'bơ̆t 'măng jang Pơlei Samari, 'bar hnŏng 'ba tĕch minh sêikơl jên hu păng minh hnŏng tơpŭng kư̆m tĕch minh sêikơl jên hu mơ̆n.
2KI.7.19	Yŏng linh kư̆m tơl Êlisê bơngai mă Kră Yang 'Bok Kei-Dei yua: “Mă khan Kră Yang pơih dôm lu 'măng-'mŏk tơ plĕnh ti ră, tơdrong 'nei gơh đei hă?” Na Êlisê khan dơ̆ng: “Măt ih gô 'bôh tơdrong 'noh, mă-lei ih ưh kơ đei sa ôh.” 
2KI.7.20	Na tơdrong mă đei truh 'noh 'blep thoi noh tơpă; yua kơ lu kon pơlei juă pơhlơ̆r lê̆ yŏng linh ei 'bơ̆t 'măng jang pơlei, păng sư lôch hloi.
2KI.8.1	Êlisê khan kơ bơngai drŏ-kăn mĕ bơngai 'lơ̆p drŏ-nglo đêl sư tơiung arih ki 'noh: “Iung bĕ, chông hnam dơnŏ ih jăk tơ anih ayơ mă iĕm gơh oei, yua kơ Kră Yang wă ăn kơ dêh char Isơrael pơngot rơwĕt lăm tơpơh sơnăm.” 
2KI.8.2	Thoi noh, na bơngai drŏ-kăn ei iung hloi, chu kiơ̆ nơ̆r Êlisê bơngai 'Bok Kei-Dei yua, sư hăm hnam dơnŏ sư jăk oei tơ dêh Philistin tơpơh sơnăm.
2KI.8.3	Đơ̆ng rŏng kơ tơpơh sơnăm noh, bơngai drŏ-kăn ei lĕch đơ̆ng dêh Philistin brŏk tơ Pơlei sư, sư năm apinh pơtao wă kơ sư gơh đei iŏk dơ̆ng hnam păng mir chŭn sư so. 
2KI.8.4	Kơplah 'noh, pơtao oei pơma dơnuh hăm Gêhasi đam Êlisê bơngai mă 'Bok Kei-Dei yua pơtao jet: “Ih athei roi ăn kơ ĭnh tôm tơdrong tih mă Êlisê pơm bơih.” 
2KI.8.5	Gêhasi oei roi ăn kơ pơtao mơ̆ng thoi yơ Êlisê hlôi tơiung arih minh 'nu bơngai đơ̆ng lôch, na blư bơngai drŏ-kăn mĕ bơngai 'lơ̆p mă đêl Êlisê tơiung arih noh truh, sư apinh pơtao ăn kơ sư gơh đei iŏk dơ̆ng hnam păng mir chŭn sư.
2KI.8.5	Gêhasi khan: “Ô yŏng tơ'ngla ĭnh, duch 'nâu bơih păng 'nâu kon drŏ-nglo sư mă đêl Êlisê tơiung arih ki.” 
2KI.8.6	Pơtao jet hloi duch ei, na duch ei roi ăn kơ sư tơdrong noh.
2KI.8.6	Đơ̆ng noh pơtao athei minh 'nu kuan krao pơma tơgŭm ăn, pơtao khan: “Pơdrâu ăn kơ duch âu dôm tơmam sư noh bĕ păng đĭ-đăng phe 'ba đơ̆ng chŭn mir sư, iŏk đơ̆ng sư jăk đơ̆ng dêh 'nâu sơ̆ khơ̆ kơ dang ei.”
2KI.8.7	Êlisê năm truh tơ pơlei Đamas. Kơplah noh Ben Hadat pơtao Aram jĭ. Đei bơngai roi ăn kơ pơtao khan: “Bơngai Kră Yang 'Bok Kei-Dei yua, 'nao truh tơ âu.” 
2KI.8.8	“Pơtao athei Hasael: Chĕp ba minh pôm tơmam pơyơ̆r năm sơng Êlisê bơngai Kră Yang 'Bok Kei-Dei yua, gơnang kơ sư krao apinh jet Kră Yang: “Ĭnh hăm wă kĕ klaih đơ̆ng jĭ dah ưh?”
2KI.8.9	Thoi noh, Hasael năm sơng Êlisê bơngai mă Kră Yang 'Bok Kei-Dei yua, chông ba puăn-jĭt tŏ aseh lăk-đa, chơ ba dôm tơmam mă 'lơ̆ng ngơ-ngei đơ̆ng pơlei Đamas noh, wă ăn kơ Êlisê bơngai mă Kră Yang 'Bok Kei-Dei yua, sư năm tơ'bơ̆p Êlisê, na khan: “Kon drŏ-nglo ih Ben Hadat, pơtao đe Aram, sư wơh inh năm tơ ih sư wă apinh khan: “Ĭnh hăm wă kĕ klaih đơ̆ng jĭ 'nâu dah ưh?”
2KI.8.10	Êlisê tơl: “Ih brŏk roi ăn kơ sư bĕ: Ơ pơtao sĭt ih gô klaih đơ̆ng jĭ, mă khan thoi ei Kră Yang 'Bok Kei-Dei tơbăt ăn kơ ĭnh sư noh gô lôch.” 
2KI.8.11	Êlisê, bơngai mă Kră Yang 'Bok Kei-Dei yua pơglăn pơnhen tơ Hasael đunh dĭng mah sư mơlâu, đơ̆ng noh Êlisê khĭk khơ̆k nhơ̆m.
2KI.8.12	Hasael jet: “Ơ yŏng tơ'ngla ĭnh, yua kơ kiơ ih nhơ̆m?” Êlisê tơl: “Yua kơ ĭnh băt ih gô pơm kơnê̆ pơrăm lu bơngai Isơrael, ih gô soh chhông lu pơlei tih kơjăp noh, pơlôch lu bơngai drŏ-nglo oei hơmuh hơmŏng pơlôch hăm đao, juă pơhlơ̆r lu hơ'lơ̆p iĕ, păng roch klak lu bơngai drŏ-kăn oei anăp.”
2KI.8.13	Hasael tơl: “Đam ih noh bu? Noh thoi minh pôm kŏ đĕch; liơ gơh pơm tơdrong tih dêh thoi noh?”
2KI.8.13	Êlisê tơl:
2KI.8.13	Kră Yang 'Bok Kei-Dei tơbăt ăn kơ ĭnh bơih, ih gô pơm pơtao char Aram.
2KI.8.14	Hasael weh hloi đơ̆ng Êlisê păng brŏk tơ yŏng tơ'ngla sư; yŏng tơ'ngla sư jet: “Êlisê roi ăn kơ ih liơ?” Sư tơl: “Êlisê roi ăn kơ ĭnh khan ih gô praih hiôk.” 
2KI.8.15	Năr dơning Hasael iŏk khăn djrŭ lăm đak, iŏk khăn noh klơ̆p lê̆ muh măt Ben Hadat, na 'bok ei lôch hloi. Đơ̆ng noh, Hasael pơm pơtao tơplih kơ Ben Hadat hloi.
2KI.8.16	Lăm sơnăm mă pơđăm, chăl Jôram, kon drŏ-nglo Ahap, pơgơ̆r dêh Isơrael, na Jêhôram kon drŏ-nglo Jêhôsaphat pơgơ̆r dêh Juđa. 
2KI.8.17	Kơplah Jêhôram tŏk pơm pơtao, sư 'nao pêng-jĭt 'bar sơnăm; sư pơgơ̆r tơhngam sơnăm tơ Pơlei Jêrusalem. 
2KI.8.18	Sư năm kiơ̆ trong lu pơtao Isơrael, lei-lăi thoi pơtao Ahap pơm bơih yua kơ akăn sư 'noh kon pơtao Ahap. Sư pơm kơnê̆ 'bơ̆t anăp Kră Yang. 
2KI.8.19	Mă-lei, Kră Yang mơnat yua kơ Đawit đĭch đam sư, na sư ưh kơ wă pơlôch pơrăm lê̆ adrĕch adrung Juđa ôh, yua kơ Sư pơkă wă 'măn minh pôm ŭnh kơđeng ăn kơ Đawit păng adrĕch adrung sư ling-lang khŏm khŏm.
2KI.8.20	Lăm chăl Jêhôram, đei lu bơngai Eđôm iung blah lu bơngai Juđa păng pôk ăn đei pơtao kơdih. 
2KI.8.21	Yua kơ thoi noh Jêhôram năm tơ Pơlei Sar, anhăk ba đĭ-đăng gre aseh linh sư. Lĭnh Eđôm wang tăp tang kơ lu sư kiơ̆ kơmăng, pơtao păng lu yŏng linh pơgơ̆r lu gre aseh blah drŭt lu bơngai Eđôm, mă-lei lăp lu linh klĕch hlôi đơ̆ng bơngai Eđôm wang, lu sư kơdâu brŏk tơ hnam lu sư kơdih. 
2KI.8.22	Thoi noh, lu bơngai Eđôm blah đe Juđa, lu sư ưh kơ wă chu bơngai Juđa pơgơ̆r truh tơ dang ei. Hơdai kơplah noh mơ̆n Pơlei Lipna kư̆m iung blah mơ̆n.
2KI.8.23	Lu tơdrong hơ'mon gah Jêhôram, hơ'mon tôm tơdrong đêl sư pơm đe đei chih lăm sơ̆p hla bơar hơ'mon gah lu pơtao. 
2KI.8.24	Jêhôram lôch, brŏk pơdơh tơ yă 'bok sư, đe 'bŭ hơdai hăm yă 'bok sư tơ Pơlei Đawit. Đơ̆ng noh, Ahasia kon drŏ-nglo sư pơtrơp đêl anih sư.
2KI.8.25	Lăm sơnăm mă mơjĭt-'bar, chăl Jôram kon drŏ-nglo Ahap pơtao đe Isơrael pơgơ̆r, na Ahasia kon drŏ-nglo Jêhôram pơtao đe Juđa tŏk pơm pơtao. 
2KI.8.26	Ahasia sư 'bar-jĭt sơnăm kơplah sư tŏk pơm pơtao păng sư pơgơ̆r minh sơnăm tơ Pơlei Jêrusalem. Mĕ sư anăn Athalia, sâu Ômri, pơtao đe Isơrael. 
2KI.8.27	Sư năm kiơ̆ trong adrĕch adrung Ahap, pơm kơnê̆ 'bơ̆t anăp Kră Yang lei-lăi thoi Ahap hlôi pơm bơih, yua kơ sư ŏng pơtao Ahap.
2KI.8.28	Ahasia sư năm hơdai hăm Jôram kon drŏ-nglo Ahap, năm truh tơ Pơlei Ramôt Gileat wă tơblah hăm Hasael pơtao đe Aram, lu sư tơblah noh, pơtao Jôram rơka. 
2KI.8.29	Na sư wơ̆t brŏk tơ Pơlei Jêsreel hơmet rơka đêl linh Aram prah 'bơm sư tơ pơlei Ramôt, 'bơ̆t năr sư tơblah hăm Hasael, pơtao đe Aram.
2KI.8.29	Ahasia kon drŏ-nglo Jêhôram, pơtao đe Juđa, sư jur tơ Jêsreel wă năm lăng Jêhôram, kon drŏ-nglo Ahap oei jĭ 'bĭch păn tơ noh.
2KI.9.1	Êlisê bơngai khan lê̆ adrol, sư krao minh 'nu lăm lu khŭl bơngai khan lê̆ adrol na khan: “Iŏk tơlei tơ̆n, tơ̆n kơiĕng ih bĕ, chĕp get đak 'bâu phu 'nâu, năm tơ Pơlei Ramôt Galaat. 
2KI.9.2	Mưh ih truh tơ noh, ih athei chă Jêhu kon drŏ-nglo Jêhôsaphat, sâu Nimsi; na ih gô mơ̆t, athei sư iung weh đơ̆ng 'nhŏng oh sư, păng ih chông sư mơ̆t lăm anih hrĕp hơdrô̆, 
2KI.9.3	Ih iŏk get đak 'bâu phu, tuh kơpal kơ̆l sư păng khan: “Kră Yang khan thoi âu: Inh tuh đak 'bâu phu ăn kơ ih pơm pơtao Isơrael.” Đơ̆ng noh ih athei pơih 'măng lĕch weh hloi, 'nĕ kơ hiơ̆ hŏ.
2KI.9.4	Na bơngai tơdăm noh, sư bơngai khan lê̆ adrol oei mơlôh năm truh tơ Pơlei Ramôt Gileat. 
2KI.9.5	Kơplah sư truh, lu 'bok tih khŭl linh oei hơ-oei akŭm pơđâu sư khan kơ Jêhu: “Ơ 'bok kuan tih, inh đei tơdrong wă pơma dơnuh hăm ih!
2KI.9.5	Jêhu tơl: “Ih wă pơma dơnuh hăm bu lăm lu nhôn?”
2KI.9.5	Bơngai tơdăm ei tơl: “Ơ kuan tih, ĭnh wă pơma dơnuh hăm ih.” 
2KI.9.6	Thoi noh, Jêhu gruih iung mơ̆t lăm hnam, na bơngai tơdăm ei tuh đak 'bâu phu kơpal kơ̆l sư păng khan: “Kră Yang 'Bok Kei-Dei Isơrael khan thoi âu: Inh rơih iŏk ih ăn kơ đe tuh đak 'bâu phu ăn kơ ih pơm pơtao đe Isơrael wei-lăng kon pơlei Kră Yang. 
2KI.9.7	Ih gô blah pơlôch adrĕch Ahap yŏng tơ'ngla ih păng Inh gô pơm 'mong pơrăm yă Jêsebel đêl pham bơngai mă sư pơlôch, lu bơngai khan lê̆ adrol, đĭch đam ĭnh, hăm pham đĭ-đăng đĭch đam Kră Yang. 
2KI.9.8	Đĭ-đăng adrĕch Ahap, Inh gô pơrăm pơlôch lê̆ đĭ lu bơngai drŏ-nglo adrĕch Ahap, mă khan bơngai đĭch, dah bơngai rơngei, pơlôch đĭ đơ̆ng lăm char Isơrael; 
2KI.9.9	păng ĭnh pơm kơ adrĕch Ahap lei-lăi thoi adrĕch Jêrôbôam kon drŏ-nglo Nêba păng lei-lăi thoi adrĕch Baasa kon drŏ-nglo Ahija. 
2KI.9.10	Kŏ gô sa akâu yă Jêsebel lăm char glă Jêsreel, ưh kơ đei bu 'bŭ sư.”
2KI.9.10	Na bơngai tơdăm ei pơih 'măng păng kơdâu weh hloi.
2KI.9.11	Na Jêhu lĕch hĭ đơ̆ng ei năm truh tơ lu đĭch đam yŏng tơ'ngla sư. Lu đe ei jet khan: “Tôm tơdrong hiôk 'lơ̆ng mơ̆n? Bơngai wơnh 'noh hei sư chă kiơ kơ ih?”
2KI.9.11	Sư tơl lu đe ei khan: “Lu iĕm băt kơ sư păng băt nơ̆r sư pơma.”
2KI.9.12	Mă-lei lu sư khan: “Hơlĕnh ưh kơ trŏ thoi noh ôh, roi bĕ kơ nhôn dang ei?”
2KI.9.12	Thoi noh sư roi kơ đe noh: “Bơngai noh khan kơ inh thoi âu: Kră Yang khan Inh rơih iŏk ih ăn kơ đe tuh đak rơmă 'bâu phu kơ ih wă kơ ih pơm pơtao Isơrael.”
2KI.9.13	Lu sư wang hăt hot iŏk hơbĕn ao kơdih lơ̆k tơ ala jơ̆ng Jêhu lơ̆k rok lu kơnao kung. Đơ̆ng noh lu sư hlôm tơgiĕp păng ôr re khan: “Jêhu pơm pơtao!”
2KI.9.14	Thoi noh Jêhu kon drŏ-nglo Jêhôsaphat, sâu Nimsi, sư chă đon wă blah pơtao Jôram. Kơplah noh Jôram păng đĭ-đăng linh Isơrael oei wă găn blah pơtao Hasael pơtao đe Aram tơ Pơlei Ramôt Galaat. 
2KI.9.15	Mă-lei, Jôram hlôi wih bơih tơ Jêsreel wă hơmet jĭ rơka sư đêl linh đe Aram prah 'bơm sư 'bơ̆t sư tơblah Hasael pơtao đe Aram, na Jêhu khan: “Dah lu iĕm lăp đon, 'nĕ kơ ăn minh 'nu bu lĕch klĕnh đơ̆ng pơlei âu năm roi ăn kơ Pơlei Jesreel.” 
2KI.9.16	Thoi noh, Jêhu hao gre aseh năm tơ Pơlei Jêsreel Jôram oei păn tơ noh. Ahasia pơtao đe Juđa kư̆m jur tơ noh năm lăng Jôram.
2KI.9.17	Lĭnh gak dơ̆ng kơpal hnam thôt lăm pơlei Jêsreel 'bôh khŭl linh Jêhu truh na sư ôr re khan: “Inh 'bôh khŭl linh năm tơ âu.”
2KI.9.17	Jôram khan athei: “Năm wơh minh 'nu linh hao aseh năm sơng lu sư tơ noh păng jet khan: Hăm hiôk-hian ưh?”
2KI.9.18	Thoi noh, đe wơh minh 'nu linh hao aseh năm sơng Jêhu păng roi ăn kơ sư khan: “Pơtao jet: Hăm oei hiôk-hian ưh?” Jêhu tơl: “Tơdrong hiôk-hian 'bơm kiơ kơ ih? Weh tơ rŏng inh bĕ.”
2KI.9.18	Lĭnh gak ei roi khan dơ̆ng: “Bơngai mă đe wơh noh sư năm truh tơ khŭl linh ei bơih, mă-lei ưh kơ 'bôh brŏk.”
2KI.9.19	Na pơtao wơh dơ̆ng minh 'nu linh mă 'bar kư̆m hao aseh năm truh tơ lu đe ei păng khan: “Pơtao jet: Hăm hiôk-hian ưh?”
2KI.9.19	Jêhu tơl: “Tơdrong hiôk-hian 'bơm kiơ kơ ih? Weh tơ rŏng inh bĕ!”
2KI.9.20	Lĭnh gak roi dơ̆ng khan: “Bơngai mă đe wơh noh sư năm truh tơ ei bơih, mă ưh kơ 'bôh brŏk. To, bơngai hao gre aseh wă năm tơ âu, noh băt Jêhu, kon drŏ-nglo Nimsi bơih, sư hao hrơ̆t aseh nhen thoi blĕk dêh.”
2KI.9.21	Na Jôram khan: “Iŏk kơ ĭnh gre aseh bĕ;” Na đe iŏk gre aseh ăn kơ sư hao năm; Jôram pơtao đe Isơrael păng Ahasia pơtao đe Juđa, bre sư hao gre aseh sư kơdih kơdih năm sơng Jêhu na lu sư tơ'bơ̆p Jêhu 'bơ̆t teh mir Nabôt bơngai Pơlei Jêsreel. 
2KI.9.22	Lăp 'bôh Jêhu na Jôram jet: “Ơ Jêhu, hăm trŏ kơ ih năm wă kơ hiôk-hian?”
2KI.9.22	Mă-lei, Jêhu tơl khan: “Na! Mưh khan mĕ ih yă Jêsebel oei kơkuh pơm yang,a pơm pơjâu, na wă hiôk hơiă liơ gơh?”
2KI.9.23	Jôram gơwĕch gre aseh sư kơdâu weh ôn păng roi kơ Ahasia băt: “Đe chă đon wă blah bơ̆n.”
2KI.9.24	Jêhu iŏk hră sư gŭt prah Jôram 'brơ̆m 'bơm 'bơ̆t sơlam 'bar pah hơngiĕng, klĕch jrok tơ plei nuih sư, na sư pơ̆k lôch hloi lăm gre aseh sư. 
2KI.9.25	Na Jêhu khan kơ Bithan kuan wei sư: “Iŏk atâu sư 'nâu klơ̆m lê̆ lăm mir Nabôt Pơlei Jêsreel; ih hăm 'blŏk, minh 'măng ki ba đih hao gre aseh kiơ̆ 'moi Ahap, 'bă sư, na Kră Yang khan lê̆ gah sư: 
2KI.9.26	“Kră Yang khan: Tơpă năr brei Inh 'bôh bơih pham Nabôt păng pham lu kon drŏ-nglo sư: Inh gô pơm plơ̆ kơ ih tơ mir 'nâu mơ̆n. Na hor bĕ atâu sư 'nâu klơ̆m hơtat lê̆ lăm mir chŭn noh kiơ̆ thoi nơ̆r Kră Yang hlôi khan bơih.”
2KI.9.27	Lăp Ahasia pơtao đe Juđa 'bôh tơdrong noh na kơdâu ôn tơklă Pơlei Bet Hagan. Mă-lei, Jêhu druh 'moi sư păng khan: “Kŭm khŏm prah pơlôch sư mơ̆n.” Na lu sư răp găn prah pơtao Ahasia 'bơ̆t trong kuĕl tơklă pơlei Gur jê̆ Iblêam. Đơ̆ng noh Ahasia kơdâu tơ Pơlei Mêgiđô păng sư lôch hloi tơ noh. 
2KI.9.28	Lu đĭch đam sư tah atâu sư lăm gre aseh na chơ ba brŏk tơ pơlei Jêrusalem păng 'bŭ lăm bơsat hơdai hăm lu yă 'bok sư tơ Pơlei Đawit sơ̆. 
2KI.9.29	(Ahasia tŏk pơm pơtao đe Juđa 'bơ̆t sơnăm mă mơjĭt-mônh, chăl pơtao Jôram, kon drŏ-nglo Ahap pơgơ̆r đe Isơrael.)
2KI.9.30	Kơplah Jêhu năm truh tơ pơlei Jêsreel. Jêsebel kơtơ̆ng băt na iŏk chŭr pik muh măt, hơmet sŏk, pơhrôp hơbĕn 'nao mă 'lơ̆ng, đơ̆ng noh dơ̆ng tơmang đơ̆ng 'măng-'mŏk sư. 
2KI.9.31	Lăp Jêhu năm mơ̆t trong 'măng dur pơlei na yă ei khan: “Ơ Simri, bơngai pơlôch yŏng tơ'ngla inh oei liĕm akâu hiôk-hian mơ̆n?”
2KI.9.32	Jêhu ngơk lăng tơ 'măng-'mŏk na jet: “Tơ kơpal 'noh, bu gah ĭnh? Bu? Na 'bar pêng 'nu kuan krĕo nger lăng tơ sư. 
2KI.9.33	Sư athei: “Iĕm tơlơ̆ hơtat sư tơ teh jah.” Lu sư tơlơ̆ hơtat hloi yă ei tơ teh, na pham sư tơprah tơ tơnăr hnam, tơ akâu aseh, đơ̆ng noh aseh yak pơjuă akâu sư.
2KI.9.34	Jêhu mơ̆t lăm hnam, sŏng sa đang bơih na sư khan: “Iĕm năm lăng drŏ-kăn kơlĕl răm 'noh hei năm! Păng iĕm 'bŭ hơmet sư, yua kơ sư kon pơtao.” 
2KI.9.35	Thoi noh lu đĭch đam wă năm 'bŭ sư; mă-lei lu sư 'bôh oei pă pôm kơ̆l, na 'bar pah jơ̆ng păng 'bar pah tơpang ti đĕch bơih 'bơ̆t dei. 
2KI.9.36	Lu sư wơ̆t roi ăn kơ Jêhu yŏng tơ'ngla sư. Na Jêhu khan: “'Noh bơih nơ̆r Kră Yang yua bơih 'bơ̆r Êli đĭch đam Sư bơngai Pơlei Tisbe, lăm mir chŭn Pơlei Jêsreel kŏ gô sa atâu Jêsebel.” 
2KI.9.37	Păng atâu sư noh gô hĕch hoch nhen mơ̆r 'bơ̆t teh, tơ lăm mir chŭn Pơlei Jêsreel, dĭng đe mă pă gơh khan: “'Nâu bơih Jêsebel.”
2KI.10.1	Tơ Samari, đei tơpơh-jĭt 'nu kon drŏ-nglo Ahap oei lăm Pơlei Samari. Jêhu chih kơthơ ăn kơ lu kră pơlei păng lu yŏng pơgơ̆r tơ Jêsreel păng lu bơngai mă wei-lăng kon drŏ-nglo Ahap chih khan: 
2KI.10.2	“Tơ anih lu iĕm đei lu kon drŏ-nglo yŏng tơ'ngla iĕm, đei lơ gre, đei aseh hai, đei khêl đao tơmam tơblah păng đei lơ pơlei tih kơjăp tăm. Thoi noh bơih, mưh iĕm đei iŏk kơthơ 'nâu, 
2KI.10.3	iĕm athei rơih iŏk lăm lu kon drŏ-nglo yŏng tơ'ngla iĕm, bơngai ayơ mă tơpăt tôm tơdrong gơh hơgei hloh, pôk sư oei 'bơ̆t tang-dŏ 'bă sư, đơ̆ng noh iung tơblah yua kơ adrĕch adrung yŏng tơ'ngla iĕm.”
2KI.10.4	Mă-lei lu sư hli tơrơ dêh, păng khan: “'Nhŏ kơ 'bar 'nu pơtao ưh kơ kĕ dơ̆ng 'bơ̆t anăp sư, tơma nhôn khan tơblah sư kĕ liơ 'nei?”
2KI.10.5	Kuan wei hnam pơtao păng lu kuan wei pơlei păng lu kră pơlei, păng bơngai bơtho wei-lăng kon drŏ-nglo Ahap, pơtruh nơ̆r roi kơ Jêhu khan: “Lu nhôn jơ̆ đĭch đam ih; lu nhôn gô pơm tôm tơdrong ih athei nhôn pơm, lu nhôn ưh kơ wă chă rơih bu pơm pơtao ôh, ih pơm bĕ tơdrong kiơ, kiơ̆ kơ ih tơchĕng khan lăp trŏ.”
2KI.10.6	Jêhu chih kơthơ wơ̆t mă 'bar khan: “Dah iĕm mơ̆t gah ĭnh păng 'maih wă chu kiơ̆ mơ̆ng ĭnh athei, lei iĕm athei chơ̆ng kơ̆l lu kon drŏ-nglo yŏng tơ'ngla iĕm; đơ̆ng noh năr dơning, kư̆m kơplah jơ 'nâu mơ̆n, iĕm athei chĕp ba kơ̆l noh năm tơ ĭnh tơ Pơlei Jêsreel.”
2KI.10.6	Thoi noh, lu kon drŏ-nglo pơtao, đĭ-đăng tơpơh-jĭt 'nu oei tơ lăm hnam lu bơngai yŏng mơng lăm pơlei tih ei ngăl, đe bơtho, 'me rong lu sư. 
2KI.10.7	Lu đe ei đei iŏk kơthơ noh, na rôp hĭ tơpơh-jĭt 'nu kon drŏ-nglo pơtao, pơlôch đĭ, đơ̆ng noh tah lê̆ kơ̆l lu sư lăm bai, ba truh tơ Jêhu tơ Pơlei Jêsreel. 
2KI.10.8	Đei bơngai đe wơh năm truh tơ ei roi ăn kơ sư khan: “Đe chĕp ba kơ̆l lu kon drŏ-nglo pơtao noh tơ âu bơih.”
2KI.10.8	Jêhu tơl: “Iĕm dan 'bơ̆t 'măng dur pơlei, dan pơm 'bar pôi, lê̆ 'bơ̆t dei dĭng truh pơgê dơning.”
2KI.10.9	Pơgê đơ̆ng rŏng, sư lĕch, dơ̆ng 'bơ̆t anăp đĭ-đăng kon pơlei, na khan: “Lu iĕm ưh kơ 'bơm, ưh kơ pơm yoch ôh. Inh 'nâu bơngai mă pơm plơ̆ kơ yŏng tơ'ngla ĭnh păng pơlôch sư, mă-lei bĭ lu bơngai 'nâu, bu pơlôch lu sư? 
2KI.10.10	Lei na dang ei, bơ̆n athei băt lăm dôm nơ̆r Kră Yang đei khan bơih gah adrĕch Ahap, ưh kơ đei nơ̆r ayơ huŏng tơ teh; yua kơ Kră Yang pơkeh bơih nơ̆r sư pơkă mă sư yua 'bơ̆r Êli đĭch đam sư pơma.” 
2KI.10.11	Jêhu kư̆m pơlôch đĭ lu adrĕch Ahap mă oei oei lăm Pơlei Jêsreel, pơlôch hloi kuan tih, lu buăl juăt sư ngơ-ngei, păng lu 'bok soi tơm sư, ưh pă đei lê̆ minh 'nu bu hloi.
2KI.10.12	Đơ̆ng noh, Jêhu iung năm tơ Pơlei Samari. Tơ rok trong, tơ Pơlei Bet Êket, bơsŭn bơngai wei triu, 
2KI.10.13	sư tơ'bơ̆p hĭ lu 'nhŏng oh Ahasia pơtao đe Juđa, sư jet: “Lu iĕm bu?” Lu sư tơl: “Lu nhôn 'nhŏng oh Ahasia, nhôn wă jur năm ngôi tơ lu kon drŏ-nglo pơtao hăm lu kon drŏ-nglo mĕ pơtao.
2KI.10.14	Na Jêhu athei lu đam sư: “Năm rôp lu sư, rôp arih.” Đe rôp lu sư, arih, đĭ-đăng puăn-jĭt 'bar 'nu; đơ̆ng noh pơlôch lu sư 'bơ̆t jê̆ đak sơlŭng, Pơlei Bet Êket bơsŭn bơngai wei triu. Sư pă đei rong arih hơya minh 'nu bu.
2KI.10.15	Lăp Jêhu yak weh đơ̆ng noh, sư tơ'bơ̆p Jêhônadap, kon drŏ-nglo Rêkap tŏk-bŏk oei năm sơng sư. Sư kơkuh kơ Jêhônadap păng khan: “Jơhngơ̆m ih hăm tơpăt tơpă hăm ĭnh, thoi ĭnh tơpăt tơpă hăm ih bơih?”
2KI.10.15	Jêhônadap tơl: “Jơhngơ̆m ĭnh tơpăt tơpă hăm ih”
2KI.10.15	Jêhu khan dơ̆ng: “Dah ih tơpăt tơpă lei, ih chro ti ih kơ ĭnh.” Na Jônađap chro ăn kơ sư ti. Jêhu rôp ti hơtŏk Jônadap hao gre aseh, hơdai hăm sư. 
2KI.10.16	Păng sư khan: “Năm hơdai ĭnh bĕ, lăng jơhngơ̆m ĭnh tơnăp kơjăp hăm Kră Yang.” Thoi noh, Jônadap hao gre hơdai sư.
2KI.10.17	Lăp sư mơ̆t lăm Pơlei Samari bơih, sư pơlôch pơđĭ lu bơngai lăm adrĕch Ahap lăm Pơlei Samari dĭng mah adrĕch 'nei goh hloi, thoi nơ̆r Kră Yang khan kơ Êli bơih.
2KI.10.18	Jêhu pơpôi đĭ-đăng kon pơlei păng khan kơ lu sư: “Ahap kơkuh jang kơ yang gah Baal tŏ sĕt dêh: Inh Jêhu gô kơkuh jang ăn kơ yang Baal lơ hloh.” 
2KI.10.19	Dang ei na akŭm pơpôi ăn kơ ĭnh dôm lu bơngai khan lê̆ adrol yang Baal noh bĕ lu bơngai kơkuh kơ sư păng đĭ-đăng lu 'bok soi sư. Ưh kơ gơh krŭl minh 'nu bu ôh, yua kơ ĭnh wă pơyơ̆r minh pôm tơmam soi tih ăn kơ yang Baal. Dah bơngai bu ưh kơ truh sĭt bơngai noh ưh kơ arih ôh.” 'Noh Jêhu chă đon wă pơlôch pơtôch lê̆ lu bơngai bơ̆jang kơkuh kơ yang Baal.
2KI.10.20	Jêhu athei: “Athei krao akŭm pơm giĕng tih, wă soi kơkuh kơ yang Baal. Thoi noh đe roi tơbăt pơm giĕng ei. 
2KI.10.21	Jêhu wơh lu bơngai năm jơ̆p-jang char Isơrael roi tơbăt athei đĭ-đăng đĭch đam mă jang kơ yang Baal khŏm năm truh. Lu sư năm tôm đĭ-đăng ưh kơ đei krŭl minh 'nu bu hloi. Lu sư mơ̆t lăm hnam yang Baal; lu sư mơ̆t 'bĕnh đơ̆ng jih pah âu truh tơ jih pah to, bơngai 'bĕnh kơ hnam dơ'bit. 
2KI.10.22	Na Jêhu khan kơ bơngai wei ao kơ̆m giĕng, chă asong ao kơ̆m giĕng 'noh kơ đĭch đam jang kơ yang Baal 'noh bĕ. Na bơngai ei chă asong lu sư ao 'noh.
2KI.10.23	Jêhu păng Jêhônadap, kon drŏ-nglo Rêkap mơ̆t lăm hnam yang Baal, khan kơ lu bơngai kơkuh kơ yang Baal: “Iĕm chă lăng mă nhen, tơ âu hăm đei bơngai ayơ đĭch đam Kră Yang ưh? Tơ âu; lu đĭch đam kơkuh kơ yang Baal đĕch.” 
2KI.10.24	Lu sư mơ̆t wă pơyơ̆r dôm tơmam soi, păng tơmam soi 'buh pơkhôi. Jêhu dan tơhngam-jĭt 'nu bơngai, athei lu sư răp tơ 'nguaih hnam, păng athei lu đe ei: “Dah đei bơngai bu lăm lu bơngai mă ĭnh pơjao lăm tơpang ti iĕm 'nâu, oei đei klaih 'mơ̆i lei bơngai mă lê̆ lu đe ei klaih hiong 'nei sư gô lôch tơplih lu đe noh.”
2KI.10.25	Lăp lu sư pơyơ̆r tơmam soi 'buh pơkhôi đang bơih, Jêhu khan kơ lu linh gak păng lu yŏng tih linh: “Mơ̆t pơlôch lu sư bĕ, pơlôch pơđĭ, 'nĕ kơ ăn bu gơh lĕch.” Thoi noh na lu sư pơlôch lu đe ei hăm đao gưm, lu bơngai gak păng lu yŏng tih linh klơ̆m lê̆ atâu lu đe ei tơ 'nguaih, na mơ̆t lăm anih hnam yang Baal. 
2KI.10.26	Lu sư yuih lê̆ gơ'bang soi đơ̆ng lăm hnam yang Baal; na soh lê̆. 
2KI.10.27	Teh pơchah lê̆ rup man yang Baal, hăm yuih lê̆ hnam sư, pơm kơ anih noh jing anih chă bơyơ̆ng 'bâu ôm, truh tơ dang ei, 
2KI.10.28	Jêhu pơrăm yang Baal pơtôch lê̆ đơ̆ng lu bơngai Isơrael. 
2KI.10.29	Mă-lei, sư ưh kơ achăng lê̆ ôh tơdrong yoch Jêrôbôam, kon drŏ-nglo Nêbat noh bơih mă hlôi pơm kơ lu bơngai Isơrael pơm yoch. Noh kơkuh kơ rup yang rơmo đe pơm hăm maih tơ pơlei Bethel păng tơ Pơlei Đan.
2KI.10.30	Kră Yang khan kơ Jêhu: “Kơlih kơ ih pơm trŏ dêh, sek tơpăt 'bơ̆t anăp Inh păng pơm kơ adrĕch Ahap kiơ̆ thoi Inh wă, na kon drŏ-nglo ih gô hơ-oei 'bơ̆t tang-dŏ pơtao, pơgơ̆r lu bơngai Isơrael dĭng truh tơ puăn jơhnơr. 
2KI.10.31	Mă-lei Jêhu ưh kơchăng đĭ jơhngơ̆m pơm kiơ̆ tơdrong juăt Kră Yang 'Bok Kei-Dei Isơrael, sư ưh kơ weh achăng lê̆ đơ̆ng tơdrong yoch Jêrôbôam, bơngai mă pơhlŭ lu bơngai Isơrael pơm yoch.
2KI.10.32	Kơplah noh sơ̆, Kră Yang pơm tơhiong pơoch lê̆ teh lăm char Isơrael, pơm kơ Hasael blah iŏk jei tơ jơ̆p-jang lăm char Isơrael. 
2KI.10.33	Blah tơgar iŏk đĭ-đăng tơring đơ̆ng đak krong Jôrđăn dĭng truh tơ gah hơlĕch, đĭ dêh gah Gileat, teh khŭl bơngai Gat, Rubên, păng adrĕch Manase, đơ̆ng Pơlei Arôe, 'bơ̆t thong đak Arnôn truh tơ dêh Gileat păng dêh Basan.
2KI.10.34	Dôm lu tơdrong jang Jêhu, tơdrong jang nai dơ̆ng, păng tơdrong nuih kơtang sư, đei đe chih lăm sơ̆p hla bơar tơdrong hơ'mon gah lu pơtao đe Isơrael.
2KI.10.35	Sư lôch thoi tep hiôk kiơ̆ lu yă 'bok sư, đe 'bŭ sư tơ Pơlei Samari; Jêhôahas, kon drŏ-nglo sư, pơm pơtao pơtrơp đơ̆ng sư. 
2KI.10.36	Jêhu pơgơ̆r lu đe Isơrael đunh đei 'bar-jĭt tơhngam sơnăm tơ Pơlei Samari.
2KI.11.1	Lăp yă Athalia, mĕ pơtao Ahasia 'bôh kon drŏ-nglo sư lôch bơih, sư iung blah hloi, pơlôch đĭ-đăng adrĕch pơtao. 
2KI.11.2	Mă-lei Jêhôseba kon drŏ-kăn pơtao Jêhôram, sư noh mŏ Ahasia, rôp tơtông Jôas, kon drŏ-nglo Ahasia đơ̆ng lăm lu kon tơdăm pơtao mă yă Athalia wă pơlôch, đơ̆ng noh ôn lê̆ sư lăm anih tep, oei hăm yă mă rong sư păng ôn lê̆ sư wă kơ Athalia chă ưh kơ 'bôh; yua kơ thoi noh na đe huay kơ đei pơlôch sư. 
2KI.11.3	Sư oei hăm Jehôseba, ôn tơ hnam Kră Yang lăm tơdrâu sơnăm kơplah Athalia pơgơ̆r dêh char Juđa.
2KI.11.4	Sơnăm mă tơpơh, 'bok soi Jêhôiada athei bơngai krao lu 'bok tih mă pơgơ̆r minh-hrĕng 'nu linh gah khŭl linh Karit păng lu linh mă kiơ̆ wei pơtao noh năm tơ sư lăm hnam akŭm kơkuh kơ Kră Yang. Sư pơma pơkă pơgơ̆p hăm lu đe ei păng athei lu đe ei pơkă hăm sư tơ lăm hnam akŭm kơkuh kơ Kră Yang; na sư tơhlâu tơ'bôh ăn kơ lu đe ei kon tơdăm pơtao. 
2KI.11.5	Sư athei lu đe ei: “'Nâu tơdrong mă lu iĕm gô pơm; truh năr pơdơh Sa'bat, iŏk klah asong pơm pêng khŭl minh khŭl lu iĕm gô wei anih pơtao; 
2KI.11.6	minh khŭl iĕm gô gak 'măng dur Sur, na minh khŭl iĕm gô gak 'bơ̆t 'măng jang tơ rŏng lu bơngai wei pơkao, hnam pơtao găn ưh kơ ăn bu mơ̆t lăm noh. 
2KI.11.7	Đơ̆ng noh dơ̆ng, 'bar khŭl lăm lu iĕm, keh kơ gak năr pơdơh Sa'bat, gô gak wei pơtao, gak wei hnam akŭm Kră Yang. 
2KI.11.8	Lu iĕm gô wei tăp dăr kơ pơtao, rim 'nu iĕm athei chĕp khêl đao; bu mah mơ̆t lăm iĕm athei pơlôch sư hloi. “Mưh pơtao lĕch, mơ̆t, iĕm athei kiơ̆ sư.”
2KI.11.9	Lu 'bok yŏng mă wei minh-hrĕng 'nu linh, lu sư pơm kiơ̆ nơ̆r 'bok soi Jêhôiada athei. Rim 'nu sư chông lu linh sư, lu bơngai mă gak lăm năr pơdơh Sa'bat, mă đĭ jơ gak bơih, chông ba đĭ-đăng năm tơ 'bok soi Jêhôiada. 
2KI.11.10	'Bok soi ei ăn kơ lu yŏng linh dôm lu đao hơlă păng khêl Đawit sơ̆, đơ̆ng lăm Hnam akŭm kơkuh kơ Kră Yang. 
2KI.11.11	Lu linh mă kiơ̆ wei pơtao noh, rim 'nu lu sư chĕp tơmam tơblah kơdih kơdih, lu sư pơrĕng tăp dăr wă wei pơtao, iŏk đơ̆ng gah gơal truh tơ yă-nơ̆m kơ Hnam akŭm ei tăp dăr kơ chơnang soi păng hnam akŭm.
2KI.11.12	Jêhôiada chông hloi kon tơdăm pơtao noh lĕch, pơyơ̆l ăn kơ sư môk pơtao, păng ăn kơ sư sơ̆p hla bơar tơdrong juăt. Thoi noh đe pôk sư pơm pơtao, tuh đak 'bâu phu kơpal kơ̆l sư, păng đĭ-đăng lu đe ei tap ti ôr jreo, khan: “Pơtao arih ling-lang khŏm khŏm.”
2KI.11.13	Lăp yă Athalia kơtơ̆ng 'bơ̆r lu linh păng 'bơ̆r lu kon pơlei, na sư năm hloi tơ kon pơlei lăm Hnam akŭm kơkuh kơ Kră Yang. 
2KI.11.14	Yă ei lăng 'bôh pơtao dơ̆ng 'bơ̆t anih kơjung kiơ̆ thoi tơdrong juăt kơ̆m giĕng hmă, đei lu yŏng linh păng đei lu bơngai hlôm tơgiĕp dơ̆ng jê̆ sư păng đĭ-đăng kon pơlei lăm dêh char sư hiôk chơt hlôm tơgiĕp ngăl. Yă Athalia hek hloi ao sư kơdih păng hơdrăi rơ̆n khan: “Blơ̆ blĕch! Blơ̆ blĕch!”
2KI.11.15	'Bok soi Jêhôiada athei lu yŏng khŭl linh: “Dui tơlĕch yă âu đơ̆ng lăm linh noh bĕ dah bu kiơ̆ sư, bơ̆n athei pơlôch hăm đao gưm.” Yua kơ 'bok soi khan bơih: “'Nĕ kơ pơlôch sư lăm Hnam akŭm kơkuh kơ Kră Yang.” 
2KI.11.16	Đe rôp chông yă ei tơ hnam pơtao sư kơplah sư oei rok trong năm mơ̆t tơ anih pơtao 'bơ̆t trong 'măng jang 'măn kơ aseh mơ̆t, na đe pơlôch sư tơ noh.
2KI.11.17	Jêhôiada pơjing tơdrong pơgơ̆p pơkă hơlam Kră Yang hăm pơtao păng kon pơlei wă kơ lu sư jing kon pơlei Kră Yang. Sư kư̆m pơjing tơdrong pơgơ̆p pơtao hăm kon pơlei mơ̆n. 
2KI.11.18	Đĭ-đăng kon pơlei lăm dêh char sư năm tơ anih hnam yang Baal, na yuih pơrăm lê̆ đĭ, teh pơchah lê̆ chơnang soi păng pôlôch lê̆ Mathan 'bok soi gah yang Baal 'bơ̆t anăp,
2KI.11.18	Đơ̆ng noh Jêhôiada athei bơngai gak wei Hnam Akŭm kơkuh kơ Kră Yang. 
2KI.11.19	Sư chông lu yŏng linh mă wei minh-hrĕng 'nu lĭnh, khŭl linh Karit, lu linh mă wei pơtao, păng đĭ-đăng kon pơlei lăm dêh char ei; sư ba pơtao jur đơ̆ng Hnam Akŭm kơkuh kơ Kră Yang năm tơ hnam pơtao trong 'măng jang mă lu linh gak hnam pơtao noh, Na pơtao Jôas hơ-oei hloi 'bơ̆t tang-dŏ pơtao. 
2KI.11.20	Đĭ-đăng kon pơlei chơt hiôk ngăl, păng pơlei ei gơh hiôk hơđơ̆ng, đơ̆ng rŏng kơ đe pơlôch yă Athalia hăm đao gưm 'bơ̆t anih hnam pơtao.
2KI.11.21	Jôas, sư 'nao tơpơh sơnăm kơplah sư tŏk pơm pơtao.
2KI.12.1	Sơnăm mă tơpơh, chăl Jêhu pơgơ̆r, Jôas tŏk pơm pơtao păng pơgơ̆r puăn-jĭt sơnăm lăm Pơlei Jêrusalem. Mĕ sư yă Sibia, Pơlei Bêrsêba. 
2KI.12.2	Jôas pơm 'lơ̆ng 'bơ̆t anăp Kră Yang đĭ chăl arih yua kơ 'bok soi Jêhôiada bơtho sư. 
2KI.12.3	Mă-lei, sư ưh kơ hŭt lê̆ hnam kơkuh kơ yang pơm tơ anih kơjung, lu kon pơlei oei hơnơ̆ng kơ soi sơmah kơ yang păng soh tơ kơpal anih 'bâu phu kơjung noh.
2KI.12.4	Jôas khan kơ lu 'bok soi: “Dôm jên tơmam 'lơ̆ng rơgoh đe juăt kơ ba 'măn tơ Hnam Akŭm kơkuh kơ Kră Yang, mă jên thuê̆ đêl hơgăt kơ rim kơ̆l kon bơngai mă jên đơ̆ng rim 'nu đei pơyơ̆r lăm năr akŭm kiơ̆ kơ jơhngơ̆m hiôk, 
2KI.12.5	apinh lu 'bok soi, athei chă iŏk jên noh đơ̆ng lu bơngai mă pơyơ̆r, đơ̆ng noh yua jên ei hơmet ming hnam akŭm 'bơ̆t yơ mă pơchah tơphĕ.”
2KI.12.6	Mă-lei truh sơnăm mă 'bar-jĭt pêng, chăl Jôas pơgơ̆r, lu 'bok soi ưh kơ hơmet ming Hnam kư̆m dơ̆ng. 
2KI.12.7	Na Jôas krao hloi 'bok soi Jêhôiada păng lu 'bok soi nai, na jet: “Liơ iĕm ưh kơ chă hơmet ming Hnam akŭm dơ̆ng? Đơ̆ng âu tơ anăp, 'nĕ pă chă iŏk jên đơ̆ng lu bơngai mă pơyơ̆r 'noh dơ̆ng, mă-lei athei lê̆ jên noh wă hơmet ming Hnam akŭm.” 
2KI.12.8	Lu 'bok soi drơ̆ng ưh pă ra jên đơ̆ng kon pơlei bơih păng lu sư kư̆m drơ̆ng ưh pă drơ̆ng pŭ iŏk tơdrong jang wă hơmet ming Hnam akŭm bơih.
2KI.12.9	'Bok soi Jêhôiada iŏk hloi minh pôm hom kuer bơlôh 'bơ̆t tơnglơ̆p sư, đơ̆ng noh dan 'bơ̆t jê̆ chơnang soi gah 'ma kơ 'măng mơ̆t lăm Hnam akŭm kơkuh kơ Kră Yang Lu 'bok soi wei 'măng Hnam akŭm, tah lê̆ đĭ-đăng jên mă đơ̆ng đe pơyơ̆r lăm Hnam akŭm kơkuh kơ Kră Yang, lăm hom ei ngăl. 
2KI.12.10	Lăp 'bôh jên lăm hom ei lơ bơih, bơngai mă chih hla bơar lăm anih pơtao păng 'bok soi tơm năm iŏk, tơlĕch jên mă đei lăm hnam akŭm kơkuh kơ Kră Yang na jô̆ păng tah chô̆ hơmet lê̆ lăm 'bi. 
2KI.12.11	Đơ̆ng noh, bre sư jao jên mă đêl jô̆ bơih noh 'bơ̆t ti lu bơngai jang wei-lăng hiơ̆k bơngơ̆t gah tơdrong jang wă hơmet ming Hnam akŭm kơkuh kơ Kră Yang. Lu bơngai ei apah lu bơngai thơ̆ traih 'long păng thơ̆ man, thơ̆ teh tơmo, 
2KI.12.12	apah lu thơ̆ man păng thơ̆ teh tơmo, lăm tơdrong jang hơmet Hnam akŭm kơkuh kơ Kră Yang ngăl. Lu sư yua dơ̆ng jên ei răt 'long păng tơmo mă đe traih bơih wă hơmet ming Hnam akŭm kơkuh kơ Kră Yang păng yua jên răt tôm tơmam wă jang hơmet 'nei.
2KI.12.13	Mă-lei, đe ưh kơ yua jên mă pơyơ̆r ăn kơ Hnam akŭm kơkuh kơ Kră Yang noh na răt tơmam yua lăm hnam akŭm thoi pơnhan hu, kơthao dah săng kăt brai ŭnh kơđeng, tơgiĕp, dah tơmam nai, pơm hăm maih dah hăm hu tah yua lăm hnam akŭm, 
2KI.12.14	yua kơ đe ăn jên ei kơ lu bơngai jang tơdrong wă hơmet ming hnam akŭm kơkuh kơ Kră Yang đĕch. 
2KI.12.15	Lu bơngai mă chĕp jên chă asong lu đe thơ̆ jang noh, đe ưh kơ athei sư chih jô̆ lăng yua kơ lu đe ei jang tơpăt tơnăp ngăl. 
2KI.12.16	Jên gah tơmam soi huai iŏk tơdrong glăi, păng jên gah tơmam soi huai iŏk tơdrong yoch, đe ưh kơ chĕp tah tơmơ̆t lăm hnam akŭm kơkuh kơ Kră Yang; jên ei 'măn kơ 'bok soi.
2KI.12.17	Hơtai noh, Hasael pơtao đe Aram năm blah tơgar iŏk teh Pơlei Gat đơ̆ng noh sư kư̆m chĕp linh wă blah tơgar Pơlei Jêrusalem hai dơ̆ng. 
2KI.12.18	Jôas, pơtao đe Juđa, iŏk đĭ dôm tơmam 'lơ̆ng rơgoh lu 'bok kơdră sư sơ̆ 'bok Jêhôsaphat, Jêhôram, păng Ahasia, lu sư noh pơtao đe Juđa, tơmam noh lu sư hlôi 'măn lê̆ 'lơ̆ng rơgoh, Jôas kư̆m iŏk tơmam 'lơ̆ng rơgoh sư kơdih păng iŏk đĭ maih lăm hnam mong tơmam lăm hnam akŭm kơkuh kơ Kră Yang păng đơ̆ng hnam pơtao, na pơyơ̆r ăn kơ Hasael pơtao đe Aram, yua kơ tơdrong noh, na Hasael chu weh đơ̆ng Pơlei Jêrusalem.
2KI.12.19	Dôm lu tơdrong hơ'mon gah Jôas, tơdrong hơ'mon nai dơ̆ng păng dôm lu tơdrong jang đêl sư pơm, đei chih đĭ bơih lăm sơ̆p hla bơar hơ'mon gah lu pơtao đe Juđa. 
2KI.12.20	Lu đĭch đam Jôas iung blơ̆ lê̆ sư, pơlôch sư tơ Bet Milô, 'bơ̆t trong jur tơ Pơlei Sila. 
2KI.12.21	Jôsaka, kon drŏ-nglo Simêat păng Jêhôsabat, kon drŏ-nglo Sômer, bre sư noh đĭch đam Jôas, bre sư pơlôch Jôas. Đe 'bŭ sư hơdai hăm lu 'bok kơdră sư tơ Pơlei Đawit; đơ̆ng noh Amasia, kon drŏ-nglo sư pơtrơp pơgơ̆r tơplih sư.
2KI.13.1	Sơnăm mă 'bar-jĭt pêng, chăl Jôas, kon drŏ-nglo Ahasia, pơtao đe Juđa pơgơ̆r, na Jêhôahas, kon drŏ-nglo Jêhu, tŏk pơm pơtao đe Isơrael tơ Pơlei Samari. Sư pơgơ̆r mơjĭt-tơpơh sơnăm. 
2KI.13.2	Sư pơm tơdrong kơnê̆ 'bơ̆t anăp Kră Yang; sư pơm rok tơdrong yoch Jêrôbôam, kon drŏ-nglo Nêbat, noh tơdrong mă pơm kơ Isơrael pơm yoch; sư ưh kơ achăng lê̆ ôh tơdrong yoch noh. 
2KI.13.3	Kră Yang hil mĭl kơ lu đe Isơrael, Sư jao lu bơngai Isơrael lăm ti Hasael, pơtao đe Aram păng Ben Hadat kon drŏ-nglo Hasael đĭ lăm kơplah 'bar chăl pơtao noh pơgơ̆r.
2KI.13.4	Jêhôahas krao apinh Kră Yang na Kră Yang mơ̆ng nơ̆r sư; yua kơ Kră Yang 'bôh pơtao đe Aram pơgŏ pơđep kon Pơlei Isơrael dêh. 
2KI.13.5	Kră Yang ăn kơ Isơrael minh 'nu bơngai dŏng pơklaih lu sư, kon pơlei Isơrael klaih đơ̆ng ti lu đe Aram păng gơh oei lăm anih hnam lu sư kơdih thoi adrol sơ̆ dơ̆ng, 
2KI.13.6	Mă-lei, lu sư kuă kơ achăng lê̆ ôh tơdrong yoch Jêrôbôam, tơdrong mă pơtao noh hlôi pơm bơih kơ đe Isơrael pơm yoch; lu sư oei hơnơ̆ng kơ pơm yoch đĕch; dĭng mah rup man yang Asêra oei pơdơ̆ng lê̆ dơ'nhơ̆ng lăm pơlei Samari.
2KI.13.7	Lăm đĭ-đăng khŭl linh Jêhôahas, Kră Yang 'Bok Kei-Dei oei lê̆ lăi lăp pơđăm-jĭt 'nu linh hao aseh păng mơjĭt tŏ gre aseh tơblah păng mơjĭt-rơbâu 'nu linh yak jơ̆ng, yua kơ pơtao đe Aram đei pơrăm lu linh đe Isơrael păng juă bơhlơ̆r lu sư, nhen thoi teh rơpŭk tơ anih đe pơjuă 'ba.
2KI.13.8	Lu tơdrong hơ'mon gah Jêhôahas, tơdrong nai dôm tơdrong jang đêl sư pơm păng tơdrong nuih kơtang sư đe đei chih đĭ tơ lăm sơ̆p hla bơar hơ'mon gah lu pơtao đe Isơrael? 
2KI.13.9	Jêhôahas lôch thoi tep hiôk hăm lu yă 'bok sư păng đe 'bŭ sư tơ Pơlei Samari. Jêhôas kon drŏ-nglo sư pơgơ̆r pơtrơp sư.
2KI.13.10	Lăm sơnăm mă pêng-jĭt tơpơh, chăl Jôas, pơtao đe Juđa, na Jêhôas kon drŏ-nglo Jêhôahas, tŏk pơm pơtao đe Isơrael tơ Plei Samari păng sư pơgơ̆r mơjĭt-tơdrâu sơnăm. 
2KI.13.11	Sư kư̆m lei-lăi pơm kơnê̆ 'bơ̆t anăp Kră Yang, ưh kơ achăng lê̆ dôm tơdrong yoch Jêrôbôam, kon drŏ-nglo Nêbat hlôi pơm bơih kơ lu bơngai Isơrael pơm yoch, mă-lei sư oei nŏng kơ pơm kiơ̆ tơdrong yoch noh.
2KI.13.12	Dôm lu tơdrong hơ'mon gah Jêhôas, tơdrong nai, dôm tơdrong jang đêl sư pơm, sư tơblah ayăt Amasia, pơtao đe Juđa, jei sư, đĭ-đăng tôm tơdrong sư đe đei chih tơ lăm sơ̆p hla bơar hơ'mon gah lu pơtao đe Isơrael? 
2KI.13.13	Jêhôas lôch thoi tep hiôk hăm lu 'bok kơdră sư sơ̆, đơ̆ng noh Jêrôbôam pơgơ̆r pơtrơp đêl sư. Jêhôas đe 'bŭ sư tơ Pơlei Samari hơdai hăm lu pơtao đe Isơrael.
2KI.13.14	Êlisê jĭ, yua kơ jĭ 'noh na sư lôch, Jêhôas, pơtao đe Isơrael năm lăng sư kơplah sư oei jĭ, nhơ̆m 'bơ̆t anăp sư păng khan: “Ơ 'bă inh ơi! Ơ 'bă inh ơi! Gre aseh păng linh hao aseh lu đe Isơrael ơi!”
2KI.13.15	Na Êlisê khan kơ sư: “Iŏk hră hăm 'brơ̆m bĕ” Jêhôas iŏk hĭ hră hăm 'brơ̆m. 
2KI.13.16	Êlisê khan dơ̆ng kơ pơtao Isơrael: “Gŭt bĕ hră ih.” Na pơtao gŭt hĭ hră hloi. Đơ̆ng noh Êlisê dan ti sư kơpal ti pơtao ei,
2KI.13.17	na khan: “Pơih 'măng-'mŏk gah hơlĕch bĕ.” Na Jêhôas pơih hĭ 'măng. Êlisê khan: “Pơtao prah bĕ.” Na sư prah hloi. Kơplah ei Êlisê khan dơ̆ng: “'Noh bơih 'brơ̆m Kră Yang mă kĕ jei, 'brơ̆m mă ih blah lu bơngai Aram jei ih, lăm pơlei Aphek, dĭng ih pơrăm pơlôch lê̆ đĭ lu sư.
2KI.13.18	Êlisê khan dơ̆ng: “Iŏk minh hơchô̆ 'brơ̆m bĕ!” Na Jêhôas iŏk 'brơ̆m. Êlisê khan dơ̆ng: “Huăt bĕ 'brơ̆m tơ teh.” Jêhôas huăt tơ teh pêng wơ̆t, đơ̆ng noh pơdơh. 
2KI.13.19	Êlisê bơngai mă Kră Yang 'Bok Kei-Dei yua noh hil kơ sư, khan kơ pơtao: “Dah ih huăt pơđăm tơdrâu wơ̆t, lei ih blah char Aram dĭng răm đĭ; mă-lei 'nâu ih gô blah lu bơngai char Aram lăp pêng wơ̆t đĕch.”
2KI.13.20	Na Êlisê lôch, đe 'bŭ sư.
2KI.13.20	Lăm char noh truh lăm sơnăm 'nao đei khŭl linh đe Môap ngăl mơ̆t wă blah dêh char sư. 
2KI.13.21	Kơplah, đe năm 'bŭ minh 'nu bơngai lôch, 'bôh khŭl linh ei wă tơblah, na lu sư atat lê̆ atâu ei lăm bơsat Êlisê na kơdâu ôn. Lăp atâu bơngai lôch ei hơtŭt 'bơm kơting Êlisê, na bơngai lôch ei arih dơ̆ng păng gruih iung hloi. 
2KI.13.22	Hasael, pơtao đe Aram pơgŏ pơđep lu đe Isơrael dĭng truh đĭ chăl Jêhôahas pơgơ̆r. 
2KI.13.23	Mă-lei Kră Yang mơnat tơgŭm wei-lăng lu sư yua kơ Sư pơkă bơih hăm Abraham, Isăk păng Jakôp. Kră Yang ưh kơ wă pơrăm lu sư, ưh kơ achăng lê̆ lu sư truh tơ dang ei. 
2KI.13.24	Lăp Hasael, pơtao đe Aram lôch. Ben Hadat, kon drŏ-nglo sư, pơgơ̆r pơtrơp đêl sư. 
2KI.13.25	Jêhôas kon drŏ-nglo Jêhôahas iŏk lê̆ dơ̆ng đơ̆ng Ben Hadat, kon drŏ-nglo Hasael, sư iŏk lê̆ lu pơlei mă Ben Hadat iŏk bơih đơ̆ng Jêhôahas, 'bă sư. Jêhôas blah Ben Hadat jei sư pêng wơ̆t păng iŏk lu pơlei lăm dêh char Isơrael đei kơ sư.
2KI.14.1	Lăm sơnăm mă 'bar, chăl Jêhôas, kon drŏ-nglo Jêhôahas, pơtao đe Isơrael pơgơ̆r, na Amasia, kon drŏ-nglo Jôas pơtao đe Juđa, tŏk pơm pơtao. 
2KI.14.2	Kơplah sư tŏk pơm pơtao sư 'nao 'bar-jĭt pơđăm sơnăm păng sư pơgơ̆r 'bar-jĭt tơsĭn sơnăm lăm pơlei Jêrusalem, mĕ sư anăn Jêhôadin, bơngai Pơlei Jêrusalem. 
2KI.14.3	Sư pơm 'lơ̆ng 'bơ̆t anăp Kră Yang, mă-lei sư ưh kơ thoi Đawit, 'bok kơdră sư sơ̆; sư pơm tơdrong rok thoi Jôas 'bă sư đei pơm. 
2KI.14.4	Mă-lei, sư ưh kơ teng hŭt lê̆ hnam kơkuh kơ yang tơ anih kơjung, kon pơlei oei nŏng kơ soi sơmah păng soh 'long 'bâu phu 'bơ̆t hnam kơkuh kơ yang tơ anih kơjung ei đĕch.
2KI.14.5	Lăp dêh char sư pơgơ̆r pran kơjăp bơih, na sư pơlôch lu đĭch đam mă hlôi pơlôch 'bă sư sơ̆. 
2KI.14.6	Mă-lei sư ưh kơ pơlôch ôh lu kon, bơngai pơlôch đe noh, kiơ̆ thoi nơ̆r mă đe đei chih bơih tơ lăm sơ̆p hla bơar tơdrong juăt Môis: “Lăm tơdrong Kră Yang đei tơtă bơih, đe ưh kơ pơlôch mĕ 'bă yua kơ kon yoch, kư̆m ưh kơ pơlôch kon yua kơ mĕ 'bă pơm yoch; rim 'nu đe gô pơlôch yua kơ tơdrong yoch sư kơdih.
2KI.14.7	Amasia pơlôch mơjĭt-rơbâu 'nu linh Eđôm tơ lăm thong 'Boh, blah iŏk pơlei Sêla păng đe krao pơlei noh anăn Jôktheel truh tơ dang ei.
2KI.14.8	Thoi noh Amasia wơh bơngai năm tơ Jêhôas, kon drŏ-nglo Jêhôahas, sâu Jêhu, pơtao đe Isơrael, na khan: “Năm tơ âu, bơ̆n tơblah băl lăng.”
2KI.14.9	Jêhôas pơtao đe Isơrael wơh bơngai pơtruh nơ̆r kơ Amasia pơtao đe Juđa: “'Long jơla lăm char Liban wơh athei năm pơtruh nơ̆r kơ 'long hơngo lăm bri Liban thoi âu: Ăn kon adruh ih pơm akăn kon tơdăm inh. Minh pôm sem bri đơ̆ng bri Liban rok pơjuă pơhĕch jơla noh. 
2KI.14.10	Ih blah bơih adrĕch lu đe Eđôm jei ih păng jơhngơ̆m 'bĕnh kơ tơdrong pơang. Ih ư-ang tơdrong jei noh lăm hnam ih bĕ; yua kơ kiơ ih 'maih pơm ăn kơdih akâu đei tơdrong răm truh păng pơm kơ char Juđa hiong răm?”
2KI.14.11	Mă-lei Amasia ưh kơ 'maih mơ̆ng, thoi noh Jêhôas pơtao đe Isơrael năm hloi, đơ̆ng noh bre sư Amasia, pơtao Juđa tơblah băl tơ Bêt Sêmes lăm char Juđa. 
2KI.14.12	Linh đe Isơrael blah lê̆ lu đe Juđa thuơ, rim 'nu lu sư kơdâu ôn, brŏk tơ anih hnam lu sư kơdih. 
2KI.14.13	Tơ Bêt Sêmes, Jêhôas pơtao đe Isơrael rôp arih Amasia pơtao đe Juđa kon drŏ-nglo Jôas, sâu Ahasia; đơ̆ng noh năm tơ Pơlei Jêrusalem teng pơchah lê̆ dur Jêrusalem đơ̆ng 'măng jang Êphraim truh tơ 'măng jang Mum, ataih kơjung sư truh tơ 'bar-hrĕng hlok. 
2KI.14.14	Sư iŏk lu maih, hu, pơnhan păng dôm tơmam yua lăm Hnam akŭm kơkuh kơ Kră Yang păng dôm lu tơmam gĭt lăm hnam pơtao; sư kư̆m rôp pơgơ̆t lê̆ bơngai đơ̆ng lăm ei pơm bơnă, đơ̆ng noh weh brŏk tơ Pơlei Samari.
2KI.14.15	Dôm lu tơdrong roi hơ'mon nai gah Jêhôas, dôm tơdrong jang đêl sư pơm tơdrong nuih kơtang sư, tơdrong sư tơblah hăm Amasia pơtao đe Juđa, đe đei chih lê̆ boih tơ lăm sơ̆p hla bơar hơ'mon gah lu pơtao Isơrael 
2KI.14.16	Jêhôas lôch thoi tep hăm 'bok kơdră sư sơ̆, păng đe 'bŭ sư tơ Pơlei Samari hơdai hăm lu pơtao đe Isơrael; đơ̆ng noh, Jêrôbôam, kon drŏ-nglo sư tŏk pơm pơtao pơtrơp đơ̆ng sư.
2KI.14.17	Amasia, kon drŏ-nglo Jôas; pơtao đe Juđa oei arih mơjĭt-pơđăm sơnăm dơ̆ng đơ̆ng rŏng kơ Jêhôas kon drŏ-nglo Jêhôahas pơtao đe Isơrael lôch 'noh. 
2KI.14.18	Lu tơdrong hơ'mon nai gah Amasia, đe đei chih lê̆ boih tơ lăm sơ̆p hla bơar hơ'mon gah lu pơtao đe Juđa.
2KI.14.19	Tơ Pơlei Jêrusalem đei bơngai chă đon wă blah pơtao Amasia. Na sư kơdâu ôn tơ Lakis. Mă-lei đe athei bơngai druh 'moi rôp sư tơ Lakis păng pơlôch sư tơ noh. 
2KI.14.20	Đơ̆ng noh, đei bơngai chơ iŏk atâu sư kơpal gre aseh, brŏk tơ Pơlei Jêrusalem păng 'bŭ sư hơdai hăm lu 'bok kơdră sư tơ Pơlei Đawit. 
2KI.14.21	Đĭ-đăng kon Pơlei Juđa iŏk Asaria 'nao mơjĭt-tơdrâu sơnăm pôk pơm pơtao pơtrơp kơ Amasia, 'bă sư. 
2KI.14.22	Đơ̆ng rŏng kơ 'bă sư Amasia lôch thoi tep hiôk hăm lu 'bok kơdră sư bơih, na Asaria pơjing pơlei Êlat păng pơđâu iŏk pơlei ei tơwih ăn kơ đe Juđa pơm tơ'ngla pơgơ̆r.
2KI.14.23	Sơnăm mă mơjĭt-pơđăm, chăl Amasia kon drŏ-nglo Jôas, pơtao đe Juđa pơgơ̆r, Jêrôbôam kon drŏ-nglo Jêhôas tŏk pơm pơtao đe Isơrael tơ pơlei Samari. Sư pơgơ̆r puăn-jĭt mônh sơnăm. 
2KI.14.24	Sư pơm kơnê̆ 'bơ̆t anăp Kră Yang, sư ưh kơ achăng lê̆ ôh tơdrong yoch Jêrôbôam kon drŏ-nglo Nêbat pơm kơ Isơrael pơm yoch. 
2KI.14.25	Sư pơdrâu iŏk đơ̆ng hơdral dêh char Isơrael đơ̆ng 'bơ̆t trong mơ̆t tơ Pơlei Libo Hamat truh tơ đak Dơsĭ Araba, kiơ̆ thoi nơ̆r Kră Yang 'Bok Kei-Dei đe Isơrael khan kơ Jôna đĭch đam Sư kon drŏ-nglo Amitai 'bok khan lê̆ adrol mă oei tơ Pơlei Gat Hepher.
2KI.14.26	Yua kơ Kră Yang 'bôh bơih lu bơngai Isơrael đei tơdrong pơmat-tat ơh sơ'ngon dêh, lăm Isơrael mă bơngai rơngei, dah đĭch pă đei bu dŏng tơgŭm. 
2KI.14.27	Lei na Kră Yang Sư ưh kơ đei khan wă sut lê̆ anăn Isơrael đơ̆ng lăm teh âu, thoi noh sư yua hloi ti Jêrôbôam kon drŏ-nglo Jêhôas dŏng pơklaih lu sư.
2KI.14.28	Lu tơdrong roi hơ'mon nai gah Jêrôbôam, lu tơdrong đêl sư pơm, tơdrong nuih kơtang sư, tơdrong sư tơblah păng pơdrâu iŏk dơ̆ng ăn kơ lu bơngai Isơrael Pơlei Đamas păng Hamat sơ̆ ki đêl Juđa iŏk, dôm tơdrong 'nei đe đei chih tơ lăm sơ̆p hla bơar hơ'mon gah lu pơtao đe Isơrael? 
2KI.14.29	Jêrôbôam lôch thoi tep hiôk hăm lu 'bok kơdră sư sơ̆, noh lu pơtao Isơrael; đơ̆ng noh, Sachari kon drŏ-nglo sư tŏk pơm pơtao pơtrơp sư.
2KI.15.1	Lăm sơnăm mă 'bar-jĭt tơpơh chăl Jêrôbôam, pơtao đe Isơrael pơgơ̆r, na Asaria, kon drŏ-nglo Amasia pơtao đe Juđa, tŏk pơm pơtao. 
2KI.15.2	Kơplah sư tŏk pơm pơtao sư 'nao mơjĭt-tơdrâu sơnăm păng sư pơgơ̆r pơđăm-jĭt 'bar sơnăm lăm pơlei Jêrusalem. Mĕ sư anăn Jêkôlia, bơngai pơlei Jêrusalem. 
2KI.15.3	Sư pơm 'lơ̆ng 'bơ̆t anăp Kră Yang, sư pơm rok kiơ̆ tơdrong Amasia 'bă sư hlôi pơm. 
2KI.15.4	Mă-lei sư ưh kơ yuih lê̆ hnam kơkuh kơ rup yang, tơ anih kơjung, na kon pơlei oei soi sơmah păng soh 'long 'bâu phu tơ hnam kơkuh noh đĕch.
2KI.15.5	Kră Yang phak pơtao Amasia, pơm kơ sư jĭ chin dĭng truh tơ năr sư lôch, kơplah sư oei arih, sư oei tơ ataih kơ kon pơlei pơm hnam hơdrô̆ sư. Jôtham, kon drŏ-nglo pơtao ei wei-lăng hnam pơtao sư păng wei-lăng kon pơlei dêh char sư.
2KI.15.6	Dôm lu tơdrong hơ'mon nai gah Asaria, đĭ-đăng tơdrong jang sư pơm, đe đei chih tơ lăm sơ̆p hla bơar gah lu 'bok pơtao đe Juđa. 
2KI.15.7	Asaria lôch thoi tep hiôk hăm lu 'bok kơdră sư păng đe 'bŭ sư hơdai hăm lu 'bok kơdră sư tơ pơlei Đawit. Jôtham, kon drŏ-nglo sư tŏk pơm pơtao pơgơ̆r pơtrơp sư.
2KI.15.8	Lăm sơnăm mă pêng-jĭt tơhngam, chăl Asaria pơtao đe Juđa pơgơ̆r, na Sachari, kon drŏ-nglo Jêrôbôam, tŏk pơm pơtao đe Isơrael tơ pơlei Samari. Sư pơgơ̆r lăm tơdrâu khei. 
2KI.15.9	Sư pơm kơnê̆ 'bơ̆t anăp Kră Yang thoi lu 'bok kơdră sư hlôi pơm sơ̆ mơ̆n sư ưh kơ achăng lê̆ ôh tơdrong yoch Jêrôbôam, kon drŏ-nglo Nêbat noh jơ̆ tơdrong yoch pơm kơ lu bơngai Isơrael pơm yoch.
2KI.15.10	Sallum, kon drŏ-nglo Jabes, chă đon blơ̆ sư, pơlôch sư 'bơ̆t anăp kon pơlei, đơ̆ng noh tŏk pơm pơtao tơplih sư. 
2KI.15.11	Lu tơdrong jang Sachari pơm tơdrong nai hai, đe chih ngăl bơih tơ lăm sơ̆p hla bơar hơ'mon gah lu pơtao đe Isơrael. 
2KI.15.12	'Nâu bơih đei 'bôh 'blep thoi nơ̆r Kră Yang khan kơ Jêhu: “Adrĕch ih gô pơgơ̆r lu đe Isơrael dĭng truh kơ jơhnơr mă puăn.” Tơdrong 'nâu đei truh sĭt thoi noh.
2KI.15.13	Lăm sơnăm mă pêng-jĭt tơsĭn, chăl Ussia, pơtao đe Juđa pơgơ̆r, Sallum kon drŏ-nglo Jabes tŏk pơm pơtao, sư pơgơ̆r minh khei lăm Pơlei Samari. 
2KI.15.14	Mênahem, kon drŏ-nglo Gađi, oei đơ̆ng pơlei Tirsa tŏk truh tơ Pơlei Samari, blah Sallum, kon drŏ-nglo Jabes lăm pơlei Samari păng pơlôch lê̆ sư, thoi noh, Mênahem tŏk pơm pơtao tơplih sư.
2KI.15.15	Lu tơdrong jang Sallum tơdrong nai hai păng tơdrong sư chă đon kơnê̆ tơblah băl, đe chih ngăl bơih lăm sơ̆p hla bơar hơ'mon gah lu pơtao đe Isơrael.
2KI.15.16	Kơplah noh Mênahem lĕch đơ̆ng Pơlei Tirsa blah Pơlei Tipsa, păng đĭ-đăng kon pơlei oei tơ lăm pơlei păng oei jơ̆p-jang kơ tơring jum dăr, yua kơ pơlei noh kuă kơ pơih 'măng dur; thoi noh na pơtao pơrăm lu sư păng roch klak đĭ-đăng lu drŏ-kăn mă oei anăp, lăm pơlei ei.
2KI.15.17	Lăm sơnăm mă pêng-jĭt tơsĭn, chăl Asaria pơm pơtao đe Juđa na Mênahem, kon drŏ-nglo Gađi tŏk pơm pơtao đe Isơrael păng sư pơm pơtao mơjĭt sơnăm lăm Pơlei Samari. 
2KI.15.18	Sư pơm kơnê̆ 'bơ̆t anăp Kră Yang; đĭ chăl arih sư, ưh kơ achăng lê̆ dôm lu tơdrong yoch Jêrôbôam, kon drŏ-nglo Nêbat noh jơ̆ tơdrong yoch mă pơm kơ lu bơngai Isơrael pơm yoch.
2KI.15.19	Pul, pơtao đe Asiri mơ̆t tơgar dêh char sư, na Mênahem ăn kơ 'bok ei minh-rơbâu talâng jên hua wă kơ 'bok ei tơgŭm pơm ăn kơ dêh char sư kơjăp lăm tơdrong sư pơgơ̆r. 
2KI.15.20	Mênahem chă ra iŏk jên đơ̆ng lu bơngai Isơrael, noh đơ̆ng lu bơngai mă đei mŭk tơmam lơ, kư̆ rim 'nu pơđăm-jĭt sêikơlb jên hu wă ăn kơ pơtao đe Asiri, thoi noh pơtao đe Asiri brŏk, ưh kơ oei lăm dêh char ei đunh ôh.
2KI.15.21	Dôm lu tơdrong hơ'mon nai gah Mênahem păng đĭ-đăng tơdrong jang sư pơm đe đei chih tơ lăm sơ̆p hla bơar hơ'mon gah lu pơtao đe Isơrael? 
2KI.15.22	Mênahem lôch thoi tep hiôk hăm lu 'bok kơdră sư. Na Pêkahia, kon drŏ-nglo sư, tŏk pơm pơtao pơgơ̆r pơtrơp sư.
2KI.15.23	Lăm sơnăm mă pơđăm-jĭt chăl Asaria pơm pơtao đe Juđa, Pêkahia kon drŏ-nglo Mênahem tŏk pơm pơtao pơgơ̆r đe Isơrael lăm Pơlei Samari, sư pơgơ̆r lăm 'bar sơnăm. 
2KI.15.24	Sư pơm kơnê̆ 'bơ̆t anăp Kră Yang, sư ưh kơ achăng lê̆ ôh tơdrong yoch Jêrôbôam kon drŏ-nglo Nêbat, noh tơdrong yoch mă pơm ăn kơ Isơrael pơm yoch. 
2KI.15.25	Pêka kon drŏ-nglo Rêmalia, yŏng linh pơtao, chă đon wă pơm kơnê̆ kơ sư, hơdai hăm pơđăm-jĭt 'nu đơ̆ng tơring Gileat, blah kơđông kơjăp tơ Pơlei Samari, pơlôch sư hơdai hăm Argôp, Arie na sư tŏk pơm pơtao tơplih Pêkahia.
2KI.15.26	Lu tơdrong jang Pêkahia păng dôm tơdrong jang sư mă pơm boih, đei chih ngăl boih tơ lăm sơ̆p hla bơar tơdrong hơ'mon gah lu pơtao đe Isơrael.
2KI.15.27	Lăm sơnăm mă pơđăm-jĭt 'bar, chăl Asaria, pơtao đe Juđa pơgơ̆r, na Pêka, kon drŏ-nglo Rêmalia, tŏk pơm pơtao đe Isơrael lăm Pơlei Samari păng sư pơgơ̆r 'bar-jĭt sơnăm. 
2KI.15.28	Sư pơm kơnê̆ 'bơ̆t anăp Kră Yang, sư ưh kơ achăng lê̆ tơdrong yoch Jêrôbôam, kon drŏ-nglo Nêbat, noh tơdrong yoch mă đei pơm kơ lu bơngai Isơrael pơm yoch.
2KI.15.29	Lăm chăl Pêka, pơm pơtao đe Isơrael, Tiglat Pileser, pơtao đe Asiri năm tơgar iŏk pơlei Ijôn, Abel Bêt Maaka, Janôa, Kêđes, Hasor, tơring Gileat tơring Galilê păng tơring Naptali hai dơ̆ng. Thoi noh, sư anhăk ba kon pơlei lu dêh ei tŏk tơ dêh char Asiri pơm bơnă. 
2KI.15.30	Hôsêa kon drŏ-nglo Êlah, chă đon blah Pêka, kon drŏ-nglo Rêmalia păng pơlôch sư đơ̆ng noh tŏk pơm pơtao tơplih sư. 'Blep kơ sơnăm mă 'bar-jĭt, chăl Jôtham kon drŏ-nglo Ussia pơgơ̆r.
2KI.15.31	Dôm lu tơdrong hơ'mon nai gah Pêka, đĭ-đăng lu tơdrong jang sư pơm, đei chih ngăl boih lăm sơ̆p hla bơar hơ'mon gah lu pơtao đe Isơrael.
2KI.15.32	Lăm sơnăm mă 'bar chăl Pêka, kon drŏ-nglo Rêmalia, pơtao đe Isơrael, na Jôtham kon drŏ-nglo Ussia, pơtao đe Juđa, tŏk pơm pơtao. 
2KI.15.33	Kơplah sư tŏk pơm pơtao, sư 'nao 'bar-jĭt pơđăm sơnăm, sư pơgơ̆r mơjĭt-tơdrâu sơnăm lăm Pơlei Jêrusalem. Mĕ sư anăn Jêrusa kon drŏ-kăn Sađŏk. 
2KI.15.34	Sư pơm 'lơ̆ng 'bơ̆t anăp Kră Yang, sư pơm dôm tơdrong 'bă sư Ussia hlôi pơm bơih. 
2KI.15.35	Mă-lei, sư ưh kơ yuih lê̆ hnam kơkuh kơ yang đe pơm tơ anih kơjung, kon pơlei oei nŏng soi sơmah păng soh 'long 'bâu phu tơ noh. Lăm chăl Jôtham pơgơ̆r, sư đei pơm 'măng jang gah kơpơ̆ng Hnam akŭm kơkuh kơ Kră Yang.
2KI.15.36	Dôm lu tơdrong hơ'mon nai gah Jôtham păng đĭ-đăng tơdrong jang sư pơm đe chih lê̆ boih tơ lăm sơ̆p hla bơar hơ'mon gah lu pơtao đe Juđa. 
2KI.15.37	Kơplah noh, Kră Yang ăn kơ Rêsin, pơtao Aram păng Pêka, kon drŏ-nglo Rêmalia, năm wang blah Juđa. 
2KI.15.38	Jôtham lôch thoi tep hiôk hăm lu 'bok kơdră sư sơ̆, đe 'bŭ sư jê̆ lu 'bok kơdră sư, tơ Pơlei Đawit. Ahas, kon drŏ-nglo sư, tŏk pơm pơtao pơgơ̆r pơtrơp sư.
2KI.16.1	Lăm sơnăm mă mơjĭt-tơpơh, chăl Pêka, kon drŏ-nglo Rêmalia pơgơ̆r, na Ahas, kon drŏ-nglo Jôtham, tŏk pơm pơtao đe Juđa. 
2KI.16.2	Ahas sư 'nao 'bar-jĭt sơnăm kơplah sư tŏk pơm pơtao; sư pơgơ̆r mơjĭt-tơdrâu sơnăm tơ Pơlei Jêrusalem. Sư ưh kơ pơm 'lơ̆ng 'bơ̆t anăp Kră Yang 'Bok Kei-Dei sư, thoi Đawit 'bok kơdră sư sơ̆ hlôi pơm. 
2KI.16.3	Mă-lei sư năm kiơ̆ trong lu pơtao đe Isơrael, sư pơyơ̆r kon drŏ-nglo sư pơm tơmam soi 'buh pơkhôi, pơm tơdrong kơnê̆ 'mê̆-'mach thoi lu adrĕch adrung nai đei pơm, mă Kră Yang 'Bok Kei-Dei puh lê̆ lu sư đơ̆ng lu bơngai Isơrael. 
2KI.16.4	Sư kư̆m soi sơmah păng soh 'long 'bâu phu tơ lu anih kơkuh kơ yang đe pơm tơ kơpal groi păng ala tơnơm 'long kơdrơ̆ng. 
2KI.16.5	Kơplah ei, Rêsin, pơtao đe Aram păng Pêka, kon drŏ-nglo Ramalia, pơtao đe Isơrael bre sư năm, wă tơblah hăm Pơlei Jêrusalem; lu sư bơwang Ahas, mă-lei lu sư ưh kơ kĕ kơ pơtao ei. 
2KI.16.6	'Blep kơplah noh, pơtao đe Eđôm blah iŏk Pơlei Êlat pơdrâu kơ Eđôm; sư blah puh lê̆ lu bơngai Juđa đơ̆ng pơlei Êlat, na lu bơngai Eđôm năm tơ Pơlei Êlat, oei hloi tơ noh dĭng truh dang ei.
2KI.16.7	Ahas wơh bơngai năm tơ Tiglat Pilêser, pơtao đe Asiri, sư khan: “Inh âu bơngai đam ih, kon drŏ-nglo ih; apinh ih dŏng pơklaih inh đơ̆ng tơpang ti pơtao đe Aram păng pơtao đe Isơrael blah inh.” 
2KI.16.8	Ahas kư̆m iŏk hu, maih đơ̆ng lăm Hnam akŭm kơkuh kơ Kră Yang păng đơ̆ng lăm hnam mong tơmam lăm hnam pơtao, chĕp ba tơmam noh ăn kơ pơtao đe Asiri. 
2KI.16.9	Pơtao đe Asiri drơ̆ng iŏk nơ̆r Ahas apinh, sư năm blah Pơlei Đamas păng tơgar iŏk pơlei 'noh, rôp ba kon pơlei sư pơm bơnă tơ Pơlei Kir păng pơlôch lê̆ pơtao Rêsin.
2KI.16.10	Na Ahas năm tơ pơlei Đamas wă sơng Tiglat Pilêser pơtao đe Asiri. Ahas 'bôh minh pôm chơnang soi tơ lăm pơlei Đamas păng chhơ̆ iŏk rup chơnang soi noh trŏ thoi đêl đe pơm sư, gơih ăn kơ 'bok soi anăn Uria. 
2KI.16.11	Uria pơm minh pôm chơnang soi rok thoi đêl đe pơm, mă pơtao Ahas đơ̆ng pơlei Đamas hlôi gơih ăn kơ sư noh; Uria pơm keh chơnang soi ei adrol kơ pơtao brŏk. 
2KI.16.12	Lăp pơtao brŏk đơ̆ng Pơlei Đamas, 'bôh chơnang soi, na sư tơkan năm jê̆ păng pơyơ̆r tơmam soi kơpal chơnang soi ei. 
2KI.16.13	Sư soh pơyơ̆r kơpal chơnang soi ei tơmam soi 'buh pơkhôi păng tơmam soi phe 'ba, tuh tơmam soi huch sa păng tơtreh pham tơmam soi bơnê kơpal chơnang soi. 
2KI.16.14	Chơnang soi đe pơm păng kong dan 'bơ̆t anăp Kră Yang, sư iŏk lê̆ đơ̆ng anih mă đe dan chơnang soi ei 'bơ̆t 'măng Hnam akŭm, sơlam chơnang soi 'nao hăm hnam Kră Yang, đơ̆ng noh iŏk dan tơ gah yă-nơ̆m kơ chơnang soi sư 'nao pơm. 
2KI.16.15	Đơ̆ng noh, pơtao Ahas athei 'bok soi Uria khan: “Ih gô soh kơpal chơnang soi tih 'nâu tơmam soi 'buh pơkhôi rim pơgê păng tơmam soi phe 'ba tơ gơsơ̆ păng tơmam soi 'buh tơmam soi phe 'ba đơ̆ng pơtao 'mơ̆i păng tơmam soi 'buh đơ̆ng đĭ kon pơlei lăm char păng tơmam soi lu sư pơyơ̆r phe 'ba păng tơmam soi et huch Ih athei tơtreh pham lu tơmam soi 'buh kơpal chơnang tih noh. Mă-lei chơnang soi păng pơm kong 'măn lê̆ kơ inh krao apinh Kră Yang.” 
2KI.16.16	'Bok soi Uria pơm kiơ̆ dôm tơdrong đêl pơtao Ahas bơtho sư.
2KI.16.17	Đơ̆ng noh, pơtao Ahas teng yuih lê̆ lu gre pơm păng kong păng hŭt lê̆ lu kơthŭng đak đêl dan kơpal gre ei păng iŏk tơjur lê̆ bơng đak đơ̆ng kơdŭ rơmo đe pơm păng kong, na lê̆ sư 'bơ̆t hơnơ̆l tơmo. 
2KI.16.18	Yua kơ sư wă kơ lăp đon pơtao đe Asiri, na sư kư̆m teng yuih lê̆ khăn dăng kuă kơ tŏ kơ trong đơ̆ng Hnam akŭm truh tơ 'măng dur, 'măn ăn kơ pơtao năm lăm năr pơdơh Sa'bat.
2KI.16.19	Dôm lu tơdrong roi hơ'mon nai gah Ahas, păng đĭ-đăng tơdrong jang đêl sư pơm, đe đei chih lê̆ tơ lăm sơ̆p hla bơar hơ'mon roi gah lu pơtao đe Juđa. 
2KI.16.20	Đơ̆ng noh, Ahas lôch thoi tep hiôk hăm lu 'bok kơdră sư sơ̆, đe 'bŭ sư jê̆ lu 'bok kơdră sư tơ Pơlei Đawit. Hesekia, kon drŏ-nglo sư, tŏk pơm pơtao pơgơ̆r pơtrơp sư.
2KI.17.1	Lăm sơnăm mă mơjĭt-'bar, chăl Ahas, pơtao đe Juđa pơgơ̆r, na Hôsêa kon drŏ-nglo Êlah, tŏk pơm pơtao đe Isơrael, lăm Pơlei Samari; sư pơgơ̆r tơsĭn sơnăm. 
2KI.17.2	Sư pơm kơnê̆ 'bơ̆t anăp Kră Yang, mă-lei ưh kơ dang lu pơtao đe Isơrael adrol kơ sư ôh.
2KI.17.3	Salmaneser, pơtao đe Asiri năm blah pơtao Hôsêa, Hôsêa jing pơtao bơ̆jang kơ Salmaneser păng chu kiơ̆, ra ăn kơ Salmanese jên. 
2KI.17.4	Mă-lei pơtao đe Asiri 'bôh Hôsêa chă đon wă blơ̆ sư; yua kơ Hôsêa đei wơh bơngai năm tơ Sô, pơtao đe Êyiptơ, păng sư kuă kơ ra ăn kơ pơtao đe Asiri thoi juăt ăn rim sơnăm; na pơtao đe Asiri rôp sư, tah sư tơ lăm hnam phak. 
2KI.17.5	Đơ̆ng noh pơtao đe Asiri mơ̆t blah pơrăm jơ̆p-jang dêh char sư, wang Pơlei Samari lăm pêng sơnăm. 
2KI.17.6	Lăm sơnăm mă tơsĭn, chăl Hôsêa; pơtao đe Asiri blah iŏk Pơlei Samari, chông ba kon pơlei Isơrael tơ char Asiri, ăn lu sư oei 'bơ̆t Pơlei Hala păng 'bơ̆t đak krong Habôr tơ char Gôsan păng oei tơ lơ lu pơlei lăm dêh char Mêđi.
2KI.17.7	Tơdrong 'nâu truh yua kơ kon pơlei Isơrael đei pơm yoch boih hăm Kră Yang 'Bok Kei-Dei lu sư, Tơ'ngla mă hlôi dui iŏk lu sư lĕch đơ̆ng dêh Êyiptơ; păng đơ̆ng pơtao Pharaôn pơtao đe Êyiptơ pơgŏ pơđep lu sư. Lu sư hlôi kơkuh bơih kơ yang nai, 
2KI.17.8	yak kiơ̆ tơdrong juăt lu adrĕch adrung mă Kră Yang hlôi puh tơweh lu sư đơ̆ng anăp lu bơngai Isơrael păng yak kiơ̆ tơdrong juăt mă lu pơtao đe Isơrael hơmet bơih. 
2KI.17.9	Kon pơlei Isơrael oei ôn klĕnh pơm dôm lu tơdrong ưh kơ trŏ tơplơ̆ hăm Kră Yang 'Bok Kei-Dei lu sư, pơdơ̆ng pơjing lu anih kơjung kơkuh kơ lu yang nai lăm jơ̆p kơ pơlei lu sư, đơ̆ng pơlei iĕ truh kơ pơlei tih kơjăp. 
2KI.17.10	Lu sư pơdơ̆ng kơdih lu gơ̆ng tơmo păng kơkuh kơ rup yang Asêra kơpal kông groi păng ala tơm 'long kơdrơ̆ng. 
2KI.17.11	Tơ noh lu sư soh pơyơ̆r tơmam soi kơpal kông, thoi lu adrĕch adrung mă Kră Yang đei puh tơweh boih đơ̆ng lu sư; lu sư pơm kơnê̆ păng tơblĕk Kră Yang. 
2KI.17.12	Lu sư kơkuh kơ lu rup yang mă Kră Yang khă bơih lu sư: “Lu iĕm 'nĕ kơkuh kơ lu sư.” 
2KI.17.13	Mă-lei Kră Yang yua 'bơ̆r lu bơngai khan lê̆ adrol păng băt lê̆ adrol na lu sư bơtho khan kơ lu bơngai Isơrael păng lu bơngai Juđa băt: “Weh bĕ đơ̆ng trong kơnê̆ lu iĕm, athei wei răk nơ̆r Inh tơtă, păng wei răk tơdrong juăt Inh, kiơ̆ thoi dôm tơdrong juăt Inh tơtă mă Inh yua bơih 'bơ̆r lu bơngai khan lê̆ adrol bơngai đĭch đam Inh na bơtho kơ lu yă 'bok lu iĕm.”
2KI.17.14	Mă-lei lu sư arăng kơ̆l ưh kơ wă mơ̆ng, lei-lăi thoi lu yă 'bok lu sư ưh kơ đei đon lui kơ Kră Yang 'Bok Kei-Dei lu sư. 
2KI.17.15	Lu sư sơngah achăng lê̆ dôm tơdrong juăt păng tơdrong Kră Yang pơgơ̆p pơkă hăm lu yă 'bok lu sư păng dôm lu nơ̆r tơbăt wă kơ lu sư kơchăng. Lu sư năm kiơ̆ lu yang ưh kơ tơpă păng jing bơngai ưh kơ yua kiơ, lu sư rok adrĕch adrung lu bơngai tăp dăr kơ lu sư, mă Kră Yang đei khă kuă ăn rok kiơ̆ lu đe noh.
2KI.17.16	Lu sư achăng hŭt lê̆ đĭ-đăng dôm nơ̆r Kră Yang 'Bok Kei-Dei lu sư tơtă, lu sư man kơdih 'bar tŏ rup rơmo kon păng pơm rup yang Asêra păng kơkuh kơ đĭ-đăng lu yang kơpal rơwơ̆ng, păng kơkuh kơ yang Baal. 
2KI.17.17	Lu sư 'buh kon drŏ-nglo kon drŏ-kăn lu sư lăm ŭnh pơm tơmam soi sơmah kơ yang, lui kiơ̆ kơ pơjâu tơwir păng pơjâu lăng ti lu sư tĕch akâu lu sư kơdih pơm kơnê̆ 'bơ̆t anăp Kră Yang, wă tơblĕk Kră Yang.
2KI.17.18	Yua kơ thoi noh Kră Yang hil mĭl dêh kơ lu bơngai Isơrael, puh tơweh lu sư đơ̆ng anăp Kră Yang ưh pă đei bu dơ̆ng oei pă khŭl Juđa đĕch bơih. 
2KI.17.19	Khŭl Juđa kư̆m lei-lăi ưh kơ chu răk dôm nơ̆r Kră Yang 'Bok Kei-Dei lu sư tơtă mơ̆n; na lu sư pơm kiơ̆ tơdrong juăt mă lu bơngai Isơrael chă pơjing kơdih. 
2KI.17.20	Lei na Kră Yang achăng lê̆ đĭ adrĕch Isơrael, pơm kơ lu sư pơmat-tat păng jao lu sư tơ lăm ti lu bơngai iŏk tơgar, dĭng đe chông phak lu sư ataih đơ̆ng muh măt Kră Yang.
2KI.17.21	Kơplah Kră Yang tơklah lê̆ lu bơngai Isơrael đơ̆ng adrĕch Đawit, lu sư pôk Jêrôbôam, kon drŏ-nglo Nêbat pơm pơtao; sư pơhlŭ đe Isơrael tơklah đơ̆ng Kră Yang, pơm kơ lu sư pơm yoch tih. 
2KI.17.22	Đĭ-đăng lu bơngai Isơrael pơm kiơ̆ dôm tơdrong yoch mă Jêrôbôam hlôi pơm, lu sư ưh kơ weh đơ̆ng tơdrong yoch noh ôh, 
2KI.17.23	dĭng mah Kră Yang puh tơweh lê̆ lu sư đơ̆ng anăp Kră Yang thoi Sư hlôi yua 'bơ̆r lu đĭch đam Sư bơngai khan lê̆ adrol đei khan lê̆ bơih. Thoi noh na lu đe Isơrael, Kră Yang puh tơweh lu sư đơ̆ng dêh sư kơdih, phak lu sư tơ dêh Asiri dĭng truh tơ dang ei.
2KI.17.24	Pơtao đe Asiri anhăk ba bơngai đơ̆ng Babilôn, Kuta, Awa, Hamat păng Sêpharwaim ăn lu sư oei lăm lu pơlei tơ Samari tơplih kơ lu bơngai Isơrael. Lu sư blah iŏk dêh char Samari păng oei lăm lu pơlei tơ noh. 
2KI.17.25	Kơplah lu sư 'nao oei tơ noh, lu sư ưh kơ kơkuh ôh kơ Kră Yang, na Kră Yang ăn dăm-brang năm châu pơlôch lu mơ'nah lăm lu sư. 
2KI.17.26	Thoi noh đe roi kơ pơtao Asiri: “Lu kon pơlei mă ih anhăk ba ăn oei lăm lu pơlei tơ Samari ưh kơ băt tơdrong juăt kơkuh kơ Kră Yang lăm dêh char noh, yua kơ noh na yang ei đei athei dăm-brang năm pơlôch lu sư, kơlih kơ lu sư ưh kơ băt tơdrong juăt kơkuh kơ yang lăm char noh.”
2KI.17.27	Na pơtao đe Asiri wơh athei: “Lăm lu 'bok soi mă lu iĕm rôp bơih, iĕm athei rơih iŏk minh 'nu chông ba sư brŏk tơ dêh char noh wă kơ sư bơtho tơdrong juăt kơkuh kơ yang lăm dêh char noh.” 
2KI.17.28	Thoi noh, minh 'nu bơngai lăm lu 'bok soi mă lu sư hlôi rôp đơ̆ng dêh Samari sơ̆, lu sư ăn wơ̆t brŏk oei tơ Bethel, na sư bơtho kon pơlei kơkuh kơ Kră Yang thoi yơ noh.
2KI.17.29	Mă-lei rim kơ adrĕch adrung, pơm pơjing yang lu sư kơdih, dan lu yang noh lăm anih kơjung mă kon pơlei Samari hlôi pơdơ̆ng pơjing, rim adrĕch adrung lu sư, dan lê̆ yang lu sư kơdih lăm pơlei mă lu sư oei. 
2KI.17.30	Lu bơngai Babilôn pơm rup yang Sukôt Bênôt lu bơngai Kut pơm rup yang Nergal, lu bơngai Hamat pơm rup yang Asima, 
2KI.17.31	lu bơngai Awit pơm rup yang Niphas păng Tartak lu bơngai Sêpharwaim soh kon lu sư lăm ŭnh sơmah kơ yang Adrammelek păng yang Anamêlek, lu bơngai Sêpharwaim đei 'bar tŏ yang noh. 
2KI.17.32	Lu sư hli kơ Kră Yang, mă-lei oei rơih iŏk lu bơngai lăm lu sư pơm 'bok soi, soi kơ yang tơ anih kơjung; yua kơ lu bơngai noh na lu 'bok soi pơyơ̆r tơmam soi lăm anih kơjung. 
2KI.17.33	Lu adrĕch adrung ei kơkuh kơ Kră Yang mă-lei kư̆m kơkuh kơ yang sư kơdih oei bơwei lu tơdrong juăt adrĕch adrung lu sư.
2KI.17.34	Dĭng truh tơ dang ei, lu sư oei pơm rok thoi tơdrong juăt so sư kơdih. Lu sư ưh kơ hli yom kơ Kră Yang, ưh kơ chu wei răk tơdrong juăt, dah nơ̆r Kră Yang tơtă kơ kon sâu Jakôp mă Kră Yang anăn ăn kơ sư Isơrael. 
2KI.17.35	Kră Yang pơm tơdrong pơgơ̆p pơkă hăm lu sư, bơtho khan kơ lu sư: “Lu iĕm 'nĕ kơkuh kơ lu yang nai, dah bơ̆jang kơ lu sư, păng 'nĕ kơ soi sơmah kơ lu sư. 
2KI.17.36	Mă-lei iĕm athei hli yom kơ Kră Yang Tơ'ngla mă yua tơdrong mơsêh tih păng chro ti Sư dui, anhăk ba lu iĕm lĕch đơ̆ng dêh Êyiptơ; iĕm athei hli yom kơkuh păng pơyơ̆r kơ sư tơmam soi. 
2KI.17.37	Lu tơdrong juăt nơ̆r tơtă, păng nơ̆r Kră Yang athei mă Sư chih ăn kơ lu iĕm; lu iĕm athei wei răk, pơm kiơ̆ ling-lang khŏm khŏm, 'nĕ kơkuh kơ lu yang nai. 
2KI.17.38	Lu iĕm 'nĕ kơ hiơt ôh tơdrong pơgơ̆p pơkă mă Inh pơjing hăm lu iĕm 'nĕ kơkuh kơ yang nai. 
2KI.17.39	Mă-lei, athei hli yom kơ Kră Yang 'Bok kei-Dei iĕm, Sư gô pơklaih iĕm đơ̆ng ti lu bơngai ayăt kơ iĕm.”
2KI.17.40	Mă-lei, lu adrĕch adrung ei ưh kơ chu mơ̆ng, oei pơm kiơ̆ rok thoi tơdrong juăt so sư kơdih. 
2KI.17.41	Thoi noh bơih, lu adrĕch adrung 'nâu kơkuh kơ Kră Yang păng kư̆m oei bơ̆jang kơ lu rup yang mă lu sư pơm kơdih; đơ̆ng yă 'bok lu sư pơm thoi yơ, na lu kon sâu sư kư̆m oei pơm thoi noh truh tơ dang ei.
2KI.18.1	Lăm sơnăm mă pêng, chăl Hôsêa, kon drŏ-nglo Êlah, pơtao Isơrael, na Hesekia kon drŏ-nglo Ahas pơtao đe Juđa tŏk pơm pơtao. 
2KI.18.2	Kơplah sư tŏk pơm pơtao, sư 'nao 'bar-jĭt pơđăm sơnăm păng sư pơgơ̆r 'bar-jĭt tơsĭn sơnăm lăm pơlei Jêrusalem. Mĕ sư anăn Abija, kon drŏ-kăn Sachari. 
2KI.18.3	Sư pơm 'lơ̆ng 'bơ̆t anăp Kră Yang thoi Đawit, 'bok kơdră sư sơ̆ hlôi pơm. 
2KI.18.4	Sư yuih lê̆ đĭ dôm lu hnam kơkuh kơ yang tơ anih kơjung, teh pơchah lê̆ chơnang soi, teh tơhuŏng lê̆ rup yang Asêra păng teh pơchah lê̆ 'bih mă Môis pơm hăm kong sơ̆, yua kơ truh kơ jơhnơr sư, lu bơngai Isơrael oei soh ăn 'long 'bâu phu kơ rup yang 'bih. Đe krao rup 'bih noh Nêhustan.
2KI.18.5	Hesekia gơnang kơ Kră Yang 'Bok Kei-Dei đe Isơrael; lei na lu pơtao đơ̆ng rŏng kơ sư, dah lăm lu pơtao adrol kơ sư, ưh kơ đei bu thoi sư. 
2KI.18.6	Sư oei kơjăp hăm Kră Yang, ưh kơ achăng lê̆ ôh, sư wei răk dôm nơ̆r Kră Yang tơtă ăn kơ Môis. 
2KI.18.7	Kră Yang oei hơdai hăm sư; dôm sư pơm kiơ, dah jang kiơ gơh jing. Sư blah pơtao đe Asiri, ưh pă chu kơ pơtao ei dơ̆ng. 
2KI.18.8	Sư blah dêh char lu bơngai Philistin, truh tơ pơlei Gasa păng tơring jum dăr đơ̆ng hnam thôt gak truh tơ pơlei tih đei kông kơjăp.
2KI.18.9	Truh lăm sơnăm mă puăn, chăl pơtao Hesekia pơgơ̆r 'blep kơ sơnăm mă tơpơh, chăl Hôsêa, kon drŏ-nglo Êlah, pơtao đe Isơrael, na Salmaneser, pơtao đe Asiri năm blah pơlei Samari, wang tăp kơ pơlei noh. 
2KI.18.10	Pêng sơnăm đơ̆ng rŏng, sư blah iŏk Pơlei Samari. 'Noh 'blep kơ lăm sơnăm mă tơdrâu chăl Hesekia pơgơ̆r, jing sơnăm mă tơsĭn chăl Hôsêa, pơtao đe Isơrael, na Pơlei Samari, đe Asiri tơgar iŏk bơih. 
2KI.18.11	Pơtao đe Asiri chông ba lu kon pơlei Isơrael năm tơ Asiri, ăn kơ lu sư oei tơ Hala, 'bơ̆t đak Krong Habôr lăm tơring Gôsan păng ăn mơ'nah lu sư oei tơ lu pơlei lăm tơring Mêđi. 
2KI.18.12	Noh, yua kơ lu sư ưh kơ chu kiơ̆ nơ̆r Kră Yang 'Bok Kei-Dei lu sư bơtho khan, mă-lei lu sư pơm glăi kơ tơdrong Kră Yang pơgơ̆p pơkă, lu sư ưh kơ wă, mơ̆ng păng kuă kơ pơm kiơ̆ dôm tơdrong mă Môis, đĭch đam Kră Yang hlôi bơtho.
2KI.18.13	Lăm sơnăm mă mơjĭt-puăn, chăl pơtao Hesekia pơgơ̆r, Senacherip, pơtao đe Asiri năm blah lu pơlei tih kơjăp, lăm dêh Juđa păng lu sư iŏk pơlei noh. 
2KI.18.14	Hesekia, pơtao đe Juđa wơh bơngai năm tơ pơlei Lakis, roi ăn kơ pơtao đe Asiri khan: “Inh yoch glăi bơih. Apinh ih weh đơ̆ng dêh char inh; mưh ih wă kơ inh pơm kiơ, inh gô chu pơm.” Pơtao đe Asiri athei Hesekia pơtao đe Juđa ăn kơ sư pêng-hrĕng talâng jên hu păng pêng-jĭt talâng maih. 
2KI.18.15	Hesekia ăn kơ sư dôm lu jên hu đơ̆ng lăm hnam akŭm kơkuh kơ Kră Yang păng đơ̆ng lăm hnam mong tơmam anih pơtao.
2KI.18.16	Kơplah noh, Hesekia plôh iŏk maih đơ̆ng lom lu 'măng, păng plôh iŏk maih đơ̆ng 'long dơ̆ng 'măng hnam akŭm kơkuh kơ Kră Yang, mă đêl kơdih sư 'mơ̆i lom 'măng noh ăn pơđĭ kơ pơtao đe Asiri.
2KI.18.17	Mă-lei, pơtao đe Asiri wơh Tartan, Rapsaris păng Rapsaka chông ba minh khŭl linh lơ đơ̆ng pơlei Lakis, năm tơ Hesekia tơ pơlei Jêrusalem lu sư truh tơ pơlei Jêrusalem. Truh bơih lu sư dơ̆ng 'bơ̆t hơbong đak ro mơ̆t tơ Dơnâu Kơpơ̆ng, wă khan trong năm tơ anih lu bơngai juăt kơ pih sa. 
2KI.18.18	Đơ̆ng noh, lu sư apinh pơma dơnuh hăm pơtao; Êliakim, kon drŏ-nglo Hilkia, 'bok tih wei hnam pơtao; Sepna bơngai chih hla bơar, păng Jôa kon drŏ-nglo Asap bơngai chih răk dôm tơdrong truh, lĕch năm tơ'bơ̆p lu sư.
2KI.18.19	Rapsaka khan kơ lu sư: “Brŏk khan bĕ kơ Hesekia:” “'Nâu pơtao đe Asiri, pơtao tih khan: Ih gơnang kơ bu tơgŭm ih? 
2KI.18.20	Ih khan yua 'bơ̆r hoh đĕch gơh đei, pran kơtang kĕ tơblah. Na dang ei, ih hơmĕng gơnang kơ bu mă pơ̆n tơblah hăm inh? 
2KI.18.21	Noh dang ei ih gơnang kơ Êyiptơ hă? Noh jơ̆ thoi 'long gơlar tơgơ̆, dah bu tơjră kơ 'long noh sĭt gô trŏ ti klĕch hloi. Bu gơnang kơ Pharaôn, pơtao đe Êyiptơ, lu sư kư̆m thoi noh mơ̆n. 
2KI.18.22	Mă-lei tơdah ih khan kơ inh: “Lu nhôn gơnang kơ Kră Yang 'Bok Kei-Dei nhôn. Hăm trŏ Hesekia hlôi yuih lê̆ chơnang soi Kră Yang tơ anih kơjung păng khan kơ lu bơngai Juđa kon pơlei Jêrusalem:” Iĕm athei kơkuh kơ Kră Yang 'bơ̆t chơnang soi tơ Jêrusalem đĕch dah kiơ?
2KI.18.23	Lei ih pơkă bĕ hăm yŏng tơ'ngla inh, pơtao Asiri sư khan: Inh gô jao ăn kơ ih 'bar-rơbâu tŏ aseh dah ih ăn đei bơngai wă hao aseh noh. 
2KI.18.24	Liơ iĕm gơh blah pơpuh minh 'nu yŏng linh lu đĭch đam yŏng tơ'ngla inh dah mă iĕm gơnang kơ char Êyiptơ wă kơ đei bơngai hao gre aseh păng gre aseh năm blah yŏng tơ'ngla inh hă? Kŭm ưh kơ kĕ mơ̆n. 
2KI.18.25	Hloh kơ noh dơ̆ng, nhôn năm blah dêh 'nâu, nhôn ưh kơ kiơ̆ thoi nơ̆r Kră Yang athei hă? Kră Yang khan kơ inh: Năm blah dêh âu bĕ păng pơrăm lê̆ sư.”
2KI.18.26	Kơplah noh Êliakim, kon drŏ-nglo Hilkia, Sepna păng Jôa khan kơ Rapsaka: “Pơma hăm nhôn đĭch đam ih nơ̆r Aram bĕ yua kơ nhôn hlôh nơ̆r noh. 'Nĕ kơ pơma hăm nhôn nơ̆r Juđa hli kơ kon pơlei kơpal dur noh băt.”
2KI.18.27	Mă-lei Rapsaka tơl khan: “Hăm trŏ kơ yŏng tơ'ngla inh wơh inh năm tơ âu wă pơma hăm yŏng tơ'ngla iĕm păng hăm iĕm đĕch, na ưh kơ pơma hăm lu bơngai mă oei dơ̆ng kơpal dur lu bơngai mă gô sa ĭch nhă đak hơyô kơdih thoi lu iĕm noh hă?”
2KI.18.28	Đơ̆ng noh, Rapsaka dơ̆ng 'bơ̆t ei pơma pơret hăm nơ̆r Juđa khan: “Mơ̆ng bĕ nơ̆r pơtao đe Asiri, pơtao tih pơma. 
2KI.18.29	Sư khan: 'Nĕ kơ lê̆ Hesekia hơlĕnh pơdăr lu iĕm, yua kơ sư ưh kơ gơh pơklaih lu iĕm đơ̆ng tơpang ti inh ôh. 
2KI.18.30	Kŭm 'nĕ ăn kơ sư pơtrŭt lu iĕm lui gơnang kơ Kră Yang khan: Kră Yang gơh pơklaih bơ̆n păng pơlei âu ưh kơ huŏng lăm ti lu đe Asiri ôh.”
2KI.18.31	'Nĕ kơ mơ̆ng Hesekia, pơtao đe Asiri khan: “Athei hiôk hăm nhôn păng kŭp kơ̆l yơ̆r ti kơ nhôn bĕ; na rim 'nu lăm lu iĕm gô đei sa plei 'long lăm pơgar hơmu iĕm kơdih păng plei hơra iĕm, păng nhă đak sơlŭng iĕm kơdih, 
2KI.18.32	dĭng truh tơ inh chông ba iĕm tơ minh pôm dêh char lei-lăi thoi dêh char iĕm, noh dêh char mă đei phe 'ba, đak hơmu, 'bĕng păng pơgar hơmu, minh pôm dêh char đei đak ôliwơ păng đak sut. Thoi noh na iĕm gô arih, huay kơ lôch ôh. “Lei na iĕm 'nĕ kơ mơ̆ng Hesekia, yua kơ sư hơlĕnh kơ lu iĕm 'bơ̆t mă sư pơma khan: Kră Yang gô dŏng pơklaih bơ̆n. 
2KI.18.33	Yang lu adrĕch adrung nai hăm gơh pơklaih dêh char sư kơdih đơ̆ng ti pơtao Asiri ưh? 
2KI.18.34	Tơ yơ yang lu bơngai Pơlei Hamat păng yang lu bơngai Arpat? Yang lu bơngai Sêpharwaim, yang lu bơngai Hêna păng lu bơngai Iwa tơ yơ? Lu yang noh hăm gơh pơklaih pơlei Samari đơ̆ng tơpang ti inh ưh? 
2KI.18.35	Đĭ-đăng yang jơ̆p-jang dêh char lăm teh đak 'nâu, yang ayơ mă pơklaih bơih dêh char lu sư đơ̆ng tơpang ti inh? Lei na Kră Yang hăm gơh dŏng pơklaih Pơlei Jêrusalem đơ̆ng tơpang ti inh hă?”
2KI.18.36	Mă-lei kon pơlei thĕng đĕch, ưh kơ đei bu tơl minh nơ̆r; yua kơ pơtao khan bơih: “Lu iĕm 'nĕ kơ tơl!”
2KI.18.37	Êliakim, kon drŏ-nglo Hilkia, bơngai wei hnam pơtao. Sepna, bơngai chih răk hla bơar păng Jôa, kon drŏ-nglo Asap bơngai chih răk đei tơdrong truh wih brŏk tơ Hesekia hek lê̆ hơbĕn ao lu sư hiah đĭ, na roi kơ Hesekia dôm nơ̆r đêl Rapsaka pơma noh.
2KI.19.1	Lăp kơtơ̆ng tơdrong noh, Hesekia hek ao sư kơdih, na hrŭk ao 'bi păng năm mơ̆t lăm hnam akŭm kơkuh kơ Kră Yang. 
2KI.19.2	Đơ̆ng noh sư wơh Êliakim bơngai wei hnam akŭm, Sepna bơngai chih hla bơar păng lu 'bok soi tih, hrŭk ao 'bi năm tơ Êsai bơngai khan lê̆ adrol sư kon drŏ-nglo Amôt. 
2KI.19.3	Lu sư khan kơ Êsai: “Hesekia khan: 'Năr 'nâu bơih jơ̆ năr răm tih, năr teh bơtho păng mơlâu thoi drŏ-kăn đĭ tôm khei 'năr sư bơih. Mă-lei jơhngơ̆m pran sư ưh kơ đei wă hơiơch hơ'lơ̆p noh. 
2KI.19.4	Rŏ lăng Kră Yang 'Bok Kei-Dei ih kơtơ̆ng bơih dôm nơ̆r Rapsaka bơngai mă pơtao đe Asiri yŏng sư wơh wă năm pơjăm Kră Yang 'Bok Kei-Dei mă arih ling-lang păng Kră Yang ih gô hil phak dôm nơ̆r mă Sư hlôi kơtơ̆ng. Thoi noh, inh apinh ih krao khan tơgŭm lu bơngai mă oei arih.”
2KI.19.5	Lu đĭch đam pơtao Hesekia năm tơ Êsai, 
2KI.19.6	Êsai khan kơ lu sư: “Lu iĕm khan bĕ kơ yŏng tơ'ngla iĕm: Kră Yang khan: 'Nĕ kơ hli dôm lu nơ̆r mă lu iĕm kơtơ̆ng lu đĭch đam pơtao đe Asiri pơma pơjăm Inh. 
2KI.19.7	Inh gô ăn minh tơdrong tơchĕng truh tơ lăm sư, sư gô kơtơ̆ng ang đe roi đơ̆ng noh sư gô wơ̆t brŏk tơ dêh char sư kơdih; tơ noh, Inh gô ăn kơ sư gô pơ̆k lôch kơ đao gưm lăm char sư kơdih.”
2KI.19.8	Lăp Rapsaka kơtơ̆ng khan yŏng tơ'ngla sư kơdâu weh bơih đơ̆ng Lakis. Sư brŏk tơ rŏng, 'bôh pơtao Asiri oei wang blah Pơlei Lipna;
2KI.19.9	Na pơtao Asiri kơtơ̆ng đe roi gah Tirhaka pơtao đe Êthiôpi: “Sư chông ba linh wă tơblah hăm ih.” Yua kơ noh Senacherip athei bơngai năm tơ Hesekia dơ̆ng păng pơkă khan. 
2KI.19.10	“Iĕm athei khan thoi âu kơ Hesekia pơtao đe Juđa: 'Nĕ ăn kơ Kră Yang 'Bok Kei-Dei Tơ'ngla mă ih gơnang noh hơlĕnh kơ ih, khan: Pơlei Jêrusalem ưh kơ huŏng lăm ti pơtao đe Asiri. 
2KI.19.11	'Nâu ih kơtơ̆ng bơih dôm lu tơdrong mă pơtao Asiri hlôi pơm ăn kơ dôm lu dêh char iĕm pơrăm lê̆ đĭ-đăng: Bĭ ih kơnh klaih hă? 
2KI.19.12	Lu yang kơ lu adrĕch adrung nai mă lu 'bok kơdră inh hlôi pơrăm bơih, noh yang char Gôsan, pơlei Haran, Rêtsep, păng lu bơngai Êđen oei tơ Pơlei Têl Asar, sư gơh dŏng pơklaih lu sư mơ̆n hă? 
2KI.19.13	Bĭ pơtao dêh char Hamat, dêh char Arpat, pơtao Pơlei Sêpharwaim, pơtao đe Hêna păng pơtao đe Iwa, lu sư tơ yơ ngăl?”
2KI.19.14	Hesekia đei iŏk kơthơ đơ̆ng ti lu bơngai ăn kơ sư, na sư đŏk. Đơ̆ng noh sư năm tơ hnam akŭm kơkuh kơ Kră Yang, păng pơih kơthơ ei 'bơ̆t anăp Kră Yang. 
2KI.19.15	Hesekia krao khan 'bơ̆t anăp Kră Yang khan: Ơ Kră Yang 'Bok Kei-Dei lu bơngai Isơrael! Ih oei kơpơ̆ng lu chêrubim. Lăp minh 'nu ih đĕch 'Bok Kei-Dei kơ đĭ-đăng lu dêh char lăm ala teh âu. Ih bơih tơ'ngla mă pơjing plĕnh hăm teh. 
2KI.19.16	Ơ Kră Yang apinh Ih pơđêng đon mơ̆ng bĕ. Ơ Kră Yang apinh Ih lar măt lăng nhôn, apinh Ih mơ̆ng bĕ dôm lu nơ̆r mă Senacherip pơma wă pơjăm Kră Yang 'Bok Kei-Dei mă arih ling-lang.
2KI.19.17	“Ơ Kră Yang! Tơpă, lu pơtao đe Asiri pơrăm đĭ lu adrĕch adrung păng pơrăm lu bri seh teh choh lu sư. 
2KI.19.18	Klơ̆m lê̆ yang lu sư lăm ŭnh yua kơ ưh kơ trŏ kơ yang ôh, noh jơ̆ tơdrong jang đêl ti kon bơngai pơm hăm 'long, păng pơm hăm tơmo; yua kơ thoi noh na pơrăm đĭ bơih lu sư. 
2KI.19.19	Thoi noh na dang ei, ơ Kră Yang 'Bok kei-Dei nhôn!
2KI.19.19	Pơklaih nhôn đơ̆ng ti pơtao noh bĕ wă kơ đĭ-đăng dêh char tơ teh âu băt minh 'nu Ih đĕch Kră Yang 'Bok Kei-Dei.”
2KI.19.20	Êsai kon drŏ-nglo Amôt wơh bơngai năm khan kơ Hesekia, khan: Kră Yang 'Bok Kei-Dei lu bơngai Isơrael khan: Inh kơtơ̆ng bơih nơ̆r ih krao khan gah tơdrong Senacherip, pơtao đe Asiri. 
2KI.19.21	'Nâu bơih nơ̆r Kră Yang khan kơ sư:
2KI.19.21	“Adruh hle pơlei Siôn hiĕk pơjăm ih,
2KI.19.21	gah rŏng ih Adruh Hơlai Jêrusalem tơtreh kơ̆l,
2KI.19.22	Ih pơjăm pơ'brơh kơ bu?
2KI.19.22	Ih pơma re kơ bu?
2KI.19.22	Tơpă, măt ih pơang lăng pơgloh kơ bu.
2KI.19.22	Noh ih blah Yang 'Lơ̆ng Rơgoh, lu đe Isơrael!
2KI.19.23	Ih hlôi yua lu bơngai jang kơ ih
2KI.19.23	na ih blei hiap Kră Yang.
2KI.19.23	Ih khan: Hăm gre aseh lơ 'nâu,
2KI.19.23	inh tŏk tơ kông kơjung truh tơ wĕch kông Liban;
2KI.19.23	oei tơ noh, inh kăl bơih lu 'long hơngo kơjung hloh
2KI.19.23	păng 'long hơngo hla iĕ mă 'lơ̆ng hloh,
2KI.19.23	inh đei năm bơih tơ lăm bri roh noh
2KI.19.23	tơ lăm kơdrơ̆ng 'long rơ̆m roh.
2KI.19.24	Inh sir bơih đak sơlŭng,
2KI.19.24	nhă đak tơ dêh tơmoi,
2KI.19.24	inh juă bơhlơ̆r hăm kơnơl jơ̆ng inh,
2KI.19.24	pơm kơ lu đak krong dêh Êyiptơ hrơ̆ hrĕng kro.”
2KI.19.25	Tơdrong noh Inh pơkă wă pơm 'nâu đunh đơ̆ng sơ̆ bơih,
2KI.19.25	ih ưh kơtơ̆ng hă?
2KI.19.25	Tơdrong kiơ mă Inh pơkă wă pơm đơ̆ng sơ̆ noh dang ei Inh pơm truh bơih,
2KI.19.25	wă kơ ih pơm kơ lu pơlei tih kơjăp dĭng jing anih rơ̆m rek.
2KI.19.26	Kon pơlei lăm dôm lu pơlei noh đĭ rơdu rơmơ̆n,
2KI.19.26	lu sư hli tơrơ păng hơwơ̆l hơwang;
2KI.19.26	lu sư lei-lăi thoi 'nhĕt tơ bri,
2KI.19.26	thoi 'long 'nhĕt 'nao bluh
2KI.19.26	thoi 'nhĕt chăt kơpal bơbŭng hnam
2KI.19.26	jô kro kơplah oei 'lơ̆p,
2KI.19.26	ưh kơ tam kơjung.
2KI.19.27	Mă-lei Inh băt kơ ih tơ yơ,
2KI.19.27	Inh băt 'bơ̆t ih truh păng kơplah ih năm,
2KI.19.27	Inh kư̆m băt tơdrong ih hil blĕk kơ Inh.
2KI.19.28	Yua kơ ih hil blĕk kơ inh
2KI.19.28	păng yua kơ nơ̆r ih pơang,
2KI.19.28	kơtơ̆ng truh tơ đon Inh bơih,
2KI.19.28	sĭt Inh gô tôt gơwang 'bơ̆t muh ih,
2KI.19.28	Inh tah dam bơsei pơhơ̆p 'bơ̆r ih.
2KI.19.28	Đơ̆ng noh Inh pơm kơ ih wơ̆t brŏk
2KI.19.28	kiơ̆ đêl trong mă ih hlôi năm bơih.
2KI.19.29	Ơ Hesekia, 'nâu minh tơdrong tơdra tơbăt kơ ih.
2KI.19.29	Sơnăm 'nâu ih gô sa tơmam đơ̆ng găr adrĕch hơlŭng na rah kơdih,
2KI.19.29	sơnăm mă 'bar, ih gô sa tơmam đơ̆ng găr chăt kơdih,
2KI.19.29	mă-lei sơnăm mă pêng, lu iĕm gô rei păng kĕch yuă,
2KI.19.29	pơtăm 'long hơmu păng sa plei sư.
2KI.19.30	Mơ'nah lăm teh đe Juđa oei oei,
2KI.19.30	lei sư gô chăt rơh păng pơkao đei plei.
2KI.19.31	Na đei lu mơ'nah klaih klăi đơ̆ng lăm pơlei Jêrusalem.
2KI.19.31	Đơ̆ng kông Siôn gô đei khŭl klaih đơ̆ng tơdrong truh.
2KI.19.31	Đĭ jơhngơ̆m tơpăt Kră Yang gô pơm tơdrong 'noh.
2KI.19.32	Kơlih kơ 'noh, 'nâu Kră Yang khan gah pơtao đe Asiri:
2KI.19.32	“Sư ưh kơ đei mơ̆t lăm pơlei 'nâu
2KI.19.32	păng kư̆m ưh kơ đei prah minh găr 'brơ̆m sư tơ noh ôh,
2KI.19.32	sư kư̆m ưh kơ đei chĕp khêl năm mơ̆t,
2KI.19.32	sư kư̆m ưh kơ đei bơ̆ teh wă tŏk blah pơlei noh.
2KI.19.33	Sư mơ̆t trong ayơ, sư gô wơ̆t brŏk kiơ̆ trong noh,
2KI.19.33	sư ưh kơ gơh mơ̆t ôh lăm pơlei âu.
2KI.19.33	Kră Yang khan thoi noh.
2KI.19.34	Yua kơ Inh hăm Đawit đĭch đam inh,
2KI.19.34	na Inh gô dŏng pơklaih pơlei 'nâu.
2KI.19.35	Lăm măng noh, đei minh 'nu linh jang 'lơ̆ng Kră Yang năm tơ anih kơđông Asiri păng pơlôch minh-hrĕng tơhngam-jĭt pơđăm-rơbâu 'nu bơngai tơ noh. Đe iung đơ̆ng hrôih, lăng 'bôh khŭl linh ei lôch glơch glach bơih. 
2KI.19.36	Na Senacherip, pơtao đe Asiri, kơdâu brŏk, oei tơ pơlei Ninewơ.
2KI.19.37	Kơplah sư oei kơkuh kơ yang lăm hnam yang Nisrôk, yang sư, na bre kon sư Adrammelek păng Sarêser pơlôch lê̆ sư hăm đao gưm; đơ̆ng noh lu sư kơdâu ôn lăm dêh char Ararat, na Êsarhađôn; kon drŏ-nglo sư tŏk pơm pơtao pơgơ̆r pơtrơp sư.
