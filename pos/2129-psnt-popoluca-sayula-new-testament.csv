MAT.1.1	Ayʉ̱́j libru nas̈actujawigap Jesucristu ifamiliajat. Je' min David ifamiliani'c mit David min Abraham ifamiliani'c.
MAT.1.2	Abraham iwat Isaac, mit Isaac iwat Jacob, mit Jacob iwatcʉs̈ Judá mit ije̱wajyat. 
MAT.1.3	Mit Judá iwatcʉs̈ Fares mit Zara jeme itumuwatway Tamar, mit Fares iwat Esrom, mit Esrom iwat Aram. 
MAT.1.4	Mit Aram iwat Aminadab, mit Aminadab iwat Naasón, mit Naasón iwat Salmón. 
MAT.1.5	Mit Salmón iwat Booz jeme itumuwatway Rahab, mit Booz iwat Obed jeme itumuwatway Rut, mit Obed iwat Isaí. 
MAT.1.6	Mit Isaí iwat rey David, mit rey David iwat Salomón mit ayé itumuwajtau Urías ito's̈ay.
MAT.1.7	Mit Salomón iwat Roboam, mit Roboam iwat Abías, mit Abías iwat Asa. 
MAT.1.8	Mit Asa iwat Josafat, mit Josafat iwat Joram, mit Joram iwat Uzías. 
MAT.1.9	Mit Uzías iwat Jotam, mit Jotam iwat Acaz, mit Acaz iwat Ezequías. 
MAT.1.10	Mit Ezequías iwat Manasés, mit Manasés iwat Amón, mit Amón iwat Josías. 
MAT.1.11	Mit Josías iwatcʉs̈ Jeconías mit ije̱wajyat meru ayé tiempu Israelway jayajwat iguimunʉ́s̈caj to'ctʉgʉyic pa Babiloniajway na̱s̈.
MAT.1.12	Cʉs̈ iguimunʉ́s̈caj pa Babiloniajway na̱s̈, Jeconías iwat Salatiel, mit Salatiel iwat Zorobabel. 
MAT.1.13	Mit Zorobabel iwat Abiud, mit Abiud iwat Eliaquim, mit Eliaquim iwat Azor. 
MAT.1.14	Mit Azor iwat Sadoc, mit Sadoc iwat Aquim, mit Aquim iwat Eliud. 
MAT.1.15	Mit Eliud iwat Eleazar, mit Eleazar iwat Matán, mit Matán iwat Jacob. 
MAT.1.16	Mit Jacob iwat José, María ina'u, mit María je' ayé ima̱m Jesús jeme inʉ'jywayey Cristu.
MAT.1.17	Mit catorce familiajat i-ijt desde Abraham hasta David, mit it jacatorce familiajat desde David hasta iguimunʉ́s̈caj Israelway jayajwat pa Babiloniajway na̱s̈, mit desde iguimunʉ́s̈caj pa Babiloniajway na̱s̈ hasta imijn Cristu it jacatorce familiajat.
MAT.1.18	Yʉname i-ijt Jesucristu. Ima̱m María nʉmic pa inicʉ'pa̱jtʉwa'n mit José, po antes inicʉ'pa̱tcʉjʉwa'n, wayaj itsʉ̱naj, mit ayé iway igui-acmijnau Espíritu Santu. 
MAT.1.19	Mit José jeme María ipʉgámpay pa ina'u, ayé tu'c jayau yacs̈icway mit igawanu igui-acwinchu̱cyo'ywa'n. Je' inʉm ni'c igajapʉgáj po iga-actujawiyáj nepʉn. 
MAT.1.20	Po iguipensa̱jt wename, tu'c ángel iguique's̈ta̱jcau cucma'ni'c mit iguinʉjmau:
MAT.1.20	—José, mi̱ nije'yu David ifamilia, campʉ̱twit is̈pʉcwa'n María pa into's̈ay, ni'c iway tsʉ̱napay ijo̱jtugum Espíritu Santu igui-acmijnau. 
MAT.1.21	Mit je' ijtʉ̱́j tu'c iway, mit inyajcáj inʉ'jy JESUS, ayé inʉmo'jcʉp ni'c je' isalva̱tcʉs̈áj ijayajwat mit ichi'tcʉs̈áj nu'pʉjʉn mal iwatcaway.
MAT.1.22	Nu'pʉjʉn ayʉ̱́j jat pa ma cumplia̱t lo que el Señor i-actunʉmway ayé profeta cuandu iguinʉjm:
MAT.1.23	Tu'c quis̈ay waya-iyáj, mit ijtʉ̱́j iway,
MAT.1.23	mit iyajcajáj inʉ'jy Emanuel.
MAT.1.23	Ayé inʉmo'jcʉp ni'c Dios tsʉ̱nap mit ʉjtsat.
MAT.1.24	Ima̱jutujc José, iwat as̈am iguinʉjmau el Señor i-ángel, mit ipʉctso̱u María pa ito's̈ay, 
MAT.1.25	po iga-aguepu as̈am ito's̈ay hasta iguita̱jc iprimer-wáy, mit José iyajcau inʉ'jy JESUS.
MAT.2.1	Cuandu Jesús i-ijt en ayé nʉ'jcopac Belén Judeajway na̱s̈, ma̱gujat orienteway coygau Jerusalén, mit wejpu'n manda̱t rey Herodes, 
MAT.2.2	mit je'jat i-ucyo'tcau:
MAT.2.2	—¿Jʉm itsʉ̱na ayé jeme itway pa ijatwa'n judíujat irejyat? Ni'c tʉn-is̈cajau ima̱jts mam tʉtsʉ̱́ngaj oriente mit tʉmingau pa tʉs̈-adora̱tcawa'n.
MAT.2.3	Iguimarajw we'n rey Herodes, je' pensa̱to'c mit we'ney nu'pʉjʉn jayajwat tsʉ̱ngapay Jerusalén. 
MAT.2.4	Mit ayé rey igui-apʉcmujcʉs̈ nu'pʉjʉn judíujat imʉjpa̱nijat mit jeme i-ajque's̈capay ley nʉ'jcopacni'c, i-ucyo'tcʉs̈ jʉm i-itwa'n Cristu.
MAT.2.5	Mit je'jat inʉmgajau ni'c Cristu itáj nʉ'jcopac Belén Judeajway na̱s̈ ni'c we'n iguija'jy ayé profeta, inʉm:
MAT.2.6	Ayé nʉ'jcopac Belén tsʉ̱napay Judeajway na̱s̈,
MAT.2.6	ayé tsʉ̱náj más mʉjninʉmic que japu̱t nʉ'jcopajcat mam itsʉ̱nga manda̱tpajyat Judeajway na̱s̈,
MAT.2.6	ni'c jem pichináj tu'c jeme más manda̱támpay,
MAT.2.6	mit je' imanda̱táj tʉnjayajwat Israejlatway.
MAT.2.7	Cʉs̈ Herodes iya̱s̈cʉs̈ anu'mu ayé ma̱gujat, mit i-ucyo'tcʉs̈ oymanac mu̱tij ique's̈ta̱jc ayé ma̱jts. 
MAT.2.8	Mit je' i-ajyu'tcʉs̈ pa Belén, inʉm:
MAT.2.8	—Nʉ́s̈ca jem, che'nga oymanac ayé qui'chwáy. Mit is̈pa̱tcawa'n, is̈ajyu'tcajáj razón pa we'n tʉnʉs̈ámpey pa tʉs̈-adora̱twa'n.
MAT.2.9	Iguimáraugaj ayé rey, pichingau jem. Mit ayé ma̱jts i-is̈caway oriente nʉcs̈ jʉpm de je'jat hasta icojy ayé lugar mam itsʉ̱na qui'chwáy, mit jem itentajn. 
MAT.2.10	Igui-ís̈caj ayé laj mam itentajn ayé ma̱jts, ji'cta̱jcau ijo̱jtat. 
MAT.2.11	Mit itʉ́gʉygaj tujugum, i-is̈cau ayé qui'chwáy mit ima̱m María, mit nicos̈atenda̱jcʉjʉu mit i-adora̱tcau je'. Igui-awá̱tscaj ayé caja itumuyo'ygaway regalu, iyajcajau regalu de oro, po̱m mit tu'c po't pa'cs̈u'cpay inʉ'jyway mirra. 
MAT.2.12	Mit Dios i-actujawigʉs̈ cucma'ni'c magajapítujca mam itsʉ̱na Herodes. Cʉs̈ je'jat pichingau pa jatu'c to̱u pa itʉcmayna̱s̈at.
MAT.2.13	Mit cʉs̈ inʉ́s̈canuj ayé ma̱gujat, el Señor i-ángel ique's̈ta̱jcau José cucma'ni'c mit inʉjmau:
MAT.2.13	—Ca's̈ʉ'c, munʉs̈cʉs̈ ayé qui'chwáy mit ima̱m, mit po'jca pa Egiptojway na̱s̈, mit tan jem hasta tʉnʉjmawa'n, ni'c Herodes iche'náj ayé qui'chwáy pa igui-ago'cwa'n.
MAT.2.14	Mit cʉs̈ je' ca's̈ʉ'c mit imunʉs̈cʉs̈ tsu'm ayé qui'chwáy mit ima̱m pa Egiptojway na̱s̈, 
MAT.2.15	mit jem itángaj hasta i-o'jc Herodes. Ayʉ̱́j jat pa ma cumplia̱t lo que el Señor i-actunʉmway ayé profeta, inʉm: “Tʉnya̱s̈ tʉnwáy ma pichin de Egiptojway na̱s̈.”
MAT.2.16	Cʉs̈ Herodes igui-is̈ ni'c iguiwe̱jta̱jcau ayé ma̱gujat, je' awa'niu mʉgʉc, mit manda̱t ma ago'jca nu'pʉjʉn qui'chwájat tsʉ̱ngaway Belén mit nu'pʉjʉn tsʉ̱ngaway en ayé na̱s̈. I-ago'jcʉs̈ jeme itcʉjʉpay mechc s̈iwit o más yajwatnajway. Je' ipʉc ayé tiempu cuandu igui-ucyo'tcʉs̈ ayé ma̱gujat. 
MAT.2.17	Wenajpu'n icumplia̱jt lo que inʉmway ayé profeta Jeremías, inʉm:
MAT.2.18	Namarap ijʉ́yga to's̈ajyat Ramájway na̱s̈,
MAT.2.18	mit jʉygap mʉgʉc ni'c tu'ngap ijo̱jtat,
MAT.2.18	Israelway to's̈ajyat inijʉygap iwajyat,
MAT.2.18	mit ca-oyap itsʉ̱nga consola̱tic ni'c togoybʉ'ngau iwajyat.
MAT.2.19	Po i-o'jc Herodes, el Señor i-ángel ique's̈ta̱jcau José cucma'ni'c mam itsʉ̱na Egiptojway na̱s̈, 
MAT.2.20	inʉjmau:
MAT.2.20	—Ca's̈ʉ'c, munʉs̈cʉs̈nuatu ayé qui'chwáy mit ima̱m pa Israelway na̱s̈ ni'c o'jcaway ayé jeme iche'ngaway ayé qui'chwáy pa igui-ago'jcawa'n.
MAT.2.21	Mit cʉs̈ je' ca's̈ʉ'c mit imunʉs̈cʉs̈ ayé qui'chwáy mit ima̱m pa Israelway na̱s̈. 
MAT.2.22	Po José iguimarajw ni'c Arquelao manda̱tp Judeajway na̱s̈ ilugarni'c ite̱t Herodes, je' pʉ̱t inʉs̈wa'n jem, mit i-actujawigawatu cucma'ni'c maganʉs̈wit jem, mit je' nʉcs̈ pa Galileajway na̱s̈. 
MAT.2.23	Mit icojy jem, tan en tu'c nʉ'jcopac inʉ'jyway Nazaret. Ayʉ̱́j jat pa ma cumplia̱t lo que inʉmgaway profetajat: Inʉmgáj ni'c Jesús Nazaretway.
MAT.3.1	Inas̈ una̱c s̈iwijtat Juan nʉ'gutempayna' coy Judeajway na̱s̈ en tu'c lugar mam igatsʉ̱na nepʉn, mit inʉmdacyo'y, 
MAT.3.2	inʉm:
MAT.3.2	—Cuyáguiga inma̱lway to̱jwat ni'c tomo'ganu pa imanda̱twa'n Dios. We'n iguinʉjm Juan.
MAT.3.3	Cuandu icojts profeta Isaías, je' inʉm ni'c mi'náj Juan, mit inʉm yename:
MAT.3.3	“Tu'c jayau inʉmdacyo'yp mam igatsʉ̱na nepʉn:
MAT.3.3	Oyájca tu'c to̱u ni'c mimp el Señor,
MAT.3.3	acyács̈ca imvidajat pa is̈pʉctsougawa'n je'.”
MAT.3.4	Mit Juan icom tu'c jamuc watic mit camellupʉjc, mit imuyo'y tu'c pa̱gas̈-acpa̱s̈aj ipi̱nicni'c, mit icay pa̱tas̈ mit cuyjucchi̱n. 
MAT.3.5	Mit nʉs̈cau pa mam je' itsʉ̱na Jerusaléjnatway, nu'pʉjʉn Judeajatway mit nu'pʉjʉn tsʉ̱ngapay en ayé na̱s̈ mam i-it ayé mʉjnʉ' Jordán. 
MAT.3.6	Mit je' inʉ'gutemgʉs̈ mʉjnʉ'ni'c Jordán, mit inʉmgajau Dios nu'pʉjʉn mal iwatcaway.
MAT.3.7	Po igui-is̈ ni'c mingap mayo'c fariseujat mit saduceujat pa mam inʉ'gutém, je' inʉmgʉs̈au:
MAT.3.7	—Mijchat as̈am mitsanajyat ni'c mipo'jcap jaran cuandu is̈jawiga ni'c Dios is̈castiga̱tcáj. ¿Pʉn is̈acpo'jcau? 
MAT.3.8	Yo'yga yacs̈ic pa jayajwat ma e'pca ni'c incuyaguigaway inma̱lway to̱jwat. 
MAT.3.9	Camnʉmga ni'c más mivalia̱tcap ni'c mipichingau Abraham ifamiliani'c. Tʉnʉmgʉs̈ap ni'c Dios oyap iguipʉjcʉs̈ ayʉ̱́j tsa'jat pa iguituwatcʉs̈awa'n Abraham iwajyat. 
MAT.3.10	Mit jinap listu itsʉ̱na tu'c hacha pa iguitupus̈pichingawa'n cujyat hasta cʉtʉm, mit ipus̈pichingáj cujyat igayacpay oyway fruta, mit ica'tstʉgʉygáj jʉngʉ́tʉm. We'n is̈jatcáj mijchat te siguia̱tp is̈watca mal. 
MAT.3.11	Ʉ̱ tʉnʉ'gutemgʉs̈áj mit nʉ' pa jayajwat ma jawiga ni'c incuyaguigaway inma̱lway to̱jwat, po jeme mimpay tʉnmugus̈á̱m, je' más ijtʉp poder que ʉ̱, mit tʉs̈camerecia̱tp tʉs̈quejawa'n icʉ'ac. Je' is̈moygáj Espíritu Santu as̈am jʉjn. 
MAT.3.12	Je' ijtʉp icʉ'ni'c ayé yeman itugus̈ujpay trigu mit i-aparta̱táj jeme limpiuway mit icomáj ayé trigu mam iguiguarda̱t, po pu̱tsputsna' ino'gáj mit tu'c jʉjn jeme cajapi'chámpay nunca.
MAT.3.13	Cʉs̈ Jesús pichin Galilea mit nʉcs̈ pa mʉjnʉ' Jordán mam itsʉ̱na Juan. Je' min pa iguinʉ'gutemáj. 
MAT.3.14	Mit Juan igawampate, mit inʉjmau Jesús:
MAT.3.14	—Mi̱ itp ti is̈nʉ'gutemáj ʉ̱, mit ¿mi̱ mimimp pa tʉnʉ'gutemwa'n?
MAT.3.15	Po Jesús ipo'n:
MAT.3.15	—We'n itp ti ijatwa'n, ni'c we'n nawatcáj nu'pʉjʉn lo que Dios iwampay.
MAT.3.15	Cʉs̈ iguinʉ'gutem. 
MAT.3.16	Cʉs̈ ininʉ'gutéjmʉj Jesús, pichinuw jaran nʉ'ni'c. Mit tsajp awa̱ts mit i-is̈au Dios i-Espíritu manacp as̈am tu'c paloma mit tan iyucuinm. 
MAT.3.17	Mit Dios cots tsajpni'c, inʉm:
MAT.3.17	—Ayʉ̱́j ayé tʉnwáy tʉnwampay, mit je' tʉs̈acji'jcap tʉnjo̱jt.
MAT.4.1	Cʉs̈ Espíritu Santu imunʉcs̈ Jesús pa mam igatsʉ̱na nepʉn, pa iguitenta̱táj Awayagatsna'. 
MAT.4.2	Mit je' ayuna̱t tsu'm mit s̈ʉ̱m pa cuarenta s̈ʉjwat mit cʉs̈ je' cayo'jcʉu. 
MAT.4.3	Cʉs̈ iguicutomiu tenta̱tpayna' mit iguinʉjmau:
MAT.4.3	—Te mi̱ is̈wáy Dios, nʉmgʉ́s̈a ayʉ̱́j tsa'jat ma jatca ma̱s̈anʉ̱n.
MAT.4.4	Mit Jesús ipo'n:
MAT.4.4	—Ja'yic itsʉ̱na Dios ilibruni'c ni'c caje' solo mit cayanu natsʉ̱nawa'n po natsʉ̱napey mit nu'pʉjʉn inʉmpay Dios.
MAT.4.5	Cʉs̈ Awayagatsna' iguimunʉcs̈ pa ayé mʉjway nʉ'jcopac Jerusalén mit iyac Jesús yucm templuyucuinm. 
MAT.4.6	Mit iguinʉjmau:
MAT.4.6	—Te mi̱ is̈wáy Dios, nica'tsmánajcʉ na̱s̈ni'c, ni'c ja'yic itsʉ̱na Dios ilibruni'c:
MAT.4.6	Dios i-ajyu'táj i-ángejlat pi is̈cuida̱tcac
MAT.4.6	Mit is̈ajca's̈ʉ'jcáj oymanac,
MAT.4.6	pa pigacunepi tsa'ni'c.
MAT.4.7	Jesús inʉjmau:
MAT.4.7	—Ja'yiguey itsʉ̱na: “Ingatenta̱táj el Señor inDios.”
MAT.4.8	Mit cʉs̈ Awayagatsna' iguimunʉcs̈ pa tu'c copac yucmay mit i-actu-is̈pʉ'n nu'pʉjʉn laj imanda̱tcapay jayajwat, mit i-actu-is̈pʉ'n nu'pʉjʉn cosa oymanacway. 
MAT.4.9	Cʉs̈ iguinʉjmau:
MAT.4.9	—Tʉmoygʉs̈áj nu'pʉjʉn ayʉ̱́j te is̈cos̈atenajyap mit is̈adora̱tp.
MAT.4.10	Cʉs̈ Jesús inʉjmau:
MAT.4.10	—Niju'jpʉ Awayagats ni'c ja'yic itsʉ̱na Dios ilibruni'c: “Inadora̱táj el Señor inDios mit je'yu inwajtáj nu'pʉjʉn iwa'námpay.”
MAT.4.11	Cʉs̈ Awayagatsna' icupo'c Jesús pa tu'c tiempu, mit cʉs̈ mingau ángejlat mit iguimajyigau.
MAT.4.12	Mit iguimárajw Jesús ni'c Juan cuytʉjcomic, je' nʉcs̈ pa Galileajway na̱s̈. 
MAT.4.13	Mit je' pichin Nazaret, mit nʉcs̈ pa itanwa'n Capernaum tu'c nʉ'jcopac laguna-auni'cway, ayé ina̱s̈at Zabulón mit Neftalí. 
MAT.4.14	Jat we'n pa ma cumplia̱t lo que inʉmway ayé profeta Isaías, inʉm:
MAT.4.15	Ayé na̱s̈at Zabulón mit Neftalí
MAT.4.15	ayé tsʉ̱ngap laguna-auni'c tuganʉ-ájw Jordán,
MAT.4.15	ayé Galileajway na̱s̈ mam itsʉ̱nga jeme caje'jatway judíujat.
MAT.4.16	Ayé jayajwat tsʉ̱ngapate chitimicni'c po i-is̈cau tu'c mʉjway luz,
MAT.4.16	mit je'jat tsʉ̱ngapate pa i-o'jcawa'n,
MAT.4.16	po ta'cs̈ta̱c tu'c luz pa je'jat pa ma jawiga ni'c itcʉjʉ̱́j vida cacʉs̈ámpay.
MAT.4.17	Wejpu'n Jesús chu̱chiu nʉmdacyo'ypay, inʉm:
MAT.4.17	—Cuyáguiga inma̱lway to̱jwat ni'c tomo'ganu pa imanda̱twa'n Dios.
MAT.4.18	Iyo'jy Jesús laguna-auni'c Galilea i-is̈ mechc jayajwat, tu'c Simón inʉ'jywayey Pedro, mit i-ajch Andrés. Je'jat ica'tscau itsamajcat lagunani'c, ni'c je'jat ma̱cpajyat. 
MAT.4.19	Mit je' inʉmgʉs̈au:
MAT.4.19	—Natspoguigac. As̈am is̈ma̱jca acs̈, wename-ey tʉ-actuche'ngʉs̈wa'n jayajwat pa ma tʉs̈cupʉjcac.
MAT.4.20	Mit je'jat iyajcau jaran itsamajcat mit inatspoguigau je'.
MAT.4.21	Iyo'jy jas̈ʉ̱n jʉpm, i-is̈ jamechc jayajwat, Jacobo mit imajtsʉc Juan, Zebedeo iwajyat. Je'jat tsʉ̱ngau ajugum mit ite̱jtat Zebedeo, inapcapate itsamajcat, mit Jesús iya̱s̈cʉs̈. 
MAT.4.22	Mit iyajcau jaran ayé aj mit ite̱jtat, mit inatspoguigau Jesús.
MAT.4.23	Mit Jesús ituyo'y nu'pʉjʉn laj Galileajway na̱s̈ mit i-ajque's̈ mam i-adora̱tca judíujat, mit inʉmdacyo'y ayé oyway noticia ni'c Dios manda̱táj, mit i-ac-oytan nu'pʉjʉn jayajwat jeme tsʉ̱ngaway tu'nij. 
MAT.4.24	Mit nu'pʉjʉn jayajwat tsʉ̱ngaway Siriajway na̱s̈ imaraugau lo que iwatway Jesús mit imumingajau nu'pʉjʉn tu'nijatway. Je'jat itunas̈cau mit may enfermedajat mit pʉjcʉjʉu. Itcʉjʉu demo̱nyujat, it trastorná̱tijcatway mit cumʉgʉguipay, mit je' i-ac-oytangʉs̈. 
MAT.4.25	Mit may jayajwat iguinatspoguigau, Galileajatway, Decápolisatway, Jerusaléjnatway, Judeajatway mit jeme tsʉ̱ngaway tuganʉ-ájw Jordán.
MAT.5.1	Igui-is̈ ayé jayaujuc, Jesús cu't en tu'c copac mit initsʉ̱ndá̱jcʉj, iguicutomigau ipʉctampajyat. 
MAT.5.2	Mit Jesús chu̱chiu igui-ajque's̈cʉs̈a, inʉm:
MAT.5.3	—Jeme ijawigapay ni'c inesita̱tcap Dios, tsʉ̱ngáj oy ni'c Dios iguimanda̱tcap.
MAT.5.4	’Tsʉ̱ngáj oy jeme jʉygapay ni'c itunas̈cap, ni'c Dios iguiconsola̱tcáj.
MAT.5.5	’Tsʉ̱ngáj oy jeme canimʉjninʉmgʉjʉpay ni'c je'jat ipʉctsougáj ayé na̱s̈ jeme Dios iguimoygámpay.
MAT.5.6	’Tsʉ̱ngáj oy jeme iwano'jcapay iguiwatcawa'n lo que iyacs̈ta'cway ni'c je'jat Dios iguimajyigáj pa iguiwatcawa'n we'n.
MAT.5.7	’Tsʉ̱ngáj oy jeme ayo̱wis̈capay ni'c je'jat igui-ayo̱wis̈cámpey Dios.
MAT.5.8	’Tsʉ̱ngáj oy jeme limpiuway ijo̱jtat, ni'c je'jat i-e'pcáj Dios.
MAT.5.9	’Tsʉ̱ngáj oy jeme acnicowangʉjʉpay maga-it tsuguin, ni'c je'jat Dios iguiwayjatcáj.
MAT.5.10	’Tsʉ̱ngáj oy jeme jinap i-actunas̈capay ni'c iwatcap lo que iyacs̈ta'cway, po je'jat tsʉ̱ngap oy ni'c Dios iguimanda̱tcap.
MAT.5.11	’Mitsʉ̱ngáj oy cuandu jayajwat is̈tucotscap, is̈po'ctangap mit is̈malninʉmgap mit puru we̱t ni'c ʉ̱ is̈cupʉjcap. 
MAT.5.12	Ma ji'jca injo̱jtat may ni'c impʉctsougáj tu'c premiu mʉjway tsajpni'c, ni'c wename-ey ampay jayajwat iguipo'ctángaj ayé profetajat jeme mijnʉ'jcaway.
MAT.5.13	’Mijchat as̈am ca̱n pa jayajwat en ayʉ̱́j mundu, po te ayé ca̱n cajapa'c, nat i-o'mwa'natu as̈am ca̱n. Caja-oy pa neti, solo oy pa nas̈cucachiwa'n, pa jayajwat ma tute'ní̱jca na̱s̈ni'c. We'ney mijchat, te ingawatcap oy, migaservia̱tcámpey pa neti.
MAT.5.14	’Mijchat as̈am luz en ayʉ̱́j mundu. Tu'c nʉ'jcopac tsʉ̱napay copacyucuinm ca-oyap itsʉ̱na cuyu'tsic. 
MAT.5.15	Ne nagano'ctso̱p tu'c ta'cs̈an pa nas̈yacwa'n ca'cpa'tcʉm, nayacp ta'cs̈anyagani'c mit ayé ta'cs̈an iyacp luz pa nu'pʉjʉn tsʉ̱ngapay en ayé tʉjc. 
MAT.5.16	Wename-ey lo que inwatcapay, ayé as̈am tu'c luz pa ma e'pca jayajwat. Jemni'c ma e'pca je'jat ni'c inwatcap oy, pa we'n i-oyninʉmgáj Dios Nate̱jat jeme tsʉ̱napay tsajpni'c.
MAT.5.17	’Campensa̱tca ni'c tʉmín pa tʉs̈actogojyawa'n Moisés iley mit lo que ija'ygaway profetajat. Tʉgaminu pa tʉs̈actogoywa'n, tʉmín pa tʉ-actujawigʉs̈wa'n iyacs̈ta'cway ti inʉmo'jcʉpay. 
MAT.5.18	Iyacs̈ta'cway tʉnʉmgʉs̈ap ni'c cʉs̈cáj na̱s̈ mit tsajp po ayé ley catogoyáj nes̈ʉ̱n, ne tu'c parte más menusway igachi'tcajáj, nu'pʉjʉn itp ti icumplia̱twa'n. 
MAT.5.19	Pʉmba'tu igawatámpay cuenta tu'c mandamientu más menusway mit te i-ajque's̈cʉs̈ap jayajwat ma watca ni-as̈amu, ayé jayau tanáj mas menus mam imanda̱t Dios. Po jeme ijayaumaypay ayé mandamientujat mit i-ajque's̈p ni-as̈amu, ayé jayau tanáj más mʉjninʉmic mam imanda̱t Dios. 
MAT.5.20	Ʉ̱ tʉnʉmgʉs̈ap ni'c mijchat pi watca más yacs̈ic nu'pʉjʉn, caje' as̈am ayé i-ajque's̈capay ley mit ayé fariseujat. Te ingawatcap más yacs̈ic que je'jat, nunca ca-oyáj Dios is̈manda̱tcap.
MAT.5.21	’Inmaraugaway ni'c inʉmgajau ampay jayajwat: “Miga-ago'gáj, mit pʉn ago'gámpay, Dios iguijuzga̱táj,” 
MAT.5.22	po ʉ̱ tʉnʉmgʉs̈ap ni'c pʉn imu-awa'niyámpay imupro̱wije̱way, Dios iguijuzga̱táj, mit pʉn itucotsámpay imupro̱wije̱way, juezat iguijuzga̱tcáj, mit pʉn inʉjmámpay tambʉn ni'c je' tu'c tonto, oyáj itʉgʉy jʉngʉtʉm.
MAT.5.23	’Jemni'c te inyajcáj inofrendajat en ayé lugar mam nas̈yac ofrenda pa Dios, mit te inyijawigap ni'c inmu-awa'nigau inmupro̱wije̱way, 
MAT.5.24	yajcʉ'jca jem inofrendajat mit nʉ́s̈ca, yo'jtʉ'jcaja paz inmupro̱wije̱way, mit cʉs̈wa'n mimingapama is̈yajca inofrendajat.
MAT.5.25	’Amigujajtʉ'jca jeme is̈acusa̱tcapay mientras minʉs̈cap mit je' yos̈tujugum. Te inga-amigujajtʉ'jcap inmutsuguijnat, is̈yajcáj icʉ'jugum juezna', mit juezna' is̈yajcáj icʉ'jugum ayé comandante, mit je' is̈comgáj cuytujugum. 
MAT.5.26	Iyacs̈ta'cway tʉnʉmgʉs̈ap ni'c migapichingáj hasta te ingatso̱jcap pʉjʉnu is̈yo'tcajáj.
MAT.5.27	’Inmaraugawey ni'c inʉmgajau ampay jayajwat: “Migachajyo'yáj.” 
MAT.5.28	Po ʉ̱ tʉnʉmgʉs̈ap ni'c pʉmba'tu i-e'pámpay tu'c to's̈ay mit inijatp, ayé jayau as̈am ichajyjátway je' ni'c we'n iguipensa̱jt ijo̱tni'c.
MAT.5.29	’Jemni'c te in-oyimay wijn is̈actuwatp mal, camja-e'p ayé mal as̈am inchi'tpay inwijn, ni'c más oy pi actogoy tu'c parte incuerpu mit caje' itʉgʉywa'n nu'pʉjʉn incuerpu jʉngʉtʉm. 
MAT.5.30	Mit te in-oyimay cʉ' is̈actuwatp mal, mejor camjatutsʉc ayé mal as̈am impus̈tucpay incʉ', ni'c más oy pi actogoy tu'c parte incuerpu mit caje' itʉgʉywa'n nu'pʉjʉn incuerpu jʉngʉtʉm.
MAT.5.31	’Inʉmpey ayé ley ni'c pʉn icuyaguiyámpay ito's̈ay, ma wat tu'c noc yos̈tʉcm pa iguicuyaguiwa'n, 
MAT.5.32	po ʉ̱ tʉnʉmgʉs̈ap ni'c pʉn icuyaguiyámpay ito's̈ay mit te iguigachajyo'jyap, ayé to's̈ay chajyo'yáj por ayé jayau ni'c ipʉgáj jatu'c. Mit pʉn imunicʉ'pa̱jtʉ́mpay tu'c to's̈ay cuyáguiyicway as̈amay ayé, ayé jayau chajyo'yp.
MAT.5.33	’Inmaraugawey ni'c inʉmgajau ampay jayajwat: “Migatʉ'tsjura̱támpu, po incumplia̱táj mit el Señor lo que injura̱tway.” 
MAT.5.34	Po ʉ̱ tʉnʉmgʉs̈ap: Camjura̱tca nes̈ʉ̱n. Camjura̱tca por tsajp ni'c jem imanda̱t Dios, 
MAT.5.35	ne camjura̱tca por na̱s̈ ni'c ayé Dios i-actamp, ne camjura̱tca por Jerusalén ni'c ayé inʉ'jcopac Dios jeme más manda̱tpay. 
MAT.5.36	Ne camjura̱tca por incopajcat ni'c ca-oyap is̈actígatsca ne tu'c incuaypʉjc pa ijatwa'n po'p o yʉgʉc. 
MAT.5.37	Te inyʉmgáj jo̱, nʉmga ni'c jo̱. Mit te inyʉmgáj ca̱j, nʉmga ni'c ca̱j. Ni'c te inyʉmgap más, ayé is̈actunʉmgap ma̱lwayna'.
MAT.5.38	’Inmaraugawey ni'c inʉmgajau ampay jayajwat: “Te tambʉn is̈watcajap mal, mijchat wátcaja-ey ni-as̈amu.” 
MAT.5.39	Po ʉ̱ tʉnʉmgʉs̈ap: Camwatcaja neti jeme is̈watcajámpay mal. Jeme is̈moyta̱jcapay in-a̱jcopacni'c, actu-e'pca jatu'c in-a̱jcopac pi is̈moygaguey jem. 
MAT.5.40	Mit te tambʉn is̈cotsnas̈cap pa iguipʉcwa'n inchec, moyga-ey ma pʉc inma'nchec. 
MAT.5.41	Mit te tambʉn is̈-obliga̱tcap pi munʉs̈caja itsʉm pa tu'c kilómetro, munʉ́s̈caja hasta mechc kilómetro. 
MAT.5.42	Moyga jeme is̈yo'tcajámpay tanti, mit camnega̱tcaja jeme is̈presta̱tcajámpay.
MAT.5.43	’Inmaraugawey ni'c inʉmgajau ampay jayajwat: “Inwa'náj in-amigu mit in-anáj inmutsuguin.” 
MAT.5.44	Po ʉ̱ tʉnʉmgʉs̈ap: Wanga inmutsuguijnat mit oyninʉ́mga jeme is̈malninʉmgapay. Wátcaja oy jeme is̈-angapay mit orá̱tcaja jeme is̈apes̈capay mit jeme is̈watcajapay mal. 
MAT.5.45	Pa we'n is̈wayjatcáj Dios jeme tsʉ̱napay tsajpni'c, ni'c je' iyacp s̈ʉjw pa maljayajwat mit pa oyjayajwat, mit i-acmimp tu̱ pa jeme iwatcapay oy mit pa jeme iwatcapay mal. 
MAT.5.46	Mit te inwangap solo jeme is̈wangapay, ¿ti premiu Dios is̈moygáj? Ni'c wename-ey iniwangʉjʉ jeme ique'chumgapay impuestu. 
MAT.5.47	Mit te inje̱wajyatu insaluda̱tcap, ¿is̈jawiga más inwatcap oy que japu̱jtat? ni'c wename-ey iguiwatca ayé jayajwat iga-is̈capcapay Dios. 
MAT.5.48	Watca yacs̈ic nu'pʉjʉn ni'c Dios Nate̱jat tsajpni'cway iwatp yacs̈ic nu'pʉjʉn.
MAT.6.1	’Nicuidá̱tcʉjʉ. Campensa̱tca is̈watcawa'n oy jayau-awa'tsam pa je'jat is̈-e'pcáj. Ni'c te inwatcap we'n, is̈camoygáj nejʉmay premiu Dios Nate̱jat tsajpni'cway. 
MAT.6.2	Mit is̈yajcawa'n limosna pa pro̱wjwájat, camactujawiga nu'pʉjʉn jayajwat lo que inwatcapay, ni'c we̱tpajyat we'n iguiwatca mam i-adora̱tca judíujat mit calleni'c. Je'jat niwatcʉjʉpu as̈am oyjayajwat pa jayajwat ma nʉmga ni'c iwatcap oy. Iyacs̈ta'cway tʉnʉmgʉs̈ap ni'c je'jat ipʉctsougaway ayé fama iwangapay. 
MAT.6.3	Mit is̈yajcawa'n limosna pa pro̱wijat, camactujawiga ne in-amigujat. 
MAT.6.4	Pa we'n anu'mu is̈yajcawa'n inlimosna mit Dios Nate̱jat jeme i-e'pay lo que inwatpay anu'mu is̈moygáj premiu.
MAT.6.5	’Mit in-ora̱tcawa'n, camwatcawit as̈am we̱tpajyat ni'c je'jat iwangap i-ora̱tcawa'n tena mam i-adora̱tca judíujat mit calle esquinani'jcat. Iwatcap we'n pa ma igui-e'pcac jayajwat. Iyacs̈ta'cway tʉnʉmgʉs̈ap ni'c je'jat ipʉctsougaway ayé fama iwangapay. 
MAT.6.6	Po in-ora̱tcawa'n tʉ́gʉyga intujugujmat mit atújca tʉc-ájw, mit in-ora̱tcajáj Dios Nate̱jat intu'gujmatu, mit Dios Nate̱jat jeme i-e'pay lo que inwatpay anu'mu is̈moygáj premiu.
MAT.6.7	’Mit in-ora̱tcawa'n, camtʉ'ts-ora̱tcayu as̈am iguiwatca ayé jayajwat iga-is̈capcapay Dios, ni'c je'jat inʉmgap ni'c Dios iguimaraugáj te cotscap mayo'c. 
MAT.6.8	Camwatca as̈am je'jat ni'c Dios Nate̱jat ijawip lo que inyesita̱tcapay antes is̈yo'tcajawa'n. 
MAT.6.9	Mijchat orá̱tca yename:
MAT.6.9	Nate̱jat, mi̱ mitsʉ̱nap yucm,
MAT.6.9	ʉjtsat yam tʉ-oyninʉ́mga mi̱.
MAT.6.10	Mi̱ yam manda̱t.
MAT.6.10	Tʉwátca lo que mi̱ inwa'námpay.
MAT.6.10	As̈am yucm iguiwatca, wename-ey ʉjtsat yam tʉwátca na̱s̈ni'c.
MAT.6.11	Moygac mi̱ tʉncaygámpay pa cada s̈ʉjw,
MAT.6.12	Mit perdoná̱tcajac lo que tʉpʉjquijatway, as̈am ʉjtsat yam tʉmperdona̱tcap jeme tʉs̈pʉjquijatway.
MAT.6.13	Mit cammoygac laj tʉs̈tenta̱tcáj, po libra̱tcac de nu'pʉjʉn mal.
MAT.6.13	Ni'c mi̱ ayé mimanda̱tpay, mit inaguep nu'pʉjʉn poder, mit mi̱ mi-oyninʉmic pa nu'pʉjʉn tiempu. Amén.
MAT.6.14	’Ni'c te imperdona̱tcap jayajwat jeme is̈watcajapay mal, we'ney Dios Nate̱jat tsajpni'cway is̈perdona̱tcámpey, 
MAT.6.15	po te ingaperdona̱tcap jayajwat jeme is̈watcajapay mal, we'ney Dios Nate̱jat is̈caperdona̱tcámpey ayé mal inwatcapay.
MAT.6.16	’Mit inayuna̱tcawa'n, camniwatcʉjʉ triste as̈am ayé we̱tpajyat. Je'jat niwatcʉjʉp triste pa jayajwat ma igui-e'pcac ni'c ayuna̱tcap. Iyacs̈ta'cway tʉnʉmgʉs̈ap ni'c je'jat ipʉctsougaway ayé fama iwangapay. 
MAT.6.17	Po inayuna̱tcawa'n, pi yo'yga bien oyáguic, ma ji'jca injo̱tat, 
MAT.6.18	pa jayajwat maga-e'pca ni'c mi-ayuna̱tcap, solo ma is̈-e'pcac Dios Nate̱jat jeme tsʉ̱napay mit mijchat, mit je' is̈moygáj premiu.
MAT.6.19	’Camapʉcmujca may tumi̱n yam na̱s̈ni'c mam igui-actogoygáj wech mit chijtit, mit mam nu'mpajyat itʉctʉ́gʉyga mit inu'mga. 
MAT.6.20	Pensá̱tca más pa intsʉ̱ngawa'n oy tsajpni'c, mit ayé as̈am tu'c riqueza jeme catogoypay, mit wech ne chijtit iga-actogoygáj, ne nu'mpajyat cacoygap jem. 
MAT.6.21	Jeme iwangapay may tumi̱n yam na̱s̈ni'c, ayé iguijo̱tju'pcap. Mit jeme iwangapay itsʉ̱ngawa'n oy tsajpni'c, solo pensa̱tcáj pa tsajpni'c.
MAT.6.22	’Dios nas̈yajcajau nawijn. Je' iwamp na-e'pca puru cosa oyway pa natsʉ̱nga oy. Mit we'n natsʉ̱ngáj oy as̈am jeme yo'ygapay mam i-it luz. 
MAT.6.23	Po te nawijnat natu-e'pcap puru cosa ma̱lway, natsʉ̱ngáj mal as̈am jeme yo'ygapay chitimicni'c, mit we'n Dios iluz nas̈caservia̱tcajap ni'c nawangap puru mal.
MAT.6.24	’Tu'c jayau ca-oyap i-ijtʉ mechc ijayc ni'c i-anáj tu'c mit iwa'náj jatu'c, o i-oyninʉmáj tu'c mit imalninʉmáj jatu'c. We'ney ca-oyap is̈wánga Dios te inwangap más intumi̱jnat.
MAT.6.25	’Jemni'c tʉnʉmgʉs̈ap: Campensa̱tí̱jca ti incaygámpay o ti in-u̱jcámpay. Ne campensa̱tca pa jamuc, ti incomgámpay. Como Dios nas̈moygap vida, ayé más valia̱tp, mit je' nas̈moygámpey nacaygámpay mit nacomgámpay. 
MAT.6.26	E'pca jonwájat jeme que̱jcapay yucm. Je'jat cani̱pcap ne cachijcap ne ca-itcʉjʉp mam iguiguarda̱tcawa'n cayan, po Dios Nate̱jat tsajpni'cway i-ajcaygʉs̈p. Mijchat más mivalia̱tcap que jonwájat. 
MAT.6.27	Mit te pensa̱to'cp tu'c jayau, ¿is̈jawiga oyáj iye'c jatu'c pulgada más?
MAT.6.28	’¿Mit tini'c impensa̱to'jca pa injamujcat? E'pca ayé liriupíjijcat cuyjugumay, nat iye'jca. Je'jat cayos̈watcap ne igapi'tcap jamuc. 
MAT.6.29	Ʉ̱ tʉnʉmgʉs̈ap ni'c ne rey Salomón mit nu'pʉjʉn i-oymanagui ca-oyawu itsʉ̱na cutigatsic as̈am ayé pijicwájat. 
MAT.6.30	Po te Dios icuida̱tp ma'tswájat cuyjugumay, mit te ayé ma'jts ye'jcap majat mit jatu'c s̈ʉjw nacomgap jʉngʉtʉm, ¿is̈jawiga Dios is̈cacuida̱tcáj más mijchat? Mijchat migacupʉjcap may. 
MAT.6.31	Jemni'c campensa̱tí̱jca. Camnʉmga: ¿ti nacaygáj? ¿Ti na-u̱jcáj? o ¿Ti nacomgáj? 
MAT.6.32	Ni'c ayé jayajwat iga-is̈capcapay Dios ipensa̱to'jcap igui-aguepcawa'n ayé cosajat, po pa mijchat Dios Nate̱jat tsajpni'cway ijawip ni'c inyesita̱tcap nu'pʉjʉn ayé cosajat. 
MAT.6.33	Che'jnʉ'jca pa is̈manda̱tcáj Dios mit pi watca yacs̈ic nu'pʉjʉn as̈am je' iguiwa'n, mit nu'pʉjʉn ayé cosajat inaguepcámpey. 
MAT.6.34	Jemni'c campensa̱tí̱jca ti jatámpay jobom, ni'c cadas̈ʉjw tigatsp lo que jatámpay. Más oy napensá̱tca pa jinapay s̈ʉjw mit ayé mal imumimpay.
MAT.7.1	’Cammalninʉmga nepʉn pa pi is̈camalninʉmgaguey. 
MAT.7.2	Ni'c as̈am is̈malninʉ́mga tambʉn, we'ney is̈malninʉmgáj. Mit ayé quips̈an intuquips̈capay, nije'yu is̈tuquips̈cámpey. 
MAT.7.3	¿Tini'c is̈malninʉm inmupro̱wije̱way? Je' ijtʉp tu'c mal jeme caje'way mʉj, mit ayé as̈am tu'c pu̱tsputswáy iwini'c, po mi̱ inaguep tu'c mal más mʉjway mit ayé as̈am tu'c mʉjway cujy inwini'c. 
MAT.7.4	Mi̱ ca-oyap is̈nʉ́jma inmupro̱wije̱way: “Mo'ac laj pa tʉchi'jtawa'n ayé pu̱tsputswáy inaguepay mi̱ inwini'c.” Ca-oyap is̈nʉ́jma we'n ni'c mi̱ inaguepey tu'c cujy inwini'c. 
MAT.7.5	¡Mi̱jyu miniwe̱jtʉp! Chi'jtʉ'c ayé cujy inaguepay mi̱ inwini'c, mit cʉs̈wa'n in-e'páj oy pa ichi'jtawa'n ayé pu̱tsputswáy ijtʉpay inmupro̱wije̱way iwini'c.
MAT.7.6	’Cammoyga tacna'jat cosa limpiuway ni'c oyap i-awa'niga mit cʉs̈wa'n is̈pʉctʉgʉygáj mijchat, ne camcucachiga cosa tsowajway mam i-it í̱chijmat, ni'c oyap iguitute'ní̱jca. Ayé inʉmo'jcʉp ni'c nagajómiga may veces jayajwat iwati̱jcapay mal.
MAT.7.7	’Yo'tcaja Dios mit is̈moygáj. Che'nga cosa oyway mit Dios is̈actupa̱tcáj. Mucótsca Dios mit je' is̈po'ngáj. 
MAT.7.8	Ni'c nu'pʉjʉn jeme iyo'tpay, ipʉctsowáj. Mit jeme iche'mpay cosa oyway, ipa'táj. Mit jeme imucotspay Dios, iguipo'náj.
MAT.7.9	’¿O pʉna jayau mam mijchat te iguiyo'jtap iway ma̱s̈anʉ̱n, imo'áj tu'c tsa'? 
MAT.7.10	¿O te iguiyo'jtap acs̈, is̈jawiga imo'áj tu'c tsanay? 
MAT.7.11	Mijchat maja mima̱lo'jcataj, injatcap is̈moyga regalu ojyatway inwaywájat, mit como Dios Nate̱jat tsajpni'cway más oyo'c, je' imoygʉs̈áj cosa ojyatway pa nu'pʉjʉn jeme iguiyo'tcajapay.
MAT.7.12	’Te mijchat inwangap is̈watcajáj oy nu'pʉjʉn jayajwat, we'ney wátcaja oy je'jat. Ni'c we'n iguinʉm Moisés iley mit we'ney profetajat.
MAT.7.13	’Pʉjca ayé to̱u jeme ca-awa'tsicway mʉj, ni'c itp jatu'c to̱u awa'tsigo'cway mit que's̈p ni'c oymanago'c po ayé nʉs̈p mam itógoyga jayajwat, mit mayo'c jeme nʉs̈capay en ayé to̱u. 
MAT.7.14	Mit ca-awa'tsic mʉj mit mʉgʉgo'c ayé to̱u jeme nas̈acnʉs̈capay pa mam i-it vida cacʉs̈ámpay, mit camajyatu jeme nʉs̈capay jem.
MAT.7.15	’Nicuidá̱tcʉjʉ mit we̱tpayna'jat jeme inʉmgapay ni'c i-ajque's̈cajap Dios ipalabra. Je'jat coygap mam mijchat mit niwatcʉjʉp humilde as̈am borregujat, po je'jat as̈am pa̱ju jeme cayo'jcʉjʉpay. 
MAT.7.16	Mijchat inis̈capcáj as̈amu je'jat iguiwatca. ¿Is̈jawiga intujcáj uvajat apit-awa'tsam, o intujcáj higujat jʉnque'u-awa'tsam? 
MAT.7.17	Cada oyway cujy iyacp oyway fruta, po tu'c ma̱lway cujy iyacp ma̱lway fruta. 
MAT.7.18	Tu'c oyway cujy ca-oyap iguiyac ma̱lway fruta, ne tu'c ma̱lway cujy ca-oyap iguiyac oyway fruta. 
MAT.7.19	Cada cujy igayacpay oyway fruta ipus̈pichingáj mit icomgáj jʉngʉtʉm. 
MAT.7.20	Jemni'c inis̈capcáj jayajwat iwatcapay oy mit iwatcapay mal, as̈am nas̈-is̈cápca ayé cujy iyacpay oyway fruta mit iyacpay ma̱lway fruta.
MAT.7.21	’Mayo'c jayajwat tʉs̈nʉ'jutcap “¡Señor, Señor!,” po caje' nu'pʉjʉn tʉgʉygáj mam imanda̱t Dios, solo tʉgʉygáj jem ayé jeme iwatcapay lo que iwampay tʉnte̱t Dios jeme tsʉ̱napay tsajpni'c. 
MAT.7.22	En ayé s̈ʉjw ijuzga̱twa'n Dios may jayajwat tʉs̈nʉmgajáj: “Señor, Señor, tʉnyʉmdacyo'ygau inyʉ'jyni'c, tʉnacpichingajau demo̱nyujat ayé jayajwat, mit tʉnwatcau mayo'c milagrujat inyʉ'jyni'c.” 
MAT.7.23	Po ʉ̱ tʉnyʉmgʉs̈áj: Nunca tʉga-is̈capcʉs̈u mijchat. Píchinga mam ʉ̱ mijchat inwatcaway mal.
MAT.7.24	’Mit nu'pʉjʉn imarapay lo que ʉ̱ tʉnyʉmpay mit ijayaumayp, ayé jayau tʉntumuquips̈áj as̈am tu'c jayau pensa̱tpay oy, je' iwat itʉjc bien tsʉ̱nda'guic mam i-it puru tsa'po̱t. 
MAT.7.25	Mit min tu̱, mit comtupats mʉjnʉ', mit s̈uj s̈e'm mʉgʉc mam itsʉ̱na ayé tʉjc, po caca'wu ni'c bien ni'pic itsʉ̱na tsa'po̱tni'c. 
MAT.7.26	Mit nu'pʉjʉn imarapay lo que tʉnyʉmpay mit igajayaumayp, ayé jayau tʉntumuquips̈áj as̈am tu'c jayau tontoway, je' iwat itʉjc po'yyucuinm. 
MAT.7.27	Mit min tu̱, mit comtupats mʉjnʉ', mit s̈uj s̈e'm mʉgʉc mam itsʉ̱na ayé tʉjc, mit ca'u, mit bien pas̈cada'guic itajn ayé tʉjc.
MAT.7.28	’Mit cʉs̈ iguinʉjm we'n Jesús, ayé jayaujuc nigu-épigʉjʉu ni'c oymanac nu'pʉjʉn i-ajque's̈way. 
MAT.7.29	Ni'c je' i-ajque's̈cʉs̈au as̈am tu'c jayau i-is̈capay nu'pʉjʉn lo que inʉmpay, mit caje' as̈am ayé i-ajque's̈capay ley.
MAT.8.1	Imanacta̱jc Jesús en ayé copac, may jayajwat iguinatspoguigau, 
MAT.8.2	mit tu'c jayau ijtʉpay may lla̱gas min mam Jesús itsʉ̱na mit nicos̈atenda̱jcʉu je' ita'ná̱m, inʉm:
MAT.8.2	—Señor, te inwamp, oyap is̈ac-oytamp.
MAT.8.3	Mit Jesús iyajcau icʉ' mit inʉjmau:
MAT.8.3	—Tʉnwamp. Mi-oytanáj.
MAT.8.3	Mit cʉs̈ iguitajyau jaran ayé lla̱gas. 
MAT.8.4	Mit Jesús inajau:
MAT.8.4	—Camnʉjma nepʉn po nʉs̈ actu-e'p judíujat ipa̱nij ni'c mi-oytanway, mit yac ayé ofrenda lo que imanda̱tway Moisés, pa jayajwat ma jawiga ni'c mi-oytanway.
MAT.8.5	Icojy Jesús Capernaum, iguicutomiu tu'c capitán mit iguiyo'jtau tu'c favor, 
MAT.8.6	inʉm:
MAT.8.6	—Señor, tʉnwáy cʉmnap tʉntʉcm ni'c cumʉgʉguip, mit itunas̈o'cp.
MAT.8.7	Mit Jesús inajau:
MAT.8.7	—Nʉs̈áj tʉs̈ac-oytan.
MAT.8.8	Po ayé capitán iguipo'n:
MAT.8.8	—Señor, tʉs̈camerecia̱tp intʉgʉywa'n tʉntujugum. Con is̈nʉmwa'n ni'c ma oytan, oytanáj tʉnwáy. 
MAT.8.9	Ni'c ʉ̱ itpey pʉn tʉs̈manda̱tpay, mit tʉnmanda̱tpey soldajat. Mit te tʉnyʉjmap tu'c ma nʉs̈, itp ti inʉs̈wa'n. Mit te tʉnyʉjmap jatu'c ma mi'n, itp ti imi'nwa'n. Mit te tʉnyʉjmap tʉnmozo ma wat tu'c cosa, itp ti iguiwatwa'n.
MAT.8.10	Iguimarajw we'n Jesús, nigu-épijyʉu mit inʉmgʉs̈au jeme iguinatspoguigaway:
MAT.8.10	—Iyacs̈ta'cway tʉnʉmgʉs̈ap: Ne Israelway na̱s̈ tʉnganipa̱tp tu'c jayau cupʉcpay mʉgʉc as̈am ayʉ̱́j jayau. 
MAT.8.11	Mit tʉnʉmgʉs̈ap ni'c mingáj mayo'c jayajwat nu'pʉjʉn lajatway en ayʉ̱́j mundu. Je'jat tsʉ̱ngáj tuwitic mit Abraham, Isaac mit Jacob mam imanda̱twa'n Dios. 
MAT.8.12	Po una̱c Israejlatway jeme tʉgʉygámpayate mam imanda̱twa'n Dios, ica'tspichingáj pe'ta̱m chitimicni'c, mit jem ijʉygawa'n mit iguitunas̈cawa'n mʉgʉc.
MAT.8.13	Mit Jesús inajau ayé capitán:
MAT.8.13	—Nʉs̈, mit jatáj as̈am incupʉjc.
MAT.8.13	Mit oytan jaran iway.
MAT.8.14	Mit icojy Jesús Pedro itʉcm, i-is̈au imʉ't-ájchway cʉmnap che's̈ni'c ni'c ijtʉu mʉgʉc jʉjn. 
MAT.8.15	Mit Jesús iyajcau icʉ' ayé tu'nijway, mit iguiyac jaran ayé jʉjn. Mit ayé ajchwaywáy ca's̈ʉ'c mit cʉs̈ i-atendia̱tcʉs̈atu.
MAT.8.16	Icutsu'ij, imumingajau mayo'c jayajwat itcʉjʉway demo̱nyujat. Mit iguimucotscʉs̈ ayé demo̱nyujat, pichingau jaran. Mit i-ac-oytangʉs̈ nu'pʉjʉn tsʉ̱ngaway tu'nij. 
MAT.8.17	Jat we'n pa ma cumplia̱t lo que inʉmway ayé profeta Isaías, inʉm: “Je' nas̈chi'tcajau na-enfermedajat mit i-actogoy nas̈actu'ngʉjʉpay.”
MAT.8.18	Mit igui-is̈ Jesús ni'c may jayaujuc igui-apitucje̱jcau, inʉmgʉs̈au ipʉctampajyat ni'c nas̈cáj tuganʉ-ájw. 
MAT.8.19	Mit tu'c i-ajque's̈pay ley iguicutomiu mit inajau:
MAT.8.19	—Amayipay, tʉnatspoguiyáj jʉmgapa'tu mam inyʉs̈wa'n.
MAT.8.20	Mit Jesús iguinʉjmau:
MAT.8.20	—Zurrí̱yujat itcʉjʉp cʉt mam itsʉ̱nga, mit jonwájat itcʉjʉp ipe'jnat, po ʉ̱ jeme tʉjatway jayau tʉnga-aguep laj mam tʉpo'cs̈wa'n.
MAT.8.21	Jatu'c ipʉctampay iguinʉjmau:
MAT.8.21	—Señor, tʉnatspoguiyáj po mojyʉ'gac laj tʉs̈-e'pwa'n tʉnte̱t hasta i-o'cwa'n.
MAT.8.22	Mit Jesús inʉjmau:
MAT.8.22	—Mi̱ natspoguiyac mit yajcʉs̈ jeme tangapay ma ni̱pca i-ánimajat, ni'c je'jat as̈am o'guijcatey ni'c tʉs̈cacupʉjcap.
MAT.8.23	Mit itʉgʉjy Jesús ajni'c, tʉgʉygawey ipʉctampajyat. 
MAT.8.24	Mit chu̱chiu tu'c s̈e'mtu̱ mʉgʉcway lagunani'c mit ayé nʉ-ola tʉgʉy ajni'c, mit Jesús ma̱pate. 
MAT.8.25	Mit ipʉctampajyat iguicutomigau mit i-acjutujcau, inʉmgau:
MAT.8.25	—¡Señor, salva̱tcac ni'c natogoygap!
MAT.8.26	Mit je' inʉmgʉs̈au:
MAT.8.26	—¿Tini'c impʉ̱́tca? Mijchat migacupʉjcap may.
MAT.8.26	Cʉs̈ ca's̈ʉ'c mit imucots ayé s̈e'm mit ayé laguna, mit tentan jaran. 
MAT.8.27	Mit nigu-épigʉjʉu ayé pʉctampajyat, inʉmgau:
MAT.8.27	—¿Pʉna jayau ayʉ̱́j, ni'c iguijayaumaygap hasta s̈e'm mit laguna.
MAT.8.28	Icojy Jesús tuGalaguna-ájw itʉcmayna̱s̈at Gadarajwayna'jat, iguipichijnau mechc jayajwat itcʉjʉpay demo̱nyu, mit je'jat pichingau campu santu. Mit je'jat ma̱lo'jcat hasta nepʉn ca-oyap igui-acnás̈ca en ayé to̱u. 
MAT.8.29	Mit ya̱s̈cau mʉgʉc, inʉmgau:
MAT.8.29	—¿Ti inwamp mit ʉjtsat Jesús, Dios iway? ¿Mimimp pa is̈actunas̈cáj jaran antes icojawa'n ayé tiempu?
MAT.8.30	Mit tu'c mayway i̱chimjuc cayche'ngapate en ayé laj. 
MAT.8.31	Mit ayé demo̱nyujat iyo'tcajau favor Jesús, inʉmgau:
MAT.8.31	—Te is̈acpichingap yam, acnʉs̈cac pa tʉtʉgʉygawa'n i̱chimna'jat ijo̱jtugujmat.
MAT.8.32	Mit Jesús inʉmgʉs̈au:
MAT.8.32	—Nʉs̈ca jem.
MAT.8.32	Mit cʉs̈ pichingau mit tʉgʉygau ijo̱jtugujmat ayé í̱chijmat, mit nu'pʉjʉn ayé i̱chimjuc pujʉ'cmanajcau copac-auni'c mit tʉgʉygau lagunajugum, mit jem inʉ-o'jcaj.
MAT.8.33	Mit i̱chimcuida̱tpayna'jat po'jcau, mit nʉs̈cau nʉ'jcopacni'c, mit inʉmgau nu'pʉjʉn jeme jatway, mit inʉmgau lo que iguijatcaway ayé jayajwat itcʉjʉway demo̱nyujat. 
MAT.8.34	Mit cʉs̈ nu'pʉjʉn nʉ'jcopac jayajwat nʉs̈cau iguipá̱tca Jesús. Mit igui-is̈caj, inʉmgajau ma pichin itʉcmayna̱s̈at.
MAT.9.1	Itʉgʉjy Jesús ajni'c mit ipʉctampajyat, pitujcau pa tugalaguna-ájw mit mingau Jesús inʉ'jcopacni'c. 
MAT.9.2	Mit imumingajau tu'c paralíticu, ayé jeme cumʉgʉguipay, mit je' cʉmnap ito'cni'c, mit igui-is̈ Jesús ni'c cupʉjcap, inajau ayé paralíticu:
MAT.9.2	—Hijo, ma ji'c injo̱jt ni'c perdona̱tic itsʉ̱na nu'pʉjʉn mal inwatway.
MAT.9.3	Mit jem itsʉ̱ngaj una̱c i-ajque's̈capay ley, inʉmgau je'jatu: “Ayʉ̱́j jayau itucotsp Dios.” 
MAT.9.4	Po Jesús ijawiu nat ipensá̱tca, inʉmgʉs̈au:
MAT.9.4	—¿Tini'c is̈pensá̱tca mal injo̱tni'jcat? 
MAT.9.5	¿Jʉmay más fácil tʉs̈nʉjmawa'n ayʉ̱́j jayau: “Perdona̱tic itsʉ̱na nu'pʉjʉn mal inwatway”, o tʉs̈nʉjmawa'n: “Ca's̈ʉ'c mit yo'y”? 
MAT.9.6	Po tʉ-actujawigʉs̈áj ni'c ʉ̱ jeme tʉjatway jayau tʉnaguep derechu en ayʉ̱́j mundu pa tʉs̈perdona̱twa'n ayé mal iwatcaway jayajwat.
MAT.9.6	Mit cʉs̈ inajau ayé paralíticu:
MAT.9.6	—Ca's̈ʉ'c, pʉc into'c mit nʉs̈ intʉcm.
MAT.9.7	Mit cʉs̈ je' ca's̈ʉ'c jaran mit nʉcs̈nuw pa itʉcm. 
MAT.9.8	Mit ayé jayaujuc igui-ís̈caj lo que jatway, nigu-épigʉjʉu mit i-oyninʉmgau Dios ni'c je' imoy poder tu'c jayau ma wat milagrujat.
MAT.9.9	Ipichijn jem Jesús, i-is̈ tu'c jayau inʉ'jyway Mateo. Je' tsʉ̱nau mam iguique'chúmga tumi̱n impuestu. Mit Jesús inajau:
MAT.9.9	—Natspoguiyac.
MAT.9.9	Mit je' ca's̈ʉ'c, inatspoguiu.
MAT.9.10	Mit después Jesús tsʉ̱nau me̱s̈ani'c tʉc Mateo mit mingau may que'chumpajyat mit maljayajwat, mit tsʉ̱ngawey tuwitic me̱s̈ani'c mit Jesús mit ipʉctampajyat. 
MAT.9.11	Mit igui-ís̈caj we'n fariseujat, inʉmgajau Jesús ipʉctampajyat:
MAT.9.11	—¿Tini'c in-amayipajyat iguimucaygʉs̈ jeme ique'chumgapay demás mit maljayajwat?
MAT.9.12	Iguimarajw we'n Jesús, inʉmgʉs̈au ayé fariseujat:
MAT.9.12	—Jeme catsʉ̱ngapay tu'nij iganesita̱tcap doctor, po jeme tu'nijatway inesita̱tcap doctor. 
MAT.9.13	Nʉ́s̈ca mit pʉctánga ti inʉmpay Dios ilibruni'c mam iguinʉm: “Más tʉnwamp jayajwat ma ayo̱wis̈ca imupro̱wije̱wajyat mit caje' tʉs̈ago'jcajáj aníma̱jtat pa ʉ̱.”
MAT.9.13	Inʉm Jesús:
MAT.9.13	—Tʉgaminu tʉs̈che'ngʉs̈ jayajwat ni-oyninʉmgʉjʉpay, tʉmín tʉs̈che'ngʉs̈ maljayajwat ma cuyaguiga ima̱lway to̱jwat.
MAT.9.14	Mit Juan ipʉctampajyat mingau mam itsʉ̱na Jesús mit inʉmgajau:
MAT.9.14	—¿Tini'c ʉjtsat mit fariseujat tʉ-ayuna̱tí̱jcap po impʉctampajyat ca-ayuna̱tcap?
MAT.9.15	Mit Jesús inʉmgʉs̈au:
MAT.9.15	—¿Is̈jawiga oyap itsʉ̱nga triste jeme coygapay cʉ'pa'tni'c mientras ayé novio tsʉ̱nap mit je'jat? Po itáj s̈ʉjw cuandu novio igajatsʉ̱nawa'n mit je'jat. Wejpu'n ayuna̱tcájama.
MAT.9.16	’Jesús inʉmgʉs̈au mechc ejemplujat pa ma jawiga ni'c magamotca ampay creencia mit ayé nam ama̱s̈an i-ajque's̈way Jesús, inʉm: Nepʉn igatunap nam jamuc tu'c ampay jamuc, ni'c ayé nap ina̱tpichimp ampaywayna' mit más mʉj ijotwa'n. 
MAT.9.17	Ne nagacomp nam vinu ampay pa̱gas̈-acbolsani'c. Te nawatp we'n, timamp ayé vinu mit i-acpʉjtugáj ayé ampay bolsa mit cumuchicada'gáj ayé vinu mit togoyáj ayé bolsa. Po nam vinu nacomp nam pa̱gas̈-acbolsani'c mit oyap nas̈guarda̱t inimechquij.
MAT.9.18	Jesús imucotscʉs̈pnajate wename, coy tu'c jayau encarga̱ticway mam judíujat, mit nicos̈atenda̱jcʉu ita'ná̱m Jesús, mit inajau:
MAT.9.18	—Cʉs̈o'cpnaj i-o'c tʉnto'chwáy, po te mi̱ minʉs̈p mit inyajcap incʉ', jutucta'gáj.
MAT.9.19	Mit ica's̈ʉ'jc Jesús mit ipʉctampajyat, nʉs̈cau mit je'. 
MAT.9.20	Mit miney imugus̈á̱m tu'c to's̈ay jeme tu'nijtsʉ̱naway doce s̈iwitanu mit nipinméj, mit itsʉjcau Jesús ijamuc-au-á̱m. 
MAT.9.21	Ni'c ayé to's̈ay ipensa̱t: “Te tʉntsʉjcapu ijamuc, tʉ-oytanáj.” 
MAT.9.22	Mit Jesús i-e'jpitujc, i-is̈ mit inajau:
MAT.9.22	—Hija, ma ji'c injo̱jt, mi-oytanway ni'c ʉ̱ is̈cupʉcp.
MAT.9.22	Mit oytan jaran ayé to's̈ay.
MAT.9.23	Icojy Jesús itʉcm ayé encarga̱ticway, i-is̈cʉs̈ ayé s̈u̱s̈payna'jat mit jeme bullawatcapay. 
MAT.9.24	Jesús inʉmgʉs̈au:
MAT.9.24	—Píchinga ni'c ayé to'chwáy ca-o'guic, ma̱pujyu.
MAT.9.24	Mit ayé jayaujuc iguitus̈i̱jcau. 
MAT.9.25	Mit igui-acpichingʉs̈ ayé jayaujuc, je' tʉgʉy mit i-actajnau icʉ' ayé to'chwáy, mit ca's̈ʉ'c jaran. 
MAT.9.26	Mit jʉmgapa'tu en ayé na̱s̈ inʉmdacyo'ygau lo que iwatway Jesús.
MAT.9.27	Ipichijn Jesús, mechc winchat iguinatspoguigau mit ya̱s̈cau, inʉmgau:
MAT.9.27	—Mi̱ mipichin David ifamiliani'c pa is̈salva̱tcáj, ayo̱wis̈cac.
MAT.9.28	Mit icojy en tu'c tʉjc mam itsʉ̱na, coygau mam je' ayé winchat, mit Jesús inʉmgʉs̈au:
MAT.9.28	—¿Incupʉjcap ni'c oyap tʉ-ac-oytangʉs̈?
MAT.9.28	Mit iguinʉmgajau:
MAT.9.28	—Jo̱, Señor.
MAT.9.29	Cʉs̈ itsʉjcʉs̈au iwijnat, inʉm:
MAT.9.29	—As̈am incupʉ́jca, wename-ey tʉwatcʉ́s̈a.
MAT.9.30	Mit e'pta̱jcau jaran. Mit Jesús imucotscʉs̈ mʉgʉc maga-actujawiga nepʉn.
MAT.9.31	Po je'jat ipíchingaj, inʉmdacyo'ygau jʉmgapa'tu en ayé na̱s̈ lo que iguiwatcajaway Jesús.
MAT.9.32	Ipíchingaj ayé winchat, imumingajau tu'c u̱m ijtʉpay demo̱nyu. 
MAT.9.33	Mit igui-acpíchijnaj ayé demo̱nyu, cotsta̱c jaran ayé u̱m. Mit nigu-épigʉjʉu ayé jayaujuc, inʉmgau:
MAT.9.33	—Nunca nagani-e'pcap tu'c cosa as̈amay ayʉ̱́j Israelway na̱s̈.
MAT.9.34	Po inʉmgau fariseujat: Je' i-acpichingʉs̈p demo̱nyujat ni'c iguimoyp poder ayé jeme imanda̱tpay demo̱nyujat.
MAT.9.35	Mit Jesús ituyo'y nu'pʉjʉn ciudajat mit nu'pʉjʉn nʉ'jcopajcat. Mit i-ajque's̈ mam judíujat i-adora̱tca mit inʉmdacyo'y ayé oyway noticia ni'c Dios manda̱táj, mit i-ac-oytan nu'pʉjʉn jayajwat jeme tsʉ̱ngaway tu'nij en ayé nʉ'jcopajcat. 
MAT.9.36	Igui-is̈ ayé jayaujuc, i-ayo̱wis̈cʉs̈ ni'c yo'ygap as̈am togoyijcat mit s̈is̈cada'guijcat as̈am borregujat ca-itcʉjʉpay aquepmucpay. 
MAT.9.37	Cʉs̈ Jesús inʉmgʉs̈au ipʉctampajyat:
MAT.9.37	—E'pca ayé jayaujuc as̈am tu'c cosecha na-ajca's̈ʉ'gámpay, po camajyatu jeme nas̈majyigámpay pa nas̈actugupʉjcawa'n. 
MAT.9.38	Jemni'c yo'tcaja Dios ma ajyu'tcʉs̈ yos̈watpajyat pa ma ajca's̈ʉ'jcaja icosecha, ni'c je' ayé i-actampay ayé cosecha.
MAT.10.1	Mit Jesús iya̱s̈cʉs̈ ma minga mam je' ayé doce ipʉctampajyat, mit imoygʉs̈ poder pa igui-acpichingawa'n demo̱nyujat mit pa igui-ac-oytangawa'n nu'pʉjʉn tu'nijatway.
MAT.10.2	Mit yename inʉ'jyat ayé doce apóstojlat: Primeru Simón jeme inʉ'jywayey Pedro, mit i-ajch Andrés, Jacobo mit imajtsʉc Juan, ayé Zebedeo iwajyat. 
MAT.10.3	Mit Felipe, Bartolomé, Tomás, Mateo jeme ique'chumway impuestu, Jacobo Alfeo iway, mit Lebeo inʉ'jywayey Tadeo. 
MAT.10.4	Simón inʉmgajapay cananista, mit Judas Iscariote jeme ito'ctʉgʉyway Jesús.
MAT.10.5	Jesús i-ajyu'tcʉs̈ ayé doce apóstojlat mit imanda̱tcʉs̈, inʉm:
MAT.10.5	—Camnʉs̈ca nejʉm mam itsʉ̱nga caje'jatway judíujat, ne camtutʉgʉyga netu'c nʉ'jcopac mam itsʉ̱nga Samariajatway, 
MAT.10.6	po nʉ́s̈ca mam itsʉ̱nga Israelway jayajwat ni'c je'jat yo'ygap as̈am borregujat togoyijcatway. 
MAT.10.7	Mit inyʉmdacyo'ygáj ni'c tomo'ganu pa imanda̱twa'n Dios. 
MAT.10.8	Ac-oytánga tu'nijatway mit jeme itcʉjʉpay lla̱gas. Acjutuctá̱jca nam-o'guijcatway mit acpíchinga demo̱nyujat. Impʉctsougau ayʉ̱́j poder we'nu, we'ney camque'chumga neti.
MAT.10.9	’Cammunʉs̈ca nejʉmay tumi̱n inbolsani'jcat, ne oro, ne plata, ne cobre. 
MAT.10.10	Ne cammunʉs̈ca morral to̱uni'c, ne cammunʉs̈ca mechc chec, ne mechc par cʉ'ac, ne porto̱n, ni'c tu'c yos̈watpay merecia̱tp iguimoygawa'n ma cay.
MAT.10.11	’Mit jʉmaygapa'tu nʉ'jcopac intutʉgʉygámpay, che'nga pʉn is̈pʉctsougámpay oy, mit tánga jem hasta inyʉs̈canuwa'n. 
MAT.10.12	Intʉgʉygawa'n en ayé tʉjc, saludá̱tca jeme tsʉ̱ngapay jem. 
MAT.10.13	Mit te jeme tsʉ̱ngapay jem is̈pʉctsougap oy, inyo'tcajáj Dios ma bendiciona̱tcʉs̈, po te is̈capʉctsougap oy, ingayo'tcajáj Dios neti pa je'jat. 
MAT.10.14	Mit te tambʉn is̈capʉctsougap ne igamaraugap lo que inyʉmgapay, píchinga en ayé tʉjc o en ayé nʉ'jcopac mit cus̈ícs̈ca pu's̈na' jeme itpay inta'ni'jcat pa ma jawiga ni'c je'jat ma̱lo'jcat. 
MAT.10.15	Iyacs̈ta'cway tʉnʉmgʉs̈ap ni'c ayé nʉ'jcopac jayajwat itunas̈cáj más mʉgʉc que ayé maljayajwat Sodomajatway mit Gomorrajatway en ayé s̈ʉjw ijuzga̱twa'n Dios.
MAT.10.16	’Márauga. Tʉ-ajyu'tcʉs̈áj as̈am borregujat pa̱ju-awa'tsam. Tsʉ̱́nga listu as̈am tsanajyat, po camwatcaja mal nepʉn, niwátcʉjʉ as̈am palomajat. 
MAT.10.17	Nicuidá̱tcʉjʉ mit jayajwat ni'c is̈-entrega̱tcáj icʉ'jugujmat judíujat ijefejat, mit is̈raunipʉ'ngáj mam i-adora̱tca judíujat. 
MAT.10.18	Mit is̈munʉs̈cáj mam itsʉ̱nga gobernadojrat mit rejyat. Is̈munʉs̈cáj ni'c ʉ̱ is̈wangap, mit we'n inactujawigáj je'jat mit jeme caje'jatway judíujat ni'c ʉ̱ is̈cupʉjcap. 
MAT.10.19	Cuandu is̈-entrega̱tcáj, campensa̱tca nat inyicowangʉjʉwa'n o ti inyʉmgámpay. Ni'c en ayé hora Dios is̈actujawigáj ti inyʉmgámpay. 
MAT.10.20	Ni'c caje' mijchat micotscáj, po is̈ajcotscáj ayé Espíritu Santu i-ajyu'tway Dios Nate̱jat.
MAT.10.21	’Tu'c jayau i-ac-ago'jcʉ̱́j i-ajch, mit jatu'c jayau i-ac-ago'jcʉ̱́j iway, mit jayajwat tsuguinwatcáj mit ite̱jtat, mit i-ac-ago'jcʉjʉ̱́j. 
MAT.10.22	Mit nu'pʉjʉn jayajwat is̈-angáj ni'c ʉ̱ is̈cupʉjcap. Po jeme imajmo'ámpay hasta icʉs̈pʉ'nwa'n ayʉ̱́j cosajat, ayé jayau nisalva̱jtʉ̱́j. 
MAT.10.23	Cuandu is̈po'ctangáj en tu'c nʉ'jcopac, po'jca pa jatu'c. Iyacs̈ta'cway tʉnʉmgʉs̈ap ni'c ingatuyo'ybʉ'ngáj nu'pʉjʉn nʉ'jcopajcat Israejlatway antes tʉmi'nwa'n ʉ̱ jeme tʉjatway jayau.
MAT.10.24	’Tu'c pʉctampay catsʉ̱náj más oyninʉmic as̈am i-amayipay, mit tu'c yos̈watpay catsʉ̱námpey más oyninʉmic as̈am ijayc. 
MAT.10.25	Oy te tu'c pʉctampay jajtʉpey as̈am i-amayipay. Mit oy te tu'c yos̈watpay iwatp nu'pʉjʉn as̈am ijayc. Te tu'c tʉjcajway inʉmgajau ni'c imuyos̈watp mʉjway demo̱nyu, más imalninʉmgáj jeme itʉcm tsʉ̱ngapay.
MAT.10.26	’Jemni'c campʉ̱tca jayajwat. Ca-itáj nejʉmay cosa naga-e'pcámpay, mit najawigáj nu'pʉjʉn cosa iwatcapay cuyu'tsic. 
MAT.10.27	Lo que tʉnʉmgʉs̈apay anu'mu, nʉmga jayau-awa'tsam. Mit lo que inmaraugapay anu'mu, nʉmdacyo'yga mam iguimárauga nu'pʉjʉn jayajwat. 
MAT.10.28	Mit campʉ̱tca jeme i-ago'gámpay incuerpujat ni'c je' iga-ago'gáj in-espíritu. Más oy pi pʉ̱tca ayé jeme oyámpay igui-actogoy in-espíritu mit incuerpujat jʉngʉtʉm.
MAT.10.29	’Najawigap ni'c oyap nas̈to'c mechc jonwájat por tu'c centavu, po te Dios igawamp, igamo'áj laj ne tu'c jojn ma ca'u na̱s̈ni'c, ni'c je' icuida̱tcʉs̈pey jonwájat. 
MAT.10.30	Mit Dios ijawip pʉjʉn cuaypʉjc is̈aguepca incopacni'jcat. 
MAT.10.31	Jemni'c campʉ̱tca ni'c más mivalia̱tcap que jonwájat.
MAT.10.32	’Pʉmba'tu cawinchu̱gámpay iguinʉmwa'n ni'c tʉs̈-is̈cap, ʉ̱ we'ney tʉnyʉmáj ni'c tʉnis̈cap je' mam iguimarawa'n tʉnte̱t Dios jeme tsʉ̱napay tsajpni'c. 
MAT.10.33	Po jeme winchu̱gámpay iguinʉmwa'n ni'c tʉs̈-is̈cap, ʉ̱ tʉnyʉmámpey ni'c tʉnga-is̈cap je' mam iguimarawa'n tʉnte̱t Dios jeme tsʉ̱napay tsajpni'c.
MAT.10.34	Inʉm Jesús:
MAT.10.34	—Campensa̱tca ni'c tʉmín solo pa tʉs̈yacwa'n paz na̱s̈ni'c. Po como tʉmín, itáj lucha ni'c catsʉ̱ngáj de acuerdu jeme tʉs̈cupʉjcapay mit jeme tʉs̈cacupʉjcapay. 
MAT.10.35	Jemni'c tu'c jayau imutsuguinwatáj ite̱t, mit tu'c to's̈ay imutsuguinwatáj ima̱m, mit tu'c jays̈e'p imutsuguinwatáj is̈ac. 
MAT.10.36	Mit jayajwat tsuguintsʉ̱ngáj mit ifamiliajat.
MAT.10.37	’Jeme iwampay ite̱t mit ima̱m más que ʉ̱, ayé tʉnga-e'páj as̈am tʉnjayau. Mit jeme iwampay iwajyat más que ʉ̱, ayé tʉnga-e'pámpey as̈am tʉnjayau. 
MAT.10.38	Mit jeme catsʉ̱námpay dispuestu iguitunas̈wa'n, ayé tʉnga-e'páj as̈am tʉnjayau. 
MAT.10.39	Jeme icuida̱támpay ivida pa je'yu, i-actogoyáj. Mit jeme i-actsʉ̱námpay ivida por togoyic ni'c tʉs̈wamp ʉ̱, iguarda̱táj pa tu'c vida cacʉs̈ámpay.
MAT.10.40	Inʉm Jesús:
MAT.10.40	—Jeme is̈pʉctsougapay mijchat, casi ʉ̱ tʉs̈pʉctso̱p. Mit jeme tʉs̈pʉctso̱pay ʉ̱, ipʉctso̱pey Dios Nate̱jat jeme tʉs̈ajyu'tway. 
MAT.10.41	Jeme ipʉctso̱pay tu'c profeta ni'c je' Dios igui-ajyu't, je' ipʉctsowámpey nije'yu premiu ipʉctso̱pay tu'c profeta. Mit jeme ipʉctso̱pay tu'c jayau oyway ni'c je' iwatp puru cosa oyway, je' ipʉctsowámpey nije'yu premiu ipʉctso̱pay tu'c jayau oyway. 
MAT.10.42	Mit jeme imo'ámpay tu'c taza maja-oynʉ'aj tu'c tʉmpʉctampay, iyacs̈ta'cway je' ipʉctsowámpey ipremiu.
MAT.11.1	Mit Jesús cʉs̈ iguitsawigʉs̈ ayé doce ipʉctampajyat, je' pichin jem pa i-ajque's̈wa'n mit iguinʉmdacyo'ywa'n en ayé nʉ'jcopajcat.
MAT.11.2	Po Juan mam itsʉ̱na cuytujugum imarau lo que iwatpay Cristu. Mit je' i-ajyu't mechc ipʉctampajyat pa ma ucyo'tca. 
MAT.11.3	Mit cʉs̈ i-ucyo'tcau Jesús: ¿Mi̱j ayé Cristu i-ajyu'tway Dios, o tʉnatsʉ̱ngáj jatu'c?
MAT.11.4	Mit Jesús ipo'ngʉs̈:
MAT.11.4	—Nʉ́s̈ca mit actujáwiga Juan lo que inmaraugapay mit in-e'pcapay. 
MAT.11.5	Nʉ́mgaja ni'c winchat e'pta̱jcap, cu̱s̈ujat yo'ygap, oytangap jeme itcʉjʉpay lla̱gas, marauda̱jcap jeme camaraugapay, jutucta̱jcap nam-o'guijcatway, mit tʉnyʉmdacyo'yp oyway noticia pa jeme ijawigapay ni'c inesita̱tcap Dios. 
MAT.11.6	Mit tsʉ̱náj oy jeme caduda̱tpay ni'c Dios tʉs̈ajyu't.
MAT.11.7	Mit inʉ́s̈canuj ayé mechc jayajwat, Jesús chu̱chiu iguimucotscʉs̈ ayé jayaujuc pa igui-actujawigʉs̈wa'n pʉn ayé Juan. Inʉm:
MAT.11.7	—¿Ti oy is̈-e'pca mam igatsʉ̱na nepʉn? ¿Oy is̈-e'pca tu'c pʉ̱yan igui-acyʉgʉmpay s̈e'm? 
MAT.11.8	¿Tipaj oy is̈-e'pca? Ca-oyu is̈-e'pca tu'c jayau icompay oyway jamuc, ni'c jeme icomgapay oyway jamuc tsʉ̱ngap rejyat itʉcmat. 
MAT.11.9	Po ¿ti oy is̈-e'pca? In-is̈cau tu'c profeta, mit tʉnʉmgʉs̈ap ni'c je' más que tu'c profeta. 
MAT.11.10	Ni'c ja'yic itsʉ̱na Dios ilibruni'c lo que iwatámpay Juan, inʉm:
MAT.11.10	Tʉnajyu'táj tu'c i-anuncia̱támpay mam mijchat intsʉ̱nga,
MAT.11.10	mit i-oyagáj tu'c to̱u mam inyo'ywa'n.
MAT.11.11	Iyacs̈ta'cway tʉnʉmgʉs̈ap ni'c cani-itp tu'c jayau más mʉjninʉmicway que Juan nʉ'gutempay. Po majawe'naj tu'c jayau más menusway tsʉ̱náj más oy que Juan mam imanda̱t Dios.
MAT.11.12	’Desde imijn Juan nʉ'gutempay hasta jinap, majo'c igui-anuncia̱tca ni'c manda̱táj Dios ni'c jayajwat igui-atujcap. Po tʉgʉygáj jem jeme más nimajmoygʉjʉpay pa ilucha̱tcawa'n. 
MAT.11.13	Ni'c nu'pʉjʉn profetajat mit ayé ley inʉmgau ni'c Dios manda̱táj, mit Juan min iguideclara̱t nu'pʉjʉn. 
MAT.11.14	Mit te inwangap is̈cupʉjcawa'n tʉnʉmgʉs̈apay, Juan je' ayé profeta Elías jeme nʉmicway pa imi'nwa'n. 
MAT.11.15	Jeme ijtʉpay ita̱tsʉc pa iguitumarawa'n, ma marau ayʉ̱́j tʉnyʉmpay.
MAT.11.16	’Po ¿ti tʉntumuquips̈áj ayʉ̱́j jinapay jayajwat? Je'jat as̈am ya̱wayna'jat tsʉ̱ngapay plazani'jcat mit iya̱s̈cap i-amigujat, 
MAT.11.17	inʉmgajap: “Jatʉs̈u̱s̈cajau mit flautín po miga-echcawu. Jatʉ-ʉugau triste po catu'ngawu injo̱jtat.” 
MAT.11.18	Ni'c imijn Juan, je' cacayu may ne ca-u̱gu, po jayajwat inʉmgau ni'c ijtʉp demo̱nyu. 
MAT.11.19	Mit ʉ̱ jeme tʉjatway jayau, cuandu tʉmijn, tʉcay mit tʉ-u̱c, mit inʉmgau ni'c ʉ̱ as̈am tu'c jayau jeme caypay may mit as̈am tu'c mu'gajayau, mit inʉmgawey ni'c tʉn-amigujatcʉs̈p que'chumpajyat mit maljayajwat. Po Dios iwajyat ijawigap ni'c ʉ̱ tʉnwatp iyacs̈ta'cway.
MAT.11.20	Mit cʉs̈ Jesús chu̱chiu iguiche'cta̱jcʉs̈ ayé jayajwat jeme tsʉ̱ngaway en ayé nʉ'jcopajcat mam más iguiwajt majatway milagrujat. Iche'cta̱jcʉs̈ ni'c igacuyaguigawu ima̱lway to̱jwat. 
MAT.11.21	Inʉm:
MAT.11.21	—¡Pro̱wij de mijchat mitsʉ̱ngapay nʉ'jcopac Corazín! ¡Pro̱wij de mijchat mitsʉ̱ngapay nʉ'jcopac Betsaida! Ni'c tʉs̈cawájtate ayé majatway milagrujat en ayé nʉ'jcopajcat Tiro mit Sidón as̈am tʉwatcʉ́s̈aj mijchat, je'jat ámbanu icuyaguigájate ima̱lway to̱jwat, mit tu'ngájate ijo̱jtat. 
MAT.11.22	Jemni'c tʉnʉmgʉs̈ap ni'c más intunas̈cáj mijchat ijuzga̱twa'n Dios que ayé jayajwat tsʉ̱ngaway Tiro mit Sidón. 
MAT.11.23	Mit mijchat mitsʉ̱ngapay nʉ'jcopac Capernaum ¿is̈jawiga mijchat más mimʉjninʉmijcat que nepʉn? Jawiga ni'c Dios is̈acmanajcáj hasta na̱s̈ni'c. Ni'c tʉs̈cawájtate ayé majatway milagrujat en ayé nʉ'jcopac Sodoma as̈am tʉwatcʉ́s̈aj mijchat, ayé nʉ'jcopac tsʉ̱nájate oy hasta jinap. 
MAT.11.24	Jemni'c tʉnʉmgʉs̈ap ni'c más intunas̈cáj mijchat ijuzga̱twa'n Dios que Sodomajatway.
MAT.11.25	Mit wejpu'n Jesús i-ora̱jtau Dios yename, inʉm:
MAT.11.25	—Padre, mi̱ inactamp tsajp mit na̱s̈. Mi̱ tʉ-oyninʉmp ni'c inga-actujawigʉs̈u nat inmanda̱twa'n jeme i-is̈capcapay may ne jeme i-entendia̱tcapay. Solo inactujawigʉs̈ jayajwat jeme niwatcʉjʉway as̈am ya̱wájat. 
MAT.11.26	Mi̱ Padre tʉnʉjmap ni'ctiyu̱s̈, ni'c we'n is̈wajn is̈watwa'n.
MAT.11.27	Cʉs̈ Jesús inʉmatu:
MAT.11.27	—Tʉnte̱t Dios tʉs̈tumuyac nu'pʉjʉn, mit nepʉn tʉs̈ca-is̈cap tʉpʉn ʉ̱, po tʉnte̱t Dios tʉs̈-is̈cap. Mit nepʉn iga-is̈cap tʉnte̱t Dios, solo ʉ̱ tʉnis̈cap ni'c ʉ̱ tʉs̈wáy je', mit ʉ̱ tʉnactu-is̈capcʉs̈áj tʉnte̱t Dios pʉn tʉnwa'námpay. 
MAT.11.28	Mínga mit ʉ̱ nu'pʉjʉn miyos̈watigo'jcatway mit mitsʉmgapay mayo'c, mit ʉ̱ tʉ-acpo'cs̈cʉs̈áj. 
MAT.11.29	Yos̈wátca mit ʉ̱ mit tʉmoygʉs̈áj tu'c tsʉm ca-u'tspay, mit inwatcáj as̈am ʉ̱ ni'c tʉjayawamp mit tʉganimʉjninʉjmʉp, mit oyáj impo'cs̈ca iyacs̈ta'cway. 
MAT.11.30	Ni'c ayé tsʉm ʉ̱ tʉnyacpay ca-u'tsp mit fácil pa nas̈tsʉmwa'n. Caje' as̈am ayé ley majo'c pa nas̈cumplia̱twa'n.
MAT.12.1	Mit en tu'c po'cs̈ans̈ʉjw Jesús nas̈ trigujugum. Mit cayo'jcʉjʉu ipʉctampajyat mit chu̱chiu iguiwis̈ca trigu, mit icaygau. 
MAT.12.2	Mit igui-ís̈caj we'n ayé fariseujat, inʉmgajau Jesús:
MAT.12.2	—¡E'pnaj! Impʉctampajyat iwatcap jeme ca-oyway nas̈watwa'n po'cs̈ans̈ʉuni'c.
MAT.12.3	Po Jesús inʉmgʉs̈au:
MAT.12.3	—¿Inganicotscap Dios ilibruni'c lo que iwatway David mit jeme imuyo'ygʉs̈way cuandu icayo'jcʉjʉj? 
MAT.12.4	Je' tʉgʉy Dios itempluni'c mit icaygau ayé ma̱s̈anʉ̱n jeme bendiciona̱ticway, mit ayé ca-oyate iguicaywa'n je' ne jeme imuyo'ygʉs̈way, ni'c ayé yaguic pa judíujat ipa̱nijat. 
MAT.12.5	¿O inganicotscapey leyni'c mam itsʉ̱na ja'yic? Ayé pa̱nijat templutujugumay yos̈watcau po'cs̈ans̈ʉuni'c, mit catsʉ̱ngap condena̱tic por ayé. 
MAT.12.6	Po tʉnʉmgʉs̈ap ni'c yam tʉtsʉ̱na mit mijchat, mit ʉ̱ más tʉ-oyninʉmic que ayé templu mam inadora̱tca. 
MAT.12.7	Inʉm Dios ilibruni'c: “Tʉnwamp jayajwat ma ayo̱wis̈ca imupro̱wije̱wajyat, mit caje' tʉs̈ago'jcajáj aníma̱jtat pa ʉ̱.” Pi jawiga-ate ti inʉmo'jcʉp ayé, ingacondena̱tcájate jeme iganiwatpay neti. 
MAT.12.8	Ni'c ʉ̱ jeme tʉjatway jayau, ʉ̱ tʉnactamp ayé po'cs̈ans̈ʉjw.
MAT.12.9	Mit ipichijn jem Jesús, tʉgʉy mam judíujat i-adora̱tca. 
MAT.12.10	Mit jem itsʉ̱naj tu'c jayau jeme o'guicway icʉ'. Mit ayé jayajwat i-ucyo'tcau Jesús pa i-oyawa'n igui-acusa̱tca, i-ucyo'tcau:
MAT.12.10	—¿Oy nas̈ac-oytanwa'n tu'c jayau tu'nijway po'cs̈ans̈ʉuni'c?
MAT.12.11	Jesús inʉmgʉs̈au:
MAT.12.11	—Te tu'c jayau mam mijchat ijtʉp tu'c borregu mit te cʉmdʉgʉyp en tu'c cʉt po'cs̈ans̈ʉuni'c, ¿is̈jawiga iga-acpichináj jaran? 
MAT.12.12	Tʉnʉmgʉs̈ap ni'c más valia̱tp tu'c jayau que tu'c borregu. Jemni'c oy nas̈watwa'n cosa oyway po'cs̈ans̈ʉuni'c.
MAT.12.13	Mit cʉs̈ Jesús inʉjmau ayé jayau:
MAT.12.13	—Acyacs̈ incʉ'.
MAT.12.13	Mit je' i-acyacs̈ icʉ' mit oytan jaran, mit tan as̈am jatu'cway icʉ'. 
MAT.12.14	Mit ipíchingaj fariseujat, ni-acochigʉjʉu pa igui-ago'jcawa'n Jesús.
MAT.12.15	Iguijawij Jesús ni'c we'n iguipensá̱tcaj ayé fariseujat, pichin jem. Mit iguinatspoguigau mayo'c jayajwat mit i-ac-oytangʉs̈ nu'pʉjʉn. 
MAT.12.16	Mit imucotscʉs̈ mʉgʉc maga-actujawiga nepʉn. 
MAT.12.17	Inʉmgʉs̈au we'n pa ma cumplia̱t lo que inʉmway ayé profeta Isaías, inʉm:
MAT.12.18	Inʉm Dios: E'pca tʉnmozo jeme tʉncupi̱way.
MAT.12.18	Tʉnwano'cp je' mit tʉs̈acji'jcap tʉnjo̱jt.
MAT.12.18	Ʉ̱ tʉnmo'áj tʉmpoder, mit inʉmgʉs̈áj ma watca iyacs̈ta'cway jeme tʉs̈ca-is̈capcapay.
MAT.12.19	Je' catsuguinwatáj ne cabullawatáj,
MAT.12.19	mit nepʉn igamarawáj icots calleni'c.
MAT.12.20	Como je' oyjayawo'c, imoygʉs̈áj maj jayajwat débijlatway,
MAT.12.20	ni'c je'jat as̈am tu'c pʉ̱yan pu'tsicway,
MAT.12.20	mit as̈am tu'c mecha wi's̈o'cpay.
MAT.12.20	Je' imajyigʉs̈áj hasta iguimanda̱twa'n yacs̈ic nu'pʉjʉn.
MAT.12.21	Mit jeme tʉs̈ca-is̈capcapayate, icupʉjcáj je'.
MAT.12.21	We'n iguinʉjm Dios.
MAT.12.22	Mit cʉs̈ Jesús imumingajau tu'c jayau winchic mit u̱m, ni'c ijtʉu demo̱nyu. Mit Jesús i-ac-oytan jaran mit cotsta̱c ayé u̱m, mit e'pta̱c. 
MAT.12.23	Mit nu'pʉjʉn ayé jayajwat nigu-épigʉjʉu mit inʉmgau:
MAT.12.23	—¿Is̈jawiga ayʉ̱́j ayé pichinway David ifamiliani'c pa nas̈salva̱tcáj?
MAT.12.24	Iguimáraugaj we'n ayé fariseujat, inʉmgau:
MAT.12.24	—Ayʉ̱́j Jesús i-acpichingʉs̈p demo̱nyujat ni'c iguimoyp poder Beelzebú jeme imanda̱tpay nu'pʉjʉn demo̱nyujat.
MAT.12.25	Iguijawij Jesús ni'c we'n ipensa̱tca, inʉmgʉs̈au:
MAT.12.25	—Te jayajwat en tu'c na̱s̈ tsuguinwatcap, je'jatu nicʉs̈cʉjʉ̱́j. Mit te en tu'c nʉ'jcopac o te en tu'c tʉjc tsuguinwatcap je'jatu, ca-oyáj itsʉ̱nga jec. 
MAT.12.26	Mit te Awayagatsna' ni-acpichijnʉp je'yu, ayé je'yu tsuguinwatp. ¿Natpaj imanda̱twa'n jec? 
MAT.12.27	Mijchat inyʉmgap ni'c ʉ̱ tʉnacpichingʉs̈p demo̱nyujat ni'c tʉs̈moyp poder Beelzebú. ¿Injayajwat te? ¿Pʉn inʉ'jyni'c igui-acpichingawa'n demo̱nyujat? Jemni'c je'jat tangap testigu contra mijchat. 
MAT.12.28	Po ʉ̱ tʉnacpichingʉs̈p demo̱nyujat ni'c tʉs̈moyp poder Dios i-Espíritu. Ayʉ̱́j pa pi jawiga ni'c manda̱tnup Dios mam mijchat.
MAT.12.29	’Nepʉn ca-oyap itʉgʉy itujugum majaguepayna' pa iguinu'jmawa'n lo que ijtʉpay, solo te icutsumda̱jcʉ'cp, mit we'n oyap iguinu'jma lo que ijtʉpay je' itujugum.
MAT.12.30	’Jeme tʉs̈camutʉgʉypay ʉ̱, ayé ni'c tʉs̈cawamp. Mit jeme iga-apʉcmucpay jayajwat ma tʉs̈cupʉjcac, ayé tʉs̈-amp ni'c i-acs̈is̈cada̱cp jayajwat.
MAT.12.31	’Mit ʉ̱ tʉnʉmgʉs̈ap ni'c Dios oyáj iguiperdona̱tcʉs̈a nu'pʉjʉn jayajwat jeme iwatcapay mal mit nu'pʉjʉn itucotscapay Dios. Po je' igaperdona̱táj nunca jeme itucotscapay Espíritu Santu. 
MAT.12.32	Mit jeme tʉs̈tucotspay ʉ̱ jeme tʉjatway jayau, Dios oyámpey iguiperdona̱t. Po jeme itucotsámpay Espíritu Santu, Dios igaperdona̱táj ne jinap, ne en ayé tiempu mi'námpay.
MAT.12.33	’Ní̱pca tu'c oyway cujy mit iyagáj oyway fruta. Po te inyi̱pcap tu'c ma̱lway cujy iyagáj ma̱lway fruta. Ni'c tu'c cujy na-is̈cap por ifruta iyacpay. 
MAT.12.34	¡Mijchat as̈am mitsanajyat! ¿Nat is̈nʉmgawa'n cosa oyway te mima̱lo'jcat? Ni'c jayajwat inʉmgap lo que ipensa̱tcapay ijo̱tni'jcat. 
MAT.12.35	Tu'c jayau oyway iguarda̱tp ijo̱tni'c lo que oyway, mit inʉmp puru cosa oyway. Mit tu'c jayau ma̱lway iguarda̱tp ijo̱tni'c lo que ma̱lway, mit inʉmp puru cosa ma̱lway. 
MAT.12.36	Iyacs̈ta'cway tʉnʉmgʉs̈ap ni'c en ayé s̈ʉjw ijuzga̱twa'n Dios, jayajwat ipo'ngáj as̈amu itʉ'tscótscaj. 
MAT.12.37	Ni'c Dios is̈yacs̈icninʉmgáj te micotscau oy, mit is̈condena̱tcáj te micotscau mal.
MAT.12.38	Mit cʉs̈ jeme i-ajque's̈capay ley mit fariseujat iguinʉmgajau:
MAT.12.38	—Amayipay, tʉnwangap tʉs̈-e'pcawa'n tu'c milagru inwatámpay pa ma it tu'c seña ni'c mi̱ Dios is̈ajyu't.
MAT.12.39	Po Jesús ipo'ngʉs̈:
MAT.12.39	—Jinapay jayajwat ma̱lo'jcat mit cacumplia̱tcap. Je'jat i-e'po'jcʉjʉp tu'c seña mʉjway. Po nepʉn igajawatáj seña, ni'c itway tu'c seña mʉjway en ayé tiempu itsʉ̱naj profeta Jonás. 
MAT.12.40	Ni'c as̈am Jonás itsʉ̱naj tu̱gup s̈ʉjw mit tu̱gup tsu' itinchayjo̱jtugum ayé mʉjway acs̈, wename-ey ʉ̱ jeme tʉjatway jayau tʉtsʉ̱náj tu̱gup s̈ʉjw mit tu̱gup tsu' na̱s̈cʉtʉm. 
MAT.12.41	En ayé s̈ʉjw ijuzga̱twa'n Dios, ayé jayajwat jeme tsʉ̱ngaway nʉ'jcopac Nínive nitenda̱jcʉjʉ̱́j pa iguicondena̱tcawa'n jinapay jayajwat. Ni'c Nínivejatway icuyaguigau ima̱lway to̱jwat cuandu icotstacyo'jy Jonás. Mit jinap yam tʉtsʉ̱na mit mijchat, mit ʉ̱ más tʉmʉjninʉmic que Jonás, po mijchat ingacuyaguigap inma̱lway to̱jwat. 
MAT.12.42	En ayé s̈ʉjw ijuzga̱twa'n Dios, ayé reina jeme minway sur nitenda̱jcʉ̱́j pa iguicondena̱tcʉs̈wa'n jinapay jayajwat. Ni'c je' min yagats pa iguimarawa'n lo que ijawiway rey Salomón. Mit jinap yam tʉtsʉ̱na mit mijchat, mit ʉ̱ más tʉmʉjninʉmic que rey Salomón, po mijchat ingawangap is̈maraugáj.
MAT.12.43	’Cuandu tu'c jayau iguipichijnap ijo̱jtugum tu'c demo̱nyu, ayé demo̱nyu yo'yp pa mam igatsʉ̱na nepʉn, mit iche'mp lugar mam ipo'cs̈wa'n, po igapa̱tp neti. 
MAT.12.44	Mit cʉs̈ je' ipensa̱t: “Tʉpitugájatu tʉntʉcm mam tʉpichijn.” Mit icojy jem, ipa̱t ayé jayau as̈am tu'c tʉjc ca-ijtʉpay nepʉn, pe'tic mit bien oyaguic. 
MAT.12.45	Mit cʉs̈ ayé demo̱nyu nʉcs̈ mit imumin jasiete demo̱nyujat jeme más ma̱jlatway que je'. Mit aye'jat itutʉgʉygau ayé jayau mit tangau jem. Mit ayé jayau jat más pior que as̈am i-ijt. Wename-ey iguijatcáj jinapay jayajwat ma̱lo'jcatway.
MAT.12.46	Mit Jesús imucotscʉs̈pnajate ayé jayajwat, pe'tá̱m itsʉ̱ngaj ima̱m mit imajtsʉcwájat. Je'jat iwangau iguimucotscawa'n Jesús. 
MAT.12.47	Mit tu'c jayau iguinʉjmau:
MAT.12.47	—¡Nʉs̈ e'p! Pe'ta̱m itsʉ̱nga inma̱m mit inmajtsʉcwájat, mit iwangap is̈mucotscáj.
MAT.12.48	Po Jesús ipo'n ayé jayau jeme iguimumijnaway ayé noticia:
MAT.12.48	—¿Pʉn ayé tʉn-e'pay as̈am tʉnma̱m mit tʉnmajtsʉcwájat?
MAT.12.49	Mit cʉs̈ iquips̈cʉs̈ mam itsʉ̱́nga ipʉctampajyat, inʉm:
MAT.12.49	—¡E'pca! Ayʉ̱́j tʉn-e'pcʉs̈pey as̈am tʉnma̱m mit tʉnmajtsʉcwájat. 
MAT.12.50	Ni'c pʉmba'tu jeme iwatpay lo que iwampay tʉnte̱t Dios jeme tsʉ̱napay tsajpni'c, ayé tʉn-e'p as̈am tʉnmajtsʉcwájat mit tʉnma̱m.
MAT.13.1	Cʉs̈ pichinatu Jesús en ayé tʉjc mam itsʉ̱na mit nitsʉ̱nda̱jcʉu laguna-auni'c. 
MAT.13.2	Mit ni-apʉcmujcʉjʉu mayo'c jayau mam je' itsʉ̱na. Mit je' tʉgʉy en tu'c aj mit nitsʉ̱nda̱jcʉu. Mit nu'pʉjʉn ayé jayajwat tangau laguna-auni'c. 
MAT.13.3	Mit Jesús i-ajque's̈cʉs̈au mayo'c cosajat, itumuquips̈cʉs̈au cuentujat, inʉm:
MAT.13.3	—Márauga. Tu'c ni̱payna' nʉcs̈ iguini'p trigu. 
MAT.13.4	Mit mam iguis̈ics̈ ayé semilla, una̱c ca'ugau to̱u-auni'c. Mit mingau jonwájat, icaygau ayé semilla. 
MAT.13.5	Ja-una̱c semilla ca'ugau tsa-awa'tsam mam iga-ijt may na̱s̈, mit s̈u̱mgau jaran ni'c cajucu itʉ́gʉygaj. 
MAT.13.6	Po ipichijn s̈ʉjw, toygau ayé matawájat mit tʉ̱tscau ni'c caticchictʉgʉyu. 
MAT.13.7	Ja-una̱c semilla ca'ugau apit-awa'tsam mit iye'jcaj apitna'jat, igamoygawu laj pa iye'jcawa'n ayé matawájat. 
MAT.13.8	Mit japu̱t semilla ca'ugau mam i-oyi na̱s̈ mit tʉmwatcau. Una̱c semilla iyajcau hasta cien trigupu̱jwájat, mit ja-una̱c iyajcau sesenta mit ja-una̱c iyajcau hasta treinta. 
MAT.13.9	Jeme ijtʉpay ita̱tsʉc pa iguitumarawa'n, ma marau lo que tʉnyʉmpay.
MAT.13.10	Mit cʉs̈ Jesús ipʉctampajyat iguicutomigau mit iguinʉmgajau:
MAT.13.10	—¿Tini'c is̈mucotscʉs̈ ayé jayajwat mit cuentujat?
MAT.13.11	Mit Jesús ipo'ngʉs̈:
MAT.13.11	—Dios is̈actujawigap mijchat jeme tsʉ̱naway cuyu'tsic nat imanda̱twa'n, po japu̱t jayajwat ca-oyap iguijawiga ayé. 
MAT.13.12	Ni'c pʉmba'tu jeme ijtʉpay may, imoygáj pa ma ijtʉ más may. Po jeme ca-ijtʉpay may, ichi'tcajáj nu'pʉjʉn ijtʉway. 
MAT.13.13	Jemni'c je'jat tʉnmucotscʉs̈p mit cuentujat ni'c e'pcap po iga-is̈capcap lo que i-e'pcapay. Mit maraugap po igajawigap ti imaraugapay ne iga-entendia̱tcap. 
MAT.13.14	Iguijatcap we'n pa ma cumplia̱t lo que inʉmway profeta Isaías, inʉm:
MAT.13.14	Mijchat inmaraugáj po inga-entendia̱tcáj,
MAT.13.14	mit in-e'pcáj po inga-is̈capcáj ti in-e'pcapay.
MAT.13.15	Ni'c ayʉ̱́j jayajwat niwatcʉjʉu mʉgʉc ijo̱tni'jcat,
MAT.13.15	mit igamaraugap oy ita̱tsʉcni'jcat,
MAT.13.15	i-api'chcau iwijnat maga-e'pca,
MAT.13.15	i-atujcau ita̱tsʉjcat magamarauga,
MAT.13.15	ne ca-oyap igui-entendia̱tca ijo̱tni'jcat,
MAT.13.15	iwatcap we'n pa tʉs̈cacupʉjcáj,
MAT.13.15	mit we'n ca-oyáj tʉs̈ac-oytangʉs̈.
MAT.13.16	’Po mijchat mitsʉ̱ngap oy ni'c intu-e'pcap inwijnat mit intumaraugap inta̱tsʉjcat lo que tʉnʉmgʉs̈apay. 
MAT.13.17	Iyacs̈ta'cway tʉnʉmgʉs̈ap ni'c may profetajat mit may jayajwat yacs̈ijcatway ijawangau igui-e'pcawa'n lo que in-e'pcapay jinap, po iga-is̈cawu. Mit ijawangau iguimaraugawa'n lo que inmaraugapay jinap, po igamaraugawu.
MAT.13.18	’Márauga lo que inʉmo'jcʉpay ni̱payna' icuentu. 
MAT.13.19	Cuandu tu'c jayau iguimarau lo que inʉmway Dios nat imanda̱twa'n mit te iga-entendia̱tp, ayé as̈am semilla jeme ca'way to̱u-auni'c. Ni'c mimp ayé ma̱lwayna' mit iguichi'jtap lo que Dios iguiyajcaway ijo̱tni'c. 
MAT.13.20	Mit ayé semilla jeme ca'way tsa-awa'tsam, ayé as̈am tu'c jayau jeme imarapay lo que Dios inʉmway, mit ipʉctso̱p jaran, mit ji'cp ijo̱jt. 
MAT.13.21	Po je' as̈am ayé mata ca-ijtʉpay ticchic, jecp s̈ʉ̱nu. Mit i-itwa'n pʉ̱tna̱s̈ mit iguipo'ctangáj jayajwat ni'c je' icupʉcp ayé inʉmway Dios, je' icuyaguip jaran lo que icupʉcway. 
MAT.13.22	Mit ayé semilla jeme ca'way apit-awa'tsam, ayé as̈am tu'c jayau imarapay lo que inʉmway Dios, po pensa̱to'cp ti iwatámpay en ayʉ̱́j mundu. Más niwe̱jtʉp iguiwa'nwa'n may tumi̱n hasta ca-oyap iguimutanga mʉgʉc lo que inʉmway Dios. 
MAT.13.23	Mit ayé semillajat jeme ca'ugaway mam i-oyi na̱s̈, ayé as̈am tu'c jayau jeme imarapay lo que inʉmway Dios, mit i-entendia̱tp ayé, mit yos̈watp más pa Dios. Mit ayé jayajwat as̈am ayé trigupu̱jwájat, tu'c iyac hasta cien, mit jatu'c sesenta, mit jatu'c treinta.
MAT.13.24	Mit Jesús i-ampiugʉs̈au jatu'c cuentu, inʉm:
MAT.13.24	—Tʉ-actujawigʉs̈áj nat imanda̱t Dios. Ayé as̈am tu'c jayau jeme ini̱pway oyway trigu-semilla icamni'c. 
MAT.13.25	Po en tu'c tsu' cuandu imá̱gaj jayajwat, min imutsuguin mit ini̱pey malma'jts isemilla mam iguini̱jp ayé trigu, mit nʉcs̈nuatu jaran. 
MAT.13.26	Mit is̈u̱jm ayé trigu mit itʉmwajt, s̈u̱mey ayé malma'jts. 
MAT.13.27	Mit ayé mozojat oy igui-ajque's̈caja ijaycat, mit inʉmgajau: “Señor, mi̱ inyi̱p oyway semilla incamni'c. ¿Jʉmpaj imijn ayé malma'jts?” 
MAT.13.28	Je' inʉmgʉs̈au: “Tu'c tʉnmutsuguin ini̱p ayé.” Ayé mozojat i-ucyo'tcau: “¿Inwamp tʉnʉs̈cawa'n tʉs̈wis̈ca ayé malma'jts?” 
MAT.13.29	Je' inʉmgʉs̈au: “Ca̱j, pigatumuwis̈ca trigu ayé malma'jts. 
MAT.13.30	Tsac ma ye'jca inimechcatij hasta nas̈tujcawa'n, mit tʉnyʉmgʉs̈áj tucpayna'jat: Apʉcmujcʉ'jca ayé malma'jts mit atsumújca pa is̈no'jcawa'n. Mit apʉcmújca ayé trigu mam tʉs̈guarda̱t.”
MAT.13.31	Mit i-ampiugʉs̈au jatu'c cuentu pa ma jawiga ni'c Dios ijayajwat mayigáj, inʉm:
MAT.13.31	—Tʉ-actujawigʉs̈áj nat imanda̱t Dios. Ayé as̈am tu'c mostaza-semilla. Ni'c tu'c jayau imunʉcs̈ ayé semilla mit ini̱p icamni'c. 
MAT.13.32	Mit ayé mostaza-semilla más titic de nu'pʉjʉn semilla, po iye'cwa'n mʉj, ayé jatp más mʉj que nu'pʉjʉn ma'jts, mit ye'cp as̈am tu'c cujy, mit mingap jonwájat, mit iwatcap ipe'jnat i-awecni'jcat.
MAT.13.33	Mit i-ampiugʉs̈au jatu'c cuentu, inʉm:
MAT.13.33	—Tʉ-actujawigʉs̈áj nat imanda̱t Dios, ayé as̈am levadura. Ni'c tu'c to's̈ay ipʉc ayé levadura mit iyac en tu̱gup medida de harina, mit iwat bien motic hasta itimajm mʉj.
MAT.13.34	Jesús imucotscʉs̈ ayé jayajwat mit puru cuentujat, mit siempre itumuquips̈cʉs̈au cuentujat. 
MAT.13.35	Iwat we'n pa ma cumplia̱t lo que inʉmway ayé profeta, inʉm:
MAT.13.35	Tʉnmucotscʉs̈áj mit puru cuentujat.
MAT.13.35	Tʉnyʉmáj jeme tsʉ̱naway cuyu'tsic desde ichu̱chij ayʉ̱́j mundu.
MAT.13.36	Mit cʉs̈ Jesús i-acnʉs̈cʉs̈nuw ayé jayaujuc, mit tʉgʉy tujugum. Mit iguicutomigau ipʉctampajyat, iguinʉmgajau:
MAT.13.36	—Actujawigac ayé cuentu mam tu'c maljayau iguini̱jp malma'jts camni'c.
MAT.13.37	Jesús ipo'ngʉs̈:
MAT.13.37	—Jeme ini̱pay oyway semilla, ayé inʉmo'jcʉp ʉ̱ jeme tʉjatway jayau. 
MAT.13.38	Ayé cam inʉmo'jcʉp ayʉ̱́j mundu, mit ayé oyway semilla inʉmo'jcʉp Dios ijayajwat jeme imanda̱tcʉs̈pay, mit ayé malma'jts inʉmo'jcʉp ma̱lwayna' ijayajwat. 
MAT.13.39	Mit ayé mutsuguin jeme ini̱pway malma'jts, ayé inʉmo'jcʉp Awayagatsna'. Ayé cosecha inʉmo'jcʉp ayé tiempu icʉs̈wa'n nu'pʉjʉn, mit ayé tucpayna'jat inʉmo'jcʉp Dios i-ángejlat. 
MAT.13.40	As̈am iguiwis̈ca ayé malma'jts mit ino'jcap jʉngʉtʉm, wename-ey ijatwa'n cuandu icʉs̈wa'n nu'pʉjʉn. 
MAT.13.41	Mit ʉ̱ jeme tʉjatway jayau tʉnajyu'tcʉs̈áj tʉn-ángejlat ma aparta̱tca ayé jayajwat, mit mam tʉmanda̱twa'n tʉngamoygʉs̈áj laj ma tʉgʉyga nu'pʉjʉn jeme i-actuwatcapay mal japu̱jtat, mit nu'pʉjʉn iwatcapay mal. 
MAT.13.42	Mit ica'tstʉgʉygáj en tu'c hornu mam itinin mʉgʉc, mit jem jayajwat ijʉygawa'n mit iguitunas̈cawa'n mʉgʉc. 
MAT.13.43	Wejpu'n jeme iwatcapay iyacs̈ta'cway que's̈cáj oymanac mam imanda̱t Dios Nate̱jat as̈am s̈ʉwáy ique's̈ oymanac. Jeme ijtʉpay ita̱tsʉc pa iguitumarawa'n, ma marau lo que tʉnyʉmpay.
MAT.13.44	’Mit Jesús i-ampiugʉs̈au jatu'c cuentu pa ma jawiga ni'c más valia̱tp nas̈manda̱tcáj Dios, inʉm: Tʉ-actujawigʉs̈áj nat imanda̱t Dios, ayé natumuquips̈p as̈am tu'c tumi̱njuc jeme tsʉ̱naway cuyu'tsic cuyjugum. Mit tu'c jayau icupa̱tiu ayé tumi̱njuc mit icuyu'tsatu, mit ji'c ijo̱jt, mit oy iguito'c nu'pʉjʉn ijtʉway, mit ijuy ayé na̱s̈.
MAT.13.45	’Ni-as̈amu natumuquips̈p nat imanda̱t Dios. Ayé as̈am tu'c juypayna' jeme iche'mpay puru oyway perlajat, ayé ipʉjcap pa ta̱tsʉctʉy. 
MAT.13.46	Mit iguipa̱jt tu'c perla jeme tsowajway, je' nʉcs̈ iguito'c nu'pʉjʉn ijtʉway mit ijuy ayé perla.
MAT.13.47	Inʉm Jesús:
MAT.13.47	—Tʉ-actujawigʉs̈áj nat imanda̱t Dios, ayé as̈am tu'c tsamac ica'tstʉgʉygapay lama̱tni'c, mit i-actamp nu'pʉjʉn clase de acs̈wájat. 
MAT.13.48	Mit ipats ayé tsamac, i-acpichingap pa lama̱t-auni'c, mit nitsʉ̱nda̱jcʉjʉp pa iguicupiugawa'n acs̈ jeme oyway mit icomgap ca'cni'c. Mit jeme ca-oyway icucachigap. 
MAT.13.49	Wename-ey ijatwa'n cuandu icʉs̈wa'n nu'pʉjʉn. Mingáj Dios i-ángejlat mit icupiugáj ayé jayajwat jeme iwatcaway oy, mit jayajwat iwatcaway mal iyajcáj jatu'c laj. 
MAT.13.50	Mit ica'tstʉgʉygáj en tu'c hornu mam itinin mʉgʉc, mit jem ijʉygawa'n mit iguitunas̈cawa'n mʉgʉc.
MAT.13.51	Jesús i-ucyo'tcʉs̈ ipʉctampajyat:
MAT.13.51	—¿In-entendia̱tcau nu'pʉjʉn tʉnʉmgʉs̈away?
MAT.13.51	Iguipo'ngau:
MAT.13.51	—Jo̱, Señor.
MAT.13.52	Mit inʉmgʉs̈au:
MAT.13.52	—Jemni'c nu'pʉjʉn jayau i-is̈capay ley, te ipʉctamp nat imanda̱t Dios, je' jatáj as̈am tu'c tʉ́jcajway ijtʉpay nu'pʉjʉn, cosa namay mit cosa ampayway.
MAT.13.53	Mit cʉs̈ Jesús igui-ampiugʉ́s̈aj ayʉ̱́j cuentujat, pichin jem. 
MAT.13.54	Mit icojy itʉcmayna̱s̈, i-ajque's̈cʉs̈au mam judíujat i-adora̱tca hasta nigu-épigʉjʉu, mit inʉmgau:
MAT.13.54	—¿Pʉn iguimoy lo que ijawipay, mit pʉn iguimoy pa iguiwatwa'n majatway milagrujat? 
MAT.13.55	Ayʉ̱́j ayé cuys̈echpayna' iway, mit ima̱m inʉ'jy María, mit imajtsʉjcat inʉ'jyat Jacobo, José, Simón mit Judas. 
MAT.13.56	Mit imajtsʉcmá̱jmat yam itsʉ̱nga ʉjtsat nanʉ'jcopacni'jcat. ¿Jʉmpaj iguimijnau nu'pʉjʉn ijawipay? We'n iguipensá̱tcaj ayé jayajwat.
MAT.13.57	Jemni'c ca-oyawu iguicupʉ́jca. Po Jesús inʉmgʉs̈au:
MAT.13.57	—Tu'c profeta tsʉ̱nap oyninʉmic jʉmba'tu, po catsʉ̱nap oyninʉmic je' inʉ'jcopacni'c ne mit itʉcm tsʉ̱ngapay.
MAT.13.58	Mit Jesús igawatu jem may milagrujat ni'c igacupʉjcawu je'.
MAT.14.1	En ayé tiempu Herodes manda̱t Galileajway na̱s̈, mit imarau lo que iwatpay Jesús, 
MAT.14.2	mit Herodes inʉmgʉs̈au imozojat:
MAT.14.2	—Ayʉ̱́j dejuru Juan nʉ'gutempay. Je' jutucta̱gatu mam itsʉ̱nga á̱nimajat, mit jemni'c ijtʉp may poder pa iguiwatwa'n milagrujat.
MAT.14.3	Ni'c cuandu Juan iyo'jy, Herodes manda̱t ma actanga mit icutsumda̱jcau cuytujugum. Iwat we'n ni'c Herodes ipʉjcau Felipe ito's̈ay, ayé to's̈ay inʉ'jy Herodías, mit Felipe ayé Herodes ije̱way. 
MAT.14.4	Herodes icom cuytujugum Juan ni'c iguinʉjmau:
MAT.14.4	—Ca-oy is̈pʉjcawa'n inje̱way ito's̈ay.
MAT.14.5	Mit Herodes iwan igui-ago'cwa'n, po ipʉ̱t nʉ'jcopac jayau ni'c inʉmgau ni'c Juan tu'c profeta i-ajyu'tway Dios. 
MAT.14.6	Po cuandu Herodes iguitsojw is̈ʉjw, Herodías iwaymá̱m ech mam itsʉ̱nga imvitá̱tijcatway, mit Herodes inijat. 
MAT.14.7	Mit je' ijura̱jtau iguimo'wa'n tiyu iguiyo'jtámpay.
MAT.14.8	Po ayé quis̈ay igui-acochiu ima̱m ti iyo'támpay, mit inʉjmau Herodes:
MAT.14.8	—Mojyac puna̱tuni'c Juan nʉ'gutempayna' icopac.
MAT.14.9	Mit cʉs̈ rey Herodes tu'no'c ijo̱jt, po ni'c ijura̱jtau mit imaraugawey jeme tsʉ̱ngaway mit je' me̱s̈ani'c, je' manda̱t ma entrega̱tcaja Juan icopac. 
MAT.14.10	Mit i-ajyu'tcʉs̈ imozojat ma pus̈tújcaja Juan icopac mam itsʉ̱na cuytujugum. 
MAT.14.11	Mit cʉs̈ imumingajau Juan icopac en tu'c puna̱tu, mit i-entrega̱tcajau ayé quis̈ay, mit je' imunʉs̈au ima̱m.
MAT.14.12	Mit cʉs̈ mingau Juan ipʉctampajyat mit imunʉs̈cajau icuerpu mit ini̱pcajau. Mit nʉs̈ igui-ajque's̈caja Jesús.
MAT.14.13	Mit iguimarajw we'n Jesús, pichin jem en tu'c aj pa tu'c lugar mam igatsʉ̱na nepʉn. Mit iguijáwigaj ayé jayaujuc, inatspoguigau ta'nam desde ayé nʉ'jcopajcat. 
MAT.14.14	Mit icojy Jesús laguna-auni'c, je' pichin ajni'c mit i-is̈ ayé jayaujuc mit i-ayo̱wis̈cʉs̈. Mit i-ac-oytangʉs̈ tu'nijatway jeme imuyo'ygaway ayé jayajwat.
MAT.14.15	Mit icutsu'ij, iguicutomigau ipʉctampajyat, iguinʉmgajau:
MAT.14.15	—Yam ca-itp tʉjcat mit tsu'jito'ganu. Acnʉs̈cʉs̈ ayʉ̱́j jayaujuc pa nʉ'jcopacni'jcat pa iguijuygawa'n ti icaygámpay.
MAT.14.16	Po Jesús ipo'ngʉs̈:
MAT.14.16	—Canesita̱tp inʉs̈cawa'n. Moyga mijchat ti icaygámpay.
MAT.14.17	Mit je'jat iguinʉmgajau:
MAT.14.17	—Tʉnaguepcap yam cinco ma̱s̈anʉ̱nwájatu, mit mechc acs̈wájat.
MAT.14.18	Mit Jesús inʉmgʉs̈au:
MAT.14.18	—Mumingajac yam.
MAT.14.19	Mit inʉmgʉs̈au ayé jayajwat ma nitsʉ̱ndá̱jcʉjʉ mʉyni'c. Iguipʉjcʉs̈ ayé cinco ma̱s̈anʉ̱nwájat mit ayé mechc acs̈wájat, yuc-e'p tsajpni'c mit ibendiciona̱t ayé cayan. Mit cʉs̈ i-emgada̱c mit imoygʉs̈ ipʉctampajyat ayé ma̱s̈anʉ̱n, mit ayé pʉctampajyat i-acpas̈angau pa ayé jayaujuc. 
MAT.14.20	Mit caybʉ'ngau mit cu̱s̈cʉjʉu. Mit cʉs̈ i-apiumujcanuw doce ca'c patsijcat mit ayé ma̱s̈anʉ̱ncutucwájat jeme icaytangaway. 
MAT.14.21	Mit it cinco mil jayajwat jeme caygaway, aparte to's̈ajyat mit ya̱wájat.
MAT.14.22	Mit cʉs̈ Jesús inʉmgʉs̈au ipʉctampajyat ma tʉgʉyga ajni'c mit ma nʉs̈ca tuganʉ-ájw mientras je' i-acnʉs̈cʉs̈p ayé jayaujuc. 
MAT.14.23	Mit inʉ́s̈canuj ayé jayaujuc, je' cu't itu'gumu en tu'c copac pa i-ora̱twa'n. Mit jem itsʉ̱na itu'gumu hasta tsu'm. 
MAT.14.24	Po wejpu'n ayé aj tsʉ̱nau hasta es̈pu̱t laguna, mit ayé nʉ-ola iguitsactsougau ni'c mʉgʉgo'c s̈e'm i-it. 
MAT.14.25	Mit jopoytsu'mnaj iguicutomigau Jesús, mit je' yo'y lagunayucuinm. 
MAT.14.26	Mit igui-ís̈caj ayé pʉctampajyat ni'c yo'yp lagunayucuinm, je'jat ni-apʉ̱tigʉjʉu, inʉmgau: ¡Mimp tu'c á̱nima! Mit ya̱s̈cau ni'c pʉ̱to'jcau.
MAT.14.27	Po Jesús imucotscʉs̈ jaran, inʉm:
MAT.14.27	—Camdesmaya̱tca, ni'c ʉ̱ tʉmimp. Campʉ̱tcawit.
MAT.14.28	Mit cʉs̈ Pedro po'n jaran:
MAT.14.28	—Señor, te mi̱j ayé, nʉm tʉnʉ́s̈ey ʉ̱ nʉ'yucuinm mam intsʉ̱na.
MAT.14.29	Jesús inʉjmau:
MAT.14.29	—Yam mi'n.
MAT.14.29	Mit cʉs̈ Pedro imanajc ajni'c, yo'y nʉ'yucuinm pa inʉs̈wa'n mam Jesús. 
MAT.14.30	Po igui-is̈ ni'c s̈ujo'c mʉgʉc ayé s̈e'm, pʉ̱jtʉgʉy mit chu̱chiu cutogoypay. Mit ya̱s̈ mʉgʉc, inʉm:
MAT.14.30	—Señor, salva̱tac.
MAT.14.31	Mit cʉs̈ Jesús i-actan jaran, mit inajau:
MAT.14.31	—¡Mi̱ migacupʉcp may! ¿Tini'c induda̱t?
MAT.14.32	Mit itʉ́gʉygaj ajni'c, tentan ayé s̈e'm. 
MAT.14.33	Mit jeme tsʉ̱ngaway ajni'c, iguicutomigau mit i-adora̱tcau, inʉmgau:
MAT.14.33	—Iyacs̈ta'cway mi̱j ayé Dios is̈wáy.
MAT.14.34	Mit inas̈tújcaj en ayé laguna, coygau Genesaretway na̱s̈. 
MAT.14.35	Iguijawigaj ni'c coy Jesús, i-ajque's̈cajau nu'pʉjʉn tsʉ̱ngaway en ayé na̱s̈, mit je'jat imumingajau nu'pʉjʉn tu'nijatway. 
MAT.14.36	Mit ayé tu'nijatway iyo'tcajau favor Jesús ma iguimoygac laj iguitsʉjcajawa'nu ijamuc-au-á̱m. Mit nu'pʉjʉn itsʉjcajaway oytangau jaran.
MAT.15.1	Mit iguicutomigau Jesús una̱c fariseujat mit jeme i-ajque's̈capay ley. Je'jat mingau Jerusalén, mit i-ucyo'tcau Jesús:
MAT.15.2	—¿Tini'c impʉctampajyat igajayaumaygap ayé costumbre itcʉjʉway ampay jayajwat? Je'jat igacupujcap icʉ'jat icaygawa'n as̈am ʉjtsat tʉs̈watca.
MAT.15.3	Jesús ipo'ngʉs̈:
MAT.15.3	—¿Mit tini'c is̈cajayaumáyga lo que imanda̱tway Dios? Mijchat solo inwangap incostumbrejatu. 
MAT.15.4	Ni'c Dios imanda̱t: “Oyninʉm inte̱t mit inma̱m”, mit jeme itucotsámpay ite̱t o ima̱m, ayé jayau ma o'c. 
MAT.15.5	Po mijchat inyʉmgap ni'c tu'c jayau oyap iguinʉ́jma ite̱t o ima̱m: “Caja-oyap tʉmajyi mit tumi̱n ni'c tʉnmoyway Dios lo que tʉmo'ámpayate”, 
MAT.15.6	mit ayé jayau inʉmway we'n, cajatsʉ̱nap obliga̱tic iguimajyiwa'n ite̱t o ima̱m. We'n is̈ajque's̈ca mijchat mit inyajcau jalmanu lo que inʉmway Dios ni'c más inwangap incostumbrejat. 
MAT.15.7	¡Mijchatu miniwe̱tcʉjʉp! Oyo'gu Dios igui-actunʉjm profeta Isaías lo que inwatcapay mijchat, inʉm:
MAT.15.8	Ayʉ̱́j jayajwat i-auni'jcatu tʉs̈-oyninʉmgap,
MAT.15.8	po ijo̱tni'jcat tʉs̈cawangap iyacs̈ta'cway.
MAT.15.9	Jalmanu tʉs̈-adora̱tcap,
MAT.15.9	Ni'c i-ajque's̈cap tu'c ama̱s̈an lo que inʉmgapay jayajwat.
MAT.15.10	Mit Jesús iguiya̱s̈cʉs̈ jayaujuc, inʉmgʉs̈au:
MAT.15.10	—Márauga, mit entendiá̱tca tʉnʉmgʉs̈ámpay. 
MAT.15.11	Nas̈ca-actuwatcap mal ayé cayan nacompay na-auni'c, po nas̈actuwatcap mal jeme pichimpay najo̱tni'jcat.
MAT.15.12	Mit cʉs̈ Jesús iguicutomigau ipʉctampajyat, iguinʉmgajau:
MAT.15.12	—¿Ingajawip ni'c fariseujat icutu'mpʉjcau iguimarauga lo que inyʉmgʉs̈away?
MAT.15.13	Po Jesús ipo'ngʉs̈:
MAT.15.13	—Nu'pʉjʉn cujy igani̱pway tʉnte̱t Dios jeme tsʉ̱napay tsajpni'c, itáj ti iguiwis̈cawa'n. 
MAT.15.14	Mijchat camwatca cuenta ayé fariseujat. Je'jat as̈am winchat mit iwejnu'pcajap winchat. Mit te tu'c winch icʉ'ju'p jatu'c winch, inimechquij cʉmdʉgʉygáj en tu'c cʉt.
MAT.15.15	Mit Pedro inʉjmau Jesús:
MAT.15.15	—Actujawigac ti inʉmo'jcʉp ayé inyʉmway.
MAT.15.16	Jesús inʉmgʉs̈au:
MAT.15.16	—¿Ne mijchat ingani-entendia̱tcap ayé? 
MAT.15.17	Injawigap ni'c nu'pʉjʉn nacaypay, ayé tʉgʉyp na-auni'c, mit ayé coyp natinchayni'c mit pichimpatu. 
MAT.15.18	Po ayé mal jeme pichimpay na-auni'c, aye mimp najo̱tni'c, mit ayé nas̈actuwatcap mal. 
MAT.15.19	Ni'c najo̱tni'c imi'n ayé mal napensa̱tcapay, na-ago'cwa'n, nachajyo'ywa'n, nanu'mwa'n, nas̈we̱twajtawa'n jatu'c jayau, natucotswa'n. 
MAT.15.20	Ayʉ̱́j mal mimp najo̱tni'c mit nas̈actuwatcap mal. Po nas̈ca-actuwatcap mal te nagacupujp nacʉ'jat nacaywa'n as̈am ayé costumbre iwatcapay fariseujat.
MAT.15.21	Mit ipichijn jem Jesús, nʉcs̈ pa ayé na̱s̈at Tiro mit Sidón. 
MAT.15.22	Mit coy tu'c to's̈ay Canaánway jeme tsʉ̱napay en ayé na̱s̈. Mit je' ya̱s̈, inʉm:
MAT.15.22	—¡Señor, mi̱ mipichin David ifamiliani'c pa is̈salva̱tcáj, ayo̱wis̈ac! ni'c tʉnto'chwáy itunas̈o'cp ni'c ijtʉp tu'c demo̱nyu.
MAT.15.23	Po Jesús igapo'nu ayé to's̈ay. Mit iguicutomigau ipʉctampajyat mit iguinʉmgajau:
MAT.15.23	—Acnʉ́s̈nu ayé to's̈ay ni'c ya̱s̈tacmimp namugus̈á̱jmat.
MAT.15.24	Jesús ipo'ngʉs̈:
MAT.15.24	—Tʉs̈ajyu't Dios solo pa ayé Israelway jayajwat ni'c je'jat yo'ygap as̈am borregujat tógoyijcatway.
MAT.15.25	Po ayé to's̈ay iguicutomiu mit nicos̈atenda̱jcʉu Jesús iwiná̱m, inʉm:
MAT.15.25	—Señor, majyiyac.
MAT.15.26	Po Jesús inʉjmau:
MAT.15.26	—Ca-oy tʉs̈chi'tcajawa'n tʉnwajyat ima̱s̈anʉ̱jnat pa tʉs̈moygawa'n tacwájat.
MAT.15.27	Iguipo'n ayé to's̈ay:
MAT.15.27	—Jo̱, Señor, po tacwájat icaygap ma̱s̈anʉ̱nco's̈wájat jeme ca'ugapay ijaycat ime̱s̈ani'c.
MAT.15.28	Mit cʉs̈ Jesús ipo'n:
MAT.15.28	—¡Mi̱ mi tu'c to's̈ay micupʉcpay mayo'c! Pi is̈wajtac Dios as̈am is̈wa'n.
MAT.15.28	Mit oytan jaran ito'chwáy.
MAT.15.29	Mit ipichijn jem Jesús, nas̈ laguna-auni'c Galilea. Mit cu't en tu'c copac mit nitsʉ̱nda̱jcʉu jem. 
MAT.15.30	Mit iguicutomigau may jayajwat mit imumingajau cu̱s̈ujat, winchat, u̱jmat, tótsijcatway mit japu̱t jayajwat tu'nijatway. Mit iyajcajau ita'ná̱m Jesús, mit je' i-ac-oytangʉs̈. 
MAT.15.31	Mit ayé jayajwat nigu-épigʉjʉu igui-is̈caj ni'c cotsta̱jcap u̱jmat, mit oytangau tótsijcatway, yo'ygau cu̱s̈ujat, mit e'pta̱jcau winchat. Mit ayé Israejlatway i-oyninʉmgau iDiosat.
MAT.15.32	Mit cʉs̈ Jesús iguiya̱s̈cʉs̈ ipʉctampajyat, inʉmgʉs̈au:
MAT.15.32	—Tʉnayo̱wis̈cʉs̈p ayʉ̱́j jayajwat ni'c tu̱gup s̈ʉjwanu itsʉ̱ngaj mit ʉ̱ mit ca-itcʉjʉp ti icaygámpay. Mit tʉngawamp tʉs̈acnʉs̈cʉs̈wa'n sin cay magadesmaya̱tca to̱uni'c.
MAT.15.33	Cʉs̈ iguinʉmgajau ipʉctampajyat:
MAT.15.33	—¿Jʉm nas̈pa̱tcawa'n may cayan yam mam iga-it tʉjcat pa nas̈ajcu̱s̈cʉjʉwa'n ayʉ̱́j jayaujuc?
MAT.15.34	Jesús inʉmgʉs̈au:
MAT.15.34	—¿Pʉjʉn ma̱s̈anʉ̱n is̈aguepca?
MAT.15.34	Iguipo'ngau:
MAT.15.34	—Tʉnaguepcap siete ma̱s̈anʉ̱n mit una̱c acs̈wájat.
MAT.15.35	Mit Jesús inʉmgʉs̈au ayé jayaujuc ma nitsʉ̱nda̱jcʉjʉ na̱s̈ni'c.
MAT.15.36	Mit iguipʉjcʉs̈ ayé siete ma̱s̈anʉ̱nwájat mit ayé acs̈wájat, inʉjmau Dios ni'ctiyu̱s̈, mit i-emgada̱c mit imoygʉs̈ ipʉctampajyat, mit ipʉctampajyat i-acpas̈angau pa ayé jayajwat. 
MAT.15.37	Mit caybʉ'ngau mit cu̱s̈cʉjʉu. Mit cʉs̈ i-apiumujcau siete ca'c patsijcat mit ma̱s̈anʉ̱ncutucwájat jeme icaytangaway. 
MAT.15.38	Mit it cuatro mil jayajwat jeme caygaway, aparte to's̈ajyat mit ya̱wájat. 
MAT.15.39	Mit Jesús i-acnʉs̈cʉs̈nuw ayé jayaujuc, mit je' tʉgʉy ajni'c, mit nʉcs̈ pa Magdalajway na̱s̈.
MAT.16.1	Mit coygau mam Jesús fariseujat mit saduceujat, mit i-ucyo'tcau je' pa iguiproba̱tcawa'n. Je'jat iyo'tcajau Jesús ma ajque's̈ tu'c seña mʉjway tsajpni'c pa iguijawigawa'n te Dios igui-ajyu't.
MAT.16.2	Jesús ipo'ngʉs̈:
MAT.16.2	—Icutsu'iwa'n inyʉmgap ni'c oymanac i-itwa'n jobom, ni'c tsajp pinta̱tp azul. 
MAT.16.3	Mit icus̈ʉwiwa'n, inyʉmgap ni'c jinap itáj s̈e'mtu̱ ni'c cu'tp wintuc mit tsajp que's̈p chi'ch. Mijchatu miniwe̱tcʉjʉp ni'c oyap is̈acotstujca ti i-anuncia̱tpay tsajp, po mijchat ingajawigap ti inʉmo'jcʉp ayé señajat tʉnwatpay ʉ̱ jinapay tiempu. 
MAT.16.4	Ayʉ̱́j jinapay jayajwat ma̱lo'jcat mit cacumplia̱tcap. Je'jat i-e'po'jcʉjʉp tu'c seña mʉjway, po nepʉn igajawatáj seña ni'c itway tu'c seña mʉjway itiempuni'c ayé profeta Jonás.
MAT.16.4	Mit Jesús jem iguiyajcʉs̈ ayé jayajwat, mit nʉcs̈.
MAT.16.5	Icóygaj ipʉctampajyat tuganʉ-ájw, inijawigau ni'c igamumingawu ma̱s̈anʉ̱n. 
MAT.16.6	Jesús inʉmgʉs̈au:
MAT.16.6	—Nicuidá̱tcʉjʉ mit ilevadurajat fariseujat mit saduceujat.
MAT.16.7	Mit je'jat pensa̱tcau, inʉmgau:
MAT.16.7	—Nas̈nʉmgajap we'n ni'c nagamumingawu ma̱s̈anʉ̱n.
MAT.16.8	Iguijawij Jesús ni'c we'n ipensá̱tcaj, inʉmgʉs̈au:
MAT.16.8	—Jayajwat, migacupʉjcap may. ¿Tini'c impensá̱tca mijchatu ni'c inga-aguepcap ma̱s̈anʉ̱n? 
MAT.16.9	¿Ingani-entendia̱tcap ne inganijawigap ayé cinco ma̱s̈anʉ̱nwájat tʉnacpas̈anway pa cinco mil jayajwat? ¿Ingajanijawigap pʉjʉn ca'c ma̱s̈anʉ̱ncutucwájat is̈apiumújca? 
MAT.16.10	¿O ingajanijawigapey ayé siete ma̱s̈anʉ̱nwájat tʉnacpas̈anway pa cuatro mil jayajwat? ¿Ingajanijawigap pʉjʉn ca'c ma̱s̈anʉ̱ncutucwájat is̈apiumújca? 
MAT.16.11	¿Tini'c is̈ca-entendiá̱tca? Tʉganʉmgʉs̈awu ni'c ingamumingawu ma̱s̈anʉ̱n. Tʉnyʉm pi nicuida̱tcʉjʉ mit ilevadurajat fariseujat mit saduceujat.
MAT.16.12	Mit cʉs̈ nimoygʉjʉu cuenta ni'c Jesús iganʉmu ma nicuida̱tcʉjʉ mit ma̱s̈anʉ̱n levadura, iguinʉmgajau ni'c ma nicuida̱tcʉjʉ mit ayé i-ajque's̈capay fariseujat mit saduceujat.
MAT.16.13	Icojy Jesús en ayé na̱s̈ Cesarea de Filipo, i-ucyo'tcʉs̈ ipʉctampajyat:
MAT.16.13	—¿Nat iguinʉmga jayajwat ni'c tʉpʉn ʉ̱ jeme tʉjatway jayau?
MAT.16.14	Je'jat iguinʉmgajau:
MAT.16.14	—Una̱c inʉmgap ni'c mi̱ miJuan nʉ'gutempayna', ja-una̱c inʉmgap ni'c mi̱ miprofeta Elías, mit japu̱jtat inʉmgap ni'c mi̱ miprofeta Jeremías o mi jatu'c profeta.
MAT.16.15	Jesús inʉmgʉs̈au:
MAT.16.15	—Mit ¿mijchat te? ¿Ti inyʉmgap tʉpʉn ʉ̱?
MAT.16.16	Simón Pedro iguipo'n:
MAT.16.16	—Mi̱j ayé miCristu is̈wáy ayé Dios jeme tsʉ̱napay pa siempre.
MAT.16.17	Mit cʉs̈ Jesús inʉjmau:
MAT.16.17	—Mitsʉ̱nap oy mi̱ Simón, Jonás iway, ni'c is̈ca-actujawiwu jayajwat ayé inyʉmpay, po is̈actujawiu tʉnte̱t Dios jeme tsʉ̱napay tsajpni'c. 
MAT.16.18	Mit tʉnʉjmapey ni'c mi̱ inyʉ'jy Pedro mit ayé inʉmo'jcʉp tu'c tsa', ni'c lo que Dios is̈actunʉmway tanáj as̈am tu'c tsa'. Mit como is̈cupʉcp mʉgʉc, mi̱ inacchu̱chiyáj ma tʉs̈cupʉjcac jayajwat, mit ma̱lwayna' ca-oyáj iguivencia̱t tʉnjayajwat. 
MAT.16.19	Mit tʉmo'áj tu'c autoridad pa is̈manda̱tcʉs̈wa'n jayajwat ma jayaumayga Dios, mit ayé autoridad as̈am tu'c ya̱pi intu-awa'tsámpay ayé lugar pa itʉgʉygawa'n mam imanda̱t Dios. Mit inyʉmgʉs̈áj tʉnjayajwat ti iwatcámpay. Mit yam na̱s̈ni'c lo que inyʉmámpay ni'c ca-oy iguiwatca, Dios tsajpni'cway inʉmámpey ni'c ca-oy iguiwatca. Mit yam na̱s̈ni'c lo que inyʉmámpay ni'c oy ma watca, Dios tsajpni'cway inʉmámpey ni'c oy ma watca.
MAT.16.20	Mit cʉs̈ Jesús imanda̱tcʉs̈ ipʉctampajyat maganʉmgaja nepʉn ni'c je' ayé Cristu i-ajyu'tway Dios.
MAT.16.21	Mit wejpu'n Jesús chu̱chiu igui-actujawigʉs̈ ipʉctampajyat ni'c je' itp ti inʉs̈wa'n Jerusalén, mit inʉm ni'c je' igui-actunas̈cáj ayé na'waywájat, judíujat imʉjpa̱nijat mit i-ajque's̈capay ley, mit igui-ac-ago'jcʉjʉ̱́j, po imutu̱gupay s̈ʉjw jutucta'gájatu. 
MAT.16.22	Mit cʉs̈ Pedro iya̱s̈pichin Jesús jatu'c laj mit chu̱chiu iguiche'c, inʉjmau:
MAT.16.22	—Señor, ¡Dios pi is̈ayo̱wis̈ac pi is̈cajatac we'n!
MAT.16.23	Po Jesús i-e'jpitujc, inʉjmau Pedro:
MAT.16.23	—¡Niju'jpʉ de ʉ̱, ni'c inmuyo'yp Awayagatsna'! Inwamp is̈atugáj ni'c ingajawip ti iwampay Dios. Más inwatp cuenta iwangapay jayajwat.
MAT.16.24	Mit cʉs̈ Jesús inʉmgʉs̈au ipʉctampajyat:
MAT.16.24	—Te tu'c jayau iwamp tʉs̈natspoguiyáj ma nijawiyo't lo que je'yu iwampay, mit ma tsʉ̱na dispuestu iguitunas̈wa'n, mit we'n oyáj tʉs̈natspoguip. 
MAT.16.25	Ni'c pʉmba'tu iwampay iguisalva̱twa'n ivida, i-actogoyáj. Mit pʉmba'tu i-actsʉ̱námpay ivida por togoyic ni'c tʉs̈wamp, je' iguarda̱táj pa tu'c vida cacʉs̈ámpay. 
MAT.16.26	Ni'c ¿pa ti oy te tu'c jayau i-aguep nu'pʉjʉn itpay en ayʉ̱́j mundu mit i-actogoyp ivida? o ¿nat iguijuybichinwa'natu ivida? 
MAT.16.27	Ni'c ʉ̱ jeme tʉjatway jayau tʉmi'náj mit tʉn-ángejlat. Tʉmi'náj oymanac as̈am tʉnte̱t Dios, mit wejpu'n tʉnactutso'gáj cada jayau as̈amu iguiwajt. 
MAT.16.28	Iyacs̈ta'cway tʉnʉmgʉs̈ap ni'c una̱c jeme tsʉ̱ngapay yam, ca-o'jcáj hasta tega-e'pcap tʉmi'nwa'n ʉ̱ jeme tʉjatway jayau, mit wejpu'n tʉmanda̱táj.
MAT.17.1	I-íjtʉj seis día Jesús imunʉs̈cʉs̈ Pedro, Jacobo mit imajtsʉc Juan, mit imunʉs̈cʉs̈ aparte en tu'c yucmay copac. 
MAT.17.2	Mit Jesús jat oymanac mam igui-e'pca je'jat, mit cuquijan iwindugʉt as̈am s̈ʉjw ique's̈, mit po'p ijajt ijamuc as̈am tu'c luz ta'cs̈pay mʉgʉc. 
MAT.17.3	Mit ayé tu̱gup pʉctampajyat i-is̈cau ique's̈tá̱jcaj Moisés mit Elías, mit imu-ampiugau Jesús. 
MAT.17.4	Cʉs̈ Pedro inʉjmau Jesús:
MAT.17.4	—Señor, oyo'gu natsʉ̱́nga yam. Te inwamp, tʉnwatcáj yam tu̱gup tʉcwájat, tu'c pa mi̱, tu'c pa Moisés, mit jatu'c pa Elías.
MAT.17.5	Mit Pedro cotspnajate, iguicutujcau tu'c po'p wintuc jeme quijampay, mit Dios cots wintucni'c, inʉm:
MAT.17.5	—Ayʉ̱́j ayé tʉnwáy jeme tʉnwampay, mit je' tʉs̈acji'jcap tʉnjo̱jt. Márauga je'.
MAT.17.6	Iguimáraugaj we'n ayé pʉctampajyat, je'jat nijas̈manajcʉjʉu jaran mit ni-apʉ̱tigʉjʉu. 
MAT.17.7	Po cʉs̈ Jesús icutomigʉs̈ mit iyajcʉs̈au icʉ'jat, inʉm:
MAT.17.7	—Ca's̈ʉ'jca mit campʉ̱tcawit.
MAT.17.8	Mit iyuc-e'pcaj, nepʉn igaja-is̈cawu, ja-itu'gumu Jesús.
MAT.17.9	Imanactá̱jcaj copacni'c, Jesús imanda̱tcʉs̈, inʉm:
MAT.17.9	—Camnʉmgaja nepʉn ayé visión lo que Dios is̈actu-is̈caway hasta tʉjutucta'cwa'n ʉ̱ jeme tʉjatway jayau, ni'c tʉjutucta'gáj mam itsʉ̱nga á̱nimajat.
MAT.17.10	Mit ipʉctampajyat igui-ucyo'tcau:
MAT.17.10	—¿Tini'cpaj iguinʉmga jeme i-ajque's̈capay ley ni'c itp ti imijnʉ'cwa'n ayé profeta Elías?
MAT.17.11	Jesús ipo'ngʉs̈:
MAT.17.11	—Iyacs̈ta'cway Elías mijnʉ'gáj mit i-oyagáj nu'pʉjʉn cosajat. 
MAT.17.12	Po tʉnʉmgʉs̈ap ni'c minway Elías, mit jayajwat iga-is̈capcawu, mit je' tigapa'tu iwatcajau. We'ney ʉ̱ jeme tʉjatway jayau tʉs̈actunas̈cámpey.
MAT.17.13	Mit cʉs̈ ayé pʉctampajyat nimoygʉjʉu cuenta ni'c je' cotsp de Juan nʉ'gutempay.
MAT.17.14	Mit icóygaj mam itsʉ̱nga ayé jayaujuc, tu'c jayau icutomiu Jesús mit nicos̈atenda̱jcʉu ita'ná̱m, inʉm:
MAT.17.15	—Señor, ayo̱wis̈ tʉnwáy ni'c iguipʉguí̱cp s̈e'm mit itunas̈o'cp. Itp veces ca'p jʉngʉtʉm mit nʉ'jugum. 
MAT.17.16	Mit jatʉnmumingʉs̈au impʉctampajyat po ca-oyawu igui-ac-oytánga.
MAT.17.17	Mit Jesús ipo'n:
MAT.17.17	—¡Ayʉ̱́j jinapay jayajwat cacupʉjcap nes̈ʉ̱n mit ma̱lo'jcat! ¿Hasta jutim tʉtsʉ̱nawa'n mit mijchat? ¿Hasta jutim tʉ-aguepcʉs̈awa'n calma? Mumingajac yam ayé qui'chna'.
MAT.17.18	Mit Jesús imucots mʉgʉc ayé demo̱nyu, mit iguipichijnau ijo̱jtugum ayé qui'chna', mit oytan jaran.
MAT.17.19	Mit cʉs̈ ipʉctampajyat imucotscau Jesús aparte, mit inʉmgau:
MAT.17.19	—¿Tini'c ʉjtsat ca-oyawu tʉs̈acpíchingaja ayé demo̱nyu?
MAT.17.20	Jesús inʉmgʉs̈au:
MAT.17.20	—Ca-oyawu is̈acpíchinga ni'c migacupʉjcap nes̈ʉ̱n. Iyacs̈ta'cway tʉnʉmgʉs̈ap ni'c te micupʉjcap s̈ʉ̱ntiticna, ayé as̈am tu'c titic mostaza-semilla ijat mʉj, mit oyáj is̈nʉ́mgaja ayʉ̱́j copac: “Niju'jpʉ pa jatu'c laj”, mit niju'jpʉ̱́j. Mit oyáj is̈watca nu'pʉjʉn cosajat. 
MAT.17.21	Po demo̱nyujat as̈am ayʉ̱́jway capichináj te naga-ora̱tp mit te naga-ayuna̱tp.
MAT.17.22	Cuandu Jesús iyo'jy Galileajway na̱s̈ mit ipʉctampajyat, inʉm:
MAT.17.22	—Ʉ̱ jeme tʉjatway jayau tʉs̈yajcáj jayajwat icʉ'jugujmat, 
MAT.17.23	mit tʉs̈ago'jcáj, po tʉjutucta'gájatu imutu̱gupay s̈ʉjw. Mit tu'no'c ijo̱jtat ipʉctampajyat.
MAT.17.24	Icóygaj nʉ'jcopac Capernaum, iguicutomigau Pedro jeme ique'chumgapay tumi̱n impuestu pa templu, mit igui-ucyo'tcau:
MAT.17.24	—¿Igatso̱cp tumi̱n impuestu in-amayipajyat?
MAT.17.25	Pedro ipo'ngʉs̈ ni'c jo̱.
MAT.17.25	Mit itʉgʉjy tujugum, Jesús ipo'n jaran Pedro:
MAT.17.25	—¿Nat is̈jawi Simón? ¿Rejyat en ayʉ̱́j mundu ique'chumgapey ijayajwat o pe'ta̱majyatu?
MAT.17.26	Pedro iguipo'n ni'c pe'ta̱majyatu i-actutso̱jcap. Mit cʉs̈ Jesús inajau:
MAT.17.26	—Entonce ijayajwat igatso̱jcap neti. 
MAT.17.27	Po magacutu'mpʉjca, nʉs̈ lagunani'c mit com ins̈uyan, mit acs̈wáy ins̈ujyʉ'gámpay, inawa̱jtsáj i-ajw mit impa̱jtáj tu'c tumi̱n mit ayé oyap is̈tutso'c pa namechcat. Munʉs̈ ayé tumi̱n mit moygʉs̈ pa ʉ̱ mit pa mi̱.
MAT.18.1	En ayé tiempu Jesús iguicutomigau ipʉctampajyat, mit igui-ucyo'tcau:
MAT.18.1	—¿Pʉn tsʉ̱náj más mʉjninʉmic mam imanda̱t Dios?
MAT.18.2	Mit Jesús iya̱s̈ tu'c qui'chwáy, mit iyac es̈pu̱tum. 
MAT.18.3	Mit inʉm:
MAT.18.3	—Iyacs̈ta'cway tʉnʉmgʉs̈ap ni'c te migatigatscap pa injatcawa'n as̈am qui'chwájat, nunca ca-oyáj is̈manda̱tcap Dios. 
MAT.18.4	Jemni'c jeme canimʉjninʉjmʉ́mpay as̈am ayʉ̱́j qui'chwáy, je' tsʉ̱náj más mʉjninʉmic mam imanda̱t Dios. 
MAT.18.5	Jeme ipʉctsowámpay tu'c qui'chwáy as̈am ayʉ̱́jway ni'c ʉ̱ tʉs̈wamp, casi ʉ̱ tʉs̈pʉctso̱p.
MAT.18.6	’Mit pʉmba'tu i-actuwatámpay mal tu'c ayʉ̱́j jayawájat jeme tʉs̈cupʉjcapay, más oy nacutsúmijya tu'c mʉjway pa̱wan iyo'cni'c mit naca'tstʉgʉy lama̱tjugum mam ijuqui. 
MAT.18.7	¡Pro̱wij de jayajwat jeme tsʉ̱ngapay en ayʉ̱́j mundu ni'c i-actuwatcap mal imupro̱wije̱wajyat! Ni'c en ayʉ̱́j mundu siempre itáj cosa nas̈actuwatpay mal, po ¡pro̱wij de ayé jayau jeme nas̈jomipay nas̈watwa'n mal!
MAT.18.8	’Jemni'c te incʉ' o inta'n is̈actuwatp mal, camjatuwat mal as̈am impus̈tucpay ayé. Más oy pi tan en ayʉ̱́j vida as̈am cʉ'tuguic o cu̱s̈u mit caje' is̈aguepwa'n mechc incʉ' o mechc inta'n pa is̈ca'tstʉgʉygáj jʉngʉtʉm mam igapi'chwa'n. 
MAT.18.9	Mit te inwijn is̈actuwatp mal, camja-e'p ayé mal as̈am inchi'tpay inwijn. Más oy pi tan en ayʉ̱́j vida mit tu'gu inwijn, mit caje' is̈aguepwa'n mechc inwijn pa is̈ca'tstʉgʉygáj jʉngʉtʉm.
MAT.18.10	’Cuidaj is̈yajcawa'n menus tu'c ayʉ̱́j jayawájat. Ʉ̱ tʉnʉmgʉs̈ap ni'c je'jat i-ángejlat tsʉ̱ngap tsajpni'c mit siempre tsʉ̱ngap mit tʉnte̱t Dios. 
MAT.18.11	Mit ʉ̱ jeme tʉjatway jayau tʉmín pa tʉs̈salva̱tcʉs̈wa'n jeme tógoyijcatway.
MAT.18.12	’Tʉnampiwáj tu'c cuentu pa pi pensa̱tca. Te tu'c jayau ijtʉp cien borregu mit te iguitogojyap tu'c, iyagáj ayé noventa y nueve borregujat, mit nʉs̈áj iguiche'n copac-awa'tsam ayé jeme togoyway. 
MAT.18.13	Mit te ipa̱tp ayé tógoyicway, iyacs̈ta'cway tʉnʉmgʉs̈ap ni'c más ji'gáj ijo̱jt que por ayé noventa y nueve borregujat jeme catógoyijcatway. 
MAT.18.14	We'ney Dios Nate̱jat jeme tsʉ̱napay tsajpni'c igawamp ma togoy netu'c ayʉ̱́j jayawájat.
MAT.18.15	’Mit te inhermanu is̈wajtau mal, nʉs̈ cots mit je' intu'gujmatu mit naja ni'c is̈wajtau mal. Mit te je' is̈po'mp oy, mitsʉ̱nájatu oy mit inhermanu. 
MAT.18.16	Po te je' is̈po'mp mal, che'n tu'c o mechc jayau pa ma marauga nu'pʉjʉn inʉmpay, pa we'n itáj mechc o tu̱gup testigujat contra je'. 
MAT.18.17	Po te igawatcʉs̈p cuenta ayé testigujat, ajque's̈cʉ́s̈a cupʉcpajyat jeme ni-apʉcmujcʉjʉpay. Mit te igamaraugʉs̈p ne cupʉcpajyat, yajca ma tan as̈am tu'c pe'ta̱may jayau, mit as̈am tu'c ique'chumpay demás impuestujat.
MAT.18.18	’Iyacs̈ta'cway tʉnʉmgʉs̈ap ni'c yam na̱s̈ni'c lo que inyʉmgajámpay tʉnjayajwat ni'c ca-oy iguiwatca, Dios tsajpni'cway inʉmámpey ni'c ca-oy iguiwatca, mit yam na̱s̈ni'c lo que inyʉmgajámpay ni'c oy ma watca, Dios tsajpni'cway inʉmámpey ni'c oy ma watca.
MAT.18.19	’Mit tʉnʉmgʉs̈apey: Te mechc jayajwat mam mijchat tsʉ̱ngap en acuerdu yam pa iguiyo'tcajawa'n Dios ti iwangámpay, je'jat iguimoygáj tʉnte̱t Dios jeme tsʉ̱napay tsajpni'c. 
MAT.18.20	Ni'c te mechc o tu̱gup jayajwat tsʉ̱ngap apʉcmuguic ni'c ʉ̱ tʉs̈cupʉjcap, jemey tʉtsʉ̱nawa'n mit je'jat.
MAT.18.21	Mit cʉs̈ Pedro icutomiu Jesús mit i-ucyo't:
MAT.18.21	—Señor, ¿pʉjʉn veces tʉs̈perdona̱twa'n tʉnhermanu te tʉs̈wajtap mal? ¿Hasta siete veces?
MAT.18.22	Jesús inajau:
MAT.18.22	—Tʉganajap pi perdona̱t hasta siete veces, po más oy pi perdona̱tí̱c inhermanu. Camwat cuenta pʉjʉn veces is̈wajtap mal.
MAT.18.23	’Jemni'c oyap nas̈tumuquips̈ nat imanda̱t Dios. Ayé as̈am tu'c rey jeme iwanway iguique'chumgʉs̈wa'n imozojat jeme iguitangajaway pʉjqui. 
MAT.18.24	Mit ichú̱chij igui-acpichin cuenta, imumingajau tu'c imozo jeme iguipʉjquiway tu'c tumi̱njuc mayway. 
MAT.18.25	Po ayé mozo como ca-oyawu iguitso'c, ijayc manda̱t ma to'jca ayé jayau mit we'ney ito's̈ay mit iwaywájat mit nu'pʉjʉn ijtʉpay pa iguitso̱jcupa̱tiwa'n ayé cuenta. 
MAT.18.26	Mit cʉs̈ ayé mozo nicos̈atenda̱jcʉu mam ijayc mit iyo'jtau, inʉm: “Señor, aguep calma mit ʉ̱ mit tʉtso'gáj nu'pʉjʉn tʉ̱pʉjquiway.” 
MAT.18.27	Mit ijayc igui-ayo̱wis̈ ayé mozo mit iperdona̱jtau nu'pʉjʉn iguipʉjquiway, mit iyac libre.
MAT.18.28	’Po ipichijn ayé mozo, imunipa̱jtʉu tu'c imumozoje̱way jeme iguipʉjquiway cien pesu. Mit igui-actajn iyo'cni'c, inajau: “Tso'gac lo que is̈pʉjquiway.” 
MAT.18.29	Mit cʉs̈ imumozoje̱way nicos̈atenda̱jcʉwey ita'ná̱m mit iyo'jtau, inʉm: “Aguep calma mit ʉ̱, mit tʉtso'gáj nu'pʉjʉn tʉ̱pʉjquiway.” 
MAT.18.30	Po je' igawanu iguiperdona̱t, oy iguicotsnas̈ mit icom cuytujugum hasta iguitso'cwa'n jeme iguipʉjquiway. 
MAT.18.31	Igui-ís̈caj we'n japu̱t mozojat, tu'ngau ijo̱jtat, mit nʉs̈cau iguinʉ́mgaja ijaycat nu'pʉjʉn jeme jatway. 
MAT.18.32	Mit ijaycat iya̱s̈ ayé mozo, mit inajau: “¡Mi̱ mi tu'c mozo ma̱lway! Tʉperdona̱jtau nu'pʉjʉn is̈pʉjquiway ni'c is̈jomiu. 
MAT.18.33	Mit mi̱ ingajatu is̈-ayo̱wis̈ inmumozoje̱way as̈am tʉ-ayo̱wis̈ mi̱.” 
MAT.18.34	Mit cʉs̈ awa'no'c itajn ijayc, mit i-entrega̱t jaran ayé mozo ma castiga̱tca mit ma comga cuytujugum hasta iguitso'cwa'n nu'pʉjʉn ayé tumi̱njuc iguipʉjquiway.
MAT.18.35	Mit cʉs̈ Jesús inʉmgʉs̈au:
MAT.18.35	—Wename-ey is̈watcajáj tʉnte̱t Dios jeme tsʉ̱napay tsajpni'c te ingaperdona̱tcap inmupro̱wije̱wajyat mit nu'pʉjʉn injo̱jtat.
MAT.19.1	Cʉs̈ Jesús iguinʉmgʉ́s̈aj wename, je' pichin Galilea mit coy Judeajway na̱s̈ tuganʉ-ájw Jordán. 
MAT.19.2	Mit may jayajwat iguinatspoguigau, mit i-ac-oytangʉs̈ jem jeme yo'ygaway tu'nij.
MAT.19.3	Mit mingau fariseujat mam je' itsʉ̱na, mit i-ucyo'tcau pa iguiproba̱tcawa'n, inʉmgau:
MAT.19.3	—¿Oy tu'c jayau iguicuyaguiwa'n ito's̈ay te iguiwajtap tanti?
MAT.19.4	Jesús ipo'ngʉs̈:
MAT.19.4	—¿Inganicotscap Dios ilibruni'c nat iguiwajt primer jayau? Je' iwat qui'chay mit to's̈ay. 
MAT.19.5	Mit inʉm Jesús: “Jemni'c tu'c jayau iyagáj ite̱t mit ima̱m, mit ipʉgáj ito's̈ay, mit ayé mechcat jatcáj as̈am tu'gu.” 
MAT.19.6	Mit we'n ayé mechcatway jatcau tu'gujyu. Jemni'c jeme Dios i-acnipʉjcʉs̈ʉway, nepʉn maga-acniguyáguijyʉ.
MAT.19.7	Mit je'jat i-ucyo'tcawatu:
MAT.19.7	—¿Tini'cpaj Moisés iguinʉjm ni'c tu'c jayau oyap iguiwat yos̈tʉcm tu'c noc pa iguicuyaguiwa'n ito's̈ay?
MAT.19.8	Jesús inʉmgʉs̈au:
MAT.19.8	—Moisés is̈moygau laj is̈cuyaguigawa'n into's̈ajyat ni'c mijchat micopacmʉgʉgo'jcat. Po más primeru Dios iganʉmu we'n. 
MAT.19.9	Mit tʉnʉmgʉs̈ap ni'c pʉmba'tu icuyaguiyámpay ito's̈ay mit te iguigachajyo'jyap, ayé jayau chajyo'yáj ni'c ipʉgáj jatu'c to's̈ay. Mit pʉn ipʉgámpay tu'c to's̈ay cuyáguiyicway, ayé jayau chajyo'yámpey.
MAT.19.10	Iguinʉmgajau ipʉctampajyat:
MAT.19.10	—Te wename ijatwa'n tu'c jayau mit ito's̈ay, mejor naganicʉ'pá̱jtʉ.
MAT.19.11	Mit Jesús inʉmgʉs̈au:
MAT.19.11	—Nu'pʉjʉn jayajwat ca-oyap igui-entendia̱tca ayʉ̱́j tʉnyʉmpay. Solo ijawigáj jeme Dios i-actujawigʉs̈ámpay. 
MAT.19.12	Ni'c itp jayajwat jeme ca-oyapay inicʉ'pá̱tcʉjʉ ni'c tu'nijat desde iguita̱jcau ima̱jmat. Mit itp jayajwat jeme ca-oyapay inicʉ'pá̱tcʉjʉ ni'c jayajwat igui-actu'ngʉjʉu. Mit itp jayajwat nimajmoygʉjʉpay pa iganicʉ'pa̱tcʉjʉwa'n ni'c más iwangap iguimanda̱tcáj Dios. Jeme oyapay iguipʉctsou ayʉ̱́j tʉnyʉmpay, ma pʉctsou.
MAT.19.13	Mit imumingajau ya̱waywájat pa ma yajcʉs̈a icʉ'jat iyucuinmat mit ma ora̱tcʉs̈a. Mit ipʉctampajyat igamoygawu laj ma munas̈ca. 
MAT.19.14	Po Jesús inʉm:
MAT.19.14	—Moyga laj ya̱waywájat ma minga mam ʉ̱ mit camatújca, ni'c jayajwat jeme jatcámpay as̈am ayʉ̱́j ya̱waywájat, je'jat iguimanda̱tcáj Dios.
MAT.19.15	Mit iyajcʉs̈au icʉ'jat, mit cʉs̈ pichin jem.
MAT.19.16	Mit tu'c ya̱wayna' coy mam itsʉ̱na Jesús, mit i-ucyo't:
MAT.19.16	—Amayipay oyway, ¿ti cosa oyway tʉnwatáj pa tʉs̈aguepwa'n vida jeme cacʉs̈ámpay?
MAT.19.17	Mit Jesús ipo'n:
MAT.19.17	—¿Tini'c is̈-ucyo'tp ti cosa oyway inwatáj? Itp tu'c jeme oyway mit ayé Dios, mit solo je' oyap is̈actujawip cosa oyway. Po te inwamp is̈aguepwa'n vida cacʉs̈ámpay, jayaumay lo que imanda̱tpay Dios.
MAT.19.18	Mit ya̱wayná i-ucyo't:
MAT.19.18	—¿Jʉmay tʉnjayaumayáj?
MAT.19.18	Mit Jesús iguinʉjmau:
MAT.19.18	—Miga-ago'gáj, migachajyo'yáj, miganu'máj, ingawe̱twajtáj nepʉn. 
MAT.19.19	In-oyninʉmáj inte̱t mit inma̱m, mit inwa'náj inmupro̱wije̱way as̈am mi̱ inyiwajnʉ.
MAT.19.20	Ayé ya̱wayna' ipo'n:
MAT.19.20	—Nu'pʉjʉn ayé tʉnguarda̱tway desde tʉyauya̱waymijn. ¿Ti jatu'c tʉs̈togoyp?
MAT.19.21	Jesús iguinʉjmau:
MAT.19.21	—Te inwamp intanwa'n más oy mit Dios, nʉs̈ to'cpʉ'n nu'pʉjʉn inaguepay mit moygʉs̈ pro̱wiwájat, mit mitsʉ̱náj oy tsajpni'c ni'c ayé as̈am tu'c riqueza más oyway, mit cʉs̈wa'n mi'n pa is̈natspoguiyáj.
MAT.19.22	Iguimarajw ayé ya̱wayna' lo que iguinʉjmaway Jesús, tu'no'c ijo̱jt, mit nʉcs̈nuw jaran, ni'c je' ricujo'c.
MAT.19.23	Mit cʉs̈ Jesús inʉmgʉs̈au ipʉctampajyat: Iyacs̈ta'cway tʉnʉmgʉs̈ap:
MAT.19.23	—Majo'c pa itʉgʉywa'n mam imanda̱t Dios tu'c ricu. 
MAT.19.24	Tʉnʉmgʉs̈apey ni'c más fácil pa tu'c camellu inas̈wa'n agu̱s̈acʉtwayni'c que tu'c ricu itʉgʉywa'n en ayé lugar mam imanda̱t Dios.
MAT.19.25	Iguimáraugaj we'n ipʉctampajyat, nigu-épigʉjʉu may, mit inʉmgau:
MAT.19.25	—¿Pʉmpaj oyáj inisalvá̱jtʉ?
MAT.19.26	Po Jesús igui-is̈cʉs̈, inʉmgʉs̈au:
MAT.19.26	—Jayajwat ca-oyap inisalvá̱tcʉjʉ je'jatu, po Dios oyap iguiwat nu'pʉjʉn cosa.
MAT.19.27	Cʉs̈ Pedro iguinajau:
MAT.19.27	—Señor, ʉjtsat tʉncuyaguigaway nu'pʉjʉn mit tʉnatspoguigap mi̱. ¿Tipaj tʉmpʉctsougáj?
MAT.19.28	Mit Jesús inʉmgʉs̈au:
MAT.19.28	—Iyacs̈ta'cway tʉnʉmgʉs̈ap ni'c inamjatwa'natu ayʉ̱́j mundu, ʉ̱ jeme tʉjatway jayau tʉtsʉ̱náj mʉjninʉmic tʉntronuni'c, mit mijchat is̈natspoguigapay jinap mitsʉ̱ngámpey en ayé doce tronujat mit tʉ-actujuzga̱tcʉs̈áj nu'pʉjʉn Israelway jayajwat jeme pichingaway de ayé doce familiajat. 
MAT.19.29	Mit pʉmba'tu iyagámpay itʉjc, i-ajch, itsʉ', ite̱t, ima̱m, ito's̈ay, iwajyat mit ina̱s̈at ni'c ʉ̱ más tʉs̈wamp, je' ipʉctsowáj premiu cien veces más, mit ijtʉ̱́j vida jeme cacʉs̈ámpay. 
MAT.19.30	Po mayo'c jeme ipensa̱to'jcapay itangawa'n jʉpm, tangáj mugus̈á̱m. Mit jeme mingapay mugus̈á̱m, tangáj jʉpm.
MAT.20.1	’Mit natumuquips̈p nat imanda̱t Dios. Ayé as̈am tu'c jayau ijtʉpay tu'c uvajuc. Je' pichin jopoyit iguiche'n mozojat pa iyos̈watcawa'n i-uvajugum. 
MAT.20.2	Mit iwat tu'c acuerdu mit ayé mozojat ni'c itso̱jcʉs̈áj diez pesu tu'c s̈ʉjw, mit i-ajyu'tcʉs̈ i-uvajugum. 
MAT.20.3	Mit a las nueve pichinatu, mit i-is̈ plazani'c japu̱t jayajwat jeme ca-itcʉjʉpay yos̈. 
MAT.20.4	Mit inʉmgʉs̈au: “Nʉ́s̈ca-ey yos̈wátca tʉn-uvajugum mit tʉtso̱jcʉs̈áj tu'c sueldu oyway.” Mit je'jat nʉs̈cau. 
MAT.20.5	Mit je' pichinatu pu̱ts̈ʉjw mit we'ney a las tres de la tarde, mit ipa̱t más jayajwat mit inʉmgʉs̈au ni-as̈amu. 
MAT.20.6	Mit ipichijn a las cinco de la tarde, ipa̱t japu̱t jayajwat jeme ca-itcʉjʉpay yos̈, mit inʉmgʉs̈au: “¿Tini'c yam mitsʉ̱ngapu najs̈ʉjw, mit migayos̈watcap?” 
MAT.20.7	Mit iguipo'ngau: “Ni'c nepʉn tʉs̈caniche'ngap.” Mit je' inʉmgʉs̈au: “Nʉ́s̈ca-ey yos̈watca tʉn-uvajugum mit impʉctsougáj tu'c sueldu oyway.”
MAT.20.8	Icutsu'ij, ayé uvajuc ijayc inajau tu'c jayau encarga̱ticway: “Ya̱s̈cʉs̈ ayé mozojat mit tso̱jcʉ́s̈a isueldujat. Primeru intso̱jcʉs̈áj ayé tʉgʉygaway últimu, mit cʉs̈wa'n intso̱jcʉs̈áj ayé jeme cojyʉ'jcaway.” 
MAT.20.9	Mit imíngaj ayé mozojat jeme tʉgʉygaway yos̈ni'c a las cinco de la tarde, cada jayau ipʉctso̱u nu'tsic diez pesu. 
MAT.20.10	Mit imíngaj ayé jeme cojyʉ'jcaway, je'jat inʉmgapayta ni'c ipʉctsougáj más. Po cada jayau ipʉctsougau ni-as̈amu diez pesu. 
MAT.20.11	Mit iguipʉctsóugaj ayé sueldu, niqueja̱tcʉjʉu mit ijaycat. 
MAT.20.12	Inʉmgajau: “Ayʉ̱́j jeme tʉgʉygaway últimu, yos̈watcau tu'c horajyu, mit ni-as̈amu is̈tso̱jcʉs̈, mit ʉjtsat tʉyos̈watcau mʉgʉc s̈ʉujugum najs̈ʉjw.” 
MAT.20.13	Mit je' ipo'n tu'c ayé jayajwat: “Amigu, tʉgawajtap nejʉmay mal. Nawatcau tu'c acuerdu pa tʉtso'cwa'n diez pesu s̈ʉjw. 
MAT.20.14	Pʉc is̈toca̱tpay mit nʉs̈. Ʉ̱ tʉnwamp tʉs̈tso'cwa'n ni-as̈amu ayé jeme coyway últimu. 
MAT.20.15	¿Is̈jawi ca-oy tʉs̈watwa'n lo que tʉnwampay mit tʉntumi̱n? o ¿Is̈jawi in-ampʉgáj inmupro̱wije̱way ni'c tʉnwajtap oy?”
MAT.20.16	Mit cʉs̈ Jesús inʉm:
MAT.20.16	—Jeme tʉgʉygámpay últimu, tangáj primeru. Mit ayé jeme ipensa̱to'jcapay itangawa'n primeru, tangáj últimu. Ni'c mayo'c Dios iguiya's̈ jayajwat, po icupiugʉs̈áj jeme jayaumaygapay.
MAT.20.17	Inʉjcs̈ Jesús to̱uni'c pa Jerusalén, imunʉs̈cʉs̈ aparte ayé doce ipʉctampajyat, mit inʉmgʉs̈au:
MAT.20.18	—Injawigap ni'c nanʉs̈cap pa Jerusalén, mit ʉ̱ jeme tʉjatway jayau tʉs̈yajcáj icʉ'jugujmat judíujat imʉjpa̱nijat mit jeme i-ajque's̈capay ley, mit tʉs̈ac-ago'jcʉjʉ̱́j. 
MAT.20.19	Mit je'jat tʉs̈yajcáj icʉ'jugujmat pe'ta̱majyat pa tʉs̈burla̱tcáj, tʉs̈raunipʉ'ngáj mit tʉs̈yajcáj cunu̱s̈ni'c, po imutu̱gupay s̈ʉjw tʉjutucta'gájatu.
MAT.20.20	Mit cʉs̈ coy ima̱jmat Jacobo mit Juan, ayé Zebedeo iwajyat. Je' coy mit iwajyat mam itsʉ̱na Jesús, mit nicos̈atenda̱jcʉu ita'ná̱m pa iguiyo'jtawa'n tu'c favor. 
MAT.20.21	Mit Jesús i-ucyo't:
MAT.20.21	—¿Ti inwamp?
MAT.20.21	Je' iguipo'n:
MAT.20.21	—Manda̱t pa tʉnwajyat ma tsʉ̱nga tu'c in-oyimaycʉ'ni'c mit jatu'c in-anajyimaycʉ'ni'c cuandu inmanda̱twa'n.
MAT.20.22	Cʉs̈ Jesús ipo'ngʉs̈:
MAT.20.22	—Ingajawigap ti inyo'tcapay. ¿Oyáj is̈tu-u̱jca ayé vasu tʉntu-u'gámpay? Ayé inʉmo'jcʉp ni'c tʉ-o'gáj. ¿Oyáj intsʉ̱nga nʉ'gutemic as̈am ʉ̱ tʉtsʉ̱́na nʉ'gutemic? Ayé inʉmo'jcʉp ni'c tʉntunas̈áj.
MAT.20.22	Mit je'jat iguinʉmgajau:
MAT.20.22	—Jo̱, oyap.
MAT.20.23	Jesús inʉmgʉs̈au:
MAT.20.23	—Iyacs̈ta'cway oyáj is̈tu-u̱jca ayé vasu tʉntu-u'gámpay ni'c mi-o'jcáj, mit oyáj intsʉ̱nga nʉ'gutemic as̈am ʉ̱ tʉtsʉ̱nawa'n nʉ'gutemic ni'c intunas̈cáj. Po ca-oyáj tʉmoygʉs̈ laj pa intsʉ̱ngawa'n tʉn-oyimaycʉ'ni'c ne tʉn-anajyimaycʉ'ni'c. Ni'c ayé lugar tʉnte̱t Dios i-aguep oyaguic pa jeme icupiugʉs̈way.
MAT.20.24	Iguimáraugaj we'n ayé diez pʉctampajyat, imu-awa'nigau Jacobo mit Juan. 
MAT.20.25	Cʉs̈ Jesús iya̱s̈cʉs̈ ayé pʉctampajyat, mit inʉmgʉs̈au:
MAT.20.25	—Injawigap ni'c jeme manda̱tcapay en tu'c na̱s̈ manda̱tcap mʉgʉc, mit mʉjayajwat manda̱tcapey mʉgʉc. 
MAT.20.26	Po cajatáj we'n mit mijchat, ni'c pʉn iwampay ijatwa'n mʉj mam intsʉ̱nga, ayé jayau itp ti iguiservia̱jtawa'n japu̱jtat. 
MAT.20.27	Mit pʉn iwampay itsʉ̱nawa'n primeru mam intsʉ̱nga, je' tanáj as̈am tu'c mozo pa is̈servia̱tcajáj. 
MAT.20.28	Mit we'ney ʉ̱ jeme tʉjatway jayau tʉgaminu pa jayajwat tʉs̈servia̱tcajáj. Ʉ̱ tʉmín pa tʉs̈servia̱tcʉs̈awa'n jayajwat, mit pa tʉs̈yacwa'n tʉmvida pa tʉs̈tso̱jcʉs̈awa'n nu'pʉjʉn jayajwat ima̱jlat jeme tʉs̈cupʉjcámpay.
MAT.20.29	Mit inás̈caj nʉ'jcopac Jericó, tu'c jayaujuc inatspoguigau Jesús. 
MAT.20.30	Mit mechc winchat tsʉ̱ngau to̱u-auni'c, mit iguimáraugaj ni'c nas̈p Jesús, ya̱s̈cau, inʉmgau:
MAT.20.30	—¡Señor, mipichin David ifamiliani'c pa is̈salva̱tcáj, ayo̱wis̈cac!
MAT.20.31	Po ayé jayaujuc iche'jcau ayé winchat pa ma tis̈to'pca, po je'jat ya̱s̈cau más, inʉmgau:
MAT.20.31	—¡Señor, mi̱ David ifamiliani'cway, ayo̱wis̈cac!
MAT.20.32	Mit cʉs̈ Jesús tentan mit iya̱s̈cʉs̈, inʉmgʉs̈au:
MAT.20.32	—¿Ti inwangap tʉwatcʉs̈awa'n?
MAT.20.33	Iguinʉmgajau:
MAT.20.33	—Señor, tʉnwangap tʉ-e'pta̱jcawa'n.
MAT.20.34	Cʉs̈ Jesús i-ayo̱wis̈cʉs̈, mit itsʉjcʉs̈au iwijnat, mit e'pta̱jcau jaran, mit je'jat iguinatspoguigau.
MAT.21.1	Mit cuandu icóygaj tom Jerusalén, nas̈ʉ'jcau nʉ'jcopac Betfagé mam i-it ayé copac los Olivos. Cʉs̈ Jesús i-ajyu't mechc ipʉctampajyat, 
MAT.21.2	inʉmgʉs̈au:
MAT.21.2	—Nʉ́s̈ca en ayé nʉ'jcopac yajyʉ'nway laj mit impa̱tcáj jaran tu'c burra cujupiyic, mit tsʉ̱náj mit je' tu'c burruwáy. Quéjca mit mumingajac. 
MAT.21.3	Mit te tambʉn is̈nʉmgajap tanti, inyʉmgajáj ni'c el Señor inesita̱tp ayé aníma̱jtat, po i-acpitucnú̱jatu jaranu.
MAT.21.4	Jat we'n pa ma cumplia̱t lo que ija'yway ayé profeta, inʉm:
MAT.21.5	Nʉmgʉ́s̈a Judeajatway:
MAT.21.5	“E'pca, coyp inrejyat mam intsʉ̱nga,
MAT.21.5	mit je' humilde, mit coyp burruyucuinm,
MAT.21.5	mit ayé burru imuyo'yp ima̱m.”
MAT.21.6	Ayé pʉctampajyat oygau mit iwatcau as̈am iguinʉmgajau Jesús. 
MAT.21.7	Mit imumingau ayé burra mit ayé burruwáy, mit iyajcajau ijamujcat, mit Jesús nitsʉ̱nda̱jcʉu burruyucuinm. 
MAT.21.8	Mit it mayo'c jayajwat, mit itsapcau ijamujcat to̱uni'c, mit japu̱jtat ipus̈cau cuy-awecwájat mit is̈ics̈cawey to̱uni'c. 
MAT.21.9	Mit ayé jayajwat jeme nʉs̈capay jʉpm mit mingapay mugus̈á̱m ya̱s̈cau mʉgʉc, inʉmgau:
MAT.21.9	—¡Na-oyninʉ́mga jeme pichinway rey David ifamiliani'c pa nas̈salva̱tcáj! ¡Na-oyninʉ́mga ayé jeme igui-ajyu'tway el Señor Dios! ¡Na-oyninʉ́mga Dios!
MAT.21.10	Mit icojy Jesús Jerusalén, nu'pʉjʉn jeme tsʉ̱ngaway en ayé nʉ'jcopac cotscada̱jcau, mit ni-ucyo'tcʉjʉu:
MAT.21.10	—¿Pʉn ayʉ̱́j jeme mimpay?
MAT.21.11	Mit ayé jayaujuc inʉmgau:
MAT.21.11	—Ayʉ̱́j ayé Jesús, ayé profeta jeme tsʉ̱napay Nazaret Galileajway na̱s̈.
MAT.21.12	Mit cʉs̈ Jesús tʉgʉy Dios itempluni'c mit i-acpichingʉs̈ nu'pʉjʉn jeme to'jcapay mit jeme juygapay templuni'c, mit i-acchi'tpitujcʉs̈au ime̱s̈ajat ayé tumi̱ntigatspayna'jat mit we'ney ipa̱ngujat ayé jeme ito'jcapay palomajat. 
MAT.21.13	Jesús inʉmgʉs̈au:
MAT.21.13	—Ja'yic itsʉ̱na Dios ilibruni'c: “Tʉntʉjc nʉmic pa tu'c lugar mam na-ora̱tcawa'n”, po mijchat impʉjcap as̈am nu'mpajyat itʉjcat.
MAT.21.14	Mit cʉs̈ winchat mit cu̱s̈ujat mingau mam Jesús itsʉ̱na templuni'c, mit i-ac-oytangʉs̈. 
MAT.21.15	Po judíujat imʉjpa̱nijat mit i-ajque's̈capay ley i-is̈cau ayé milagrujat iwatpay, mit imaraugawey nat iya̱s̈ca ya̱wájat templuni'c, inʉmgap: “Na-oyninʉ́mga ayé jeme pichinway rey David ifamiliani'c.” Mit cʉs̈ ayé jayajwat awa'nigau ni'c we'n iguimáraugaj. 
MAT.21.16	Mit i-ucyo'tcau Jesús:
MAT.21.16	—¿Ingamarap lo que inʉmgapay ayʉ̱́j ya̱wájat?
MAT.21.16	Mit Jesús ipo'ngʉs̈:
MAT.21.16	—Tʉnmarap, mit mijchat ingani-entendia̱tcap jeme tsʉ̱napay ja'yic Dios ilibruni'c mam iguinʉm:
MAT.21.16	Ya̱wájat mit jeme tsu'tscapnajway,
MAT.21.16	Dios imoygʉs̈p ma igui-oyninʉmgac.
MAT.21.17	Mit iyajcʉs̈ jem, Jesús pichin en ayé nʉ'jcopac mit nʉcs̈ pa nʉ'jcopac Betania, mit jem itajn tu'c tsu'.
MAT.21.18	Icus̈ʉwij jatu'c s̈ʉjw, Jesús pituc pa ayé mʉjway nʉ'jcopac Jerusalén, mit cayo'jcʉu. 
MAT.21.19	Mit igui-is̈ tu'c higueracujy jeme tsʉ̱naway to̱u-auni'c, je' icutomiu ayé cujy, po cʉs̈ igapa̱jtawu itʉjm, ijtʉu puru i-ajy. Mit imaldiciona̱t ayé higueracujy pa magajawat nunca itʉjm. Mit cʉs̈ tʉ̱ts jaran ayé higueracujy.
MAT.21.20	Igui-ís̈caj we'n ipʉctampajyat, nigu-épigʉjʉu, mit inʉmgau:
MAT.21.20	—¿Tini'c itʉ̱jts jaran ayé higueracujy?
MAT.21.21	Mit Jesús ipo'ngʉs̈: Iyacs̈ta'cway tʉnʉmgʉs̈ap:
MAT.21.21	—Te micupʉjcap mʉgʉc mit te migaduda̱tcap, inwatcáj tu'c milagru as̈am tʉs̈wajt mit ayé higueracujy. Mit caje' aye'yu inwatcáj, po te inmucotscap tu'c copac ma niju'jpʉ mit ma nica'tstʉgʉjyʉ lama̱tjugum, wename ijatwa'n. 
MAT.21.22	Mit te micupʉjcap mʉgʉc, impʉctsougáj nu'pʉjʉn inyo'tcajámpay Dios.
MAT.21.23	Mit itʉgʉjy Jesús templuni'c, judíujat imʉjpa̱nijat mit na'waywájat nʉ'jcopacni'jcatway nigutomigʉjʉu mam je' i-ajque's̈, mit iguinʉmgajau:
MAT.21.23	—¿Pʉn is̈manda̱t pa is̈ajque's̈wa'n we'n? mit ¿pʉn is̈moyp laj is̈watwa'n ayʉ̱́j cosajat?
MAT.21.24	Mit Jesús ipo'ngʉs̈:
MAT.21.24	—Ʉ̱ tʉwatcʉs̈ámpey tu'c pregunta mit te is̈po'ngajap, ʉ̱ tʉnʉmgʉs̈ámpey pʉn tʉs̈manda̱t pa tʉs̈watwa'n ayʉ̱́j cosajat. 
MAT.21.25	¿Pʉn iguimanda̱t Juan pa inʉ'gutemwa'n? ¿Dios tsajpni'cway o jayajwat?
MAT.21.25	Cʉs̈ je'jat ni-ucyo'tcʉjʉu, mit inʉmgau:
MAT.21.25	—Te nanʉmgap ni'c iguimanda̱t Dios tsajpni'cway, nas̈nʉmgajáj, ¿Tini'cpaj is̈cacupʉ́jca? 
MAT.21.26	Mit te nanʉmgap ni'c iguimanda̱tcau jayajwat, napʉ̱tcap nʉ'jcopac jayajwat ni'c je'jat icupʉjcap ni'c Juan tu'c profeta i-ajyu'tway Dios.
MAT.21.27	Mit inʉmgajau Jesús:
MAT.21.27	—Tʉngajawigap.
MAT.21.27	Mit Jesús inʉmgʉs̈awey:
MAT.21.27	—Ʉ̱ tʉganʉmgʉs̈ámpey pʉn tʉs̈manda̱t pa tʉs̈watwa'n ayʉ̱́j cosajat.
MAT.21.28	Oy pi pensa̱tca ayʉ̱́j cuentu tʉntumuquips̈ámpay. Tu'c jayau ijtʉu mechc iwayna'jat, mit inʉjmau primeruway:
MAT.21.28	—Tʉnwáy, nʉs̈ yos̈wat jinap tʉn-uvajugum. 
MAT.21.29	Mit je' iguipo'n: “Nes̈ʉ̱n tʉganʉs̈o'jcʉp.” Mit cʉs̈ pensa̱t oy, mit nʉcs̈. 
MAT.21.30	Mit cʉs̈ inʉjmau jatu'cway iway ni-as̈amu. Mit ipo'n ite̱t ni'c nʉs̈áj, mit ca-oyu. 
MAT.21.31	¿Jʉmay ayé mechcway iwayna'jat ijayaumay ite̱t lo que iguinʉjmaway? Mit je'jat iguipo'ngau: Jayaumay primeruway.
MAT.21.31	Mit Jesús inʉmgʉs̈au:
MAT.21.31	—Iyacs̈ta'cway tʉnʉmgʉs̈ap ni'c tʉgʉjyʉ'jcáj mam imanda̱t Dios ayé maljayajwat jeme ique'chumgapay demás impuestujat, mit we'ney malto's̈ajyat. 
MAT.21.32	Ni'c Juan min iguiyac tu'c to̱u yacs̈icway po mijchat ingacupʉjcawu. Po jeme ique'chumgapay impuestujat mit malto's̈ajyat iguicupʉjcau. Po mijchat in-is̈cau je' mit ingacuyaguigawu inma̱lway to̱jwat pa is̈cupʉjcawa'n je'.
MAT.21.33	’Márauga jatu'c cuentu. It tu'c jayau jeme ijtʉway tu'c na̱s̈, mit jem iguini̱jp tu'c uvajuc. Mit i-acerca̱t mit cujy, mit itáj tu'c cʉt pa uvacoman, mit iwat tu'c cuyche's̈ yucmay mam iguicuida̱tcawa'n. Mit ayé uvajuc itumuyajcʉs̈ una̱c yos̈watpajyat, mit je' nʉcs̈ yagats. 
MAT.21.34	Mit icojy itiempu pa iguicosecha̱tcawa'n uva, i-ajyu't imozojat mam itsʉ̱nga ayé yos̈watpajyat pa iguimunʉs̈cajawa'n je' iparte. 
MAT.21.35	Po ayé yos̈watpajyat i-actangajau imozojat, tu'c imoyta̱jcau mit jatu'c i-ago'jcau, mit jatu'c ipojcajau mit tsa'. 
MAT.21.36	Mit cʉs̈ i-ajyu't japu̱t mozojat, más may que primeruway, mit ni-as̈amu iguiwatcajau.
MAT.21.37	’Mit últimu i-ajyu'tcʉs̈au iway, inʉmpayta ni'c irespeta̱tcáj. 
MAT.21.38	Po ayé yos̈watpajyat igui-ís̈caj ni'c mimp iway, inʉmgau je'jatu: “Ayʉ̱́j ayé imutanámpay nu'pʉjʉn. Jaga na-ago'jca mit ʉjtsat napʉjcajáj lo que imutanámpay.” 
MAT.21.39	Mit igui-actángaj, i-acpichingau uvajugum, mit i-ago'jcau.
MAT.21.40	Mit Jesús i-ucyo'tcʉs̈:
MAT.21.40	—Imi'nwa'n uvajuc ijayc, ¿ti iwatcʉs̈áj ayé yos̈watpajyat?
MAT.21.41	Iguipo'ngau:
MAT.21.41	—I-ago'jcʉs̈áj ayé maljayajwat mit iga-ayo̱wis̈cʉs̈áj, mit i-uvajuc itumuyajcʉs̈áj jatu'c yos̈watpajyat jeme iguimoygámpay i-uva itiempuni'c.
MAT.21.42	Jesús inʉmgʉs̈au:
MAT.21.42	—¿Inganicotscap nunca Dios ilibruni'c?
MAT.21.42	Inʉmp yename:
MAT.21.42	Ayé tsa' igawangaway tʉcwatpayna'jat,
MAT.21.42	ayʉ̱́j ayé iyajcámpay esquinani'c pa itsʉmwa'n más.
MAT.21.42	Ni'c el Señor iwat ayé,
MAT.21.42	mit ayé nas̈acnigu-épigʉjʉp.
MAT.21.43	Jemni'c tʉnʉmgʉ́s̈a ni'c is̈chi'tcajáj inlugajrat mam imanda̱t Dios mit imoygáj jatu'c jayajwat jeme iwatcámpay más oy. 
MAT.21.44	Mit jeme ca'wámpay tsa' iyucuinm, totscada'gáj, mit jeme iguituca'wámpay ayé tsa', iguipichcada'gáj. Wename-ey iguijatcáj jeme tʉs̈cacupʉjcapay. Dios ijuzga̱tcʉs̈áj mʉgʉc.
MAT.21.45	Mit judíujat imʉjpa̱nijat mit fariseujat iguimáraugaj ayé cuentujat itumuquips̈way Jesús, ijawigau ni'c cots de je'jat. 
MAT.21.46	Mit ja-iche'ngajau ilaj pa igui-actangawa'n, po ipʉ̱tcau nʉ'jcopac jayajwat ni'c je'jat icupʉjcau ni'c Jesús tu'c profeta i-ajyu'tway Dios.
MAT.22.1	Mit Jesús i-ampiugʉs̈awatu cuentujat, inʉmgʉs̈au:
MAT.22.2	—Natumuquips̈p nat imanda̱twa'n Dios. Ayé as̈am tu'c rey jeme iwatway tu'c ma̱s̈ʉjw ni'c nicʉ'pa̱jtʉp iway. 
MAT.22.3	Mit i-ajyu'tcʉs̈ imozojat ma aya̱s̈mujca jeme tsʉ̱ngaway imvita̱tic pa ayé ma̱s̈ʉjw, po aye'jat igawangawu imingawa'n. 
MAT.22.4	Mit i-ajyu'tcʉs̈atu japu̱t mozojat, inʉm: “Nʉmgʉs̈a jeme tsʉ̱ngapay imvita̱tic ni'c oyáguiganu cayan, i-ago'jcaway turujat mit aníma̱jtat jeme tʉnacye'cpʉjcʉs̈way, mit oyáguiganu itsʉ̱na nu'pʉjʉn. Nʉ́s̈ca cʉ'pa'tnic.” 
MAT.22.5	Po je'jat igawatcawu cuenta. Tu'c nʉcs̈ icamni'c, mit jatu'c nʉcs̈ to'cche'mpay. 
MAT.22.6	Mit japu̱jtat i-actangau ayé mozojat, mit iwatcajau mal, mit i-ago'jcau. 
MAT.22.7	Iguimarajw ayé rey, awa'niu jaran. Mit i-ajyu't isoldajat, mit icʉs̈pʉ'ngau ayé ago'cpayna'jat, mit ino'jcʉs̈au inʉ'jcopajcat. 
MAT.22.8	Mit cʉs̈ inʉmgʉs̈au imozojat: “Oyáguiganu ayé cʉ'pa't po jeme tsʉ̱ngaway imvitátic tʉs̈carespeta̱tcawu. 
MAT.22.9	Jinap nʉ́s̈ca calleni'jcat, mit imvitá̱tca pʉnu impa̱tcámpay ma minga cʉ'pa'tni'c.” 
MAT.22.10	Mit pichingau ayé mozojat calleni'jcat, mit i-apʉcmujcau nu'pʉjʉn ipa̱tcaway, oyjayajwat mit maljayajwat. Mit may jayajwat coygau en ayé cʉ'pa't.
MAT.22.11	’Mit ayé rey min igui-e'pcʉs̈ jeme tsʉ̱ngaway imvita̱tic. Mit i-is̈ jem tu'c jayau jeme cacutígatsicway mit cʉ'pa'tjamuc. 
MAT.22.12	Mit ayé rey inajau: “Amigu, ¿nat intʉgʉjy yam ni'c ingamuyo'yp incʉ'pa'tjamuc?” Mit ayé jayau capo'nu. 
MAT.22.13	Mit cʉs̈ ayé rey inʉmgʉs̈au jeme majyigapay: “Tsúmgaja ayé jayau icʉ' mit ita'n, mit ca'tspíchinga pe'ta̱m chitimicni'c. Ni'c jem jayajwat ijʉygawa'n mit jem iguitunas̈cawa'n mʉgʉc.”
MAT.22.14	Ni'c Dios mayo'c iguiya's̈ jayajwat, po icupiugʉs̈áj jeme jayaumaygapay.
MAT.22.15	Cʉs̈ nʉs̈cau fariseujat, mit ni-acochigʉjʉu nat igui-ajca'ugawa'n Jesús mit lo que inʉmpay. 
MAT.22.16	Mit fariseujat i-ajyu'tcau ipʉctampajyat mit Herodes ijayajwat pa mam je' itsʉ̱na, mit iguinʉmgajau:
MAT.22.16	—Amayipay, tʉnjawigap ni'c inyʉmp lo que iyacs̈ta'cway, mit yacs̈ic is̈ajque's̈a Dios ito̱u. Ingawatp cuenta nepʉn ni'c niwe'nu is̈-e'pcʉs̈ jayajwat. 
MAT.22.17	Nʉmgajac nat mi̱ impensa̱t: ¿Oy nas̈mo'wa'n rey César tumi̱n impuestu, o ca-oy?
MAT.22.18	Po Jesús ijawiu ni'c pensa̱tcap mal, mit inʉmgʉs̈au:
MAT.22.18	—Mijchatu miniwe̱tcʉjʉp, ¿tini'c is̈proba̱tcap? 
MAT.22.19	Actu-e'pcac ayé tumi̱n intutso̱jcapay impuestu.
MAT.22.19	Mit iguimumingajau tu'c tumi̱n. 
MAT.22.20	Mit Jesús i-ucyo'tcʉs̈:
MAT.22.20	—¿Pʉn ayé iretratu mit inʉ'jy tsʉ̱napay ja'yic tumi̱ni'c?
MAT.22.21	Iguipo'ngau:
MAT.22.21	—César ayé.
MAT.22.21	Cʉs̈ Jesús inʉmgʉs̈au:
MAT.22.21	—Moyga César lo que César ije'way, mit moyga Dios lo que Dios ije'way.
MAT.22.22	Iguimáraugaj we'n, nigu-épigʉjʉu. Mit cʉs̈ iyajcau Jesús mit nʉs̈cau.
MAT.22.23	En ayé s̈ʉjw mingau saduceujat mam Jesús itsʉ̱na, mit je'jat inʉmgap ni'c cajutucta̱jcáj á̱nimajat. Mit i-ucyo'tcau je'. 
MAT.22.24	Inʉmgau:
MAT.22.24	—Amayipay, inʉm Moisés ni'c te tu'c jayau o'cp mit te igayacp iway, imajtsʉc nicʉ'pa̱jtʉ̱́j mit i-ajch ito's̈ay pa ma ijtʉ iway por i-ajch, magacʉs̈ ayé familia. 
MAT.22.25	Mit it siete muta̱cje̱wajyat mam tʉtsʉ̱́nga. Mit jeme más ajchcopacway nicʉ'pa̱jtʉu, mit cʉs̈ o'c, mit igayagu iway. Mit je' iyac ito's̈ay, mit ipʉgatu imajtsʉc jeme iguinatspoguipay. 
MAT.22.26	Mit ni-as̈amu iguijat segunduway, tercerway mit we'ney imusieteway ipʉjcau is̈ta'c ayé to's̈ay, o'cpʉ'ngau mit igawatcajawu iway ayé to's̈ay. 
MAT.22.27	Mit cʉs̈ o'guey ayé to's̈ay. 
MAT.22.28	Ijutucta̱jcawa'n nu'pʉjʉn á̱nimajat, ¿pʉn de ayé sieteway ipʉgáj ayé to's̈ay? ni'c inisietejatij ito's̈ayjátcau.
MAT.22.29	Jesús ipo'ngʉs̈:
MAT.22.29	—Ca-oyap is̈pensa̱tca ne ingajawigap jeme tsʉ̱napay ja'yic Dios ilibruni'c, ne ingajawigap ni'c Dios ijtʉp maj. 
MAT.22.30	Ni'c ijutucta̱jcawa'n nu'pʉjʉn á̱nimajat canicʉ'pa̱tcʉjʉ̱́j, ne igawatcáj cʉ'pa't. Je'jat tsʉ̱ngáj as̈am Dios i-ángejlat tsajpni'cway. 
MAT.22.31	Ingajawigap ni'c jutucta̱jcáj nu'pʉjʉn á̱nimajat ni'c ingani-entendia̱tcap lo que is̈nʉmgajaway Dios. 
MAT.22.32	Inʉm: “Ʉ̱ tʉs̈Dios Abraham, tʉs̈Dios Isaac mit tʉs̈Dios Jacob.” Dios iga-e'pcʉs̈p ayé jayajwat as̈am o'guijcatway. Je' Dios pa jeme tsʉ̱ngapnajway. 
MAT.22.33	Mit iguimáraugaj we'n ayé jayajwat, nigu-épigʉjʉu mit lo que i-ajque's̈way.
MAT.22.34	Cʉs̈ iguimáraugaj fariseujat ni'c Jesús i-atujcʉs̈au i-ajwat ayé saduceujat, ni-apʉcmujcʉjʉu ayé fariseujat. 
MAT.22.35	Mit tu'c fariseu jeme i-is̈capay ley i-ucyo't Jesús pa iguiproba̱twa'n, inʉm:
MAT.22.36	—Amayipay, ¿jʉmay ayé mandamientu más mʉjway jeme tsʉ̱napay leyni'c?
MAT.22.37	Mit Jesús inajau:
MAT.22.37	—“Inwa'náj el Señor inDios mit nu'pʉjʉn injo̱jt, mit nu'pʉjʉn imvida, mit nu'pʉjʉn intupensa̱tpay.” 
MAT.22.38	Ayʉ̱́j ayé mandamientu más mʉjway mit más primeruway. 
MAT.22.39	Mit segunduway inʉmp casi ni-as̈amu: “Inwa'náj inmupro̱wije̱way as̈am mi̱ inyiwajnʉ.” 
MAT.22.40	Te nacumplia̱tcap ayʉ̱́j mechc mandamientujat, nacumplia̱tcap nu'pʉjʉn inʉmpay ayé ley, mit we'ney nu'pʉjʉn inʉmgaway ayé profetajat.
MAT.22.41	Mit cuandu itsʉ̱ngaj apʉcmúguijcat fariseujat, Jesús i-ucyo'tcʉs̈, 
MAT.22.42	inʉm:
MAT.22.42	—¿Ti impensa̱tcap de Cristu? ¿Pʉn je' ite̱t?
MAT.22.42	Iguinʉmgajau:
MAT.22.42	—Ayé David iway ni'c pichin David ifamiliani'c.
MAT.22.43	Mit cʉs̈ Jesús inʉmgʉs̈au:
MAT.22.43	—¿Tini'cpaj Espíritu Santu igui-actunʉjm David ni'c Cristu ayé iSeñor? As̈am iguinʉjm salmuni'c:
MAT.22.44	El Señor inʉjmau tʉnSeñor:
MAT.22.44	“Tsʉ̱́na tʉn-oyimaycʉ'ni'c,
MAT.22.44	hasta tʉs̈vencia̱twa'n nu'pʉjʉn inmutsuguijnat.”
MAT.22.45	Te David inʉjmau ni'c Cristu ayé iSeñor jeme iguimanda̱tpay, ¿natpaj iguiwayjatwa'n?
MAT.22.46	Mit nepʉn ca-oyawu iguipo'n neti. Mit desde ayé s̈ʉjw pʉ̱tcau igui-ucyo'tcawa'n más.
MAT.23.1	Mit cʉs̈ Jesús inʉmgʉs̈au ayé jayajwat mit ipʉctampajyat, inʉm:
MAT.23.2	—Jeme i-ajque's̈capay ley mit fariseujat i-ajque's̈cap lo que inʉmway Moisés. 
MAT.23.3	Jemni'c guardá̱tca mit watca nu'pʉjʉn is̈nʉmgajapay, po camwatca as̈am je'jat iguiwatca, ni'c je'jat inʉmgap tu'c cosa po igacumplia̱tcap lo que inʉmgapay. 
MAT.23.4	Je'jat i-acyagachigap ayé ley hasta itanwa'n as̈am tu'c tsʉm u'tspay ni'c majo'c pa iguicumplia̱tcawa'n, mit ayé tsʉm i-ajcu'tcap jayajwat iquejcopacni'jcat, po je'jat igatsʉmajyigap ne mit icʉ'jʉjpat. 
MAT.23.5	Po iwatcap nu'pʉjʉn pa jayajwat ma igui-e'pcac. Mit i-acmʉjigap ayé noc imuyo'ygapay ja'yic iwimpacni'jcat, mit i-acyagachigap ijamuc-ájwat. 
MAT.23.6	Mit iwangap lugajrat más ojyatway mam iguiwatca cayna̱s̈, mit iwangap pa̱ngujat más ojyatway mam i-adora̱tca judíujat. 
MAT.23.7	Mit iwangap jayajwat ma iguisaluda̱tcac plazani'c mit respetu, mit iwangap jayajwat ma nʉmga ni'c je'jat mʉjway ajque's̈pajyat.
MAT.23.8	’Po mijchat camwanga is̈nʉmgajáj ni'c mi-ajque's̈pajyat ni'c inaguepcap tu'c inajque's̈pajyat mit ayé Cristu, mit mijchat minu'pʉjʉjnat mihermanujat. 
MAT.23.9	Mit camte̱tjátca nepʉn en ayʉ̱́j mundu, ni'c inaguepcap tu'c inte̱jtat jeme tsʉ̱napay tsajpni'c, mit ayé Dios. 
MAT.23.10	Ne pi is̈canʉmgajac nepʉn ni'c mimanda̱tpajyat ni'c inaguepcap tu'c inmanda̱tpajyat, mit ayé Cristu. 
MAT.23.11	Jeme más mʉjninʉmicway mam intsʉ̱nga, ma is̈servia̱tcajac as̈am tu'c mozo. 
MAT.23.12	Mit pʉmba'tu jeme nimʉjninʉjmʉpay, Dios iguimalninʉmáj. Mit pʉmba'tu canimʉjninʉjmʉpay, Dios iguimʉjninʉmáj.
MAT.23.13	’Po ¡pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c inatujcap jayajwat magatʉgʉyga mam imanda̱t Dios. Ni'c ne mijchat migatʉgʉygap ne ingamoygap laj ma tʉgʉyga jeme tʉgʉyo'jcʉjʉpay.
MAT.23.14	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c inchi'tcajap cu-o'cwájat itʉjcat mit cʉs̈ jego'cp in-orátca magajawi nepʉn ni'c miwe̱tpajyat. Jemni'c Dios is̈actutso̱jcáj más.
MAT.23.15	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c as̈am inyas̈capay lama̱t mit na̱s̈ pa is̈pa̱tcawa'n tu'c jayau jeme is̈mutʉgʉygámpay mijchat. Mit ijatwa'n as̈am mijchat, inactuwatcáj más mal que mijchat.
MAT.23.16	’¡Pro̱wij de mijchat! Miwejnu'pcap mit miga-e'pcap. Inyʉmgap ni'c te tu'c jayau jura̱tp por ayé templu, ayé caje' neti. Po te ayé jayau jura̱tp por ayé oro templuni'cway, je' itp ti iguicumplia̱twa'n lo que ijura̱tway. 
MAT.23.17	¡Mitontojat ni'c inga-entendia̱tcap neti! ¿Jʉmay más oy, ayé oro, o ayé templu? Ayé templu más valia̱tp que oro ni'c Dios i-oyninʉm ayé templu, mit oro solo valia̱tp ni'c tsʉ̱nap templuni'c. 
MAT.23.18	Mit inyʉmgapey: “Te tu'c jayau jura̱tp por ayé laj mam nas̈yac ofrenda pa Dios, ayé caje' neti. Po te ayé jayau jura̱tp por ayé ofrenda jeme tsʉ̱napay en ayé laj, je' itp ti iguicumplia̱twa'n lo que ijura̱tway.” 
MAT.23.19	¡Mitontojat ni'c inga-entendia̱tcap neti! Más valia̱tp ayé laj mam nas̈yac ofrenda, mit ayé ofrenda solo valia̱tp ni'c tsʉ̱nap en ayé laj mam nas̈yac ofrenda pa Dios. 
MAT.23.20	Jemni'c jeme jura̱tpay por ayé laj mam nas̈yac ofrenda pa Dios, je' jura̱tp por ayé laj mit we'ney por nu'pʉjʉn jeme tsʉ̱napay en ayé laj. 
MAT.23.21	Mit jeme jura̱tpay por ayé templu, je' jura̱tp por ayé templu mit we'ney por Dios jeme tsʉ̱́napay templuni'c. 
MAT.23.22	Mit jeme jura̱tpay por tsajp, je' jura̱tp por Dios itrono mit we'ney por Dios jeme tsʉ̱napay itrononi'c.
MAT.23.23	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c inyajcap ofrenda ayé ma'tswájat jeme pa'cs̈u'jcapay mit ingawatcap cuenta asuntujat más mʉjway itpay leyni'c. Más oy nas̈watwa'n iyacs̈ta'cway, na-ayo̱wis̈wa'n, mit nas̈cupʉcwa'n Dios. Pi watca ayʉ̱́j as̈am is̈watca cuenta japu̱t cosajat. 
MAT.23.24	¡Miwejnu'pcap mit miga-e'pcap! Incuji'cs̈igap tu'c titic yos̈wáy po ingawatcap cuenta tu'c yos̈ mʉjway.
MAT.23.25	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c incupo'tcap tu'c vasu mit tu'c puna̱tu iyucuinm. We'ney mijchat mi-oyque's̈cap inyucuinmat po injo̱jtugujmat ma̱lo'c itsʉ̱na ni'c minu'mgap mit ingawatcap iyacs̈ta'cway. 
MAT.23.26	¡Fariseujat, inga-entendia̱tcap neti! Cupo'jtʉ'c ijo̱jtugum tu'c vasu mit we'ney tu'c puna̱tu, mit we'n tanámpey iyucuinm cupo'tic.
MAT.23.27	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c mijchat inmu-e'pcap as̈am tu'c bóbida pinta̱ticway po'p, ni'c iyacs̈ta'cway iyucuinm que's̈p oymanac po ijo̱jtugum ijtʉp puru á̱nimapajc mit feojo'c itsʉ̱na. 
MAT.23.28	We'ney mijchat inque's̈ca inyucuinmat, ni'c jayajwat is̈-e'pcap as̈am inwatcapay oy, po injo̱jtugujmat itp puru we̱t mit mima̱lo'jcat.
MAT.23.29	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! Ni'c inwatcajap profetajat ibóbidajat, mit inadorna̱tcajapey ibóbidajat ayé jayajwat yacs̈ijcatway. 
MAT.23.30	Mit inyʉmgap: “Tʉgatsʉ̱́ngaj itiempuni'c tʉnte̱jtat, ámbanuway, tʉngamutʉgʉygapate ayé i-ago'jcaway profetajat.” 
MAT.23.31	Jemni'c mijchatu mini-acniguque's̈cʉjʉp, ni'c mijchat mipichingau nije'yu familiajat jeme i-ago'jcaway ámbanu ayé profetajat. 
MAT.23.32	Mit jinap inwatcáj as̈am inte̱jtat iguiwátcaj ámbanu.
MAT.23.33	’¡Mijchat mima̱lo'jcat as̈am tsanajyat! ¿Nat impo'jcawa'n pi is̈cacondena̱tcac Dios jʉngʉtʉm? 
MAT.23.34	Jemni'c tʉ-ajyu'tcʉs̈awa'n profetajat mit jeme i-is̈capcapay may mit ajque's̈pajyat. Mit una̱c inago'jcáj mit inyajcáj cunu̱s̈ni'c. Mit una̱c inraunipʉ'ngáj mam inadora̱tca, mit inacpo'ctacyo'ygáj en cada nʉ'jcopac. 
MAT.23.35	Ni'c we'n impo'ngajáj ivida nu'pʉjʉn jayau yacs̈icway jeme i-ago'jcaway en ayʉ̱́j mundu desde i-o'jc Abel ayé jayau yacs̈icway hasta i-o'jc Zacarías Berequías iway. Mit mijchat infamiliajat i-ago'jcau ámbanu ayé jayau templuni'c mam nas̈yac ofrenda pa Dios. 
MAT.23.36	Iyacs̈ta'cway tʉnʉmgʉs̈ap ni'c ayʉ̱́j jinapay jayajwat ipo'ngajáj ividajat ayé jayajwat.
MAT.23.37	’Mijchat mitsʉ̱ngapay nʉ'jcopac Jerusalén inago'jcau profetajat mit impojcajau mit tsa' jeme is̈ajyu'tcajaway Dios. May veces jatʉnwan tʉs̈cuida̱tcʉs̈wa'n injayajwat as̈am tu'c piyu iguicuida̱tcʉs̈ iwaywájat ique̱gampa'tcʉm, po mijchat ingawangawu. 
MAT.23.38	Jawiga ni'c inyʉ'jcopajcat tanáj cuyaguiyic. 
MAT.23.39	Tʉnʉmgʉs̈ap ni'c jinap pa jʉpm ʉ̱ is̈caja-e'pcáj hasta tʉmi'nwa'natu, mit wejpu'n inyʉmgáj: “Oyninʉmic ayé jeme mimpay, ni'c el Señor igui-ajyu't.”
MAT.24.1	Ipichijn Jesús templuni'c mit inʉjcs̈, iguicutomigau ipʉctampajyat pa igui-actu-e'pcáj ayé templu mit tʉjcat itpay jem. 
MAT.24.2	Po Jesús inʉmgʉs̈au: ¿Inyijatcap nu'pʉjʉn ayé? Iyacs̈ta'cway tʉnʉmgʉs̈ap ni'c yʉnʉnmanajcáj ayé tʉjcat, mit catanáj netu'c tsa' ʉ'picway.
MAT.24.3	Nitsʉ̱nda̱jcʉu Jesús en ayé copac los Olivos, mit iguicutomigau ipʉctampajyat anu'mu, mit iguinʉmgajau: Nʉmgajac ¿jutim ijatwa'n ayʉ̱́j cosajat, mit ti tʉn-e'pcáj pa tʉs̈jawigawa'n ni'c mimimp, mit jutim icʉs̈wa'nnu'pʉjʉn?
MAT.24.4	Jesús ipo'ngʉs̈: Nicuidá̱tcʉjʉ pi is̈cawe̱jta̱jcac nepʉn. 
MAT.24.5	Ni'c mingáj mayo'c we̱tpajyat, mit i-ataynʉmgáj ni'c je'jat Cristu, mit iwe̱jta̱jcáj mayo'c. 
MAT.24.6	Mit inmaraugáj ni'c itp tsuguin mit is̈nʉmgajáj ni'c itámnaj más tsuguin, po campʉ̱tcawit ni'c itp ti ijatwa'n wenamé, po canije' tiempu pa icʉs̈pʉ'nwa'n nu'pʉjʉn. 
MAT.24.7	Ni'c jayajwat en tu'c na̱s̈ imutsuguinwatcáj jayajwat jatu'c na̱s̈atway, mit tsuguinwatcáj rejyat, mit mayo'c jayajwat tu'ngʉjʉ̱́j, itáj yu', mit nas̈áj us̈ jʉmgapa'tu. 
MAT.24.8	Mit ijatwa'n wename, ayé ni'c chu̱chipnaj iguitunas̈ca jayajwat.
MAT.24.9	’Wejpu'n is̈actunas̈cáj, is̈ago'jcáj mit is̈-angáj nu'pʉjʉn jayajwat ni'c ʉ̱ is̈wangap. 
MAT.24.10	Mit jayajwat icuyaguigáj lo que icupʉjcaway, nitraiciona̱tcʉjʉ̱́j mit ni-angʉjʉ̱́j. 
MAT.24.11	Mit mingáj mayo'c we̱tpajyat, inʉmgáj ni'c Dios igui-ajyu'tcau, mit iwe̱jta̱jcáj may jayajwat. 
MAT.24.12	Mit may jayajwat caniwangʉjʉ̱́j ni'c mayo'c mal i-itwa'n. 
MAT.24.13	Po jeme imajmo'ámpay hasta icʉs̈pʉ'nwa'n nu'pʉjʉn jeme jatámpay, ayé nisalva̱jtʉ̱́j. 
MAT.24.14	Mit inʉmdacyo'ygáj jʉmgapa'tu ayʉ̱́j oyway noticia ni'c Dios manda̱táj, pa we'n ijawigáj nu'pʉjʉn jayajwat en ayʉ̱́j mundu mit wejpu'n cʉs̈pʉ'náj nu'pʉjʉn.
MAT.24.15	’Mit in-e'pcáj ayé jeme i-actogoyda̱jcapay sin winchu̱jc cosa oyway, mit ayé tsʉ̱náj en ayé templu i-oyninʉmway Dios. We'n iguinʉjm ayé profeta Daniel. Jeme icotspay ayʉ̱́j noc ma entendia̱t. 
MAT.24.16	Wejpu'n jeme tsʉ̱ngapay Judeajway na̱s̈ ma po'jca pa copac-awa'tsam. 
MAT.24.17	Jeme tsʉ̱napay tʉcyucuinm ma po'c jaran, magatʉgʉywit itujugum pa igui-acpichinwa'n tanti. 
MAT.24.18	Mit jeme tsʉ̱napay camni'c magapitucwit pa iguipʉcwa'n ijamuc. 
MAT.24.19	¡Pro̱wij de aye to's̈ajyat jeme wáyajatway mit jeme way-acye'jcapay en ayé s̈ʉjwat! 
MAT.24.20	Orá̱tcaja Dios maga-it payic cuandu impo'jcawa'n, ne magajat po'cs̈ans̈ʉuni'c. 
MAT.24.21	Ni'c wejpu'n itáj tu'c mʉjway pʉ̱tna̱s̈, ni'c cani-itp tu'c pʉ̱tna̱s̈ ni-as̈amu desde ichu̱chij ayʉ̱́j mundu hasta jinap, ne caja-itáj ni-as̈amu. 
MAT.24.22	Mit majégate ayé s̈ʉjwat pa iguitunas̈cawa'n, nepʉnate ca-oyáj inisalva̱jtʉ, po ni'c Dios iwangʉs̈p jeme icupiugʉs̈way, iga-acjegáj ayé s̈ʉjwat.
MAT.24.23	’Wejpu'n te tambʉn is̈nʉmgajap: “¡E'pca, yam itsʉ̱na Cristu!” o “¡Jem itsʉ̱na!” camcupʉjca ayé. 
MAT.24.24	Ni'c mingáj we̱tpajyat inʉmgámpay ni'c je'jat Cristu, mit mingáj we̱tpajyat, inʉmgáj ni'c Dios igui-ajyu'tcau, mit iwatcáj majatway milagrujat mit is̈acnigu-epigʉjʉ̱́j. Mit te oyap, iwe̱jta̱jcájate hasta jeme Dios icupiugʉs̈way. 
MAT.24.25	Jinap que tʉnʉmgʉs̈away nu'pʉjʉn antes ijatwa'n. 
MAT.24.26	Jemni'c te is̈nʉmgajap: “¡Nʉs̈i e'pca! Cristu tsʉ̱nap mam iga-it tʉjcat.” Camnʉs̈cawit jem. Mit te inʉmgap: “¡E'pca! Yam itsʉ̱na cuyu'tsic Cristu.” Camcupʉjca jeme is̈nʉmgajapay we'n. 
MAT.24.27	Ni'c as̈am ániway iquijan desde mam ipichin s̈ʉjw hasta mam itʉgʉynu, wename-ey ijatwa'n cuandu tʉmi'nwa'n ʉ̱ jeme tʉjatway jayau, ni'c nu'pʉjʉn jayajwat i-e'pcáj tʉmi'nwa'n. 
MAT.24.28	Ni'c mam itsʉ̱nawa'n tu'c á̱nima, jeméy ica'ugawa'n nu'pna'jat. Mit we'ney mam itsʉ̱nga maljayajwat, jem ayé icastiga̱twa'n Dios.
MAT.24.29	’Icʉs̈wa'n ayé pʉ̱tna̱s̈ en ayé s̈ʉjwat, s̈ʉwáy cuchitimiyáj, mit po'wáy cajata'cs̈áj, mit ma̱tswájat ca'ugáj tsajpni'c, mit nu'pʉjʉn cosa ijtʉpay poder tsajpni'c s̈is̈cada'gáj. 
MAT.24.30	Mit wejpu'n que's̈áj ayé milagru tsajpni'cway, mit ayé tʉnwatáj ʉ̱ jeme tʉjatway jayau, mit jʉygáj nu'pʉjʉn jayajwat na̱s̈ni'cway mit tʉs̈-e'pcáj ʉ̱ jeme tʉjatway jayau cuandu tʉmi'nwa'n tsajpni'c mit poder, mit oymanago'c tʉmi'nwa'n. 
MAT.24.31	Mit tʉnajyu'tcʉs̈áj tʉn-ángejlat mit ya's̈áj mʉgʉc tu'c trompeta mit je'jat i-apʉcmujcáj nu'pʉjʉn tʉncupiugʉs̈way jʉmgapa'tu mam itsʉ̱́nga en ayʉ̱j mundu.
MAT.24.32	’Tʉntumuquips̈áj tu'c higueracujy pa pi jáwiga. I-ayawiwa'n i-awec mit ipichinwa'n iyau-ajy, injawigap ni'c tominup s̈ʉutim. 
MAT.24.33	Wename-ey cuandu is̈-e'pcawa'n ni'c jatnup lo que tʉnyʉmway, injawigáj ni'c tomo'ganu pa icʉs̈pʉ'nwa'n nu'pʉjʉn. 
MAT.24.34	Iyacs̈ta'cway tʉnʉmgʉs̈ap ni'c cani-o'jcáj jinapay jayajwat hasta ijatwa'n nu'pʉjʉn lo que tʉnyʉmway. 
MAT.24.35	Cʉs̈áj tsajp mit na̱s̈, po tanáj pa siempre lo que tʉnyʉmpay.
MAT.24.36	’Nepʉn igajawip ti s̈ʉjw ne ti hora icʉs̈pʉ'nwa'n nu'pʉjʉn, ne igajawigap ángejlat tsajpni'cway, solo tʉnte̱t Dios ijawip.
MAT.24.37	’Mit as̈am ayé tiempu itsʉ̱naj Noé, wename-ey ijatwa'n cuandu tʉmi'nwa'n ʉ̱ jeme tʉjatway jayau. 
MAT.24.38	Ni'c as̈am ayé s̈ʉjwat antes ipatscunas̈ mundu mit nʉ', jayajwat caygau, u̱jcau, mit nicʉ'pa̱tcʉjʉu, mit i-acnicʉ'pa̱tcʉjʉu iquis̈ajyat hasta ayé s̈ʉjw itʉgʉjy Noé barcuni'c. 
MAT.24.39	Mit igawatcawu cuenta hasta ipatscunas̈ mundu mit nʉ', mit ayé nʉ' imunʉs̈cʉs̈ nu'pʉjʉn jayajwat. Wename-ey ijatwa'n cuandu tʉmi'nwa'n ʉ̱ jeme tʉjatway jayau, ni'c tʉmi'náj de repente. 
MAT.24.40	Wejpu'n mechc jayajwat tsʉ̱ngáj camni'c. Tu'c imunʉs̈cáj mit tu'c iyajcáj. 
MAT.24.41	Mechc to's̈ajyat jʉtscáj pa̱wani'c. Tu'c imunʉs̈cáj mit tu'c iyajcáj.
MAT.24.42	’Tsʉ̱́nga prepara̱tic ni'c ingajawigap ti hora imi'nwa'n el Señor. 
MAT.24.43	Pi jawiga ayʉ̱́j. Ni'c tu'c jayau tʉ́jcajway ma jawiate ti hora imi'nwa'n nu'mpayna', je' cuida̱tájate mit igamo'ájate laj ma iguitʉctʉgʉyac. 
MAT.24.44	Jemni'c mijchatey pi tsʉ̱nga prepara̱tic ni'c ʉ̱ jeme tʉjatway jayau tʉmi'náj cuandu is̈cajawigawa'n.
MAT.24.45	’Tʉ-actujawigʉs̈áj tu'c mozo cumplia̱tpay mit jeme i-is̈capay. Ijayc itumuyajcʉs̈ ifamiliajat ayé mozo, mit je' imoygʉs̈ icayan en ayé hora itucaygámpay. 
MAT.24.46	Oyninʉmic ayé mozo te we'n iguiwat cuandu imi'nwa'n ijayc. 
MAT.24.47	Iyacs̈ta'cway tʉnʉmgʉs̈ap ni'c ayé tʉ́jcajway itumuyagáj ayé mozo nu'pʉjʉn ijtʉpay. 
MAT.24.48	Po te ayé mozo pichimp mal, inʉmáj ijo̱tni'c: Tʉnjayc jego'gámnaj pa imi'nwa'n. 
MAT.24.49	Je' chu̱chip iguimoyta̱jcʉs̈ imumozoje̱wajyat, mit imucaygʉs̈p mit imu-u̱jcʉs̈p mu'gajayajwat. 
MAT.24.50	Te iwatp wename ayé mozo, mi'náj ijayc en tu'c s̈ʉjw igatsʉ̱nawa'n prepara̱tic, mit en tu'c hora iguigajawiwa'n. 
MAT.24.51	Mit icastiga̱táj mʉgʉc, mit i-actutso'gáj ayé mozo as̈am tu'c we̱tpay, ni'c we̱tpajyat jʉygáj mit itunas̈cáj mʉgʉc.
MAT.25.1	’Mit tʉntumuquips̈áj nat imanda̱twa'n Dios. Ayé as̈am diez quis̈ajyat jeme imunʉs̈caway igascándi̱jlat pa iguipa̱jtsougawa'n noviona' jeme nicʉ'pa̱jtʉ́mpay. 
MAT.25.2	Mit cinco ayé quis̈ajyat pensa̱tcau oy, mit jacinco quis̈ajyat capensa̱tcawu oy. 
MAT.25.3	Ni'c ayé quis̈ajyat jeme capensa̱tcaway oy imunʉs̈cau igascándi̱jlat, po igamunʉs̈cawu may gas. 
MAT.25.4	Po ayé quis̈ajyat jeme pensa̱tcaway oy imunʉs̈cau igascándi̱jlat, mit imunʉs̈cawey gas ilime̱tani'jcat. 
MAT.25.5	Mit jego'c pa icojawa'n ayé novio, mit ayé quis̈ajyat ma̱gutotscau mit cʉs̈ ma̱gau. 
MAT.25.6	Mit pu̱jtsu'm imaraugau ni'c ya̱s̈cap, inʉmgau: “¡Yam imi'n noviona'! ¡Nʉs̈ pa̱jtsóuga!” 
MAT.25.7	Mit cʉs̈ ca's̈ʉ'jcau nu'pʉjʉn ayé quis̈ajyat, mit i-oyajcau igascándi̱jlat. 
MAT.25.8	Mit ayé quis̈ajyat jeme capensa̱tcaway oy inʉmgajau ayé quis̈ajyat jeme pensa̱tcaway oy: “Moygac s̈ʉ̱n gas ni'c pi'chcanup tʉngascándi̱jlat.” 
MAT.25.9	Po ayé quis̈ajyat jeme pensa̱tcaway oy iguipo'ngau: “Tʉnje'jat igapa'támpey pa ʉjtsat. Mejor nʉ́s̈ca mam iguito'jca mit júyga gas pa mijchat.” 
MAT.25.10	Mit ijanʉ́s̈caj iguijúyga, coy noviona', mit ayé cinco quis̈ajyat prepará̱tijcatway tʉgʉygau mit je' mam iguiwatca cʉ'pa't. Mit i-atucta̱jcau ayé tʉc-ájw. 
MAT.25.11	Cʉs̈ mingawatu jacinco quis̈ajyat, mit inʉmgau: “¡Señor, Señor, awa̱tscajac tʉc-ájw!” 
MAT.25.12	Po je' ipo'ngʉs̈: “Iyacs̈ta'cway tʉnʉmgʉs̈ap, tʉga-is̈capcʉs̈p.”
MAT.25.13	Mit Jesús inʉm:
MAT.25.13	—Jemni'c tsʉ̱́nga prepara̱tic ni'c ingajawigap ti s̈ʉjw ne ti hora tʉmi'nwa'n ʉ̱ jeme tʉjatway jayau.
MAT.25.14	’Mit tʉnʉmgʉs̈áj nat imanda̱twa'n Dios. Ayé as̈am tu'c jayau jeme nʉcs̈way yagats, mit iya̱s̈cʉs̈ imozojat, mit imoygʉs̈ itumi̱n pa ma tuyos̈watca.
MAT.25.15	’Tu'c imozo imoy cinco mil pesu, mit jatu'c imoy dos mil pesu, mit jatu'c imoy mil pesu. Imoygʉs̈ cada mozo pʉjʉn i-oyawa'n iguituyos̈watca, mit cʉs̈ nʉcs̈ yagats. 
MAT.25.16	Mit ayé mozo jeme ipʉctso̱way cinco mil pesu nʉcs̈ mit ituyos̈wat ayé tumi̱n, mit itu-actsʉ̱nau jacinco mil pesu. 
MAT.25.17	We'ney ayé mozo jeme ipʉctso̱way dos mil pesu itu-actsʉ̱nau jados mil pesu. 
MAT.25.18	Po ayé mozo jeme ipʉctso̱way mil pesu, nʉcs̈ mit itáj tu'c cʉt na̱s̈ni'c mit icuyu'jtsau ijayc itumi̱n.
MAT.25.19	’I-íjtʉj may tiempu, min ijaycat ayé mozojat, mit i-acpichingʉs̈au icuentajat. 
MAT.25.20	Mit icojy ayé mozo ipʉctso̱way cinco mil pesu, imumin jacinco mil pesu, mit inʉm: “Señor, ʉ̱ is̈tumuyac cinco mil pesu. Yam is̈aguep, mit tʉntu-actsʉ̱nau jacinco mil pesu.” 
MAT.25.21	Mit iguinajau ijayc: “Oyo'gu is̈wajt. Mi̱ mi tu'c mozo oyway mit micumplia̱tp. Intuwat oy s̈ʉ̱nu tʉtumuyacway, jinap tʉtumuyagáj más may. Jinap ji'gámpey injo̱jt mit ʉ̱.” 
MAT.25.22	Icojyey ayé mozo jeme ipʉctso̱way dos mil pesu, inʉm: “Señor, ʉ̱ is̈tumuyac dos mil pesu. Yam is̈aguep, mit tʉntu-actsʉ̱nau jados mil pesu.” 
MAT.25.23	Iguinajau ijayc: “Oyo'gu is̈wajt. Mi̱ mi tu'c mozo oyway mit micumplia̱tp. Intuwat oy s̈ʉ̱nu tʉtumuyacway. Jinap tʉtumuyagáj más may. Jinap ji'gámpey injo̱jt mit ʉ̱.” 
MAT.25.24	Po icojy ayé mozo jeme ipʉctso̱way mil pesu, inʉm: “Señor, tʉ-is̈cap mi̱ as̈am tu'c jayau manda̱tpay mʉgʉc. Migayos̈watp incamni'c po incosecha̱tp, mit impʉctso̱p ayé cosecha po ingani̱pu mi̱. 
MAT.25.25	Jemni'c tʉpʉ̱jt, mit oy tʉs̈cuyu'ts inmil pesu na̱s̈cʉtʉm. Yam is̈aguep lo que inje'way.” 
MAT.25.26	Iguipo'n ijayc: “¡Mi̱ mi tu'c mozo ma̱lway mit micandʉ'n! Injawip ni'c tʉncosecha̱tp lo que tʉngani̱pay. 
MAT.25.27	Jemni'c oyate is̈cayajc tʉntumi̱n bancuni'c, mit tʉmi'nwa'n tʉmpʉctso̱pate lo que tʉnje'way, mit tʉnactsʉ̱nájate más.” 
MAT.25.28	Mit inʉmgʉs̈au jeme tsʉ̱ngaway jem: “Chi'tcaja ayé mil pesu mit moyga ayé mozo jeme ijtʉpay diez mil pesu. 
MAT.25.29	Ni'c jeme ijtʉpay, imoygáj japu̱t mit ijtʉ̱́j más. Mit jeme ca-ijtʉpay may, ichi'tcajáj nu'pʉjʉn ijtʉpay.” 
MAT.25.30	Inʉm Jesús:
MAT.25.30	—Ayé mozo jeme caservia̱tpay ica'tspichingáj chitimicni'c pe'ta̱m. Jem jayajwat ijʉygawa'n mit iguitunas̈cawa'n mʉgʉc.
MAT.25.31	’Ʉ̱ jeme tʉjatway jayau tʉmi'náj oymanac mit nu'pʉjʉn tʉn-ángejlat, mit wejpu'n tʉnitsʉ̱nda̱jcʉ̱́j tʉntrononi'c oymanacway. 
MAT.25.32	Mit tʉnapʉcmujcʉs̈áj nu'pʉjʉn jayajwat na̱s̈ni'cway mam ʉ̱ tʉtsʉ̱nawa'n, mit tʉnaparta̱tcʉs̈áj ayé jayajwat as̈am tu'c borregucuida̱tpayna', ni'c je' i-aparta̱tp borregujat tu'c laj mit chibujat jatu'c laj. 
MAT.25.33	Ni'c borregujat as̈am oyjayajwat mit tʉnyajcʉs̈áj tʉn-oyimaylajni'c, mit chibujat as̈am maljayajwat mit tʉnyajcʉs̈áj tʉn-anajyimaylajni'c. 
MAT.25.34	Wejpu'n ʉ̱ tʉtsʉ̱náj as̈am rey mit tʉnyʉmgʉs̈áj a é oyjayajwat jeme tsʉ̱ngapay tʉn-oyimaylajni'c: “Yam minga ni'c is̈-oyninʉmgap tʉnte̱t Dios, mit je' is̈pʉctsougáj mam imanda̱twa'n, ni'c ayé lugar oyaguic pa mijchat desde ichu̱chij ayʉ̱́j mundu, mit je' is̈-e'pcáj as̈am is̈wajyat. 
MAT.25.35	Ni'c tʉcayo'jcʉu mit is̈moygau cayan. Tʉnʉ-u̱go'jcʉu mit is̈moygau nʉ'. Tʉyo'y jaynʉ'jcopacni'c mit is̈pʉctsougau oymanac. 
MAT.25.36	Tʉnga-aguepu jamuc mit is̈moygau jamuc. Tʉtu'jnʉu mit is̈tʉcyo'ygau. Tʉtsʉ̱nau cuytujugum mit oy is̈-e'pcap mam tʉtsʉ̱́naj.” 
MAT.25.37	Mit cʉs̈wa'n jeme iwatcaway oy tʉs̈po'ngáj: “Señor, ¿mu̱tij tʉ-ís̈caj ni'c micayo'jcʉu mit tʉmoygau cayan? mit ¿mu̱tij inyʉ-u̱go'jcʉj mit tʉmoygau nʉ'? 
MAT.25.38	Mit ¿mu̱tij tʉ-ís̈caj ni'c miyo'y jaynʉ'jcopacni'c mit tʉpʉctsougau oymanac? mit ¿mu̱tij is̈ca-aguejp jamuc mit tʉmoygau jamuc? 
MAT.25.39	Mit ¿mu̱tij tʉ-ís̈caj mitu'nij mit mitsʉ̱nap cuytujugum, mit oy tʉ-e'pca mam intsʉ̱naj?” 
MAT.25.40	Mit ʉ̱ tʉmpo'ngʉs̈áj: “Iyacs̈ta'cway tʉnʉmgʉs̈ap ni'c as̈am is̈wátcajaj oy tu'c ayʉ̱́j tʉnhermanujat más titicway, casi ʉ̱j ayé is̈watcajaway oy.”
MAT.25.41	’Mit cʉs̈wa'n tʉnyʉmgʉs̈ámpey ayé maljayajwat jeme tsʉ̱ngapay tʉn-anajyimaylajni'c: “Niju'pcʉjʉ mam ʉ̱ ni'c mimaldicioná̱tijcat. Tʉ́gʉyga en ayé jʉjn capi'chpay nunca, mit ayé oyaguic pa Awayagatsna' mit we'ney pa i-ángejlat ma̱jlatway. 
MAT.25.42	Ni'c tʉcayo'jcʉu mit is̈camoygawu cayan. Tʉnʉ-u̱go'jcʉu mit is̈camoygawu nʉ'. 
MAT.25.43	Tʉyo'y jaynʉ'jcopacni'c mit is̈capʉctsougawu. Tʉnga-aguepu jamuc mit is̈camoygawu jamuc. Tʉtu'jnʉu mit tʉtsʉ̱nau cuytujugum mit ca-oyu is̈-e'pcap.” 
MAT.25.44	Mit cʉs̈wa'n tʉs̈po'ngámpey: “Señor, ¿mu̱tij tʉ-ís̈caj ni'c micayo'jcʉu, minʉ-u̱go'jcʉu, miyo'y jaynʉ'jcopacni'c, inga-aguepu jamuc, mitu'jnʉu, mitsʉ̱nau cuytujugum, mit tʉgamajyigawu?” 
MAT.25.45	Mit cʉs̈wa'n tʉmpo'ngʉs̈áj: Iyacs̈ta'cway tʉnʉmgʉs̈ap ni'c as̈am is̈cawátcajaj oy tu'c ayʉ̱́j tʉnhermanujat más titicway, casi ʉ̱j ayé is̈cawatcajaway oy. 
MAT.25.46	Mit ayʉ̱́jat iwatcaway mal nʉs̈cáj pa iguitunas̈cawa'n pa siempre. Mit jeme iwatcaway oy nʉs̈cáj mam i-it vida jeme cacʉs̈ámpay.
MAT.26.1	Mit cʉs̈ Jesús igui-ajque's̈cʉ́s̈aj we'n, inʉmgʉs̈au ipʉctampajyat:
MAT.26.2	—Injawigap ni'c togoyp mechc s̈ʉjw pa nas̈tsougawa'n ma̱s̈ʉjw pascua, mit ʉ̱ jeme tʉjatway jayau tʉs̈-entrega̱tcáj pa tʉs̈yajcáj cunu̱s̈ni'c.
MAT.26.3	Mit wejpu'n judíujat imʉjpa̱nijat, i-ajque's̈capay ley mit na'waywájat nʉ'jcopacni'cway ni-apʉcmujcʉjʉu itʉcm ayé mʉjpa̱nij inʉ'jyway Caifás. 
MAT.26.4	Mit ni-acochigʉjʉu nat iguiwe̱twatcajawa'n Jesús, mit i-actangáj pa igui-ago'jcawa'n. 
MAT.26.5	Po inʉmgau:
MAT.26.5	—Nagawátca neti ma̱s̈ʉuni'c magaya̱s̈cada̱jca nʉ'jcopac jayajwat.
MAT.26.6	Mit Jesús tsʉ̱nau nʉ'jcopac Betania tʉc Simón jeme ijtʉway lla̱gas. 
MAT.26.7	Mit iguicutomiu tu'c to's̈ay, mit imuyo'y tu'c s̈a̱nu patsic mit perfume tsówajway. Je' itemgu'jtau Jesús icopacni'c mam itsʉ̱na me̱s̈ani'c. 
MAT.26.8	Igui-ís̈caj we'n, awa'nigau ayé pʉctampajyat, mit inʉmgau:
MAT.26.8	—¿Pa ti igui-actogojy ayé perfume? 
MAT.26.9	Ni'c oyapate nas̈to'jca tsowaj pa nas̈moygawa'n pro̱wijwájat ayé tumi̱n.
MAT.26.10	Iguimarajw we'n Jesús, inʉmgʉs̈au:
MAT.26.10	—¿Tini'c is̈che'jca ayé to's̈ay? ni'c tʉs̈wajtau tu'c cosa oyway. 
MAT.26.11	Ni'c siempre pro̱wijat tsʉ̱ngáj mit mijchat, po ʉ̱ tʉgatsʉ̱náj nu'pʉjʉn tiempu yam mit mijchat. 
MAT.26.12	Ni'c tʉs̈temgu'jtau ayʉ̱́j perfume tʉncuerpuni'c. Ayé iwat pa tʉs̈-oyagáj antes tʉs̈ni̱pcáj á̱nimacʉtni'c. 
MAT.26.13	Iyacs̈ta'cway tʉnʉmgʉs̈ap ni'c jʉmgapa'tu mam iguinʉmdacyo'ygawa'n ayʉ́j oyway noticia, inʉmgámpey lo que iwatway ayʉ̱́j to's̈ay, pa we'n inijawigáj je'.
MAT.26.14	Mit cʉs̈ tu'c de ayé doce pʉctampajyat inʉ'jyway Judas Iscariote nʉcs̈ mam itsʉ̱nga judíujat imʉjpa̱nijat, 
MAT.26.15	mit inʉmgʉs̈au:
MAT.26.15	—¿Ti is̈moygáj te tʉ-entrega̱tcʉs̈ap Jesús incʉ'jugujmat?
MAT.26.15	Mit cʉs̈ je'jat iguitso̱jcajau treinta tumi̱n de plata. 
MAT.26.16	Mit desde ayé hora iche'n tu'c oyway tiempu pa igui-entrega̱twa'n Jesús ayé jayajwat icʉ'jugujmat.
MAT.26.17	Coy primers̈ʉjw de ayé ma̱s̈ʉjw itucaygapay ma̱s̈anʉ̱n sin levadura. Mingau ipʉctampajyat mam Jesús, mit i-ucyo'tcau:
MAT.26.17	—¿Jʉm is̈wa'n tʉ-oyajcajawa'n pa incaywa'n en ayé ma̱s̈ʉjw pascua?
MAT.26.18	Mit Jesús inʉmgʉs̈au:
MAT.26.18	—Nʉ́s̈ca nʉ'jcopacni'c mam itsʉ̱na tu'c jayau, mit nʉ́mgaja: “Inʉmp Amayipay: Intujugum tʉntsowáj ma̱s̈ʉjw pascua mit tʉmpʉctampajyat, ni'c tomo'ganu pa tʉnʉs̈nuwa'n.”
MAT.26.19	Mit ayé pʉctampajyat iwatcau as̈am Jesús iguinʉmgajau, mit iprepara̱tcau pa iguitsowa'n ayé ma̱s̈ʉjw pascua.
MAT.26.20	Icutsu'ij, Jesús nitsʉ̱nda̱jcʉu me̱s̈ani'c mit ayé doce pʉctampajyat. 
MAT.26.21	Mit meru-ate icáyga, Jesús inʉm:
MAT.26.21	—Iyacs̈ta'cway tʉnʉmgʉs̈ap ni'c itp tu'c de mijchat jeme tʉs̈to'ctʉgʉyámpay.
MAT.26.22	Mit tu'no'jcau ijo̱jtat, mit cʉjtu'c cʉjtu'c i-ucyo'tcau:
MAT.26.22	—¿Ʉ̱j ayé, Señor?
MAT.26.23	Mit cʉs̈ Jesús ipo'ngʉs̈:
MAT.26.23	—Jeme icompay icʉ' mit ʉ̱ puna̱tuni'c, jemé ayé tʉs̈to'ctʉgʉyámpay. 
MAT.26.24	Iyacs̈ta'cway ʉ̱ jeme tʉjatway jayau tʉs̈jatáj as̈am itsʉ̱na ja'yic Dios ilibruni'c. Po ¡pro̱wij de ayé jayau jeme tʉs̈to'ctʉgʉyámpay ʉ̱ jeme tʉjatway jayau! Más oy maga-itate ayé jayau.
MAT.26.25	Cʉs̈ Judas jeme iguito'ctʉgʉyámpay cotsta̱c, inʉm:
MAT.26.25	—Amayipay, ¿ʉ̱j ayé? Jesús ipo'n. Iyacs̈ta'cway lo que inyʉmpay.
MAT.26.26	Mit meru-ate icáyga, Jesús ipʉc ma̱s̈anʉ̱n, mit cʉs̈ iguibendiciona̱jt, i-emgada̱c, mit imoygʉs̈ ipʉctampajyat, inʉm:
MAT.26.26	—Ʉjʉga, cáyga, ni'c ayʉ̱́j as̈am tʉncuerpu.
MAT.26.27	Mit iguipʉjc tu'c vasu, inʉjmau Dios ni'ctiyu̱s̈, mit imoygʉs̈, inʉm:
MAT.26.27	—Tu-ú̱jca minu'pʉjʉjnat. 
MAT.26.28	Ni'c ayʉ̱́j as̈am tʉnyipin pa ma it tu'c nam acuerdu, mit tʉnyipin pujʉ'gáj pa jayajwat ma tsʉ̱nga perdona̱tic nu'pʉjʉn mal iwatcaway. 
MAT.26.29	Mit tʉnʉmgʉs̈ap ni'c jinap pa jʉpm tʉngaja-u'gáj vinu mit mijchat hasta ayé s̈ʉjw cuandu natsʉ̱ngawa'n tuwitic mam imanda̱t tʉnte̱t Dios.
MAT.26.30	Mit cʉs̈ igui-ʉ́ugaj tu'c himnu, pichingau pa ayé copac los Olivos. 
MAT.26.31	Mit cʉs̈ Jesús inʉmgʉs̈au:
MAT.26.31	—Jinapay tsu' ʉ̱ is̈cuyaguigáj minu'pʉjʉjnat ni'c ja'yic itsʉ̱na Dios ilibruni'c: “Tʉnago'gáj borregucuida̱tpayna' mit cunʉs̈icada̱jcáj borregujat curra̱tni'cway.” 
MAT.26.32	Mit cʉs̈wa'n tʉjutucta'cwa'n, tʉnʉs̈ʉ'gáj Galilea.
MAT.26.33	Mit Pedro iguinajau:
MAT.26.33	—Maja is̈cuyaguigámpaj nu'pʉjʉjnat, po ʉ̱ nunca tʉgacuyaguiyáj.
MAT.26.34	Jesús inʉjmau:
MAT.26.34	—Iyacs̈ta'cway tʉnʉjmap ni'c jinapay tsu' antes i-ʉwa'n ca̱yuna', tu̱gup viaje is̈nʉmwa'n ni'c ʉ̱ is̈ca-is̈cap.
MAT.26.35	Pedro iguinajau:
MAT.26.35	—Maja tʉ-o'cwa'naj mit mi̱, tʉnganʉmáj ni'c tʉga-is̈cap.
MAT.26.35	Mit we'ney iguinʉ́mgaj nu'pʉjʉn pʉctampajyat.
MAT.26.36	Mit cʉs̈ Jesús coy mit ipʉctampajyat en tu'c lugar inʉ'jyway Getsemaní, mit inʉmgʉs̈au:
MAT.26.36	—Tsʉ̱́nga yam mientras tʉnʉs̈p yajyʉ'n ora̱tpay.
MAT.26.37	Mit imunʉs̈cʉs̈ Pedro mit mechc iwajyat Zebedeo. Mit je' tu'n jaran ijo̱jt mit pensa̱to'c. 
MAT.26.38	Mit cʉs̈ Jesús inʉmgʉs̈au:
MAT.26.38	—Tu'no'cp tʉnjo̱jt. Tʉs̈jawi hasta oyap tʉ-o'c. Tánga yam, mit tsʉ̱́nga nijutuc mit ʉ̱.
MAT.26.39	Inʉjcs̈ s̈ʉ̱n pa jʉpm, nijas̈manajcʉu na̱s̈ni'c mit i-ora̱jtau Dios, inʉm:
MAT.26.39	—Padre, te oyap, majyiyac pa tʉgatunas̈ ayʉ̱́j prueba tʉs̈mijnapay. Po caje' as̈am ʉ̱ tʉs̈wa'n, wat as̈am mi̱ is̈wa'n.
MAT.26.40	Mit cʉs̈ ipitujc mam itsʉ̱nga ipʉctampajyat, icupa̱tigʉs̈ ni'c ma̱gap, mit inajau Pedro:
MAT.26.40	—¿Cani-oyap intsʉ̱nga nijutuc mit ʉ̱ pa tu'c horajyu? 
MAT.26.41	Tsʉ̱́nga nijutuc mit orá̱tca pi is̈catenta̱tcac nepʉn. Iyacs̈ta'cway nawamp nas̈watwa'n oy, po nacuerpu nas̈camajyip.
MAT.26.42	Mit nʉcs̈atu mit i-ora̱jtau Dios imumechcway viaje, inʉm:
MAT.26.42	—Padre, te itp ti tʉs̈tunas̈wa'n ayʉ̱́j prueba tʉs̈mijnapay, wat as̈am mi̱ is̈wa'n.
MAT.26.43	Imijnatu, icupa̱tigʉs̈ ni'c ma̱gapatu, ni'c ma-o'jcʉjʉp mʉgʉc.
MAT.26.44	Mit iguiyajcʉs̈, nʉcs̈atu mit ora̱t imutu̱gupay viaje, mit inʉjmau Dios ni-as̈amu. 
MAT.26.45	Mit cʉs̈ pitucwatu mam ipʉctampajyat, inʉmgʉs̈au:
MAT.26.45	—Ma̱gama mit po'cs̈ca. E'pca ni'c coynup hora mit ʉ̱ jeme tʉjatway jayau tʉs̈yajcájama maljayajwat icʉ'jugujmat. 
MAT.26.46	Ca's̈ʉ'jca mit janga. E'pca ni'c tomo'ganu imi'n jeme tʉs̈-entrega̱támpay.
MAT.26.47	Imucotscʉs̈pnajate Jesús, coy jaran Judas, tu'c de ayé doce pʉctampajyat, mit imuyo'y may jayajwat jeme imuyo'ygaway espadajat mit cujyat. Ayʉ̱́j jayajwat igui-ajyu'tcau judíujat imʉjpa̱nijat mit na'waywájat nʉ'jcopacni'cway. 
MAT.26.48	Mit Judas jeme ito'ctʉgʉyway Jesús, inʉmgʉs̈au nat igui-is̈capcawa'n je', inʉm:
MAT.26.48	—Jeme tʉns̈u'gámpay, jemé ayé. Actánga.
MAT.26.49	Mit nigutomijyʉu jaran mam Jesús, inájau: Amayipay, mi̱ tʉsaluda̱tp. Mit is̈u'c. 
MAT.26.50	Mit Jesús inajau:
MAT.26.50	—Amigu, ¿tini'c inmijn? Cʉs̈ ayé jayajwat nigutomigʉjʉu mit i-actangau Jesús.
MAT.26.51	Po tu'c pʉctampay jeme tsʉ̱naway mit Jesús, igui-actajn i-espada, ichi't mit ipus̈au mʉjpa̱nijna' imozo, mit ipus̈tujcau ita̱tsʉc. 
MAT.26.52	Mit Jesús inajau:
MAT.26.52	—Com in-espada i-acni'c. Ni'c nu'pʉjʉn i-actangapay espada, espada itu-o'jcáj. 
MAT.26.53	Pi jawi ni'c oyap tʉs̈yo'jta jaran tʉnte̱t Dios, mit je' oyap tʉs̈ajyu'jtap más de ochenta mil ángejlat pa iguicʉs̈bʉ'nwa'n ayʉ̱́j jayajwat. 
MAT.26.54	Po te tʉnwatp we'n, ¿nat icumplia̱twa'n jeme tsʉ̱napay ja'yic Dios ilibruni'c ni'c it ti tʉs̈jatáj wename?
MAT.26.55	Mit cʉs̈ Jesús inʉmgʉs̈au ayé jayajwat:
MAT.26.55	—¿Mimp is̈actangap mit espadajat mit cujyat as̈am is̈actánga tu'c nu'mpay? Cada s̈ʉjw tʉtsʉ̱́naj mit mijchat tʉ-ajque's̈cʉs̈au templuni'c mit ʉ̱ is̈ca-actangawu. 
MAT.26.56	Po tʉs̈jatp we'n pa ma cumplia̱t jeme ija'ygaway profetajat Dios ilibruni'c.
MAT.26.56	Mit cʉs̈ nu'pʉjʉn ipʉctampajyat iguicuyaguigau mit po'cpʉ'ngau.
MAT.26.57	Ayé jayajwat jeme i-actangaway Jesús, imunʉs̈cau pa mam itsʉ̱na judíujat imʉjpa̱nij inʉ'jyway Caifás, mit jem itsʉ̱ngaj apʉcmúguijcat i-ajque's̈capay ley mit na'waywájat. 
MAT.26.58	Po Pedro iguinatspoguiu yagatsu hasta mʉjpa̱nijna' ipe'tni'c. Mit itʉgʉjy, je' nitsʉ̱nda̱jcʉu mit cuida̱tpayna'jat pa igui-e'pwa'n lo que jatámpay.
MAT.26.59	Mit judíujat imʉjpa̱nijat, na'waywájat mit nu'pʉjʉn judíujat ijefejat iche'ngau pʉn iwe̱twajtámpay Jesús pa i-oyawa'n igui-ac-ago'jcʉjʉ. 
MAT.26.60	Po igapa̱tcawu nepʉn, mit jamingau may we̱tpay testigujat. Mit cʉs̈ mingau jamechc we̱tpay testigujat, 
MAT.26.61	mit inʉmgau:
MAT.26.61	—Ayʉ̱́j jayau inʉm: “Oyap tʉs̈actogoyda'c Dios itemplu mit imutu̱gupay s̈ʉjw tʉntenda̱cpatu.”
MAT.26.62	Mit cʉs̈ nitenda̱jcʉu mʉjpa̱nijna' mit inajau Jesús:
MAT.26.62	—¿Migapo'mp nes̈ʉ̱n? ¿Tini'c ayʉ̱́jat is̈acusa̱tcap?
MAT.26.63	Po Jesús igapo'nu neti. Mit mʉjpa̱nij iguinajau:
MAT.26.63	—Tʉmanda̱tp pi jura̱t ni'c inyʉmáj lo que iyacs̈ta'cway, mit mijura̱táj mam igui-e'p Dios jeme tsʉ̱napay pa siempre. Nʉmgajac te mi̱j ayé Cristu Dios is̈wáy.
MAT.26.64	Jesús inajau:
MAT.26.64	—Ʉ̱j ayé. Iyacs̈ta'cway lo que inyʉmpay. Mit tʉnʉjmap ni'c jinap pa jʉpm is̈-e'pcáj ʉ̱ jeme tʉjatway jayau, ni'c ʉ̱ tʉtsʉ̱náj i-oyimaycʉ'ni'c Dios jeme ijtʉpay nu'pʉjʉn poder, mit in-e'pcámpey tʉmi'nwa'n tsajpni'c.
MAT.26.65	Mit cʉs̈ mʉjpa̱nijna' i-acna̱t ijamuc ni'c awa'n, mit inʉm:
MAT.26.65	—¡Itucotsway Dios! ¿Pa ti nas̈wánga más testigujat? Inmaraugaway ni'c itucotsp Dios. 
MAT.26.66	¿Nat is̈jawiga? ¿Ti nawatcáj mit ayʉ̱́j jayau?
MAT.26.66	Mit ipo'ngau ni'c Jesús culpa̱tic mit ma o'c.
MAT.26.67	Mit icutsujcu'tcau Jesús iwindugʉtni'c mit imoyta̱jcau, mit japu̱jtat i-apatsmujcau je'. 
MAT.26.68	Inʉmgau:
MAT.26.68	—Te mi̱ miCristu, acotstujcajac pʉn is̈moyta̱c.
MAT.26.69	Mit Pedro tsʉ̱nau pe'tni'c, mit nigutomijyʉu tu'c cocinera mit inajau:
MAT.26.69	—Mi̱ mitsʉ̱nawey mit Jesús Galileajway.
MAT.26.70	Po Pedro inʉm ni'c ca̱j mam nu'pʉjʉjnat itsʉ̱nga, inʉm:
MAT.26.70	—Tʉngajawip ti inyʉmpay.
MAT.26.71	Mit Pedro nʉcs̈ pa tʉc-auni'c, mit jem igui-is̈ je' jatu'c cocinera, mit cocineramá̱m inʉmgʉs̈au jeme tsʉ̱ngaway jem:
MAT.26.71	—Ayʉ̱́j jayau tsʉ̱nawey mit Jesús Nazaretway.
MAT.26.72	Po je' inʉmwatu ni'c ca̱j, mit jura̱t:
MAT.26.72	—Tʉnga-is̈cap ayé jayau.
MAT.26.73	I-íjtʉj ratu, nigutomigʉjʉu ayé jeme tsʉ̱ngaway jem, mit inʉmgajau Pedro:
MAT.26.73	—Iyacs̈ta'cway inmunipʉjcʉs̈ʉwey je'jat ni'c micotsp as̈am Galileajwayna'jat, mit incótsʉjna' is̈ajcuque's̈p.
MAT.26.74	Mit je' chu̱chiu iguinʉm:
MAT.26.74	—Ma tʉs̈castiga̱tac Dios te caje' iyacs̈ta'cway lo que tʉnyʉmpay.
MAT.26.74	Tʉnga-is̈cap ayé jayau. Mit ʉ̱u jaran ca̱yuna'. 
MAT.26.75	Mit cʉs̈ Pedro inijawiu lo que Jesús iguinʉjmaway: “Antes i-ʉwa'n ca̱yuna', tu̱gup viaje is̈nʉmwa'n ni'c is̈ca-is̈cap.” Mit Pedro ipichijn pe'ta̱m, jʉy mʉgʉc.
MAT.27.1	Icus̈ʉwij, nu'pʉjʉn judíujat imʉjpa̱nijat mit na'waywájat nʉ'jcopacni'cway ni-acochigʉjʉu pa igui-ac-ago'jcʉjʉwa'n Jesús. 
MAT.27.2	Mit imunʉs̈cau Jesús cutsumda'guic, mit iyajcau icʉ'jugum Poncio Pilato gobernadorna'.
MAT.27.3	Mit cʉs̈ Judas jeme ito'ctʉgʉyway Jesús, igui-is̈ ni'c Jesús o'gájama, tu'no'c ijo̱jt mit i-acpituc ayé treinta tumi̱n de plata mam itsʉ̱nga judíujat imʉjpa̱nijat mit na'waywájat. 
MAT.27.4	Mit inʉmgʉs̈au:
MAT.27.4	—Tʉnwat mal ni'c tʉnto'ctʉgʉy ma o'c tu'c jayau igawatpay neti.
MAT.27.4	Po je'jat iguinʉmgajau:
MAT.27.4	—¿Ti itp tʉs̈-e'pcawa'ñjtsat? Ayé mi̱jyu injawip.
MAT.27.5	Mit Judas icucachiu ayé tumi̱jnat templuni'c, mit pichin. Mit nʉcs̈ nitʉjyʉpay.
MAT.27.6	Mit judíujat imʉjpa̱nijat i-apiumujcau ayé tumi̱jnat de plata, inʉmgau:
MAT.27.6	—Ca-oy nas̈cómga mam nas̈yac ofrenda ni'c ayʉ̱́j tumi̱n ituto'ctʉgʉygau tu'c jayau ma o'c.
MAT.27.7	Mit ni-acochigʉjʉu, mit ayé tumi̱n itujuygau tu'c na̱s̈ inʉ'jyway Campo del Alfarero mam iguini̱pcawa'n pe'ta̱mayna'jat. 
MAT.27.8	Jemni'c hasta jinap ayé na̱s̈ inʉ'jy Nipin-na̱s̈. 
MAT.27.9	Mit wejpu'n icumplia̱jt lo que inʉmway profeta Jeremías, inʉm: “Ipʉjcau ayé treinta tumi̱n de plata ni'c Israejlatway we'n iguiyájcajaj ipreciu ayé jeme ito'ctʉgʉygaway. 
MAT.27.10	Mit iyajcau ayé tumi̱n pa tu'c Campo de Alfarero. We'n tʉs̈manda̱t el Señor.”
MAT.27.11	Mit Jesús tenau mam itsʉ̱na gobernadorna', mit igui-ucyo't, inʉm:
MAT.27.11	—¿Mi̱j ayé judíujat is̈rejyat?
MAT.27.11	Mit Jesús inajau:
MAT.27.11	—Iyacs̈ta'cway lo que inyʉmpay.
MAT.27.12	Mit je' igui-acusa̱tcau judíujat imʉjpa̱nijat mit na'waywájat, po Jesús igapo'nu neti. 
MAT.27.13	Cʉs̈ Pilato inajau:
MAT.27.13	—¿Ingamarap pʉjʉn cosajat is̈tu-acusa̱tcapay?
MAT.27.14	Po Jesús capo'nu nes̈ʉ̱n hasta nigu-épijyʉu gobernadorna'.
MAT.27.15	Mit en ayé ma̱s̈ʉjw ayé gobernadorna' yujic igui-acjo'ngʉ́s̈a ayé jayajwat tu'c presu jʉmay je'jat iwangámpay. 
MAT.27.16	Mit wejpu'n i-ijt jem tu'c presu inʉ'jyway Barrabás, mit nu'pʉjʉn ijawigau ti iwatway. 
MAT.27.17	Itsʉ̱ngaj apʉcmúguic ayé jayajwat, Pilato i-ucyo'tcʉs̈:
MAT.27.17	—¿Pʉn inwangap tʉ-acjo'ngʉs̈awa'n: Barrabás o Jesús inʉ'jywayey Cristu?
MAT.27.18	Ni'c Pilato ijawiu ni'c iguiyajcajau icʉ'jugum ni'c i-ano'jcau Jesús.
MAT.27.19	Itsʉ̱naj Pilato mam ijuzga̱t, ito's̈ay i-ajyu't ma nʉmgaja: “Camwajta neti ayé jayau yacs̈icway ni'c us̈uj tʉntunas̈o'c cucma'ni'c por ayé jayau.”
MAT.27.20	Mit judíujat imʉjpa̱nijat mit na'waywájat i-acochigau jayaujuc ma yo'tcaja Pilato ma igui-acjo'ngajac Barrabás, mit Jesús ma o'c. 
MAT.27.21	Mit gobernadorna' i-ucyo'tcʉs̈:
MAT.27.21	—¿Pʉn de ayé mechc jayajwat inwangap tʉ-acjo'ngʉs̈awa'n?
MAT.27.21	Mit je'jat ipo'ngau:
MAT.27.21	—Acjo'ngajac Barrabás.
MAT.27.22	Pilato i-ucyo'tcʉs̈:
MAT.27.22	—¿Tipaj tʉnwajtáj Jesús inʉ'jywayey Cristu?
MAT.27.22	Mit nu'pʉjʉn ipo'ngau:
MAT.27.22	—¡Yajca cunu̱s̈ni'c!
MAT.27.23	Mit gobernadorna' i-ucyo'tcʉs̈atu:
MAT.27.23	—¿Ti mal iwatway?
MAT.27.23	Po je'jat ya̱s̈cada̱jcau más mʉgʉc, inʉmgau:
MAT.27.23	—¡Yajca cunu̱s̈ni'c!
MAT.27.24	Igui-is̈ Pilato ni'c ca-oyap iguiwat neti, mit jayaujucna' más ya̱s̈cada̱jcau, je' ipʉc nʉ' mit nicʉ'pujʉu mam igui-e'pca jayaujucna', mit inʉm:
MAT.27.24	—Tʉngapo'náj te inac-ago'jcʉjʉp ayʉ̱́j jayau yacs̈icway. Mijchat injawigap.
MAT.27.25	Mit nu'pʉjʉn jayajwat po'ngau:
MAT.27.25	—Ʉjtsat tʉmpo'ngajáj te tʉnac-ago'jcʉjʉp ayʉ̱́j jayau, mit ipo'ngámpey tʉnwayna'jat.
MAT.27.26	Mit Pilato i-acjo'ngʉs̈au Barrabás. Iguiraunipʉ'jn Jesús, iyajcʉs̈au icʉ'jugujmat pa ma yajca cunu̱s̈ni'c.
MAT.27.27	Mit cʉs̈ gobernadorna' isoldajat imunʉs̈cau Jesús palaciujugum, mit i-apʉcmujcau nu'pʉjʉn soldajat mam Jesús itsʉ̱na. 
MAT.27.28	Mit ichi'tcajau ijamuc, mit icomgajau tu'c jamuc tsabatsway. 
MAT.27.29	Mit icomgajau icopacni'c tu'c corona ique'cs̈caway mit apit, mit iyajcajau tu'c pʉ̱yan i-oyimaycʉ'ni'c, mit nicos̈atenda̱jcʉjʉu iwiná̱m mit iburla̱tcau, inʉmgau:
MAT.27.29	—Mi̱ tʉsaluda̱tcap, judíujat is̈rejyat.
MAT.27.30	Mit icutsujcu'tcau, mit iguichi'tcajaj ayé pʉ̱yan, itumoyta̱jcau icopacni'c. 
MAT.27.31	Mit cʉs̈ iguiburla̱tcaj, ichi'tcajau ayé jamuc, mit icutigatscawatu mit je' ijamuc, mit imunʉs̈cau pa iguiyajcawa'n cunu̱s̈ni'c.
MAT.27.32	Cuandu inʉ́s̈caj to̱uni'c, imunipa̱tcʉjʉu tu'c jayau Cirenejway inʉ'jyway Simón. Mit je' i-actutsʉmgajau Jesús icunu̱s̈. 
MAT.27.33	Mit coygau en tu'c lugar inʉ'jyway Gólgota, ayé inʉmo'jcʉp: Lugar de Animacopac. 
MAT.27.34	Mit imoygau ma u'c vinu motic mit chus̈ni̱u. Po iguiproba̱jt, igawanu igui-u'c.
MAT.27.35	Iguiyájcaj cunu̱s̈ni'c, i-i̱jcajau apuesta pa pʉn i-actsʉ̱námpay Jesús ijamuc, mit wename igui-acpás̈angajaj ijamuc. Jat we'n pa ma cumplia̱t lo que inʉmway ayé profeta: “I-acpas̈angau tʉnjamuc, mit tʉnjamuc i-i̱jcajau apuesta.” 
MAT.27.36	Mit nitsʉ̱nda̱jcʉjʉu jem pa iguicuida̱tcawa'n. 
MAT.27.37	Mit iyajcajau yucm Jesús icopagá̱m tu'c letreru mam iguinʉm tini'c igui-acusa̱tcau, inʉm yename: “AYɄ̱J AYE JESUS, JUDIUJAT IREJYAT.” 
MAT.27.38	Mit iyajcawey mit je' icunu̱s̈ni'jcat mechc nu'mpajyat, tu'c i-oyim mit jatu'c i-anajyim.
MAT.27.39	Mit jeme nas̈caway itucotscau mit i-acyʉgʉngau icopajcat de burla, 
MAT.27.40	inʉmgau:
MAT.27.40	—Mi̱ inyʉm ni'c inactogoyda'gáj templu mit imutu̱gupay s̈ʉjw intenda'gájatu. Jinap nisalvá̱jtʉ mi̱jyu. Te mi̱ Dios is̈wáy, manac cunu̱s̈ni'c.
MAT.27.41	We'ney iguitucotscau judíujat imʉjpa̱nijat, i-ajque's̈capay ley, fariseujat mit na'waywájat, inʉmgau:
MAT.27.42	—Isalva̱tcʉs̈ japu̱jtat po je'yu ca-oyap inisalva̱jtʉ. Te je' rey Israelway, ma manac jinap cunu̱s̈ni'c mit tʉngupʉjcáj je'. 
MAT.27.43	Je' confia̱tp mit Dios, mit jinap Dios ma iguilibra̱tac te iguiwamp, ni'c je' inʉm: Ʉ̱ Dios tʉs̈wáy.
MAT.27.44	We'ney iguitucotscau ayé nu'mpajyat jeme iyajcaway icunu̱s̈ni'jcat mit je'.
MAT.27.45	Mit cuchítimiu nu'pʉjʉn laj en ayé na̱s̈ desde pu̱ts̈ʉjw hasta las tres de la tarde. 
MAT.27.46	Mit a las tres de la tarde Jesús ya̱s̈ mʉgʉc, inʉm:
MAT.27.46	—Elí, Elí, ¿lama sabactani? (Ayʉ̱́j inʉmo'jcʉp: Oh Dios, ¿tini'c ʉ̱ is̈cuyaguiu?)
MAT.27.47	Mit iguimáraugaj una̱c jeme tsʉ̱ngaway jem, inʉmgau:
MAT.27.47	—Ayʉ̱́j jayau iya̱s̈p profeta Elías.
MAT.27.48	Mit pujʉ'c jaran tu'c jayau mit iguipʉjc tu'c jamucmoch, i-acs̈o'c mit vinagre. Iguiyájcaj pʉ̱yani'c, i-ajcu't mit iyajcau Jesús i-auni'c pa ma tsu'ts. 
MAT.27.49	Po japu̱jtat inʉmgau:
MAT.27.49	—Me'ynaj, na-e'pcáj te mi'náj Elías pa iguisalva̱táj.
MAT.27.50	Po Jesús ya̱s̈watu mʉgʉc, mit cʉs̈ o'c.
MAT.27.51	Mit en ayé ratu cortinana' templutujugumay na̱tmo't inimechclaji desde yucm hasta pa'tm. Mit na̱s̈ yʉgʉn mʉgʉc mit mo'tcada̱jcau tsa'na'jat. 
MAT.27.52	Mit ni-awa̱tscʉjʉu á̱nimacʉtna'jat mit jutucta̱jcau mayo'c Dios ijayajwat jeme o'guijcatway. 
MAT.27.53	Ijutucta̱jc Jesús, ayé jayajwat pichingau á̱nimacʉtni'jcat mit tʉgʉygau en ayé mʉjway nʉ'jcopac Jerusalén, mit ique's̈ta̱jcajau mayo'c jayajwat.
MAT.27.54	Mit ayé capitán mit jeme iguimajyigapay pa iguicuida̱tcawa'n Jesús, i-is̈cau ayé us̈ mit nu'pʉjʉn jeme jatway. Cʉs̈ je'jat ni-apʉ̱tigʉjʉu, inʉmgau:
MAT.27.54	—Iyacs̈ta'cway ayʉ̱́j Dios iway.
MAT.27.55	Mit tsʉ̱ngau jem mayo'c to's̈aywájat, mit yagatsu igui-e'pca. Ayé to's̈ajyat inatspoguigau Jesús desde Galilea, mit imajyigau je'. 
MAT.27.56	Tsʉ̱ngau mit je'jat María Magdalajway, María ima̱jmat Jacobo mit José, mit jatu'c to's̈ay, Zebedeo iwayna'jat ima̱jmat.
MAT.27.57	Icutsu'ij, min tu'c jayau ricu inʉ'jyway José, je' tsʉ̱nau nʉ'jcopac Arimatea, mit je' tu'c Jesús ipʉctampay. 
MAT.27.58	Ayʉ̱́j jayau nʉcs̈ mam Pilato, mit iyo'jtau Jesús icuerpu pa iguini'pwa'n. Mit Pilato mandá̱t ma moyga ayé cuerpu. 
MAT.27.59	Mit José ipʉjcau Jesús icuerpu, mit itugupitmo'n tu'c sábana limpiuway. 
MAT.27.60	Mit icom en tu'c namay á̱nimacʉt jeme je' i-acwajtʉway pa je', mit ayé cʉt pactajic tsa'ni'c. Mit cʉs̈ igui-acpogojl tu'c mʉjway tsa' hasta á̱nimacʉt-auni'c, je' nʉcs̈nuw. 
MAT.27.61	Mit jem itsʉ̱ngaj María Magdalajway mit jatu'cway María mam itsʉ̱na ayé á̱nimacʉt.
MAT.27.62	Icʉs̈ ayé s̈ʉjw ituni-oyajcʉpay pa po'cs̈ans̈ʉjw, mit icus̈ʉwij jatu'c s̈ʉjw, ni-apʉcmujcʉjʉu judíujat imʉjpa̱nijat mit fariseujat mam itsʉ̱na Pilato. 
MAT.27.63	Mit inʉmgau:
MAT.27.63	—Señor, tʉnyijawigap ni'c cuandu tsʉ̱napnaj ayé we̱tpayna' inʉm yename: Icʉs̈wa'n tu̱gup s̈ʉjw, tʉjutucta'gájatu. 
MAT.27.64	Jemni'c manda̱t ma cuida̱tca oymanac ayé á̱nimacʉt hasta icʉs̈wa'n tu̱gup s̈ʉjw, magaminga tsu'm ipʉctampajyat pa iguinu'mgajawa'n icuerpu, mit oyáj iguinʉ́mgaja jayajwat ni'c jutucta̱cway mam itsʉ̱nga á̱nimajat. Mit más iwe̱jta̱jcáj jayajwat que primeru.
MAT.27.65	Pilato inʉmgʉs̈au:
MAT.27.65	—Tʉmoygʉs̈áj tu'c grupu soldajat. Nʉ́s̈ca mit asegurá̱tca as̈am is̈jawiga.
MAT.27.66	Cʉs̈ nʉs̈cau mit i-asegura̱tcau ayé á̱nimacʉt. I-oyajcau ayé tsa' pa nepʉn magachi't, mit iyajcau jem ayé soldajat ma cuida̱tca.
MAT.28.1	Inas̈ ayé po'cs̈ans̈ʉjw mit icus̈ʉwij iprimers̈ʉjw s̈ama̱na, nʉs̈cau María Magdalajway mit jatu'cway María pa igui-e'pcawa'n ayé á̱nimacʉt. 
MAT.28.2	Mit nas̈ʉ'c tu'c us̈ mʉgʉcway, ni'c el Señor i-ángel manac tsajpni'c. Mit icojy, i-acchi'tpituc ayé tsa' mit nitsʉ̱nda̱jcʉu tsa'yucuinm. 
MAT.28.3	Je' que's̈ oymanac as̈am tu'c ániway iquijan, mit ijamuc po'p as̈am nieve. 
MAT.28.4	Mit cuida̱tpayna'jat ipʉ̱tcau ayé ángel hasta yaratcau, mit tangau as̈am o'guijcatway.
MAT.28.5	Mit cʉs̈ ayé ángel inʉmgʉs̈au ayé to's̈ajyat:
MAT.28.5	—Campʉ̱tcawit, tʉnjawip ni'c inche'ngap Jesús jeme iyajcaway cunu̱s̈ni'c. 
MAT.28.6	Je' cajapʉn yam, jutucta̱cway as̈am iguinʉjm. Yam minga, e'pca ayé lugar mam iguiyájcaj je'. 
MAT.28.7	Nʉ́s̈ca jaran, nʉ́mgaja ipʉctampajyat ni'c je' jutucta̱cway mam itsʉ̱nga á̱nimajat, mit je' nʉs̈ʉ'gáj Galilea mit jem is̈-e'pcawa'n. Jemé-ate tʉnʉmgʉs̈ámpay.
MAT.28.8	Mit cʉs̈ ayé to's̈ajyat pichingau jaran mam i-it ayé á̱nimacʉt, mit pʉ̱tcau po majawe'naj ji'c ijo̱jtat. Mit pujʉ'jcau pa iguinʉmgajawa'n Jesús ipʉctampajyat ayé oyway noticia.
MAT.28.9	Mit meru-ate inʉ́s̈caj, Jesús ipichinda̱jcʉs̈au mit isaluda̱tcʉs̈. Mit je'jat nigutomigʉjʉu mam je' mit i-actangajau ita'jnat pa igui-adora̱tcawa'n. 
MAT.28.10	Mit cʉs̈ Jesús inʉmgʉs̈au:
MAT.28.10	—Campʉ̱tcawit. Nʉ́s̈ca ajque's̈caja tʉnhermanujat pa ma nʉs̈ca Galilea, mit jem tʉs̈-e'pcáj.
MAT.28.11	Mit ayé to's̈ajyat meru-ate inʉ́s̈caj, una̱c ayé cuida̱tpajyat nʉs̈cau nʉ'jcopacni'c mit i-ajque's̈cajau judíujat imʉjpa̱nijat nu'pʉjʉn jeme jatway. 
MAT.28.12	Mit ni-apʉcmujcʉjʉu mit na'waywájat, mit ini-acóchigʉjʉj, imoygau may tumi̱n ayé soldajat. 
MAT.28.13	Mit inʉmgajau ayé soldajat:
MAT.28.13	—Nʉmga ni'c mingau tsu'm ipʉctampajyat, mit meru-ate inmá̱gaj inu'mgajau Jesús icuerpu. 
MAT.28.14	Mit te imarap gobernadorna', ʉjtsat tʉcotsmajyigáj pi is̈cajatcac neti.
MAT.28.15	Mit ayé soldajat iguipʉ́jcaj ayé tumi̱n, iwatcau as̈am iguinʉmgajau. Mit hasta jinap judíujat icupʉjcap lo que soldajat inʉmgaway.
MAT.28.16	Mit cʉs̈ ayé once pʉctampajyat nʉs̈cau Galilea en tu'c copac mam iguinʉmgajau Jesús. 
MAT.28.17	Mit igui-ís̈caj Jesús, i-adora̱tcau, po cʉjtu'c duda̱tcau. 
MAT.28.18	Mit Jesús nigutomijyʉu mam je'jat mit inʉmgʉs̈au:
MAT.28.18	—Dios tʉs̈moyway nu'pʉjʉn poder itpay tsajpni'c mit na̱s̈ni'c. 
MAT.28.19	Jinap nʉ́s̈ca mit che'nga jayajwat en nu'pʉjʉn mundu pa ma jatca tʉmpʉctampajyat. Mit nʉ'gutémga inʉ'jyni'jcat Dios Nate̱jat, iway Jesucristu, mit Espíritu Santu. 
MAT.28.20	Mit ajque's̈caja ma jayaumayga nu'pʉjʉn tʉmanda̱tcʉs̈way mijchat, mit tʉtsʉ̱náj mit mijchat nu'pʉjʉn s̈ʉjwat hasta icʉs̈wa'n ayʉ̱́j mundu. Amén.
MRK.1.1	Yename ichu̱chi i-oyway noticia Jesucristu, Dios iway. 
MRK.1.2	Ayé profeta Isaías ija'y yename:
MRK.1.2	Marauga, tʉnajyu'tp tu'c i-anuncia̱támpay mam mijchat intsʉ̱nga,
MRK.1.2	mit je' i-oyagáj to̱u mam inas̈wa'n el Señor.
MRK.1.3	Tu'c jayau inʉmdacyo'yp mam igatsʉ̱na nepʉn:
MRK.1.3	“Oyájca tu'c to̱u ni'c mimp el Señor,
MRK.1.3	acyács̈ca imvidajat pa is̈pʉctsougawa'n je'.”
MRK.1.4	Juan nʉ'gutem mam igatsʉ̱na nepʉn, mit inʉmdacyo'y, inʉm ni'c itp ti nas̈cuyaguiwa'n nama̱lway to̱u mit cʉs̈wa'n naninʉ'gutéjmʉ pa we'n Dios nas̈chi'jtáj nu'pʉjʉn mal nawatway.
MRK.1.5	Mit nu'pʉjʉn jeme tsʉ̱ngaway Judeajway na̱s̈ mit we'ney nu'pʉjʉn jeme tsʉ̱ngaway Jerusalén coygau mam itsʉ̱na Juan, mit cʉs̈ iguinʉ'gutemgau mʉjnʉ'ni'c Jordán, mit inʉmgajau Dios nu'pʉjʉn mal iwatcaway.
MRK.1.6	Mit Juan icom tu'c jamuc watic mit camellupʉjc, mit imuyo'y tu'c pa̱gas̈-acpa̱s̈aj ipi̱nicni'c, mit icay pa̱tas̈ mit cuyjucchi̱n. 
MRK.1.7	Mit inʉmdacyo'y, inʉm:
MRK.1.7	—Mimp tʉnmugus̈á̱m jeme más ijtʉpay poder que ʉ̱. Tʉs̈camerecia̱tp tʉnico'uda̱jcʉwa'n mam je' pa tʉs̈quejawa'n icʉ'acbulin. 
MRK.1.8	Ʉ̱ tʉnʉ'gutemgʉs̈ mit nʉ', po je' is̈moygáj Espíritu Santu.
MRK.1.9	Wejpu'n Jesús ipichijn nʉ'jcopac Nazaret Galileajway na̱s̈, mit nʉcs̈ mam Juan mit cʉs̈ iguinʉ'gutem mʉjnʉ'ni'c Jordán. 
MRK.1.10	Mit cʉs̈ ipichijn Jesús nʉ'jugum, i-is̈ jaran ni'c tsajp awa̱ts, mit Espíritu Santu manac mam je' as̈am tu'c paloma. 
MRK.1.11	Mit Dios cots tsajpni'c, inʉm:
MRK.1.11	—Mi̱j ayé tʉ̱wáy jeme tʉwano'cpay, mi̱ is̈acji'jcap tʉnjo̱jt.
MRK.1.12	Mit cʉs̈ Espíritu Santu imunʉcs̈ Jesús pa mam igatsʉ̱na nepʉn. 
MRK.1.13	Mit jem itsʉ̱naj cuarenta s̈ʉjwat mam igatsʉ̱na nepʉn mit iguitenta̱t Awayagatsna', mit tsʉ̱nau mit aníma̱jtat ma̱jlatway, mit mingau ángejlat pa iguimajyigáj.
MRK.1.14	Cʉs̈ Juan iguicuytʉjcómgaj, Jesús coy Galilea mit inʉmdacyo'y tu'c oyway noticia ni'c Dios manda̱táj. 
MRK.1.15	Inʉm:
MRK.1.15	—Coyway tiempu mit tomo'ganu pa imanda̱twa'n Dios. Cuyáguiga inma̱lway to̱jwat mit cupʉ́jca ayé oyway noticia.
MRK.1.16	Mit iyo'jy Jesús laguna-auni'c Galilea, i-is̈ ni'c Simón mit i-ajch Andrés ica'tscau itsamajcat nʉ'jugum ni'c je'jat ma̱cpajyat. 
MRK.1.17	Mit Jesús inʉmgʉs̈au:
MRK.1.17	—Natspoguigac. Inma̱jcapate acs̈, po jinap tʉ-actuche'ngʉs̈áj jayajwat ma tʉs̈cupʉjcac.
MRK.1.18	Cʉs̈ iguimáraugaj we'n, iyajcau jaran itsamajcat mit inatspoguigau Jesús.
MRK.1.19	Mit Jesús iyo'jy jas̈ʉ̱n jʉpm, i-is̈cʉs̈ Jacobo, Zebedeo iway, mit Juan Jacobo imajtsʉc, mit inapcapate itsamajcat i-ajni'jcat. 
MRK.1.20	Mit Jesús iya̱s̈cʉs̈ Jacobo mit Juan. Mit cʉs̈ iguimáraugaj we'n, iyajcau ite̱jtat Zebedeo ajni'c mit iyos̈watpajyat, mit inatspoguigau Jesús.
MRK.1.21	Mit coygau Capernaum. Cʉs̈ en tu'c po'cs̈ans̈ʉjw Jesús tʉgʉy mam i-adora̱tca judíujat mit i-ajque's̈cʉs̈au. 
MRK.1.22	Mit nigu-épigʉjʉu mit i-ama̱s̈an ni'c je' ajque's̈ as̈am tu'c jayau manda̱tpay mit caje' as̈am i-ajque's̈capay ley.
MRK.1.23	Mit mam i-adora̱tca judíujat it tu'c jayau jeme ijtʉway demo̱nyu, mit je' ya̱s̈, 
MRK.1.24	inʉm:
MRK.1.24	—¿Ti inwamp mit ʉjtsat, Jesús Nazaretway? ¿Mimín pa is̈cʉs̈cáj? Ʉ̱ tʉ-is̈cap mi̱. Mi̱j ayé Dios is̈cupi̱way, mit je' is̈ajyu't.
MRK.1.25	Mit Jesús iche'cta̱c, inʉm:
MRK.1.25	—¡Camcotswit, pichin mam je'!
MRK.1.26	Mit cʉs̈ ayé demo̱nyu i-actupʉc s̈e'm ayé jayau, mit ya̱s̈ mʉgʉc, mit pichin jaran. 
MRK.1.27	Cʉs̈ nu'pʉjʉn nigu-épigʉjʉu mit ni-ucyo'tcʉjʉu, inʉmgau:
MRK.1.27	—¿Ti iwatp ayʉ̱́j jayau? ¿Ti namay ama̱s̈an i-ajque's̈pay? As̈am tu'c jayau manda̱tpay iguimanda̱tcʉs̈ hasta demo̱nyujat, mit iguijayaumaygap.
MRK.1.28	Mit nu'pʉjʉn jeme tsʉ̱ngaway Galilea imaraugau lo que iwatway Jesús.
MRK.1.29	Mit ipichijn mam i-adora̱tca judíujat, Jesús, Jacobo mit Juan nʉs̈cau itʉcmat Simón mit Andrés. 
MRK.1.30	Mit Simón imʉ't-ájchway cʉmnap che's̈ni'c ni'c ijtʉp tu'c jʉjn mʉgʉcway. Mit inʉmgajau Jesús ni'c je' tu'nij. 
MRK.1.31	Mit iguicutomij, iyajcau icʉ' ayé tu'nijway mit i-ajca's̈ʉ'c, mit iguiyac jaran ayé jʉjn, mit ayé ajchwaywáy i-atendia̱tcʉs̈atu.
MRK.1.32	Mit icutsu'ij, itʉ́gʉynuj s̈ʉwáy, imumingau mam itsʉ̱na Jesús nu'pʉjʉn tu'nijatway mit jeme itcʉjʉway demo̱nyujat. 
MRK.1.33	Mit nu'pʉjʉn nʉ'jcopac jayau nigutomigʉjʉu tʉc-auni'c mam itsʉ̱na Jesús. 
MRK.1.34	Mit Jesús i-ac-oytangʉs̈ mayo'c tu'nijatway, mit i-acpichingʉs̈au mayo'c demo̱nyujat, mit igamoygʉs̈u laj ayé demo̱nyujat ma cotsca ni'c i-is̈capcau ni'c je' ayé Cristu i-ajyu'tway Dios.
MRK.1.35	Ica's̈ʉ'jc Jesús jopoytsu'mnaj, pichin mit nʉcs̈ mam igatsʉ̱na nepʉn, mit jem i-ora̱jt. 
MRK.1.36	Mit Simón mit jeme tsʉ̱ngaway mit je' nʉs̈cau iguiche'nga Jesús. 
MRK.1.37	Mit iguipá̱tcaj, inʉmgajau:
MRK.1.37	—Nu'pʉjʉn jayajwat is̈che'ngap.
MRK.1.38	Mit Jesús inʉmgʉs̈au:
MRK.1.38	—Janga nʉ'jcopacwájat yajyʉ'jnatway pa tʉs̈nʉmdacyo'ywa'ney jem. Jemni'c tʉmijn.
MRK.1.39	Mit Jesús ituyo'y nu'pʉjʉn Galilea, inʉmdacyo'y jʉmba'tu mam i-adora̱tca judíujat, mit i-acpichingʉs̈ demo̱nyujat.
MRK.1.40	Mit iguicutomiu tu'c jayau ijtʉpay lla̱gas, mit nicos̈atenda̱jcʉu ita'ná̱m Jesús, mit iyo'jtau, inʉm:
MRK.1.40	—Te inwamp, oyap is̈ac-oytamp.
MRK.1.41	Mit Jesú's i-ayo̱wis̈ je', iyajcau icʉ', mit inʉjmau:
MRK.1.41	—Tʉnwamp, mi-oytanáj.
MRK.1.42	Mit cʉs̈ iguitajyau jaran ayé lla̱gas, mit oytan ayé jayau. 
MRK.1.43	Mit Jesús i-acnʉcs̈ jaran ayé jayau mit imanda̱t mʉgʉc, inajau:
MRK.1.44	—Camnʉjma nepʉn neti, po nʉs̈ actu-e'p judíujat ipa̱nijat ni'c mi-oytanway, mit yac ayé ofrenda lo que imanda̱tway Moisés pa jayajwat ma jawiga ni'c mi-oytanway.
MRK.1.45	Po ipichijn ayé jayau, chu̱chiu iguinʉmdacyo'y mit i-actujawigʉs̈ ti iguijatway. Jemni'c Jesús caja-oyawu itʉgʉy nejʉmay nʉ'jcopac ni'c i-is̈capcau jaran, po je' yo'y pe'ta̱m mam igatsʉ̱na nepʉn, po nu'pʉjʉn jayajwat mingau iguiche'ngap.
MRK.2.1	I-íjtʉj s̈ʉjwat, coywatu Jesús Capernaum, mit ijawigau ni'c tsʉ̱nap tujugum. 
MRK.2.2	Mit cʉs̈ nigutomigʉjʉu mayo'c jayajwat hasta catʉgʉygap tʉc-auni'c, mit i-ajque's̈cʉs̈au Dios ipalabra. 
MRK.2.3	Mit mingawey mactas̈p jayajwat, mit itsʉmdacmingau tu'c paralíticu ito'cni'c. 
MRK.2.4	Po ca-oyawu iguimutʉ́gʉyga mam itsʉ̱na Jesús ni'c mayo'c jayau. Jemni'c iguidesteja̱tca tu'c parte tʉjcopacni'c, mit itʉydʉgʉygau ayé paralíticu mit nu'pʉjʉn ito'c, mit iyajcau mam Jesús itsʉ̱na. 
MRK.2.5	Igui-is̈ ni'c cupʉjcap, Jesús inajau ayé paralíticu:
MRK.2.5	—Hijo, perdona̱tic itsʉ̱na nu'pʉjʉn mal inwatway.
MRK.2.6	Po tsʉ̱ngau jem una̱c jayajwat i-ajque's̈capay ley, mit ipensa̱tcau ijo̱tni'jcat, 
MRK.2.7	inʉmgau: “¿Tini'c we'n icots ayʉ̱́j jayau? Itucotsp Dios. ¿Pʉn oyap iguiperdona̱t ayé mal iwatcaway jayajwat? Solo Dios oyap.” 
MRK.2.8	Po Jesús ijawiu jaran ni'c we'n ipensa̱tca ijo̱tni'jcat, inʉmgʉs̈au:
MRK.2.8	—¿Tini'c impensa̱tca we'n injo̱tni'jcat? 
MRK.2.9	¿Jʉmay más fácil tʉs̈nʉjmawa'n ayʉ̱́j paralíticu: “Perdona̱tic itsʉ̱na nu'pʉjʉn mal inwatway”, o tʉs̈nʉjmawa'n: “Ca's̈ʉ'c, pʉc into'c mit yo'y”? 
MRK.2.10	Po tʉ-actujawigʉs̈áj ni'c ʉ̱ jeme tʉjatway jayau tʉnaguep derechu en ayʉ̱́j mundu pa tʉs̈perdona̱twa'n ayé mal iwatcaway jayajwat.
MRK.2.10	Mit cʉs̈ inajau ayé paralíticu:
MRK.2.11	—Mi̱ tʉnajap: Ca's̈ʉ'c, pʉc into'c, mit nʉs̈ intʉcm.
MRK.2.12	Mit cʉs̈ ayé paralíticu ca's̈ʉ'c jaran mit ipʉc ito'c, mit pichin mam igui-e'pca nu'pʉjʉjnat. Jemni'c nu'pʉjʉn nigu-épigʉjʉu mit i-oyninʉmgau Dios, inʉmgau:
MRK.2.12	—Nunca tʉngani-e'pcap tu'c milagru as̈am ayʉ̱́jway.
MRK.2.13	Mit Jesús coywatu laguna-auni'c mit nu'pʉjʉn jayajwat mimbʉ'ngau mam je', mit i-ajque's̈cʉs̈au. 
MRK.2.14	Mit inas̈, i-is̈ ni'c Leví, Alfeo iway, tsʉ̱nap pa̱nguni'c mam iguique'chumga tumi̱n impuestu, mit inajau:
MRK.2.14	—Natspoguiyac.
MRK.2.14	Mit ica's̈ʉ'jc Leví, inatspoguiu.
MRK.2.15	Mit Jesús cay tʉc Leví, mit mayo'c que'chumpajyat mit maljayajwat tsʉ̱ngawey me̱s̈ani'c mit Jesús mit ipʉctampajyat, ni'c mayo'c jayajwat iguinatspoguigau. 
MRK.2.16	Mit fariseujat mit jeme i-ajque's̈capay ley i-is̈cau ni'c Jesús imucaygʉs̈ que'chumpajyat mit maljayajwat, mit inʉmgajau ipʉctampajyat:
MRK.2.16	—¿Tini'c iguimucaygʉs̈ mit iguimu-u̱jcʉs̈ jeme ique'chumgapay demás mit maljayajwat?
MRK.2.17	Iguimarajw we'n Jesús, inʉmgʉs̈au:
MRK.2.17	—Jeme tsʉ̱ngapay oy iganesita̱tcap doctor, po jeme tu'nijatway, inesita̱tcap doctor. Tʉgaminu tʉs̈che'ngʉs̈ jayajwat ni-oyninʉmgʉjʉpay, po tʉmín tʉs̈che'ngʉs̈ maljayajwat ma cuyaguiga ima̱lway to̱jwat.
MRK.2.18	Mit Juan ipʉctampajyat mit fariseujat ayuna̱tcap. Mit coygau una̱c jayajwat mam Jesús mit i-ucyo'tcau:
MRK.2.18	—¿Tini'c Juan ipʉctampajyat mit fariseu ipʉctampajyat ayuna̱tcap, mit impʉctampajyat ca-ayuna̱tcap?
MRK.2.19	Mit Jesús inʉmgʉs̈au:
MRK.2.19	—¿Is̈jawiga oyap i-ayuna̱tca jeme coygapay cʉ'pa'tni'c mientras ayé novio tsʉ̱nap mit je'jat? Te ayé novio tsʉ̱napnaj mit je'jat, ca-oyap i-ayuna̱tca. 
MRK.2.20	Po itáj s̈ʉjw cuandu ayé novio igajatsʉ̱nawa'n mit je'jat. Wejpu'n ayuna̱tcájama.
MRK.2.21	’Jesús inʉmgʉs̈au mechc ejemplujat pa ma jawiga ni'c magamotca ampay creencia mit ayé nam ama̱s̈an i-ajque's̈way Jesús, inʉm: Nepʉn igatunap nam jamuc tu'c ampay jamuc, ni'c te iwatp we'n, ayé nap namayway ina̱tpichimp ampay jamucna' mit más mʉj ijotwa'n. 
MRK.2.22	Mit nepʉn igacomp nam vinu ampay pa̱gas̈-acbolsani'c, ni'c te iwatp we'n, timamp ayé vinu mit i-acpʉjtugáj ayé ampay bolsa mit cumuchicada'gáj ayé vinu mit togoyáj ayé bolsa. Po más oy nacom nam vinu nam pa̱gas̈-acbolsani'c.
MRK.2.23	En tu'c po'cs̈ans̈ʉjw Jesús nas̈ trigujugum, mit ipʉctampajyat chu̱chigau iguiwis̈ca trigu. 
MRK.2.24	Mit fariseujat inʉmgajau Jesús:
MRK.2.24	—E'pnaj, ¿tini'c iguiwatca impʉctampajyat jeme ca-oyway nas̈watwa'n po'cs̈ans̈ʉuni'c?
MRK.2.25	Po je' ipo'ngʉs̈:
MRK.2.25	—¿Inganicotscap Dios ilibruni'c lo que iwatway David cuandu iga-íjtʉj ti icayámpay? Je' cayo'jcʉu mit we'ney jeme imuyo'ygʉs̈way. 
MRK.2.26	Mit je' tʉgʉy Dios itempluni'c cuandu Abiatar judíujat imʉjpa̱nijat, mit David icay ayé ma̱s̈anʉ̱n bendiciona̱ticway jeme ca-oyway nas̈caywa'n, solo yaguic pa judíujat ipa̱nijat. Mit imoygʉs̈ jeme imuyo'ygʉs̈way.
MRK.2.27	Jesús inʉmgʉs̈awey:
MRK.2.27	—Dios iwat ayé po'cs̈ans̈ʉjw pa jayajwat ma tsʉ̱nga oy. Dios igawatu jayajwat solo pa iguiguarda̱tcawa'n ayé po'cs̈ans̈ʉjw. 
MRK.2.28	Jemni'c ʉ̱ jeme tʉjatway jayau tʉnactamp ayé po'cs̈ans̈ʉjw.
MRK.3.1	Jesús tʉgʉywatu mam judíujat i-adora̱tca, mit tsʉ̱nau jem tu'c jayau jeme o'guicway icʉ'. 
MRK.3.2	Mit i-espia̱tcau Jesús te i-ac-oytanáj po'cs̈ans̈ʉuni'c, ni'c iwangau igui-acusa̱tcawa'n. 
MRK.3.3	Mit Jesús inʉjmau ayé jayau jeme o'guicway icʉ':
MRK.3.3	—Ca's̈ʉ'c mit tena es̈pu̱tum.
MRK.3.4	Mit Jesús i-ucyo'tcʉs̈:
MRK.3.4	—¿Oy nas̈watwa'n oy po'cs̈ans̈ʉuni'c o nas̈watwa'n mal? ¿Oy nas̈salva̱twa'n vida o nas̈ago'cwa'n?
MRK.3.4	Po je'jat iganʉmgawu neti. 
MRK.3.5	Mit igui-is̈cʉs̈ nu'pʉjʉn, je' awa'niu mit tu'n ijo̱jt ni'c copacmʉgʉgo'jcat ayé jayajwat. Mit cʉs̈ Jesús inajau ayé jayau:
MRK.3.5	—Acyacs̈ incʉ'.
MRK.3.5	Mit i-acyacs̈, mit oytan jaran icʉ'. 
MRK.3.6	Mit ipíchingaj fariseujat, ni-acochigʉjʉu mit Herodes ijayau contra Jesús pa igui-ago'jcawa'n.
MRK.3.7	Po Jesús nʉcs̈ laguna-auni'c mit ipʉctampajyat, mit iguinatspoguigau may jayajwat Galileajway, mit Judeajway, 
MRK.3.8	Jerusalénway, Idumeajway mit tuganʉ-ájway Jordán, mit jeme tsʉ̱ngaway Tiro mit Sidón, mayo'c imíngaj mam Jesús ni'c imaraugau lo que iwatway. 
MRK.3.9	Mit Jesús inʉmgʉs̈au ipʉctampajyat ma oyajca tu'c aj pa je' pa ma iguigacutsʉmigac jayaujucna'. 
MRK.3.10	Ni'c i-ac-oytangʉs̈ mayo'c. Jemni'c nu'pʉjʉn jeme tu'nijatway itunijas̈cu'tcʉjʉu pa iguitsʉjcawa'n. 
MRK.3.11	Mit igui-ís̈caj demo̱nyujat, nicos̈atenda̱jcʉjʉu iwiná̱m Jesús mit ya̱s̈cau, inʉmgau:
MRK.3.11	—Mi̱j ayé Dios is̈wáy.
MRK.3.12	Mit Jesús imanda̱tcʉs̈ mʉgʉc maganʉmgaja nepʉn ni'c je' Dios iway.
MRK.3.13	Mit cʉs̈ Jesús cu't copac-awa'tsam mit iya̱s̈cʉs̈ jeme icupiugʉs̈way, mit nʉs̈cau mam je'. 
MRK.3.14	Mit icupiugʉs̈ doce jayajwat pa ma yo'yga mit je', pa igui-ajyu'tcʉs̈wa'n nʉmdacyo'ypay, 
MRK.3.15	mit pa ma itcʉjʉ poder pa igui-ac-oytangawa'n tu'nijatway mit pa igui-acpichingawa'n demo̱nyujat. 
MRK.3.16	Icupiugʉs̈ ayʉ̱́j doce jayajwat: Simón jeme inʉ'jywayey Pedro, 
MRK.3.17	mit Jacobo Zebedeo iway, mit Juan Jacobo imajtsʉc, mit inʉ'jymoygʉs̈ Boanerges, ayé inʉmo'jcʉp ni'c je'jat as̈am ániway ni'c itcʉjʉp maj. 
MRK.3.18	Mit Andrés, Felipe, Bartolomé, Mateo, Tomás, Jacobo Alfeo iway, Tadeo, mit Simón inʉmgajapay cananista, 
MRK.3.19	mit Judas Iscariote jeme ito'ctʉgʉyway Jesús. Mit nʉs̈cau itʉcmat.
MRK.3.20	Mit ni-apʉcmujcʉjʉwatu tu'c jayaujuc hasta Jesús mit ipʉctampajyat ca-itcʉjʉwu tiempu pa icaygawa'n. 
MRK.3.21	Iguimáraugaj we'n ije̱wajyat, mingau pa iguimunʉs̈canuwa'n, ni'c inʉmgau ni'c je' pituc as̈am loco.
MRK.3.22	Mit jeme i-ajque's̈capay ley mingau de Jerusalén, mit itucotscau Jesús, inʉmgau:
MRK.3.22	—Ayʉ̱́j jayau igui-actamp Beelzebú, mit mʉjway demo̱nyu iguimoyp poder pa igui-acpichingʉs̈wa'n demo̱nyujat.
MRK.3.23	Mit Jesús iguiya̱s̈cʉs̈, itumuquips̈cʉs̈au tu'c cuentu, inʉm:
MRK.3.23	—¿Nat Awayagatsna' ini-acpichijnʉwa'n je'yu? 
MRK.3.24	Te jayajwat en tu'c na̱s̈ tsuguinwatí̱jcap, je'jatu nicʉs̈cʉjʉ̱́j. 
MRK.3.25	Mit te en tu'c tʉjc tsuguinwatí̱jcapey, ca-oyáj itsʉ̱nga jec. 
MRK.3.26	Mit te Awayagatsna' tsuguinwatp je'yu, mit te imuni-ago'jcʉs̈ʉp jeme imanda̱tcʉs̈pay, caja-oyáj imanda̱t, togoynújama.
MRK.3.27	’Nepʉn ca-oyap itʉgʉy itujugum majaguepayna' pa iguinu'jmawa'n lo que ijtʉpay, solo te icutsumda̱jcʉ'cp majaguepayna', mit we'n oyap iguinu'jma lo que ijtʉpay je' itujugum.
MRK.3.28	’Iyacs̈ta'cway tʉnʉmgʉs̈ap ni'c Dios oyáj iguiperdona̱tcʉs̈ nu'pʉjʉn jayajwat jeme iwatcapay mal mit nu'pʉjʉn itucotscapay Dios. 
MRK.3.29	Po ayé jayau jeme itucotsámpay Espíritu Santu, Dios nunca igajaperdona̱táj, po tanáj culpa̱tic pa siempre ni'c iwat ayé mal.
MRK.3.30	Jesús inʉmgʉs̈au we'n ni'c iguinʉmgajau ni'c ijtʉp tu'c demo̱nyu.
MRK.3.31	Jesús ima̱m mit imajtsʉcwájat coygau mam je' itsʉ̱na mit tangau pe'ta̱m, mit i-ajque's̈cajau Jesús. 
MRK.3.32	Mit apitucje̱guic itsʉ̱na mit tu'c jayaujuc, mit inʉmgajau:
MRK.3.32	—Marau, is̈che'ngap pe'ta̱m inma̱m mit inmajtsʉcwájat.
MRK.3.33	Mit Jesús ipo'ngʉs̈:
MRK.3.33	—¿Pʉn ayé tʉn-e'pay as̈am tʉnma̱m mit tʉnmajtsʉcwájat?
MRK.3.34	Mit igui-is̈cʉs̈ nu'pʉjʉn jeme tsʉ̱ngaway apitucje̱guic, inʉm:
MRK.3.34	—Ayʉ̱́j tʉn-e'pcʉs̈p as̈am tʉnma̱m mit tʉnmajtsʉcwájat. 
MRK.3.35	Ni'c pʉmba'tu jeme iwatpay lo que iwampay Dios, ayé tʉn-e'p as̈am tʉnmajtsʉcwájat mit tʉnma̱m.
MRK.4.1	Mit Jesús chu̱chiwatu ajque's̈pay laguna-auni'c, mit coy jem mayo'c jayau. Mit Jesús tʉgʉy en tu'c aj mit nitsʉ̱nda̱jcʉu jem, po ayé jayaujuc tan na̱s̈ni'c laguna-auni'c. 
MRK.4.2	Mit i-ajque's̈cʉs̈au mayo'c cosajat mit itumuquips̈cʉs̈au cuentujat, mit i-ajque's̈cʉs̈au wename:
MRK.4.3	—Márauga. Tu'c ni̱payna' nʉcs̈ iguini'p trigu. 
MRK.4.4	Mit mam iguis̈ics̈ ayé semilla, una̱c ca'ugau to̱u-auni'c, mit mingau jonwájat, icaygau. 
MRK.4.5	Mit una̱c semilla ca'ugau tsa-awa'tsam mam iga-ijt may na̱s̈, mit s̈u̱mgau jaran ni'c cajucu itʉgʉygaj. 
MRK.4.6	Mit ipichijn s̈ʉjw, toygau ayé ma̱tawájat mit cutʉ̱tsigau ni'c caticchictʉgʉyu. 
MRK.4.7	Mit una̱c ca'ugau apit-awa'tsam. Iye'jcaj apitna'jat, igamoygawu laj pa iye'jcawa'n ayé ma̱tawájat. 
MRK.4.8	Mit japu̱t semilla ca'ugau mam i-oyi na̱s̈, mit s̈u̱mgau mit ye'jcau mit tʉmwatcau. Una̱c semilla iyajcau hasta treinta semilla, ja-una̱c iyajcau hasta sesenta, mit ja-una̱c iyajcau hasta cien.
MRK.4.9	Mit Jesús inʉm:
MRK.4.9	—Jeme ijtʉpay ita̱tsʉc pa iguitumarawa'n, ma marau lo que tʉnyʉmpay.
MRK.4.10	Mit cuandu itángaj je'jatu, igui-ucyo'tcau ayé doce pʉctampajyat mit japu̱jtat jeme tsʉ̱ngaway tom:
MRK.4.10	—¿Ti inʉmo'jcʉp ayʉ̱́j cuentu?
MRK.4.11	Jesús ipo'ngʉs̈:
MRK.4.11	—Dios is̈actujawigap jeme tsʉ̱naway cuyu'tsic nat imanda̱twa'n, po japu̱t jayajwat tʉnmucotscʉs̈p mit cuentujat, 
MRK.4.12	pa ma e'pca po magajawiga ti i-e'pcapay, mit pa ma marauga po maga-entendia̱tca ti imaraugapay. Iguijatcap we'n pa magapitujca mam Dios, ne magaperdona̱tcaja ayé mal iwatcaway.
MRK.4.13	Mit Jesús inʉmgʉs̈au:
MRK.4.13	—Te inga-entendia̱tcap ayʉ̱́j cuentu, ¿natpaj is̈-entendia̱tcawa'n japu̱t cuentujat? 
MRK.4.14	Tʉ-actujawigʉs̈áj ti inʉmo'jcʉpay ni̱payna' icuentu. Jeme is̈ics̈pay semilla ayé as̈am jeme i-ajque's̈apay Dios ipalabra. 
MRK.4.15	Ayé semilla jeme ca'way to̱u-auni'c, ayé as̈am una̱c jayajwat. Je'jat imaraugajap Dios ipalabra, po mimp jaran Awayagatsna' mit iguichi'tcajap jeme Dios igui-actujawigapay. 
MRK.4.16	Mit ja-una̱c jayajwat as̈am ayé semilla jeme ca'ugaway tsa-awa'tsam. Je'jat imaraugajap Dios ipalabra mit ipʉctsougau oy mit igui-acji'jcajap ijo̱jtat, 
MRK.4.17	po je'jat as̈am ma̱tawájat ca-itcʉjʉpay ticchic, ni'c cacupʉjcap jec. Mit i-itwa'n pʉ̱tna̱s̈ mit iguipo'ctangáj jayajwat ni'c ipʉctsougajap Dios ipalabra, icuyaguigap jaran. 
MRK.4.18	Mit ja-una̱c jayajwat as̈am ayé semilla jeme ca'ugaway apit-awa'tsam, ni'c je'jat imaraugajap Dios ipalabra, 
MRK.4.19	po ipensa̱tí̱jcap ti iwatcámpay en ayʉ̱́j tiempu, niwe̱tcʉjʉp mit itumi̱jnat, mit iwangap japu̱t cosajat, mit ca-oyap iguimutanga mʉgʉc Dios ipalabra. 
MRK.4.20	Mit ja-una̱c jayajwat imaraugajap Dios ipalabra, mit ipʉctsougap mit yos̈watcap más pa Dios. Je'jat as̈am ayé semilla jeme ca'ugaway mam i-oyi na̱s̈. Mit we'ney je'jat as̈am ayé semilla ni'c una̱c iyajcau treinta, una̱c iyajcau sesenta, mit ja-una̱c iyajcau cien.
MRK.4.21	Mit Jesús inʉmgʉs̈awey:
MRK.4.21	—¿Is̈jawiga namumimp tu'c ta'cs̈an pa nas̈yacwa'n ca'cpa'tm o che's̈pa'tm? Más oy nas̈yacwa'n ta'cs̈anyagani'c. 
MRK.4.22	Ca-oyap nas̈cuyu'ts neti ni'c nu'pʉjʉn cuque's̈áj. Te nacutucp tanti, itp ti icuque's̈wa'n. 
MRK.4.23	Te tu'c jayau ijtʉp ita̱tsʉc pa iguitumarawa'n, ma marau lo que tʉnyʉmpay.
MRK.4.24	Mit inʉmgʉs̈au:
MRK.4.24	—Watca cuenta lo que inmaraugapay, ni'c ayé quips̈an intuquips̈pay, ayé is̈tuquips̈cámpey, mit mijchat mimaraugapay Dios is̈moygáj más. 
MRK.4.25	Ipʉctsowáj más jeme ijtʉnupay, Mit jeme ijtʉpay s̈ʉ̱n, ichi'tpʉ'ngajanúj nu'pʉjʉn ijtʉpay.
MRK.4.26	Mit Jesús i-ampiugʉs̈au jatu'c cuentu pa ma jawiga ni'c Dios ipalabra ye'gáj, inʉm:
MRK.4.26	—Yename imanda̱t Dios, as̈am te tu'c jayau ini̱ptacyo'yp semillawájat na̱s̈ni'c. 
MRK.4.27	Mit je' ma̱p tsu'm mit jutucp s̈ʉ̱m, mit s̈u̱mgap mit ye'jcap ayé semillawájat, mit je' igajawip nat iye'c. 
MRK.4.28	Po na̱s̈ je'yu i-acs̈u̱jmʉ'cp ayé mo̱jcuywáy, cʉs̈wa'n pichimp icoc, mit pichimp imo̱jc. 
MRK.4.29	Mit cuandu itʉ'tswa'n ayé mo̱jc, ayé jayau ichicp, ni'c coyway chigans̈ʉjw.
MRK.4.30	Mit Jesús i-actujawigʉs̈ nat imanda̱twa'n Dios. Itumuquips̈cʉs̈au tu'c cuentu pa ma jawiga ni'c Dios ijayajwat mayigáj. Inʉm Jesús:
MRK.4.30	—Tʉ-actujawigʉs̈áj nat imanda̱t Dios. 
MRK.4.31	Ayé as̈am tu'c mostaza-semilla, ni'c cuandu nas̈ni'p na̱s̈ni'c, ayé más titigo'c de nu'pʉjʉn semillajat jeme itpay na̱s̈ni'c, 
MRK.4.32	po nas̈ni'pwa'n, ye'cp, mit jatp más mʉj que nu'pʉjʉn ma'tswájat, mit s̈u̱mp majat i-awecna'jat hasta jonwájat oyap is̈ʉupo'cs̈ca i-amu̱jʉcni'c.
MRK.4.33	Mit yename Jesús igui-ajque's̈cʉ́s̈aj Dios ipalabra. Itumuquips̈ cuentujat as̈am i-oya igui-entendia̱tca. 
MRK.4.34	Mit inʉmgʉs̈au mit puru cuentu, po ipʉctampajyat itu'gujmatu i-actujawigʉs̈ nu'pʉjʉn cuentujat.
MRK.4.35	Icutsu'jítij en ayé s̈ʉjw, Jesús inʉmgʉs̈au:
MRK.4.35	—Janga tuganʉ-ájw.
MRK.4.36	Mit igui-acnʉ́s̈caj ayé jayaujuc, imunʉs̈cau Jesús as̈am itsʉ̱na ajni'c, mit iguimunʉs̈cawey japu̱t ajwájat. 
MRK.4.37	Mit min mʉgʉc tu'c s̈e'mtu̱ mit mayo'ganu nʉ' itʉgʉjy ajni'c hasta patscunas̈nupate. 
MRK.4.38	Mit Jesús ma̱p ajmugus̈á̱m mit tu'c nach, mit i-acjutujcau mit inʉmgajau:
MRK.4.38	—Amayipay, ¿ingawatp cuenta ni'c natogoygáj?
MRK.4.39	Mit ijutujc, inʉjmau s̈e'mna' ma tentan, mit imucots lagunana', inajau:
MRK.4.39	—Nicalmá̱jtʉ, camjaya̱s̈wit.
MRK.4.39	Mit s̈e'm tentan mit cajas̈uju. 
MRK.4.40	Mit i-ucyo'tcʉs̈:
MRK.4.40	—¿Tini'c impʉ̱tca? ¿Migacupʉjcap?
MRK.4.41	Cʉs̈ pʉ̱jtʉgʉygau mit ni-ucyo'tcʉjʉu:
MRK.4.41	—¿Pʉna jayau ayʉ̱́j, ni'c iguijayaumaygap hasta s̈e'm mit laguna?
MRK.5.1	Coygau tugalaguna-ájw Gadarajway na̱s̈. 
MRK.5.2	Ipichijn Jesús ajni'c, iguipichijnau tu'c jayau campu santu, mit ayé jayau ijtʉu demo̱nyu. 
MRK.5.3	Ayé jayau tsʉ̱nau campu santu, mit nepʉn ca-oyawu iguicutsumda'c mit cadenajat. 
MRK.5.4	Ni'c mayo'c viaje iguicutsumdá̱jcaj mit tʉps̈ mit cadenajat, po i-actujcada̱jcʉs̈p cadenajat mit tʉps̈na'jat we'ney i-actujcada̱jcʉs̈p, mit nepʉn ca-oyawu iguidomina̱tp. 
MRK.5.5	Mit tsu'm mit s̈ʉ̱m iya̱s̈tacyo'jy campu santu mit copac-awa'tsajmat, mit je'yu nipus̈ʉu mit tsa'. 
MRK.5.6	Mit igui-is̈ Jesús yagatsu, pujʉ'c mam je' mit nicos̈atenda̱jcʉu iwiná̱m. 
MRK.5.7	Mit ya̱s̈ mʉgʉc, inajau:
MRK.5.7	—¿Ti inwamp mit ʉ̱, Jesús Dios yucmay iway? Tʉyo'jtap Ios inʉ'jyni'c pi is̈ca-actunas̈ac.
MRK.5.8	Inʉm we'n ni'c Jesús inajau ayé demo̱nyu:
MRK.5.8	—Pichin mam ayé jayau.
MRK.5.9	Mit Jesús i-ucyo't:
MRK.5.9	—¿Nat inyʉ'jy?
MRK.5.9	Mit iguipo'n:
MRK.5.9	—Tʉnʉ'jy Legión, ayé inʉmo'jcʉp ni'c ʉjtsat tʉmayo'jcat.
MRK.5.10	Mit iyo'jtau favor ma iguiga-acpichingac de ayé na̱s̈. 
MRK.5.11	Mit tu'c mayway i̱chimjuc cayche'ngapate jem copac-auni'c. 
MRK.5.12	Mit iguiyo'tcajau favor ayé demo̱nyujat, inʉmgau:
MRK.5.12	—Acnʉs̈cac mam itsʉ̱nga i̱chimna'jat pa tʉs̈tutʉgʉygawa'n ijo̱jtugujmat.
MRK.5.13	Mit Jesús imoygʉs̈ laj. Cʉs̈ demo̱nyujat ipíchingaj mam ayé jayau, itutʉgʉygau i̱chimna'jat. Mit it jem como dos mil í̱chijmat, mit ayé i̱chimjucna' pujʉ'cmanajcau copac-auni'c mit pumdʉgʉygau lagunani'c, mit jem inʉ-o'jcaj.
MRK.5.14	Cʉs̈ po'jcau i̱chim-ajcaypayna'jat mit i-ajque's̈tacyo'ygau nʉ'jcopacni'c mit nu'pʉjʉn laj. Mit min ayé jayaujuc pa igui-e'pcawa'n lo que iguijatcaway. 
MRK.5.15	Mit icóygaj mam Jesús, i-is̈cau ayé jayau jeme ijtʉway mayo'c demo̱nyujat ni'c tsʉ̱nanup mit icomnup ijamuc, mit cajaloco. Mit ni-apʉ̱tigʉjʉu jayauna'jat. 
MRK.5.16	Mit jeme i-is̈caway, i-ampiugau lo que iguijatway ayé jayau jeme ijtʉway mayo'c demo̱nyujat, mit lo que iguijatcaway i̱chimna'jat. 
MRK.5.17	Mit chu̱chigau iguinʉ́mgaja Jesús ni'c ma pichin je'jat ina̱s̈ni'jcat.
MRK.5.18	Itʉgʉjy Jesús ajni'c, ayé jayau jeme ijtʉway demo̱nyujat iyo'jtau favor ma tan mit je'. 
MRK.5.19	Po Jesús igamoyu laj, inʉjmau:
MRK.5.19	—Nʉs̈ intʉcm mit ampiugʉ́s̈a intʉcmayna̱s̈atway ni'c mayo'c cosa oyway is̈wajtaway el Señor, mit nat is̈-ayo̱wis̈ je'.
MRK.5.20	Cʉs̈ nʉcs̈ mit chu̱chiu iguinʉmdacyo'y en ayé nʉ'jcopajcat inʉ'jyatway Decápolis ni'c mayo'c cosa ojyatway iguiwajtau Jesús. Mit nu'pʉjʉn jayajwat nigu-épigʉjʉu.
MRK.5.21	Itujc Jesús tuganʉ-ájw ajni'c, nigutomigʉjʉu mam je' mayo'c jayau, mit je' tsʉ̱nau laguna-auni'c. 
MRK.5.22	Mit coy tu'c jayau encarga̱ticway mam i-adora̱tca judíujat, inʉ'jy Jairo. Mit igui-is̈ Jesús, nicos̈atenda̱jcʉu ita'ná̱m. 
MRK.5.23	Mit iyo'jtau tu'c favor mʉjway, inʉjmau:
MRK.5.23	—O'go'jcʉnup tʉnto'chwáy. Nʉs̈ mit yajca incʉ'jat iyucuinm je' pa ma oytan, mit we'n ca-o'gáj.
MRK.5.24	Mit Jesús nʉcs̈ mit je'. Mit iguinatspoguiu may jayau hasta i-actsʉ'cs̈ta̱jcau je'.
MRK.5.25	Mit itey tu'c to's̈aywáy jeme ijtʉnupay doce s̈iwit iguitunas̈ mit nipinméj, 
MRK.5.26	mit itunas̈o'c ni'c mayo'ganu iguiyu̱guigapay, mit igasta̱tpʉ'n nu'pʉjʉn jeme ijtʉway mit ca-oytanu, po más imʉgʉcta'c. 
MRK.5.27	Iguimarajw lo que iwatpay Jesús, inatspoguiu imugus̈á̱m jayau-awa'tsam mit itsʉjcau Jesús ijamuc. 
MRK.5.28	Ni'c ipensa̱t: “Te tʉntsʉjcapu ijamuc, tʉ-oytanáj jaran.” 
MRK.5.29	Mit iguitentajnau jaran ayé nipinméj, mit ijawiu icuerpuni'c ni'c oytanway ayé jeme igui-actu'nijtsʉ̱naway. 
MRK.5.30	Mit ijawiu jaran Jesús ni'c iguipichijnau poder, i-e'jpitujc jayau-awa'tsam, i-ucyo'tcʉs̈:
MRK.5.30	—¿Pʉn tʉs̈tsʉjcau tʉnjamuc?
MRK.5.31	Iguipo'ngau ipʉctampajyat:
MRK.5.31	—In-e'p ni'c ayʉ̱́j jayaujuc is̈actsʉ'cs̈ta̱jcap. ¿Tini'c is̈nʉm: “Pʉn tʉs̈tsʉc?”
MRK.5.32	Mit i-is̈cʉs̈ nu'pʉjʉn pa igui-e'pwa'n pʉn iguitsʉc. 
MRK.5.33	Mit ayé to's̈ay pʉ̱to'c mit yarat ni'c ijawiu lo que iguijatway. Min mam Jesús mit nicos̈atenda̱jcʉu iwiná̱m mit inajau nu'pʉjʉn lo que iguijatway. 
MRK.5.34	Cʉs̈ Jesús inʉjmau:
MRK.5.34	—Hija, mi-oytanway ni'c ʉ̱ is̈cupʉcp. Nʉs̈, Dios pi is̈munʉs̈ac, mitsʉ̱náj oy.
MRK.5.35	Mit cotspnajate, coygau jaran ayé jayajwat jeme tsʉ̱ngapay tʉc ayé jayau encarga̱ticway, mit inʉmgajau:
MRK.5.35	—O'cnuway into'chwáy. ¿Pa chan is̈molesta̱t Amayipay?
MRK.5.36	Po Jesús iguimarajw lo que inʉmgapay, inajau ayé jayau encarga̱ticway:
MRK.5.36	—Campʉ̱twit, cupʉ́gagu ʉ̱.
MRK.5.37	Mit Jesús imunʉcs̈ Pedro, Jacobo, mit Juan Jacobo imajtsʉc, po igawanu ma iguinatspoguiyac nepʉn. 
MRK.5.38	Icóygaj itʉcm ayé jayau encarga̱ticway, i-is̈ ni'c cotscada̱jcap mit jeme jʉygapay mit ya̱s̈capay. 
MRK.5.39	Itʉgʉyda̱jc je', inʉmgʉs̈au:
MRK.5.39	—¿Tini'c incotscadá̱jca mit injʉ́yga? Ayé to'chwáy ca-o'guic, ma̱pujyu.
MRK.5.40	Mit itus̈i̱jcau je'. Po igui-acpichingʉs̈ nu'pʉjʉn, i-actʉgʉygʉs̈ ayé to'chwáy ite̱t mit ima̱m mit jeme imuyo'ygʉs̈pay, mit tʉgʉy mam imo'ncapna ayé to'chwáy. 
MRK.5.41	Igui-actájnaj to'chwáy icʉ', inʉjmau:
MRK.5.41	—Talita cumi. (Ayʉ̱́j inʉmo'jcʉp: To'chwáy, mi̱ tʉnʉjmap, ca's̈ʉ'c.)
MRK.5.42	Mit ca's̈ʉ'c jaran ayé to'chwáy mit yo'y jaran ni'c ijtʉnuw doce s̈iwit. Mit nu'pʉjʉn jayajwat nigu-épigʉjʉu mayo'c. 
MRK.5.43	Cʉs̈ Jesús imanda̱tcʉs̈ mʉgʉc maga-actujawiga nepʉn, mit inʉm ni'c ma moyga ma cay ayé to'chwáy.
MRK.6.1	Ipichijn jem Jesús, coy itʉcmayna̱s̈, mit iguinatspoguigau ipʉctampajyat. 
MRK.6.2	En tu'c po'cs̈ans̈ʉjw Jesús chu̱chiu ajque's̈pay mam i-adora̱tca judíujat, mit mayo'jcat jeme imaraugaway nigu-épigʉjʉu mit inʉmgau:
MRK.6.2	—¿Jʉm iguipʉc ayʉ̱́j jayau ayé i-ajque's̈pay? ¿Pʉn igui-actupʉctan? ni'c nas̈acnigu-épigʉjʉp lo que iwatpay. 
MRK.6.3	Ayʉ̱́j ayé cuys̈echpayna', María iwayna', mit ijtʉp imajtsʉjcat Jacobo, José, Judas mit Simón, mit imajtsʉcma̱jmat yam itsʉ̱ngájtsat nanʉ'jcopacni'jcat.
MRK.6.3	Mit je'jat igapʉctsougawu Jesús. 
MRK.6.4	Po Jesús inʉmgʉs̈au:
MRK.6.4	—Más i-oyninʉmgap tu'c profeta jaynʉ'jcopacni'c. Po itʉcmayna̱s̈ni'c iga-oyninʉmgap, ne ije̱wayna'jat, ne itʉcm tsʉ̱ngapay.
MRK.6.5	Mit ca-oyawu iguiwat jem nejʉmay milagru, solo iyajcʉs̈au icʉ'jat iyucuinmat una̱c tu'nijatway mit i-ac-oytangʉs̈. 
MRK.6.6	Mit Jesús nigu-épijyʉu ni'c je'jat igawangawu iguicupʉjcáj. Mit nʉcs̈ ajque's̈tacyo'ypay mam i-itca titic nʉ'jcopacwájat.
MRK.6.7	Iguiya̱s̈cʉs̈ ayé doce pʉctampajyat, chu̱chiu igui-ajyu'tcʉs̈ cʉjmechc cʉjmechc, mit imoygʉs̈ poder pa igui-acpichingawa'n demo̱nyujat. 
MRK.6.8	Mit imanda̱tcʉs̈ ma munʉs̈ca ipórto̱jnatu to̱uni'c, po magamunʉs̈ca ma̱s̈anʉ̱n, ne morral, ne tumi̱n. 
MRK.6.9	Mit ma comga icʉ'ajcat, po magamunʉs̈ca mechc chec. 
MRK.6.10	Mit inʉmgʉs̈awey:
MRK.6.10	—Jʉmba'tu mam intʉgʉygawa'n en tu'c tʉjc, jem intangawa'n hasta impichinganuwa'n jem. 
MRK.6.11	Mit te itp tu'c lugar mam is̈capʉctsougáj ne is̈camaraugap, impichingawa'n jem, cus̈ícs̈ca pu's̈na' jeme itpay inta'ni'jcat pa ma jawiga ni'c je'jat ma̱lo'jcat. Iyacs̈ta'cway tʉnʉmgʉs̈ap ni'c jayajwat tsʉ̱ngapay en ayé lugar itunas̈o'jcáj más mʉgʉc que ayé maljayajwat Sodomajatway mit Gomorrajatway en ayé s̈ʉjw ijuzga̱twa'n Dios.
MRK.6.12	Ipíchingaj je'jat, inʉmdacyo'ygau ni'c itp ti nas̈cuyaguiwa'n nama̱lway to̱u. 
MRK.6.13	Mit i-acpichingau may demo̱nyujat, mit tu'nijatway ijatscajau aceite, mit i-ac-oytangau.
MRK.6.14	Nu'pʉjʉn jayajwat ijawigau ti iwatway Jesús, jemni'c rey Herodes ijawiwey, mit inʉm:
MRK.6.14	—Ayʉ̱́j dejuru Juan nʉ'gutempayna' mit je' jutucta̱c mam itsʉ̱nga á̱nimajat, jemni'c Dios iguimoyp poder pa iguiwatwa'n nu'pʉjʉn cosa.
MRK.6.15	Mit una̱c inʉmgau:
MRK.6.15	—Profeta Elías ayé.
MRK.6.15	Mit ja-una̱c inʉmgau:
MRK.6.15	—Ayé jayau tu'c profeta as̈am profetajat ámbanuway.
MRK.6.16	Po iguimarajw Herodes, inʉm:
MRK.6.16	—Juan, jeme tʉnacpus̈tujcʉway icopac, jutucta̱cway.
MRK.6.17	Ni'c Herodes i-ajyu't pa ma actanga Juan, mit icutsumda̱jcau mit icuytʉjcomgau, ni'c we'n iguiwajn Herodías. Ni'c Herodías ito's̈ayate Felipe, po Herodes ito's̈ayját, mit Felipe ayé Herodes ije̱way. 
MRK.6.18	Mit Juan inʉjmau Herodes:
MRK.6.18	—Ca-oy is̈to's̈ayjatwa'n inje̱way ito's̈ay.
MRK.6.19	Mit Herodías i-ano'c Juan mit iwan ma o'c, po ca-oyawu iguiwat neti, 
MRK.6.20	ni'c Herodes ipʉ̱t Juan ni'c ijawiu ni'c Juan tu'c jayau yacs̈icway mit igawatu nejʉmay mal. Mit Herodes icuida̱t Juan mit iwan iguimarawa'n. Po iguimarajw, pʉ̱jtʉgʉy mit igajawiwu ti iwatáj.
MRK.6.21	Mit coy tu'c oyway tiempu pa Herodías, ni'c Herodes iwat tu'c cayna̱s̈ ni'c itso̱u is̈ʉjw. Mit i-imvitatcʉs̈ manda̱tpajyat, capitájnat mit mʉjayajwat Galileajatway. 
MRK.6.22	Mit tʉgʉy echpay Herodías iwayma̱m, mit inijat Herodes mit jeme tsʉ̱ngaway me̱s̈ani'c, mit reyna' inʉjmau ayé quis̈ay:
MRK.6.22	—Yo'jtac ti inwa'námpay mit tʉmo'áj.
MRK.6.23	Tʉjura̱jtap ni'c tiyu is̈yo'jtámpay tʉmo'áj hasta es̈pu̱t lo que tʉnmanda̱tpay.
MRK.6.24	Ipichijn ayé quis̈ay, i-ucyo't ima̱m:
MRK.6.24	—¿Ti tʉnyo'jtáj?
MRK.6.24	Mit iguipo'n je':
MRK.6.24	—Yo'jta icopac Juan nʉ'gutempayna'.
MRK.6.25	Mit tʉgʉy jaran mam ayé rey mit iyo'jtau, inʉm:
MRK.6.25	—Tʉnwamp is̈mo'áj jaran icopac Juan nʉ'gutempayna' puna̱tuni'c.
MRK.6.26	Cʉs̈ ayé rey tu'no'c ijo̱jt, po ca-oyawu iguinʉm ni'c ca̱j, ni'c ijura̱jtau mit iguimaraugawey jeme tsʉ̱ngaway me̱s̈ani'c. 
MRK.6.27	Mit ayé rey i-ajyu't jaran tu'c soldáj pa iguimumijnawa'n Juan icopac. 
MRK.6.28	Cʉs̈ ayé soldaj nʉcs̈, iguipus̈tújcaj Juan icopac cuytujugum, imumijnau icopac puna̱tuni'c, mit i-entrega̱jtau quis̈ayma̱m ayé copac, mit je' imoy ima̱m.
MRK.6.29	Iguimáraugaj we'n Juan ipʉctampajyat, mingau mit ipʉjcajau Juan icuerpu mit imunʉs̈cau pa iguini̱pcawa'n.
MRK.6.30	Cʉs̈ ayé apóstojlat ni-apʉcmujcʉjʉu mit Jesús, mit i-ampiugajau nu'pʉjʉn lo que iwatcaway mit lo que i-ajque's̈caway. 
MRK.6.31	Mit inʉmgʉs̈au:
MRK.6.31	—Janga ʉjtsatu mam igatsʉ̱na nepʉn pa napo'cs̈cawa'n s̈ʉ̱n.
MRK.6.31	Inʉm we'n Jesús ni'c it mayo'c jayajwat jeme nʉs̈capay mit mingapay, jemni'c ca-itcʉjʉp tiempu ne pa icaygawa'n. 
MRK.6.32	Cʉs̈ nʉs̈cau je'jatu ajni'c mam igatsʉ̱na nepʉn.
MRK.6.33	Po mayo'c jayajwat igui-is̈caway inʉs̈ca, mit igui-is̈capcau, mit nʉs̈cau pujʉ'c nu'pʉjʉn nʉ'jcopac jayajwat, mit je'jat cojyʉ'jcau mit nigutomigʉjʉu mam Jesús. 
MRK.6.34	Ipichijn ajni'c Jesús, i-is̈atu mayo'c jayau, mit i-ayo̱wis̈cʉs̈ ni'c que's̈cau as̈am borregujat jeme ca-itcʉjʉpay jeme igui-aquepmujcapay. Mit chu̱chiu igui-ajque's̈cʉs̈a mayo'c cosajat. 
MRK.6.35	Mit cuandu tsu'jito'ganu, coygau mam je' ipʉctampajyat, mit inʉmgajau:
MRK.6.35	—Yam ca-itp tʉjcat mit tsu'jito'ganu. 
MRK.6.36	Acnʉs̈cʉs̈ ayʉ̱́j jayajwat mam iguipa̱tcawa'n tʉjcat mit jem ma juyga ma̱s̈anʉ̱n, ni'c ca-itcʉjʉp ti icaygámpay.
MRK.6.37	Po Jesús inʉmgʉs̈au:
MRK.6.37	—Moyga mijchat ma cayga.
MRK.6.37	Mit je'jat iguinʉmgajau:
MRK.6.37	—¿Is̈jawi nʉs̈áj tʉs̈juyga dos mil pesos ma̱s̈anʉ̱n pa tʉs̈moygawa'n ma cayga?
MRK.6.38	Jesús inʉmgʉs̈au:
MRK.6.38	—¿Pʉjʉn ma̱s̈anʉ̱nwájat is̈aguepca? Nʉs̈i, e'pca.
MRK.6.38	Mit igui-ís̈caj, inʉmgajau:
MRK.6.38	—Cinco ma̱s̈anʉ̱nwájat mit mechc acs̈wájat i-it.
MRK.6.39	Mit Jesús inʉmgʉs̈au nu'pʉjʉn ma nitsʉ̱nda̱jcʉjʉ en grupujat mʉyyucuinm. 
MRK.6.40	Mit nitsʉ̱nda̱jcʉjʉu jem en grupujat de cien jayajwat mit en grupujat de cincuenta. 
MRK.6.41	Mit Jesús iguipʉjcʉs̈ ayé cinco ma̱s̈anʉ̱nwájat mit mechc acs̈wájat, yuc-e'p tsajpni'c, ibendiciona̱t, mit i-emgada̱jcʉs̈ ma̱s̈anʉ̱nwájat mit imoygʉs̈ ipʉctampajyat pa ma moyga ayé jayajwat, mit i-acpas̈angau ayé mechc acs̈wájat pa nu'pʉjʉjnat. 
MRK.6.42	Mit caybʉ'ngau nu'pʉjʉn jayajwat mit cu̱s̈cʉjʉu. 
MRK.6.43	Mit i-apiumujcau doce ca'c patsijcatway mit ma̱s̈anʉ̱ncutucwájat mit acs̈wájat jeme icaytangaway. 
MRK.6.44	Mit it cinco mil jayajwat jeme caygaway.
MRK.6.45	Mit Jesús inʉmgʉs̈au jaran ipʉctampajyat ma tʉgʉyga ajni'c mit ma nʉs̈ʉ'jca je'jatu tuganʉ-ájw mam nʉ'jcopac Betsaida, mientras Jesús i-acnʉs̈cʉs̈p ayé jayaujuc. 
MRK.6.46	Mit cʉs̈ igui-acnʉs̈cʉs̈ je'jat, nʉcs̈ Jesús en tu'c copac ora̱tpay. 
MRK.6.47	Icutsu'ij, ajna' tsʉ̱nau es̈pu̱t laguna, mit Jesús itu'gumu itajn na̱s̈ni'c. 
MRK.6.48	Mit i-is̈cʉs̈ ni'c ipʉctampajyat caja-oyap igui-acyo'yga ajna' ni'c cʉs̈way ijo̱jtat ni'c iguitsactsougap s̈e'mna'. Mit jopoytsu'mnaj imijn Jesús mit yo'y lagunayucuinm, mit iwan igui-ayo'yje̱jcʉs̈wa'n yagatsu. 
MRK.6.49	Po je'jat i-is̈cau ni'c yo'yp lagunayucuinm, inʉmgapayta ni'c tu'c á̱nima, mit ya̱s̈cau. 
MRK.6.50	Ni'c nu'pʉjʉjnat i-is̈cau je', mit ni-apʉ̱tigʉjʉu. Po Jesús imucotscʉs̈ jaran, inʉmgʉs̈au:
MRK.6.50	—Camdesmaya̱tca, ni'c ʉ̱ tʉmimp. Campʉ̱tcawit.
MRK.6.51	Mit Jesús cu't ajni'c mam je'jat, mit tentan ayé s̈e'mna'. Mit je'jat nigu-épigʉjʉu mayo'c. 
MRK.6.52	Po como igani-entendia̱tcap, inijawiyo'tcau ni'c Jesús ijtʉp poder cuandu igui-emgada̱jc ayé ma̱s̈anʉ̱n.
MRK.6.53	Inás̈caj tuganʉ-ájw, coygau Genesaretway na̱s̈, mit i-actentangau ajna' nʉ-auni'c. 
MRK.6.54	Ipíchingaj ajni'c, jayauna'jat i-is̈capcau jaran Jesús. 
MRK.6.55	Mit ituyo'ygau nu'pʉjʉn parte ayé na̱s̈, mit iguimáraugaj ni'c Jesús tsʉ̱nap en tu'c parte, chu̱chiu iguimumíngaja tu'nijatway ito'cni'jcat. 
MRK.6.56	Mit jʉmgapa'tu mam icoja Jesús, te nʉ'jcopajcat, te ciudajat o mam i-it una̱c tʉjcat, calleni'c iguicʉmdá̱jca nu'pʉjʉn tu'nijatway, mit iyo'tcajau laj Jesús pa iguitsʉjcajawa'nu ijamuc-au-á̱m. Mit pʉmba'tu jeme itsʉcway, oytan jaran.
MRK.7.1	Mingau Jerusalén fariseujat mit una̱c jeme i-ajque's̈capay ley, mit nigutomigʉjʉu mam Jesús. 
MRK.7.2	Mit je'jat i-is̈cau una̱c Jesús ipʉctampajyat caygap mit calimpia̱tic icʉ'jat, ayé inʉmo'jcʉp ni'c igacupujcawu icʉ'jat as̈am iguiwatca fariseujat. Mit i-acusa̱tcau. 
MRK.7.3	Ni'c fariseujat mit nu'pʉjʉn judíujat icupʉjcapnaj ampay jayajwat icostumbrejat, ni'c te igacupujcap icʉ'jat may veces, cacaygap. 
MRK.7.4	Mit ipitujcanuwa'n mercaduni'c, te canigupujcʉjʉp, cacaygap. Mit it japu̱t costumbrejat jeme iguarda̱tcaway: icupujcap vasujat natu-u̱cpay, s̈a̱nujat, pus̈anchijmat mit icatrejat. 
MRK.7.5	Ayé fariseujat mit jeme i-ajque's̈capay ley i-ucyo'tcau Jesús:
MRK.7.5	—¿Tini'c impʉctampajyat iguigaguardá̱tca ampay jayajwat icostumbrejat? ni'c icáyga, igacupujcap icʉ'jat as̈am ʉjtsat tʉs̈wátca.
MRK.7.6	Jesús ipo'ngʉs̈:
MRK.7.6	—Mijchatu miniwe̱tcʉjʉp. Iyacs̈ta'cway lo que inʉmway Isaías de mijchat, as̈am itsʉ̱na ja'yic Dios ilibruni'c, inʉm Dios:
MRK.7.6	Ayʉ̱́j jayajwat i-auni'jcatu tʉs̈-oyninʉmgap,
MRK.7.6	po tʉs̈cawangap mit nu'pʉjʉn ijo̱jtat.
MRK.7.7	Jalmanu tʉs̈-adora̱tcap,
MRK.7.7	ni'c i-ajque's̈cap tu'c ama̱s̈an lo que inʉmgapay jayajwat.
MRK.7.8	Incuyaguigaway lo que Dios imanda̱tway mit injayaumaygajap jayajwat icostumbrejat, ni'c incupujcap s̈a̱nujat mit vasujat natu-u̱cpay, mit inwatcap japu̱t cosajat wename'way.
MRK.7.9	Inʉmgʉs̈awey Jesús:
MRK.7.9	—Inyajcap jalmanu lo que imanda̱tway Dios pa is̈guarda̱tcawa'n incostumbrejat. 
MRK.7.10	Ni'c Moisés inʉm: “Oyninʉm inte̱t mit inma̱m”, mit “ma o'c ayé jayau jeme itucotsámpay ite̱t o ima̱m.” 
MRK.7.11	Po mijchat inyʉmgap ni'c tu'c jayau oyap iguinʉ́jma ite̱t o ima̱m ni'c igamajyigʉs̈áj, solo inʉmgʉs̈áj Corbán, ayé inʉmo'jcʉp ni'c imoyway Dios nu'pʉjʉn lo que ijtʉpay. 
MRK.7.12	Mit cʉs̈wa'n inyʉmgap ni'c caja-itp ti iguimajyigʉs̈wa'n ite̱t ne ima̱m. 
MRK.7.13	Como we'n is̈wátca, inyajcap jalmanu Dios ipalabra ni'c inmunʉs̈capnaj in-ampaycostumbrejat. Mit mayo'c cosajat is̈wátca wename'way.
MRK.7.14	Mit iya̱s̈cʉs̈atu ayé jayajwat, inʉmgʉs̈au:
MRK.7.14	—Maraugac minu'pʉjʉjnat mit entendiá̱tca lo que tʉnyʉmpay. 
MRK.7.15	Jeme nacaygapay nas̈ca-actuwatcap mal. Nas̈actuwatcap mal jeme pichimpay najo̱tni'jcat. 
MRK.7.16	Te tu'c jayau ijtʉp ita̱tsʉc pa iguitumarawa'n, ma marau lo que tʉnyʉmpay.
MRK.7.17	Ipichijn Jesús jayau-awa'tsam, tʉgʉy tujugum, mit ipʉctampajyat igui-ucyo'tcau ti inʉmo'jcʉp ayé inʉmgʉs̈away. 
MRK.7.18	Je' inʉmgʉs̈au:
MRK.7.18	—¿We'ney mijchat miga-entendia̱tcap? ¿Ingajawigap ni'c nas̈ca-actuwatcap mal jeme nacaygapay? 
MRK.7.19	Ni'c cayan nacayp mit nas̈p natinchayni'c mit na-acpichimpatu.
MRK.7.19	Inʉm we'n pa najawi ni'c oy nu'pʉjʉn cayan. 
MRK.7.20	Inʉm Jesús:
MRK.7.20	—Nas̈actuwatcap mal jeme pichimpay najo̱tni'jcat. 
MRK.7.21	Ni'c najo̱tni'c ipichin nu'pʉjʉn mal napensa̱tpay, nachajyo'ywa'n, na-ago'cwa'n, 
MRK.7.22	nanu'mwa'n, nas̈wa'nwa'n jayje', nas̈watwa'n mal, nawe̱twa'n, nas̈aguepwa'n may viciu, najayau-anwa'n, natucotswa'n, nanimʉjninʉjmʉwa'n, natontowatwa'n. 
MRK.7.23	Nu'pʉjʉn ayʉ̱́j cosa ma̱jlatway pichimp najo̱tni'jcat mit ayʉ̱́j nas̈actuwatcap mal.
MRK.7.24	Ipichjn jem Jesús, nʉcs̈ pa ayé na̱s̈at Tiro mit Sidón. Mit je' tan en tu'c tʉjc, mit igawanu ma jawi nepʉn po ca-oyawu itsʉ̱na cuyu'tsic. 
MRK.7.25	Ni'c tu'c to's̈ay imarau lo que iwatway Jesús, mit je' ito'chwáy ijtʉu demo̱nyu. Mit ayé to's̈ay min jaran mam Jesús mit nicos̈atenda̱jcʉu ita'ná̱m. 
MRK.7.26	Mit ayé to's̈ay cots griegu-ajw mit je' sirofeniciajway ni'c ye'c en ayé na̱s̈. Mit iyo'jtau Jesús ma acpichijna ayé demo̱nyu ito'chwáy. 
MRK.7.27	Po Jesús inʉjmau:
MRK.7.27	—Tsac ma cajyʉ'jca tʉnwajyat, ni'c ca-oy tʉs̈chi'tcajawa'n tʉnwajyat ima̱s̈anʉ̱n pa tʉs̈moygawa'n tacwájat.
MRK.7.28	Mit je' iguipo'n:
MRK.7.28	—Jo̱, Señor, po tacwájat icaygap ma̱s̈anʉ̱nco's̈wájat me̱s̈apa'tmay jeme inwajyat i-ajca'ugapay.
MRK.7.29	Jesús inʉjmau:
MRK.7.29	—Ni'c we'n impo'jn, nʉs̈, ni'c oytanway into'chwáy. Pichinway ayé demo̱nyu.
MRK.7.30	Icóynuj itʉcm ayé to's̈ay, ipa̱t ayé to'chwáy iche's̈ni'c, mit pichinway ayé demo̱nyu.
MRK.7.31	Ipíchijnatu Tirojway na̱s̈, Jesús nas̈ pa Sidónway na̱s̈ mit nʉ'jcopajcat Decápolis pa icojawa'n laguna Galileajway. 
MRK.7.32	Mit imumingajau Jesús tu'c jayau jeme camarapay mit ca-oyap icots oy, mit inʉmgajau ma yajca icʉ' iyucuinm ayé jayau. 
MRK.7.33	Mit iguimupichijn Jesús ayé jayau jatu'c laj, icojmau icʉ'jʉjp ita̱tsʉjcʉtʉm, mit icutsujcu't icʉ'jʉjp mit itsʉjcau ito̱jts. 
MRK.7.34	Mit iyuc-e'jp tsajpni'c, s̈ajtogojyʉu mit inajau:
MRK.7.34	—Efata. (Ayʉ̱́j inʉmo'jcʉp: Ma oytan inta̱tsʉc.)
MRK.7.35	Mit marauda̱c jaran, mit oytaney jaran ito̱jts, mit oyo'gu icojts. 
MRK.7.36	Mit Jesús inʉmgʉs̈au maganʉmgaja nepʉn, po je'jat más inʉmdacyo'ygau. 
MRK.7.37	Mit nigu-épigʉjʉu may, mit inʉmgau:
MRK.7.37	—Oyo'gu iguiwat nu'pʉjʉn. Jeme camaraugapay i-acmarauda̱jcʉs̈p, mit u̱májat i-ajcotsta̱jcʉs̈p.
MRK.8.1	En ayé s̈ʉjwat ni-apʉcmujcʉjʉu may jayau, mit ca-itcʉjʉwu ti icaygámpay. Cʉs̈ Jesús iya̱s̈cʉs̈ ipʉctampajyat mit inʉmgʉs̈au:
MRK.8.2	—Tʉnayo̱wis̈cʉs̈p ayʉ̱́j jayajwat ni'c ijtʉnup tu̱gup s̈ʉjw itsʉ̱nga yam mit ʉ̱, mit ca-itcʉjʉp ti icaygámpay. 
MRK.8.3	Mit te tʉnacnʉs̈cʉs̈p pa itʉcmat sin cay, desmaya̱tcáj to̱uni'c, ni'c una̱c yagatso'c imíngaj.
MRK.8.4	Igui-ucyo'tcau ipʉctampajyat:
MRK.8.4	—¿Nat nas̈ajcaygʉs̈wa'n ayʉ̱́j jayajwat? ni'c yam ca-itp tʉjcat mam nas̈pa̱tcawa'n cayan.
MRK.8.5	Jesús i-ucyo'tcʉs̈:
MRK.8.5	—¿Pʉjʉn ma̱s̈anʉ̱n is̈aguépca?
MRK.8.5	Iguipo'ngau:
MRK.8.5	—Siete.
MRK.8.6	Mit imanda̱tcʉs̈ ayé jayajwat ma nitsʉ̱nda̱jcʉjʉ na̱s̈ni'c. Iguipʉjcʉs̈ ayé siete ma̱s̈anʉ̱nwájat, inʉjmau Dios ni'ctiyu̱s̈, igui-emgada̱jc, imoygʉs̈ ipʉctampajyat pa ma yajcaja ayé jayajwat. Mit iyajcajau ayé ma̱s̈anʉ̱nwájat. 
MRK.8.7	Mit itcʉjʉwey una̱c acs̈wájat, mit ibendiciona̱t mit imanda̱tcʉs̈ ma yajcaja-ey acs̈wájat ayé jayajwat. 
MRK.8.8	Mit caybʉ'ngau mit cu̱s̈cʉjʉu. Mit i-apiumujcau siete ca'c ma̱s̈anʉ̱ncutucwájat jeme icaytangaway. 
MRK.8.9	Mit it como cuatro mil jayajwat jeme caygaway. Mit Jesús i-acnʉs̈cʉs̈nuw ayé jayajwat. 
MRK.8.10	Mit itʉgʉjy en tu'c aj mit ipʉctampajyat, nʉs̈cau pa Dalmanutajway na̱s̈.
MRK.8.11	Imíngaj mam Jesús fariseujat, chu̱chigau discutia̱tpay mit Jesús pa iguiproba̱tcawa'n, mit iyo'tcajau ma ajque's̈ tu'c seña mʉjway tsajpni'c pa iguijawigawa'n te Dios igui-ajyu't. 
MRK.8.12	Mit Jesús s̈ajtogojyʉu, inʉm:
MRK.8.12	—¿Tini'c iguiyo'tca jinapay jayajwat tu'c seña. Iyacs̈ta'cway tʉnʉmgʉs̈ap ni'c tʉnga-ajque's̈áj nejʉmay seña pa jinapay jayajwat.
MRK.8.13	Iguicuyaguigʉs̈, tʉgʉywatu en tu'c aj mit nʉcs̈ pa tuganʉ-ájw.
MRK.8.14	Mit ipʉctampajyat inijawiyo'tcau iguimumingawa'n ma̱s̈anʉ̱n. Mit tu'gu ma̱s̈anʉ̱nwáy i-ítcʉjʉj ajni'c. 
MRK.8.15	Mit Jesús inʉmgʉs̈au:
MRK.8.15	—Márauga, nicuidá̱tcʉjʉ mit fariseujat ilevadura mit we'ney Herodes ilevadura.
MRK.8.16	Mit ipʉctampajyat ni-ucyo'tcʉjʉu, inʉmgau:
MRK.8.16	—Nas̈nʉmgajap we'n ni'c nagamumingawu ma̱s̈anʉ̱n.
MRK.8.17	Iguijawij Jesús ni'c we'n ipensá̱tcaj, inʉmgʉs̈au:
MRK.8.17	—¿Tini'c is̈nʉmga ni'c ingamumingawu ma̱s̈anʉ̱n? ¿Inganijawigap ayé milagru tʉnwatway? ¿Ingani-entendia̱tcap neti? 
MRK.8.18	Inaguepcap inwijnat po miga-e'pcap. Inaguepcap inta̱tsʉjcat po migamaraugap. ¿Inganijawigap lo que tʉnwatway? 
MRK.8.19	Cuandu tʉs̈-emgada̱jcʉs̈ ayé cinco ma̱s̈anʉ̱nwájat pa cinco mil jayajwat, ¿pʉjʉn ca'c patsic mit ma̱s̈anʉ̱ncutucwájat is̈apiumújcanuj?
MRK.8.19	Ipo'ngau:
MRK.8.19	—Doce ca'cna'jat.
MRK.8.20	Mit cuandu tʉs̈-emgada̱jcʉs̈ ayé siete ma̱s̈anʉ̱nwájat pa cuatro mil jayajwat, ¿pʉjʉn ca'c patsic mit ma̱s̈anʉ̱ncutucwájat is̈apiumújcanuj?
MRK.8.20	Je'jat ipo'ngau:
MRK.8.20	—Siete ca'cna'jat.
MRK.8.21	Mit Jesús inʉmgʉs̈au:
MRK.8.21	—¿Ingani-entendia̱tcap ayé milagru tʉnwatway?
MRK.8.22	Icóygaj Betsaida, imumingajau tu'c winch mit iyo'tcajau Jesús ma yajca icʉ' ayé winch pa ma e'pta'c. 
MRK.8.23	Cʉs̈ igui-actajn icʉ'ni'c winchna', imupichin pa nʉ'jcopac-auni'c mit iyajcau tsujnʉ' iwini'c. Iguiyájcaj icʉ'jat iyucuinm je', i-ucyo't te i-e'pnup tanti. 
MRK.8.24	Mit i-e'jp, inʉm:
MRK.8.24	—Tʉn-e'pcʉs̈p jayajwat as̈am cuywájat po yo'ygap.
MRK.8.25	Cʉs̈ iyajcawatu icʉ'jat iwini'c, mit i-ac-e'pta̱c jaran, mit oytan iwijnat, mit i-is̈ oy nu'pʉjʉn cosa yagatsway. 
MRK.8.26	Mit Jesús i-acnʉcs̈nuw itʉcm, inʉm:
MRK.8.26	—Nes̈ʉ̱n camtʉgʉywit nʉ'jcopacni'c, ne camnʉjma nepʉn jem.
MRK.8.27	Mit pichingau jem Jesús mit ipʉctampajyat pa inʉs̈cawa'n en ayé nʉ'jcopacwájat tsʉ̱ngapay tom Cesarea de Filipo. Po to̱uni'c Jesús i-ucyo'tcʉs̈ ipʉctampajyat, inʉm:
MRK.8.27	—¿Ti inʉmgap jayajwat ni'c tʉpʉn ʉ̱?
MRK.8.28	Iguipo'ngau:
MRK.8.28	—Inʉmgap ni'c mi̱ mi Juan nʉ'gutempayna'. Mit una̱c inʉmgap ni'c mi̱ mi profeta Elías. Mit ja-una̱c inʉmgap ni'c mi̱ mi tu'c profeta.
MRK.8.29	Mit Jesús i-ucyo'tcʉs̈:
MRK.8.29	—¿Mijchat te, ti inyʉmgap tʉpʉn ʉ̱?
MRK.8.29	Pedro iguipo'n:
MRK.8.29	—Mi̱ miCristu jeme Dios i-ajyu'tway.
MRK.8.30	Mit Jesús imanda̱tcʉs̈ mʉgʉc maganʉmgaja nepʉn ni'c je' ayé Cristu i-ajyu'tway Dios.
MRK.8.31	Mit Jesús chu̱chiu igui-ajque's̈cʉs̈a, inʉm:
MRK.8.31	—Ʉ̱ jeme tʉjatway jayau itp ti tʉs̈tunas̈wa'n mayo'c, mit tʉs̈capʉctsougáj na'waywájat, judíujat imʉjpa̱nijat, mit jeme i-ajque's̈capay ley. Mit tʉs̈ac-ago'jcʉjʉ̱́j, po i-ijtʉwa'n tu̱gup s̈ʉjw, tʉjutucta'gáj.
MRK.8.32	Mit oyo'gu iguinʉmgʉ́s̈aj ayé cosajat. Mit cʉs̈ Pedro iya̱s̈pichin Jesús jatu'c laj mit chu̱chiu iguiche'c Jesús. 
MRK.8.33	Po Jesús i-e'jpitujc, mit igui-is̈cʉs̈ ipʉctampajyat, iche'cta̱c Pedro, inʉjmau:
MRK.8.33	—¡Niju'jpʉ de ʉ̱ ni'c inmuyo'yp Awayagatsna'! Ni'c ingajawip ti iwampay Dios. Más inwatp cuenta iwangapay jayajwat.
MRK.8.34	Mit Jesús iguiya̱s̈cʉs̈ jayajwat mit ipʉctampajyat, inʉmgʉs̈au:
MRK.8.34	—Pʉmba'tu iwa'námpay tʉs̈natspoguiyáj ma nijawiyo't jeme je'yu iwa'námpay, mit ma tsʉ̱na dispuestu iguitunas̈wa'n, mit we'n oyáj tʉs̈natpoguip. 
MRK.8.35	Ni'c pʉmba'tu jeme iwa'námpay iguiguarda̱twa'n ivida pa je'yu, i-actogoyáj. Po pʉmba'tu jeme i-actsʉ̱námpay ivida por togoyic ni'c tʉs̈wamp mit iwampey tʉn-oyway noticia, je' iguarda̱táj pa tu'c vida cacʉs̈ámpay. 
MRK.8.36	Ni'c ¿pa ti oy te tu'c jayau i-aguep nu'pʉjʉn itpay en ayʉ̱́j mundu mit i-actogoyp ivida? 
MRK.8.37	Ni'c te tu'c jayau i-actogoyp ivida, ¿nat iguijuybichinwa'natu? 
MRK.8.38	En ayʉ̱́j tiempu jayajwat icuyaguigap Dios mit iwatcap mal. Po pʉmba'tu jeme tʉs̈tuwinchu̱gámpay ʉ̱ mit lo que tʉnyʉmpay, we'ney ʉ̱ jeme tʉjatway jayau tʉntuwinchu̱gámpey je' cuandu tʉmi'nwa'n oymanac as̈am tʉnte̱t Dios, mit tʉmi'náj mit Dios i-ángejlat.
MRK.9.1	Jesús inʉmgʉs̈awey:
MRK.9.1	—Iyacs̈ta'cway tʉnʉmgʉs̈ap ni'c una̱c jeme tsʉ̱ngapay yam ca-o'jcáj hasta tega-e'pcap imi'nwa'n ayé tiempu imanda̱twa'n Dios mit maj.
MRK.9.2	I-íjtʉj seis s̈ʉjwat, Jesús imunʉs̈cʉs̈ Pedro, Jacobo mit Juan, mit imunʉs̈cʉs̈ itu'gujmatu en tu'c yucmay copac, mit jem jat oymanac Jesús, je'jat iwindugʉtʉjmat. 
MRK.9.3	Mit cuquijan ijamuc mit po'p ijajt as̈am nieve, hasta nejʉmay putspay ca-oyap igui-acpo'pi más po'p. 
MRK.9.4	Mit iguique's̈ta̱jcajau Elías mit Moisés, imu-ampiugap Jesús. 
MRK.9.5	Mit Pedro inʉjmau Jesús:
MRK.9.5	—Amáyipay, oyo'gu natsʉ̱́nga yam. Tʉnwatcáj tu̱gup tʉcwájat, tu'c pa mi̱, tu'c pa Moisés mit jatu'c pa Elías.
MRK.9.6	Pedro inʉm we'n ni'c ni-apʉ̱tigʉjʉu, mit je' igajawiwu ti inʉmámpay. 
MRK.9.7	Mit min tu'c wintuc jeme iguicutujcaway je'jat, mit imaraugau ni'c cotsp Dios wintucni'c, inʉmgʉs̈au:
MRK.9.7	—Ayʉ̱́j ayé tʉnwáy jeme tʉnwampay, mijchat márauga je'.
MRK.9.8	Mit iyuc-e'pca, igaja-is̈cawu nepʉn mit je'jat, ja-itu'gumu Jesús.
MRK.9.9	Imanactá̱jcaj en ayé copac, Jesús inʉmgʉs̈au: Camnʉmgaja nepʉn lo que in-is̈caway hasta ʉ̱ jeme tʉjatway jayau tʉjutucta'cwa'n mam itsʉ̱nga á̱nimajat. 
MRK.9.10	Mit ijayaumaygau lo que iguinʉmgajaway po ni-ucyo'tcʉjʉu je'jatu tini'c iguinʉm ni'c jutucta'gáj mam itsʉ̱nga á̱nimajat. 
MRK.9.11	Mit i-ucyo'tcau Jesús:
MRK.9.11	—¿Tini'c iguinʉmga jeme i-ajque's̈capay ley ni'c itp ti imijnʉ'cwa'n ayé profeta Elías?
MRK.9.12	Mit Jesús ipo'ngʉs̈:
MRK.9.12	—Iyacs̈ta'cway Elías mijnʉ'cp pa igui-oyajcʉs̈wa'n nu'pʉjʉn cosajat. Po we'ney itsʉ̱na ja'yic Dios ilibruni'c ni'c ʉ̱ jeme tʉjatway jayau tʉntunas̈áj mit tʉs̈-ano'jcáj jayajwat. 
MRK.9.13	Mit tʉnʉmgʉs̈ap ni'c minway Elías mit je'jat iguiwatcajau tigapa'tu as̈am itsʉ̱na ja'yic Dios ilibruni'c lo que iguijatámpay je'.
MRK.9.14	Icojy Jesús mam itsʉ̱́ngaj japu̱t ipʉctampajyat, i-is̈ ni'c mayo'c jayau tsʉ̱nau apitucje̱guic mam je'jat, mit una̱c jeme i-ajque's̈capay ley imuninʉmgʉjʉu je'jat. 
MRK.9.15	Mit igui-ís̈caj Jesús, nu'pʉjʉn ayé jayajwat nigu-épigʉjʉu jaran, mit ipujʉ'jcaj mam je', isaluda̱tcau. 
MRK.9.16	Mit Jesús i-ucyo'tcʉs̈:
MRK.9.16	—¿Tini'c inyinʉ́mgʉjʉ?
MRK.9.17	Mit iguipo'n tu'c jayau tsʉ̱naway jayau-awa'tsam, inʉm:
MRK.9.17	—Amayipay, tʉmumijnau tʉnwáy ni'c igui-ajcu-u̱mip tu'c demo̱nyu, 
MRK.9.18	mit jʉmgapa'tu mam igui-actamp, igui-ajca'p mʉgʉc, mit qui'chna' iyacp au-o'pac mit i-ajcʉrrʉchp itʉ̱jtsat, mit cumʉgʉguip. Mit tʉnyo'tcʉs̈au impʉctampajyat ma acpíchingaja ayé demo̱nyu, po ca-oyawu.
MRK.9.19	Ipo'ngʉs̈ Jesús:
MRK.9.19	—¡Ayʉ̱́j jinapay jayajwat cacupʉjcap nes̈ʉ̱n! ¿Hasta jutim tʉtsʉ̱nawa'n mit mijchat? ¿Hasta jutim tʉmajmoygʉs̈wa'n mijchat? Mumíngajac ayé qui'chna'.
MRK.9.20	Mit cʉs̈ imumingajau qui'chna'. Po demo̱nyuna' igui-is̈ Jesús, ayé qui'chna' igui-actupʉc s̈e'm mit igui-ajca'u na̱s̈ni'c, mit quitawí̱c mit iyac au-o'pac. 
MRK.9.21	Mit Jesús i-ucyo'jtau qui'chna' ite̱t:
MRK.9.21	—¿Pʉjʉn tiempujanu i-íjtʉj desde iguijat ayʉ̱́j?
MRK.9.21	Iguipo'n ayé jayau:
MRK.9.21	—Desde titicwáynaj, 
MRK.9.22	mit mayo'c viaje iguica'tstʉgʉyp jʉngʉtʉm mit nʉ'jugum pa igui-ago'gáj. Po te oyap mi̱ is̈wat tanti, ayo̱wis̈cac mit majyigac.
MRK.9.23	Jesús inʉjmau:
MRK.9.23	—Te oyap incupʉc. Ni'c te nacupʉcp, oyap nas̈wat nu'pʉjʉn cosa.
MRK.9.24	Mit cʉs̈ qui'chna' ite̱t ya̱s̈ mʉgʉc, inʉm:
MRK.9.24	—Tʉngupʉcp po majyiyac pa tʉcupʉc más.
MRK.9.25	Igui-is̈ Jesús ni'c iguicutomibʉ'ngap ayé jayaujuc, iche'cta̱c demo̱nyuna', inʉjmau:
MRK.9.25	—Mi̱ inajcu-u̱migʉs̈p jayajwat mit inga-acmaraugʉs̈p. Tʉnʉjmap, pichin mam je' mit camjatʉgʉyatu mam je'.
MRK.9.26	Mit cʉs̈ demo̱nyuna' ya̱s̈, mit i-actupʉgatu s̈e'm ayé qui'chna', mit pichin mam je'. Mit iyajcau qui'chna' as̈am o'guic, hasta mayo'c jayajwat inʉmgau ni'c o'guiganu. 
MRK.9.27	Po Jesús, igui-actájnaj icʉ', i-ajca's̈ʉ'c, mit qui'chna' nitenda̱jcʉu.
MRK.9.28	Itʉgʉjy Jesús tujugum, igui-ucyo'tcau ipʉctampajyat itu'gujmatu, inʉmgau:
MRK.9.28	—¿Tini'c ʉjtsat ca-oyawu tʉs̈acpíchingaja ayé demo̱nyu?
MRK.9.29	Jesús ipo'ngʉs̈:
MRK.9.29	—Itp ti na-ora̱twa'n mit na-ayuna̱twa'n, ni'c solo we'n oyap nas̈acpichin demo̱nyujat as̈am aye'way.
MRK.9.30	Ipíchingaj jem, nas̈cau Galileajway na̱s̈, po Jesús igawanu nepʉn ma jawi, 
MRK.9.31	ni'c i-ajque's̈cʉs̈au ipʉctampajyat, inʉm:
MRK.9.31	—Ʉ̱ jeme tʉjatway jayau tʉs̈yajcáj jayajwat icʉ'jugujmat, mit tʉs̈ago'jcáj. Po cuandu tʉs̈ago'jcáj, tʉjutucta'gáj imutu̱gupay s̈ʉjw. 
MRK.9.32	Po je'jat igajawigawu lo que inʉmway Jesús, mit ipʉ̱tcau igui-ucyo'tcawa'n.
MRK.9.33	Mit coygau Capernaum. Itsʉ̱́naj tujugum, Jesús i-ucyo'tcʉs̈:
MRK.9.33	—¿Ti inyʉmdacmingau to̱uni'c?
MRK.9.34	Po je'jat igapo'ngawu neti, ni'c to̱uni'c inʉmdacmingau pʉn más manda̱táj. 
MRK.9.35	Initsʉ̱ndá̱jcʉj Jesús, iya̱s̈cʉs̈ ayé doce pʉctampajyat, inʉmgʉs̈au:
MRK.9.35	—Te tu'c jayau iwamp imanda̱twa'n más, itp ti itanwa'n más mugus̈á̱m de nu'pʉjʉjnat, mit itp ti iguimajyigʉs̈wa'n.
MRK.9.36	Igui-actajn tu'c qui'chwáy, iyac mam je'jat itsʉ̱nga. Mit iguiyucme'jt ayé qui'chwáy, inʉmgʉs̈au:
MRK.9.37	—Pʉmba'tu jeme ipʉctsowámpay tu'c qui'chwáy as̈am ayʉ̱́jway ni'c ʉ̱ tʉs̈wamp, casi ʉ̱ tʉs̈pʉctso̱p. Mit jeme tʉs̈pʉctsowámpay ʉ̱, tʉs̈capʉctsowáj ʉ̱jyu, po ipʉctsowámpey Dios jeme tʉs̈ajyu'tway.
MRK.9.38	Juan iguinʉjmau:
MRK.9.38	—Amayipay, tʉn-is̈cau tu'c jayau ni'c i-acpichimp demo̱nyujat inyʉ'jyni'c, mit tʉngamoygawu laj ni'c je' catsʉ̱nap mit ʉjtsat.
MRK.9.39	Po Jesús inʉm:
MRK.9.39	—Camatujcawit, ni'c te tu'c jayau iwatp milagru tʉnyʉ'jyni'c, ca-oyáj tʉs̈tucotsp. 
MRK.9.40	Ni'c jeme nas̈ca-atujcapay ʉjtsat, najawigap ni'c ʉjtsat nas̈mutʉgʉygap. 
MRK.9.41	Iyacs̈ta'cway tʉnʉmgʉs̈ap ni'c pʉmba'tu jeme is̈moygámpay tu'c vasu nʉ' ni'c mijchat inmutʉgʉygau Cristu, Dios iguitso'gáj.
MRK.9.42	’Pʉmba'tu i-actuwatámpay mal tu'c de ayʉ̱j jayawájat jeme tʉs̈cupʉjcapay, más oy nacutsúmijya tu'c pa̱wan iyo'cni'c mit naca'tstʉgʉy lama̱tjugum. 
MRK.9.43	Mit te incʉ' is̈actuwatp mal, mejor camjatutsʉc ayé mal as̈am impus̈tucpay incʉ'. Ni'c más oy intʉgʉywa'n cʉ'tuguic mam i-it vida cacʉs̈ámpay que inyʉs̈wa'n mit mechc incʉ' pa jʉngʉtʉm mam nunca igapi'ch. 
MRK.9.44	Mit jem iguitunas̈cawa'n maljayajwat mam jʉjn nunca igapi'ch. 
MRK.9.45	Mit te inta'n is̈actuwatp mal, camjayo'y mam i-it ma̱jlat as̈am impus̈tucpay inta'n. Ni'c más oy intʉgʉywa'n cu̱s̈u mam i-it vida cacʉs̈ámpay que is̈aguepwa'n mechc inta'n pa is̈comgáj jʉngʉtʉm. 
MRK.9.46	Mit jem iguitunas̈cawa'n maljayajwat mam jʉjn nunca igapi'ch. 
MRK.9.47	Mit te inwijn is̈actuwatp mal, camja-e'p ayé mal as̈am inchi'tpay inwijn. Ni'c más oy intʉgʉywa'n en ayé lugar mam imanda̱t Dios mit tu'gu inwijn que is̈aguepwa'n mechc inwijn pa is̈comgáj jʉngʉtʉm. 
MRK.9.48	Mit jem iguitunas̈cawa'n maljayajwat mam jʉjn nunca igapi'ch.
MRK.9.49	’Ni'c nu'pʉjʉn iproba̱tcáj mit jʉjn, mit nu'pʉjʉn aníma̱t icotstʉgʉygajapay Dios, iproba̱tcámpey mit jʉjn. 
MRK.9.50	Oy ayé ca̱n, po te ca̱n cajapa'c, ¿nat igui-ac-o'mpiwa'n cayan? Mit as̈am ayé ca̱n i-oyi, wename-ey oy pi tsʉ̱nga en paz minu'pʉjʉjnat.
MRK.10.1	Ipichijn jem Jesús, nʉcs̈ pa Judeajway na̱s̈ tuganʉ-ájw Jordán. Mit nigutomigʉjʉwatu mam je' tu'c jayaujuc, mit i-ajque's̈cʉs̈awatu as̈am iguiwatí̱c. 
MRK.10.2	Icóygaj mam je' una̱c fariseujat, i-ucyo'tcau pa iguiproba̱tcawa'n, inʉmgau: ¿Oy tu'c jayau iguicuyaguiwa'n ito's̈ay? 
MRK.10.3	Jesús ipo'ngʉs̈:
MRK.10.3	—¿Nat is̈manda̱tcau Moisés pi watca?
MRK.10.4	Je'jat iguinʉmgajau:
MRK.10.4	—Moisés inʉm ni'c tu'c jayau oyap iguiwat yos̈tʉcm tu'c noc pa iguicuyaguiwa'n ito's̈ay.
MRK.10.5	Jesús inʉmgʉs̈au:
MRK.10.5	—Is̈manda̱tcau we'n Moisés ni'c micopacmʉgʉgo'jcat. 
MRK.10.6	Po cuandu Dios iguiwajt ayʉ̱́j mundu, je' iwat qui'chay mit to's̈ay. 
MRK.10.7	Jemni'c tu'c jayau iyagáj ite̱t mit ima̱m pa iguipʉcwa'n ito's̈ay. 
MRK.10.8	Mit we'n ayé mechcatway tu'gujyu ijatcawa'n. Jemni'c cajaje' mechcat, po jatcau tu'gujyu. 
MRK.10.9	Jemni'c jeme Dios i-acnipʉjcʉs̈ʉway, maga-acniguyáguijyʉ nepʉn.
MRK.10.10	Icóygaj itʉcmat, igui-ucyo'tcawatu ipʉctampajyat ti inʉmo'jcʉp ayé inʉmway. 
MRK.10.11	Jesús inʉmgʉs̈au:
MRK.10.11	—Pʉmba'tu jeme icuyaguiyámpay ito's̈ay mit te ipʉcp jatu'c, ichajyo'jyap ito's̈ay. 
MRK.10.12	Mit te tu'c to's̈ay icuyaguip ina'u mit te ipʉcp jatu'c jayau, ichajyo'jyap ina'u.
MRK.10.13	Mit imumingajau Jesús ya̱waywájat pa ma yajcʉs̈a icʉ'jat iyucuinmat, po ipʉctampajyat iche'cta̱jcau jeme imumingaway. 
MRK.10.14	Igui-is̈ we'n Jesús, awa'niu mit inʉmgʉs̈au:
MRK.10.14	—Moyga laj ma minga ya̱waywájat mam ʉ̱. Camatujcawit ni'c jayajwat jeme jatcámpay as̈am ayʉ̱́j ya̱waywájat tʉgʉygáj mam imanda̱t Dios. 
MRK.10.15	Iyacs̈ta'cway tʉnʉmgʉs̈ap ni'c jeme igacupʉcpay as̈am tu'c ya̱wáy ni'c Dios manda̱táj, catʉgʉyáj mam Dios imanda̱t.
MRK.10.16	Iguiyucme'tcʉs̈, iyajcʉs̈au icʉ'jat iyucuinmat mit ibendiciona̱tcʉs̈.
MRK.10.17	Ipichijn jem Jesús pa iguipʉcwa'n to̱u, pujʉ'c imijn tu'c ya̱wayna' mit nicos̈atenda̱jcʉu iwiná̱m Jesús, mit i-ucyo't:
MRK.10.17	—Amayipay oyway, ¿ti tʉnwatáj pa tʉs̈aguepwa'n vida jeme cacʉs̈ámpay?
MRK.10.18	Ipo'n Jesús:
MRK.10.18	—¿Tini'c ʉ̱ is̈najap Amayipay oyway? Solo itp tu'c jeme oyway, mit ayé Dios. 
MRK.10.19	Injawip lo que Dios imanda̱tpay: “Camago'cwit, camchajyo'ywit, camnu'mwit, camwe̱twajta nepʉn, campʉcwit jayje', oyninʉm inte̱t mit inma̱m.”
MRK.10.20	Ayé ya̱wayna' inʉjmau Jesús:
MRK.10.20	—Amayipay, nu'pʉjʉn ayé tʉnguarda̱tway desde tʉyauya̱waymijn.
MRK.10.21	Jesús igui-is̈ je', i-ayo̱wis̈o'c, mit inʉjmau:
MRK.10.21	—Tu'c cosajyu is̈togoyp: nʉs̈, to'cpʉ'n nu'pʉjʉn inaguepay, mit moygʉs̈ pro̱wiwájat mit mitsʉ̱náj oy tsajpni'c ni'c ayé as̈am tu'c riqueza más oyway, mit mi'n mit ʉ̱, pi tsʉ̱na dispuestu is̈tunas̈wa'n mit we'n oyap is̈natspoguip.
MRK.10.22	Iguimarajw we'n ayé ya̱wayna', cajaji'gu ijo̱jt. Tu'no'c ijo̱jt mit nʉcs̈nuw jaran, ni'c je' ricujo'c.
MRK.10.23	Mit Jesús igui-is̈cʉs̈ nu'pʉjʉn, inʉmgʉs̈au ipʉctampajyat:
MRK.10.23	—Majo'c itʉgʉygawa'n mam imanda̱t Dios jeme itcʉjʉpay may tumi̱n.
MRK.10.24	Mit nigu-épigʉjʉu ipʉctampajyat ni'c we'n iguinʉjm, po Jesús inʉmgʉs̈awatu:
MRK.10.24	—Jayajwat, majo'c pa itʉgʉygawa'n mam imanda̱t Dios jeme confia̱tcapay mit itumi̱jnat. 
MRK.10.25	Más fácil tu'c camellu inas̈wa'n agu̱s̈acʉtwayni'c que tu'c ri̱cu itʉgʉywa'n en ayé lugar mam imanda̱t Dios.
MRK.10.26	Mit nigu-épigʉjʉu más, mit i-ucyo'tcau:
MRK.10.26	—¿Pʉmpaj oyáj inisalvá̱jtʉ.
MRK.10.27	Igui-is̈cʉs̈ Jesús, inʉm:
MRK.10.27	—Jayajwat ca-oyap inisalvá̱tcʉjʉ je'jatu, po caje' we'n mit Dios, ni'c Dios oyap iguiwat nu'pʉjʉn.
MRK.10.28	Mit Pedro chu̱chiu iguinʉ́jma:
MRK.10.28	—Marau, ʉjtsat tʉncuyaguigaway nu'pʉjʉn mit tʉnatspoguigap mi̱.
MRK.10.29	Ipo'n Jesús:
MRK.10.29	—Iyacs̈ta'cway tʉnʉmgʉs̈ap ni'c pʉmba'tu iyagámpay itʉjc, i-ajchat, itsʉ'jat, ima̱m, ite̱t, iwajyat mit ina̱s̈at ni'c más tʉs̈wamp mit iwampey tʉn-oyway noticia, 
MRK.10.30	je' ipʉctsowáj premiu cien veces más en ayʉ̱́j jinapay tiempu, mit ijtʉ̱́j itʉjcat, i-ajchat, itsʉ'jat, ima̱jmat, iwajyat mit ina̱s̈at, po jayajwat iguipo'ctangáj. Po en ayé tiempu mi'námpay ayé jayau ipʉctsowáj vida jeme cacʉs̈ámpay. 
MRK.10.31	Mit mayo'c jeme iwangaway itangawa'n jʉpm, tangáj mugus̈á̱m. Mit jeme tsʉ̱ngapay mugus̈á̱m, tangáj jʉpm.
MRK.10.32	Inʉ́s̈caj to̱uni'c pa Jerusalén, Jesús nʉcs̈ jʉpm mit ipʉctampajyat iguinatspoguigau, mit nigu-épigʉjʉu mit pʉ̱tcau. Iguimunʉs̈cʉ́s̈atu aparte ipʉctampajyat, chu̱chiu iguinʉmgʉ́s̈a lo que iguijatámpay. 
MRK.10.33	Inʉm:
MRK.10.33	—Márauga, nanʉs̈cap pa Jerusalén, mit ʉ̱ jeme tʉjatway jayau tʉs̈yajcáj icʉ'jugujmat judíujat imʉjpa̱nijat mit jeme i-ajque's̈capay ley, mit tʉs̈ac-ago'jcʉjʉ̱́j, mit tʉs̈yajcáj icʉ'jugujmat pe'ta̱may jayajwat, 
MRK.10.34	mit tʉs̈tus̈i̱jcáj, tʉs̈raunipʉ'ngáj, tʉs̈cutsujcu'tcáj mit tʉs̈ago'jcáj. Po imutu̱gupay s̈ʉjw, tʉjutucta'gáj.
MRK.10.35	Mit nigutomigʉjʉu mam Jesús Jacobo mit Juan, Zebedeo iwajyat, inʉmgajau:
MRK.10.35	—Amayipay, tʉnwangap pi is̈watcajac lo que tʉyo'tcajámpay.
MRK.10.36	Jesús inʉmgʉs̈au:
MRK.10.36	—¿Ti inwangap tʉwatcʉs̈awa'n?
MRK.10.37	Je'jat iguipo'ngau:
MRK.10.37	—Cuandu intsʉ̱nawa'n oymanac mit Dios, moygac laj tʉmechcat pa tʉtsʉ̱ngawa'n tu'c in-oyimaycʉ'ni'c, mit jatu'cway in-anajyimaycʉ'ni'c.
MRK.10.38	Po Jesús inʉmgʉs̈au:
MRK.10.38	—Ingajawigap ti inyo'tcapay. ¿Oyáj is̈tu-ú̱jca ayé vasu jeme ʉ̱ tʉntu-u'gámpay? Ayé inʉmo'jcʉp ni'c tʉ-o'gáj. ¿Oyáj intsʉ̱nga nʉ'gutemic as̈am ʉ̱ tʉtsʉ̱nawa'n nʉ'gutemic? Ayé inʉmo'jcʉp ni'c tʉntunas̈áj.
MRK.10.39	Je'jat iguipo'ngau:
MRK.10.39	—Oyap.
MRK.10.39	Jesús inʉmgʉs̈au:
MRK.10.39	—Iyacs̈ta'cway intu-u̱jcáj ayé vasu jeme tʉntu-u'gámpay ni'c mi-o'jcáj, mit mitsʉ̱ngáj nʉ'gutemic as̈am ʉ̱ tʉtsʉ̱nawa'n nʉ'gutemic ni'c intunas̈cáj. 
MRK.10.40	Po ca-oyáj tʉmoygʉs̈ laj intsʉ̱ngawa'n tʉn-oyimaycʉ'ni'c ne tʉn-anajyimaycʉ'ni'c, ni'c oyaguic itsʉ̱na ayé lugar pa jeme Dios icupiugʉs̈way.
MRK.10.41	Iguimáraugaj we'n ayé diez pʉctampajyat, imu-awa'nigau jaran Jacobo mit Juan. 
MRK.10.42	Iguiya̱s̈cʉs̈ Jesús, inʉmgʉs̈au:
MRK.10.42	—Injawigap ni'c jeme imanda̱tcapay pe'ta̱majyat, manda̱tcap mʉgʉc, mit we'ney mʉjayajwat manda̱tcapey mʉgʉc. 
MRK.10.43	Po cajatáj we'n mit mijchat. Po pʉn iwa'námpay ijatwa'n mʉj mam mijchat, je' itp ti is̈servia̱tcajáj. 
MRK.10.44	Mit pʉn iwa'námpay ijatwa'n primeru mam mijchat itp ti iguiservia̱tcʉs̈awa'n nu'pʉjʉn. 
MRK.10.45	Mit we'ney ʉ̱ jeme tʉjatway jayau tʉgaminu pa jayajwat tʉs̈servia̱tcajáj, po tʉmín pa tʉs̈servia̱tcʉs̈awa'n mit pa tʉs̈yacwa'n tʉmvida pa tʉs̈tso̱jcʉs̈awa'n nu'pʉjʉn jayajwat ima̱jlat jeme tʉs̈cupʉjcámpay.
MRK.10.46	Mit coygau Jericó. Mit Jesús pichin jem mit ipʉctampajyat mit iguinatspoguigau mayo'c jayau. Mit tu'c winch inʉ'jyway Bartimeo, Timeo iway, tsʉ̱nau to̱u-auni'c pa iguiyo'twa'n limosna. 
MRK.10.47	Iguimarajw je' ni'c mimp Jesús Nazaretway, chu̱chiu ya̱s̈pay, inʉm:
MRK.10.47	—¡Jesús, mipichin David ifamiliani'c pa is̈salva̱tcáj, ayo̱wis̈ac ʉ̱!
MRK.10.48	Mit mayo'c jayajwat iche'cta̱jcau ayé winch pa ma tis̈to'p, po je' ya̱s̈ más mʉgʉc, inʉm:
MRK.10.48	—¡Jesús, mi̱ David ifamiliani'cway, ayo̱wis̈ac ʉ̱!
MRK.10.49	Itentajn Jesús, inʉm:
MRK.10.49	—Ya̱s̈ca ma mi'n.
MRK.10.49	Iguiyá̱s̈caj ayé winch, inʉmgajau:
MRK.10.49	—Ma ji'c injo̱jt ni'c is̈ya̱s̈p je', ca's̈ʉ'gama.
MRK.10.50	Iguiyajc ima'n, nitenda̱jcʉu jaran mit nʉcs̈ mam Jesús. 
MRK.10.51	Mit Jesús i-ucyo't:
MRK.10.51	—¿Ti inwamp tʉwajtawa'n?
MRK.10.51	Mit ayé winch iguinajau:
MRK.10.51	—Amayipay, tʉnwamp tʉ-e'pta'cwa'n.
MRK.10.52	Jesús inʉjmau:
MRK.10.52	—Nʉs̈, mi-oytanway ni'c ʉ̱ is̈cupʉcp.
MRK.10.52	Cʉs̈ e'pta̱c jaran, mit inatspoguiu Jesús to̱uni'c.
MRK.11.1	Icóygaj tom ayé nʉ'jcopajcat Jerusalén, Betfagé mit Betania mam i-it ayé copac los Olivos, Jesús i-ajyu't mechc ipʉctampajyat, 
MRK.11.2	inʉmgʉs̈au:
MRK.11.2	—Nʉ́s̈ca en ayé nʉ'jcopac yajyʉ'nway laj, mit intʉgʉygawa'n jem, impa̱tcáj jaran tu'c burruwáy cujupiyic, mit nepʉn iganitucu'tp ayé burruwáy. Quéjca mit mumínga. 
MRK.11.3	Mit te tambʉn is̈nʉmgajap: ¿Tini'c is̈quéjca? inyʉmgajáj ni'c el Señor inesita̱tp ayé burruwáy, po i-acpitucnú̱jatu jaran.
MRK.11.4	Cʉs̈ nʉs̈cau, mit ipa̱tcau calleni'c tu'c burruwáy cujupiyic tʉc-auni'c, mit iquejcau.
MRK.11.5	Mit una̱c jayajwat jeme tsʉ̱ngaway jem iguinʉmgajau:
MRK.11.5	—¿Tini'c is̈quéjca ayé burruwáy?
MRK.11.6	Mit je'jat inʉmgajau lo que iguinʉmgajaway Jesús, mit imoygau laj ma munʉs̈ca. 
MRK.11.7	Mit imumingau burruwáy mam Jesús, mit i-ajcu'tcajau jamuc iyucuinm, mit Jesús itucu't ayé burru. 
MRK.11.8	Mit mayo'c itsapcau jamuc to̱uni'c mit ja-una̱c ipus̈cau cuy-awecwájat mit is̈ics̈cau to̱uni'c.
MRK.11.9	Mit ya̱s̈cau jeme nʉs̈capay jʉpm mit jeme mingapay mugus̈á̱m, inʉmgau:
MRK.11.9	—¡Hosanna! ¡Na-oyninʉ́mga ayʉ̱́j jeme igui-ajyu'tway el Señor! 
MRK.11.10	¡Na-oyninʉ́mga Dios ni'c mi'náj ayé tiempu cuandu imanda̱twa'n as̈am imanda̱jt David nate̱jtat ámbanuway! ¡Na-oyninʉ́mga Dios yucmay!
MRK.11.11	Icojy Jesús Jerusalén, je' nʉcs̈ templuni'c. Igui-is̈cʉs̈ nu'pʉjʉn cosajat jem, imupichingʉs̈ ayé doce ipʉctampajyat pa nʉ'jcopac Betania ni'c tsu'jito'ganu.
MRK.11.12	Mit icus̈ʉwij jatu'c s̈ʉjw, ipíchingaj Betania, Jesús cayo'jcʉu. 
MRK.11.13	Mit i-is̈ yagatsu tu'c higueracujy jeme ijtʉway i-ajyat, mit oy igui-e'p te ipa̱jtáj itʉjm. Icojy jem, igapa̱jtawu neti. Ijtʉu puru i-ajy, ni'c canije' tiempu pa itʉmwatwa'n. 
MRK.11.14	Mit imucots ayé higueracujy, inʉjmau:
MRK.11.14	—Nepʉn pi is̈cajato'jac nunca intʉjm.
MRK.11.14	Mit imaraugau ipʉctampajyat lo que inʉmway.
MRK.11.15	Coygau Jerusalén. Itʉgʉjy Jesús templuni'c, chu̱chiu igui-acpichingʉs̈ jeme to'jcapay mit juygapay templuni'c. Mit i-acchi'tpitujcʉs̈au tumi̱ntigatspajyat ime̱s̈ajat, mit we'ney palomato'cpayna'jat ipa̱ngujat, 
MRK.11.16	mit igayagu laj nepʉn iguimunas̈tujcawa'n tanti templuni'c. 
MRK.11.17	Mit i-ajque's̈cʉs̈au, inʉm:
MRK.11.17	—Ja'yic itsʉ̱na Dios ilibruni'c: “Tʉntʉjc nʉmic pa tu'c lugar mam na-ora̱tcawa'n nanu'pʉjʉjnat.” Po mijchat intigatscau ayʉ̱́j tʉjc, mit impʉjcap as̈am nu'mpajyat itʉjcat.
MRK.11.18	Mit imaraugau jeme i-ajque's̈capay ley mit judíujat, mit iche'ngajau ilaj pa igui-ago'jcawa'n Jesús, ni'c ipʉ̱tcau ni'c nu'pʉjʉn jayajwat nigu-épigʉjʉp mit i-ama̱s̈an. 
MRK.11.19	Po icutsu'ij, Jesús pichin en ayé nʉ'jcopac.
MRK.11.20	Inás̈caj jopoyít, i-is̈cau ni'c tʉ̱tsway ayé higueracujy hasta iticchicni'c. 
MRK.11.21	Mit iguinijáwij Pedro, inʉjmau Jesús:
MRK.11.21	—Amayipay, e'pnaj, tʉ̱tsway ayé higueracujy jeme inmaldiciona̱tway.
MRK.11.22	Ipo'ngʉs̈ Jesús:
MRK.11.22	—Cupʉ́jca mʉgʉc Dios. 
MRK.11.23	Iyacs̈ta'cway tʉnʉmgʉs̈ap ni'c pʉmba'tu jeme inʉjmámpay ayʉ̱́j copac: “Niju'jpʉ mit nica'tstʉ́gʉjyʉ lama̱tjugum”, mit te igaduda̱tp ijo̱tni'c po icupʉcp ni'c jatáj lo que inʉmpay, wenamé ijatwa'n. 
MRK.11.24	Jemni'c tʉnʉmgʉs̈a: In-ora̱tcawa'n, cupʉ́jca ni'c impʉctsougáj nu'pʉjʉn lo que inyo'tcajapay Dios, mit is̈mingajáj. 
MRK.11.25	Cuandu in-ora̱tcawa'n, te inaguepcap inmutsuguijnat perdoná̱tca, pa we'n inte̱jtat tsajpni'cway is̈perdona̱tcajámpey ayé mal inwatcaway. 
MRK.11.26	Ni'c te mijchat migaperdona̱tcap, we'ney inte̱jtat tsajpni'cway is̈caperdona̱tcajámpey inma̱jlat inwatcaway.
MRK.11.27	Pitujcawatu pa Jerusalén. Mit iyo'jy Jesús templuni'c, mingau mam je' judíujat imʉjpa̱nijat, jeme i-ajque's̈capay ley mit na'waywájat. 
MRK.11.28	Inʉmgajau:
MRK.11.28	—¿Pʉn is̈manda̱t pa is̈ajque's̈wa'n we'n? mit ¿pʉn is̈moyp laj pa is̈watwa'n ayʉ̱́j cosajat?
MRK.11.29	Jesús ipo'ngʉs̈:
MRK.11.29	—Tʉwatcʉs̈ámpey tu'c pregunta mit te is̈po'ngap, tʉnʉmgʉs̈ámpey pʉn tʉs̈manda̱t pa tʉs̈watwa'n ayʉ̱́j cosajat. 
MRK.11.30	¿Pʉn iguimanda̱t Juan pa inʉ'gutemwa'n, Dios tsajpni'cway o jayajwat? Po'ngac.
MRK.11.31	Mit je'jat ni-ucyo'tcʉjʉu yename:
MRK.11.31	—Te nanʉmgap ni'c iguimanda̱t Dios tsajpni'cway, nas̈nʉmgajáj: “¿Tini'cpaj is̈cacupʉ́jcaj je'?” 
MRK.11.32	Mit te nanʉmgap ni'c iguimanda̱tcau jayajwat, napʉ̱tcap ayé jayaujuc, ni'c nu'pʉjʉn je'jat icupʉjcap ni'c Juan tu'c profeta iyacs̈ta'cway.
MRK.11.33	Ipo'ngau Jesús:
MRK.11.33	—Tʉngajawigap.
MRK.11.33	Mit inʉmgʉs̈au Jesús:
MRK.11.33	—Ʉ̱ Tʉganʉmgʉs̈ámpey pʉn tʉs̈manda̱t pa tʉs̈watwa'n ayʉ̱́j cosajat.
MRK.12.1	Mit cʉs̈ Jesús chu̱chiu iguitumuquips̈cʉs̈ cuentujat, inʉm:
MRK.12.1	—Tu'c jayau ini̱p tu'c uvajuc, mit i-acerca̱t mit cujy, itáj tu'c cʉt pa uvacoman, mit iwatey tu'c cuyche's̈ yucmay pa iguicuida̱tcawa'n ayé uvajuc, mit itumuyajcʉs̈ una̱c yos̈watpajyat, mit je' nʉcs̈ yagats. 
MRK.12.2	Icojy itiempu pa iguitujcawa'n ayé uva, ayé jayau i-ajyu't tu'c mozo pa mam itsʉ̱nga iyos̈watpajyat pa iguimunʉs̈cajawa'n je' iparte. 
MRK.12.3	Po ayé yos̈watpajyat igui-actángaj ayé mozo, imoyta̱jcau mit i-acpitujcau sin neti. 
MRK.12.4	Mit ayé jayau i-ajyu't jatu'c mozo, po ayʉ̱́jway ipojcajau mit tsa', i-ajcopacjotcau mit i-apes̈ta̱jcau. 
MRK.12.5	Mit ayé jayau i-ajyu't jatu'c mozo mit ayʉ̱́jway i-ago'jcau. Mit wename iguiwátcaj mit nu'pʉjʉn jeme i-ajyu'tcʉs̈way, una̱c ipojniguitaugau, mit ja-una̱c i-ago'jcau.
MRK.12.6	’Mit je' ijtʉu iway jeme iwano'cway, mit por últimu i-ajyu'tcʉs̈awey, inʉm: “Irespeta̱tcáj tʉnwáy.” 
MRK.12.7	Po ayé yos̈watpajyat inʉmgau je'jatu: “Ayʉ̱́j ayé imutanámpay nu'pʉjʉn. Ja' na-ago'jca mit nu'pʉjʉn lo que ijtʉpay tanáj pa naje'jat.” 
MRK.12.8	Igui-actángaj, je' i-ago'jcau mit icucachigau pe'ta̱m de ayé uvajuc.
MRK.12.9	Mit cʉs̈ Jesús i-ucyo'tcʉs̈:
MRK.12.9	—¿Ti iwatáj ijayc ayé uvajuc? Mi'náj mit icʉs̈pʉ'náj ayé yos̈watpajyat, mit imo'áj ayé uvajuc pa jatu'jcat.
MRK.12.10	’¿Inganicotscap Dios ilibruni'c mam itsʉ̱na ja'yic?
MRK.12.10	Ayé tsa' jeme igawangaway tʉcwatpayna'jat,
MRK.12.10	ayʉ̱́j ayé iyajcámpay esquinani'c pa itsʉmwa'n más.
MRK.12.11	Ni'c el Señor iwat ayé,
MRK.12.11	mit ayé nas̈acnigu-épigʉjʉp.
MRK.12.12	Mit ja-iche'ngajau ilaj pa igui-actangawa'n ni'c ijawigau ni'c je'jat iguitu-ampiugau mit ayé cuentu, po ipʉ̱tcau ayé jayaujuc. Mit je'yu icuyaguigau, mit nʉs̈cau.
MRK.12.13	I-ajyu'tcau mam Jesús una̱c fariseujat mit Herodes ijayajwat pa igui-ajca'ugawa'n mit lo que inʉmámpay. 
MRK.12.14	Mit imíngaj, inʉmgajau:
MRK.12.14	—Amayipay, tʉnjawigap ni'c inyʉmp lo que iyacs̈ta'cway, mit ingapʉ̱tp nepʉn, po niwe'nu is̈-e'pcʉs̈ nu'pʉjʉn jayajwat, mit yacs̈ic is̈ajque's̈a Dios ito̱u. ¿Oy nas̈mo'wa'n tumi̱n impuestu rey César o ca-oy? ¿Natso̱jcáj o nagatso̱jcáj?
MRK.12.15	Po Jesús ijawiu ni'c pensa̱tcap mal, mit inʉmgʉs̈au:
MRK.12.15	—¿Tini'c is̈proba̱tcap? Mumíngajac tu'c tumi̱n pa tʉs̈-e'pwa'n.
MRK.12.16	Cʉs̈ iguimumíngajaj, Jesús i-ucyo'tcʉs̈:
MRK.12.16	—¿Pʉn ayé iretratu mit inʉ'jy jeme tsʉ̱napay ja'yic tumi̱ni'c?
MRK.12.16	Iguipo'ngau:
MRK.12.16	—César ayé.
MRK.12.17	Jesús inʉmgʉs̈au:
MRK.12.17	—Moyga César lo que César ije'way, mit moyga Dios lo que Dios ije'way.
MRK.12.17	Mit nigu-épigʉjʉu ni'c we'n ipo'jn.
MRK.12.18	Cʉs̈ mingau mam je' una̱c saduceujat jeme inʉmgapay ni'c cajutucta̱jcáj á̱nimajat, mit i-ucyo'tcau Jesús, inʉmgau:
MRK.12.19	—Amayipay, Moisés ija'y yename pa ʉjtsat nas̈watcawa'n: te tu'c jayau o'cp i-ajch mit te iyacp ito's̈ay po igayacp iway, ayé jayau ma nicʉ'pa̱jtʉ mit i-ajch ito's̈ay pa ma ijtʉ iway por i-ajch magacʉs̈ ayé familia. 
MRK.12.20	It siete muta̱cjéwajyat. Mit jeme más ajchcopacway nicʉ'pa̱jtʉu, mit cʉs̈ o'c mit igayagu iway. 
MRK.12.21	Mit imajtsʉc jeme iguinatspoguipay ipʉgatu ayé to's̈ay, mit i-o'jc, igayagu-ey iway. Mit we'ney iguijat terceruway. 
MRK.12.22	Mit inisietejatij ipʉjcau is̈ta'c ayé to's̈ay, o'cpʉ'ngau mit igawatcajawu iway ayé to's̈ay. Mit cʉs̈ o'guey ayé to's̈ay. 
MRK.12.23	Ijutucta̱jcawa'n nu'pʉjʉn á̱nimajat, ¿pʉn de ayé sietejatway ipʉgáj ayé to's̈ay? ni'c inisietejatij ito's̈ayjatcau.
MRK.12.24	Jesús inʉmgʉs̈au:
MRK.12.24	—¿Ingajawigap nat itsʉ̱na ja'yic Dios ilibruni'c ne ingajawigap ni'c Dios ijtʉp maj? Jemni'c ca-oyap impensá̱tca. 
MRK.12.25	Cuandu ijutucta̱jcawa'n nu'pʉjʉn á̱nimajat, canicʉ'pa̱tcʉjʉ̱́j ne igawatcáj cʉ'pa't, po tsʉ̱ngáj as̈am ángejlat tsajpni'cway. 
MRK.12.26	Ingajawigap ni'c jutucta̱jcáj nu'pʉjʉn á̱nimajat ni'c ingani-entendia̱tcap Moisés ilibru, nat iguimucots Dios zarza-awa'tsam, inajau: “Ʉ̱j ayé tʉs̈Dios Abraham, mit tʉs̈Dios Isaac mit tʉs̈Dios Jacob.” 
MRK.12.27	Dios iga-e'pcʉs̈p ayé jayajwat as̈am o'guijcatway. Je' Dios pa jeme tsʉ̱ngapnajway. Nes̈ʉ̱n ca-oyap impensá̱tca.
MRK.12.28	Coy mam Jesús tu'c jayau i-ajque's̈pay ley. Iguimarajw nat icótscaj mit iguijawij ni'c oyo'gu iguipo'ngʉs̈ Jesús, i-ucyo't:
MRK.12.28	—¿Jʉmay ayé mandamientu más primeruway de nu'pʉjʉn?
MRK.12.29	Ipo'n Jesús:
MRK.12.29	—Ayʉ̱́j ayé mandamientu más primeruway: “Márauga mijchat miIsraejlatway: El Señor ayé naDiosat, mit el Señor tu'gujyu ayé. 
MRK.12.30	Mit inwa'náj el Señor inDios mit nu'pʉjʉn injo̱jt, mit nu'pʉjʉn imvida, mit nu'pʉjʉn intupensa̱tpay, mit nu'pʉjʉn inmaj.” Ayʉ̱́j ayé mandamientu más primeruway. 
MRK.12.31	Mit segunduway ayʉ̱́j ayé: “Inwa'náj inmupro̱wije̱way as̈am mi̱ inyiwajnʉ.” Ca-itp jatu'c mandamientu más mʉjway que ayʉ̱́jat.
MRK.12.32	Iguinʉjmau ayé jayau:
MRK.12.32	—Amayipay, oyo'gu impo'jn. Iyacs̈ta'cway lo que inyʉmpay ni'c Dios tu'gujyu ayé, mit ca-itp jatu'c as̈amay je'. 
MRK.12.33	Mit nas̈wa'nwa'n Dios mit nu'pʉjʉn najo̱jt, mit nu'pʉjʉn natupensa̱tpay, mit nu'pʉjʉn navida, mit nu'pʉjʉn namaj, mit nas̈wa'nwa'n namupro̱wije̱way as̈am naniwajnʉ, ayʉ̱́jat ayé más oyway que nas̈no'cwa'n tu'c aníma̱t pa Dios, o que nu'pʉjʉn nacojtsapay Dios.
MRK.12.34	Jesús iguimarajw ni'c oyo'gu ipo'jn, inʉjmau:
MRK.12.34	—Tomo'c intsʉ̱na pa Dios is̈manda̱táj.
MRK.12.34	Mit nu'pʉjʉn pʉ̱tcau igui-ucyo'tcawa'n.
MRK.12.35	Igui-ajque's̈cʉ́s̈aj Jesús templuni'c, inʉm:
MRK.12.35	—¿Tini'c jeme i-ajque's̈capay ley iguinʉmga ni'c Cristu ayé David iway? 
MRK.12.36	Ni'c Espíritu Santu i-actunʉm David:
MRK.12.36	El Señor inʉjmau tʉnSeñor:
MRK.12.36	“Tsʉ́na tʉn-oyimaycʉ'ni'c,
MRK.12.36	hasta tʉs̈vencia̱twa'n nu'pʉjʉn inmutsuguijnat.”
MRK.12.37	Te nije'yu David inʉjmau ni'c Cristu ayé iSeñor jeme iguimanda̱tpay, ¿natpaj iguiwayjatwa'n?
MRK.12.37	Mit mayo'c jayajwat iwangau iguimaraugawa'n Jesús.
MRK.12.38	Jesús i-ajque's̈cʉs̈au:
MRK.12.38	—Mijchat nicuidá̱tcʉjʉ mit ayé jayajwat i-ajque's̈capay ley, ni'c iwangap iguimuyo'ygawa'n yagatsjamuc, mit iwangap jayajwat ma iguisaluda̱tcac plazani'c mit may respetu, 
MRK.12.39	mit iwano'jcap pa̱ngujat más ojyatway mam i-adora̱tca judíujat, mit iwangap lugajrat más ojyatway mam iguiwatca cayna̱s̈. 
MRK.12.40	Ayʉ̱́jat ichi'tcajap cu-o'cwájat itʉjcat, mit jego'cp i-orá̱tca pa jayajwat magajawiga ni'c we̱tpajyat. Ayʉ̱́jat Dios igui-actunas̈cáj más.
MRK.12.41	Jesús nitsʉ̱nda̱jcʉu templuni'c tom mam i-it tu'c cas̈u̱n itucomgapay tumi̱n, mit i-is̈cʉs̈ jayajwat nat iguicómgaj itumi̱jnat cas̈u̱ni'c. Mit mayo'c ricujat icomgau may. 
MRK.12.42	Mit miney tu'c cu-o'cwáy pro̱wijway, mit icom mechc tumi̱nwájat de cobre jeme valia̱tway tu'c centavu. 
MRK.12.43	Iguiya̱s̈cʉs̈ Jesús ipʉctampajyat, inʉmgʉs̈au:
MRK.12.43	—Iyacs̈ta'cway tʉnʉmgʉs̈ap ni'c ayʉ̱j cu-o'cwáy pro̱wijway icom más que nu'pʉjʉn jeme icomgapay cas̈u̱ni'c. 
MRK.12.44	Ni'c nu'pʉjʉn icomgau jeme igui-atangajaway, po ayʉ̱́jway, majapro̱wi-aj, icombʉ'n nu'pʉjʉn jeme ijtʉway, nu'pʉjʉn jeme itucayámpay.
MRK.13.1	Ipichíjn Jesús templuni'c, iguinʉjmau tu'c ipʉctampay:
MRK.13.1	—Amayipay, ¡e'pnaj, que oymanac ayé tsa'jat templuni'cway! ¡Qué oymanac ayé templu mit tʉjcat itpay jem!
MRK.13.2	Po Jesús inʉjmau:
MRK.13.2	—¿Inyijatp ayé majatway tʉjcat? Po itp ti iyʉnʉnmanajcawa'n ayé tʉjcat, mit catanáj netu'c tsa' ʉ'pic.
MRK.13.3	Nitsʉ̱nda̱jcʉu Jesús en ayé copac los Olivos mam na-e'pnʉs̈ mam i-it ayé templu, mit igui-ucyo'tcau aparte Pedro, Jacobo, Juan mit Andrés, inʉmgau:
MRK.13.4	—Nʉmgajac, ¿jutim ijatwa'n ayʉ̱́j cosajat jeme is̈nʉmgajaway? ¿Mit ti tʉn-e'pcáj pa tʉs̈jawigawa'n ni'c tom pa icumplia̱tcawa'n?
MRK.13.5	Jesús inʉmgʉs̈au:
MRK.13.5	—Nicuidá̱tcʉjʉ pi is̈cawe̱jta̱jcac nepʉn. 
MRK.13.6	Ni'c mingáj mayo'c we̱tpajyat mit i-ataynʉmgáj ni'c je'jat Cristu, mit iwe̱jta̱jcáj mayo'c jayajwat.
MRK.13.7	’Mit inmaraugáj ni'c itp tsuguin mit is̈nʉmgajáj ni'c itámnaj más tsuguin, po campʉ̱tcawit, ni'c itp ti ijatwa'n wename, po canije' tiempu pa icʉs̈pʉ'nwa'n nu'pʉjʉn. 
MRK.13.8	Ni'c jayajwat en tu'c na̱s̈ imutsuguinwatcáj jayajwat jatu'c na̱s̈atway, mit tsuguinwatcáj rejyat. Mit nas̈áj us̈ mʉgʉcway jʉmgapa'tu, mit itáj yu' mit pʉ̱tna̱s̈. Mit ijatwa'n wename, ayé ni'c chu̱chipnaj iguitunas̈ca jayajwat.
MRK.13.9	’Nicuidá̱tcʉjʉ mijchat ni'c is̈yajcáj icʉ'jugujmat judíujat ijefejat, mit is̈raunipʉ'ngáj mam i-adora̱tca judíujat, mit je'jat is̈munʉs̈cáj pa mam itsʉ̱nga gobernadojrat mit mam reyna'jat ni'c ʉ̱ is̈wangap, mit we'n oyáj is̈nʉ́mgaja lo que incupʉjcapay. 
MRK.13.10	Antes icʉs̈pʉ'nwa'n nu'pʉjʉn, itp ti nas̈nʉmdacyo'jyʉ'cwa'n Jesucristu i-oyway noticia pa nu'pʉjʉn jayajwat. 
MRK.13.11	Po cuandu is̈munʉs̈cáj pa autoridajat icʉ'jugujmat, campensa̱tca ti inyʉmgámpay, po inyʉmgáj lo que Dios is̈moygámpay en ayé hora, ni'c caje' mijchatu micotscáj, po is̈ajcotscáj Espíritu Santu. 
MRK.13.12	Mit tu'c jayau i-ac-ago'jcʉ̱́j imajtsʉc, mit jatu'c jayau i-ac-ago'jcʉ̱́j iway, mit ya̱wayna'jat imutsuguinwatcáj ite̱jtat mit i-ac-ago'jcʉjʉ̱́j. 
MRK.13.13	Mit nu'pʉjʉn is̈-angáj mijchat ni'c is̈cupʉjcap ʉ̱, po jeme imajmo'ámpay hasta icʉs̈pʉ'nwa'n nu'pʉjʉn jeme jatámpay, ayé nisalva̱jtʉ̱́j.
MRK.13.14	’Po in-e'pcáj jeme i-actogoyda̱jcapay sin winchu̱jc cosa oyway, mit ayé tsʉ̱náj en ayé templu i-oyninʉmway Dios. We'n iguinʉjm ayé profeta Daniel mit jeme icotspay ayʉ̱́j noc, ma entendia̱t. Wejpu'n jeme tsʉ̱ngapay Judeajway na̱s̈ ma po'jca pa copac-awa'tsam. 
MRK.13.15	Mit jeme tsʉ̱napay tʉcyucuinm ma po'c jaran, magatʉgʉywit itujugum pa igui-acpichinwa'n tanti. 
MRK.13.16	Mit jeme tsʉ̱napay camni'c, magapitucwit pa iguipʉcwa'n ima'n. 
MRK.13.17	¡Pro̱wij de ayé to's̈ajyat jeme wáyajatway, mit jeme way-acye'jcapay en ayé s̈ʉjwat! 
MRK.13.18	Orá̱tcaja Dios maga-it payic cuandu impo'jcawa'n. 
MRK.13.19	En ayé s̈ʉjwat itáj pʉ̱tna̱s̈, ni'c desde Dios iguiwajt ayʉ̱́j mundu hasta jinap, nunca cani-itp pʉ̱tna̱s̈ as̈am ayʉ̱́jway, ne caja-itáj nunca wename. 
MRK.13.20	Mit ma jegate ayé s̈ʉjwat pa iguitunas̈cawa'n, nepʉnate catsʉ̱náj salva̱tic. Po Dios iga-acjegáj ayé s̈ʉjwat ni'c iwangʉs̈p jeme icupiugʉs̈way.
MRK.13.21	’Mit wejpu'n te tambʉn is̈nʉmgajap: “¡E'pca, yam itsʉ̱na Cristu!” o te is̈nʉmgajap: “¡E'pca, jem itsʉ̱na!”, camcupʉjcawit. 
MRK.13.22	Ni'c mingáj we̱tpajyat, inʉmgáj ni'c je'jat Cristu, mit inʉmgámpey ni'c Dios igui-ajyu'tcau, mit iwatcáj majatway milagrujat mit is̈acnigu-epigʉjʉ̱́j, mit te oyap iwe̱jta̱jcájate hasta jeme Dios icupiugʉs̈way. 
MRK.13.23	Po mijchat nicuidá̱tcʉjʉ. Tʉnʉmgʉs̈away nu'pʉjʉn antes ijatwa'n.
MRK.13.24	’Po en ayé s̈ʉjwat, icʉs̈wa'n ayé pʉ̱tna̱s̈, s̈ʉwáy cuchitimiyáj, mit po'wáy cajata'cs̈áj. 
MRK.13.25	Mit ma̱tswájat ca'ugáj tsajpni'c, mit nu'pʉjʉn cosa ijtʉpay poder tsajpni'c s̈is̈cada'gáj. 
MRK.13.26	Mit wejpu'n tʉs̈-e'pcáj ʉ̱ jeme tʉjatway jayau, ni'c tʉmi'náj wintucjugum mit mayo'c poder, mit oymanac tʉmi'nwa'n. 
MRK.13.27	Mit wejpu'n tʉnajyu'tcʉs̈áj tʉn-ángejlat mit i-apʉcmujcáj nu'pʉjʉn tʉncupiugʉs̈way jʉmgapa'tu mam itsʉ̱nga en ayʉ̱́j mundu.
MRK.13.28	’Tʉntumuquips̈áj tu'c higueracujy pa pi jawiga. I-ayawiwa'n i-awec mit ipichinwa'n iyau-ajy, injawigap ni'c tominup s̈ʉutim. 
MRK.13.29	Wename-ey cuandu is̈-e'pcawa'n ni'c jatnup lo que tʉnyʉmpay, injawigáj ni'c tomo'ganu pa icʉs̈pʉ'nwa'n nu'pʉjʉn. 
MRK.13.30	Iyacs̈ta'cway tʉnʉmgʉs̈ap ni'c jinapay jayajwat cani-o'jcáj hasta ijatwa'n nu'pʉjʉn tʉnyʉmway. 
MRK.13.31	Cʉs̈áj tsajp mit na̱s̈, po tanáj pa siempre lo que tʉnyʉmpay.
MRK.13.32	’Nepʉn igajawip ti s̈ʉjw ne ti hora icʉs̈pʉ'nwa'n nu'pʉjʉn, ne ángejlat tsajpni'cway igajawigapey, ne Dios iway. Solo tʉnte̱t Dios ijawip.
MRK.13.33	’Nicuidá̱tcʉjʉ, tsʉ̱́nga prepara̱tic mit orá̱tca, ni'c ingajawigap jutim icojawa'n ayé tiempu. 
MRK.13.34	Mit ayʉ̱́j jatáj as̈am tu'c jayau jeme nʉcs̈way yagats, iyac itʉjc, mit itumuyajcʉs̈ iyos̈watpajyat, mit cada jayau itumuyac iyos̈, mit imanda̱t ayé tʉcmutampayna' ma cuida̱t. 
MRK.13.35	We'ney mijchat, pi tsʉ̱nga prepara̱tic, ni'c ingajawigap jutim imi'nwa'n tʉcna' ijayc, te icutsu'iwa'n, o te pu̱jtsu'm, o te i-ʉwa'n ca̱yuna' jopoytsu'mnaj, o te jopoyít. 
MRK.13.36	Magami'n jaran, is̈cupa̱tigáj mima̱gap. 
MRK.13.37	Mit lo que tʉnʉmgʉs̈apay mijchat, tʉnyʉmgʉs̈apey nu'pʉjʉjnat: Tsʉ̱́nga prepara̱tic.
MRK.14.1	Togoypnajate mechc s̈ʉjw pa iguitsougawa'n ma̱s̈ʉjw pascua cuandu iguicayga ma̱s̈anʉ̱n sin levadura, judíujat imʉjpa̱nijat mit jeme i-ajque's̈capay ley iche'ngajau ilaj nat iguiwe̱twatcajawa'n Jesús, mit i-actangáj pa igui-ago'jcawa'n. 
MRK.14.2	Mit inʉmgau:
MRK.14.2	—Mejor nagawátca neti ma̱s̈ʉuni'c magaya̱s̈cada̱jca nʉ'jcopac jayajwat.
MRK.14.3	Mit Jesús tsʉ̱nau nʉ'jcopac Betania tʉc Simón jeme ijtʉway lla̱gas. Itsʉ̱́naj me̱s̈ani'c, tu'c to's̈aywáy imumin tu'c s̈a̱nu jeme ijtʉway japuru oyway perfume inʉ'jyway nardo, mit ayé tsowo'gaj. Igui-acmo'jt ayé s̈a̱nu, itemgu'jtau icopacni'c Jesús. 
MRK.14.4	Mit it una̱c jeme awa'nigaway mit inʉmgau je'jatu:
MRK.14.4	—¿Pa chan igui-actogojy ayé perfume? 
MRK.14.5	Ni'c oyapate nas̈to'jca ayé perfume por más de tres mil pesos pa nas̈moygawa'n pro̱wijwájat.
MRK.14.5	Mit itucotscau ayé to's̈ay.
MRK.14.6	Po inʉm Jesús:
MRK.14.6	—Camnʉmgaja neti. ¿Tini'c is̈che'jca ayé to's̈ay? Tʉs̈wajtau tu'c cosa oyway. 
MRK.14.7	Ni'c siempre pro̱wijwájat tsʉ̱ngáj mit mijchat, mit is̈wangawa'nu, oyap is̈wátcaja cosa oyway pa je'jat, po ʉ̱ tʉgatsʉ̱náj nu'pʉjʉn tiempu yam mit mijchat. 
MRK.14.8	Ayʉ̱́j to'xay iwat as̈am i-oya. Tʉs̈yajcau perfume jaran tʉncuerpuni'c antes tʉs̈ni̱pcáj á̱nimacʉtni'c. 
MRK.14.9	Iyacs̈ta'cway tʉnʉmgʉs̈ap ni'c jʉmgapa'tu mam iguinʉmdacyo'ygawa'n ayé oyway noticia en nu'pʉjʉn mundu, i-ampiugáj lo que iwatway ayʉ̱́j to's̈ay, pa we'n inijawigáj je'.
MRK.14.10	Mit Judas Iscariote, tu'c de ayé doce pʉctampajyat, nʉcs̈ mam judíujat imʉjpa̱nijat pa iguiyacwa'n Jesús icʉ'jugujmat. 
MRK.14.11	Iguimáraugaj we'n, ji'cta̱c ijo̱jtat, mit icotscajau tumi̱n. Mit Judas iche'jnau tu'c oyway tiempu pa iguiyacwa'n Jesús icʉ'jugujmat.
MRK.14.12	Ayé primer s̈ʉjw cuandu iguicaygawa'n ma̱s̈anʉ̱n sin levadura, mit cuandu igui-ago'jcawa'n tu'c borreguwáy pa iguitsougawa'n ayé pascua, Jesús ipʉctampajyat iguinʉmgajau:
MRK.14.12	—¿Jʉm is̈wa'n tʉ-oyajcajawa'n pa incaywa'n en ayé ma̱s̈ʉjw pascua?
MRK.14.13	Mit Jesús i-ajyu'tcʉs̈ mechc ipʉctampajyat mit inʉmgʉs̈au:
MRK.14.13	—Nʉ́s̈ca nʉ'jcopacni'c mit inmunipa̱tcʉjʉ̱́j tu'c jayau jeme imunʉs̈pay tu'c majc nʉ'. Natspóguiga je'. 
MRK.14.14	Mit mam itʉgʉywa'n, nʉmgaja ayé tʉjcajway: “Inʉmp Amayipay: ¿Jʉm i-it ayé cuartu mam tʉs̈tsowa'n ayé ma̱s̈ʉjw pascua mit tʉmpʉctampajyat?” 
MRK.14.15	Mit je' is̈actu-e'pcáj tu'c mʉjway cuartu yucmay pisuni'c, mit oyaguiganu. Prepará̱tca jem pa ʉjtsat.
MRK.14.16	Ipíchingaj ipʉctampajyat, coygau en ayé nʉ'jcopac mit ipa̱tcau as̈am iguinʉmgajau. Mit iprepara̱tcau pa i-u̱cma̱gawa'n en ayé ma̱s̈ʉjw pascua.
MRK.14.17	Icutsu'ij, Jesús min mit ayé doce pʉctampajyat. 
MRK.14.18	Itsʉ̱́ngaj je'jat me̱s̈ani'c mam icáygaj, Jesús inʉmgʉs̈au:
MRK.14.18	—Iyacs̈ta'cway tʉnʉmgʉs̈ap ni'c nu'pʉjʉn mijchat tʉmucaygʉs̈pay, itáj tu'c jeme tʉs̈to'ctʉgʉyámpay.
MRK.14.19	Cʉs̈ tu'ngau jaran ijo̱jtat mit cʉjtu'c cʉjtu'c i-ucyo'tcau:
MRK.14.19	—¿Ʉ̱j ayé?
MRK.14.19	Mit jatu'c inʉmey:
MRK.14.19	—¿Ʉ̱j ayé? 
MRK.14.20	Jesús ipo'ngʉs̈:
MRK.14.20	—Tʉs̈to'ctʉgʉyáj tu'c de mijchat midocejat, mit je' i-acs̈o'cp ima̱s̈anʉ̱n mit ʉ̱ puna̱tuni'c. 
MRK.14.21	Iyacs̈ta'cway ʉ̱ jeme tʉjatway jayau tʉs̈jatáj as̈am itsʉ̱na ja'yic Dios ilibruni'c, po ¡pro̱wij de ayé jayau jeme tʉs̈to'ctʉgʉyámpay ʉ̱ jeme tʉjatway jayau! Más oy maga-ítate ayé jayau.
MRK.14.22	Mit mam icayga-ate, Jesús ipʉc ma̱s̈anʉ̱n mit ibendiciona̱t, i-emgada̱c mit imoygʉs̈ je'jat, inʉmgʉs̈au:
MRK.14.22	—Pʉctsóuga, ayʉ̱́j as̈am tʉncuerpu.
MRK.14.23	Iguipʉjc tu'c vasu, iguinʉ́jmaj Dios ni'ctiyu̱s̈, imoygʉs̈ je'jat, mit itu-u̱jcau nu'pʉjʉn. 
MRK.14.24	Mit inʉmgʉs̈au:
MRK.14.24	—Ayʉ̱́j as̈am tʉnyipin pa ma it tu'c nam acuerdu, mit tʉnyipin pujʉ'gáj pa mayo'c jayajwat ma tsʉ̱nga perdona̱tic. 
MRK.14.25	Iyacs̈ta'cway tʉnʉmgʉs̈ap ni'c tʉngaja-u'gáj vinu mit mijchat hasta ayé s̈ʉjw cuandu natsʉ̱ngawa'n tuwitic en ayé lugar mam imanda̱t Dios.
MRK.14.26	Cʉs̈ igui-ʉ́ugaj tu'c himnu, pichingau pa ayé copac los Olivos. 
MRK.14.27	Mit Jesús inʉmgʉs̈au:
MRK.14.27	—En ayʉ̱́j tsu' is̈cuyaguigáj nu'pʉjʉn mijchat, ni'c ja'yic itsʉ̱na Dios ilibruni'c: “Tʉnago'gáj aquepmucpayna' mit nu'pʉjʉn borregujat cunʉs̈icada̱jcáj.” 
MRK.14.28	Po cʉs̈wa'n tʉjutucta'cwa'n, tʉnʉs̈ʉ'gáj Galilea.
MRK.14.29	Pedro iguinʉjmau:
MRK.14.29	—Maja is̈cuyaguigámpaj nu'pʉjʉjnat, pó ʉ tʉgacuyaguiyáj.
MRK.14.30	Jesús inʉjmau:
MRK.14.30	—Iyacs̈ta'cway tʉnʉjmap ni'c jinapay tsu' antes i-ʉwa'n mechc viaje ca̱yuna', tu̱gup viaje is̈nʉmwa'n ni'c ʉ̱ is̈ca-is̈cap.
MRK.14.31	Po Pedro inʉjmau más mʉgʉc:
MRK.14.31	—Maja tʉ-o'cwa'naj mit mi̱, tʉnganʉmáj ni'c tʉga-is̈cap mi̱.
MRK.14.31	Mit we'n iguinʉ́mgaj nu'pʉjʉn pʉctampajyat.
MRK.14.32	Coygau en tu'c lugar inʉ'jyway Getsemaní, mit Jesús inʉmgʉs̈au ipʉctampajyat:
MRK.14.32	—Tsʉ̱́nga yam mientras tʉ-ora̱tp.
MRK.14.33	Mit imunʉs̈cʉs̈ Pedro, Jacobo mit Juan. Mit Jesús triste inijáwijyʉj mit tu'n ijo̱jt. 
MRK.14.34	Inʉmgʉs̈au:
MRK.14.34	—Tu'no'cp tʉnjo̱jt hasta tʉs̈jawi oyap tʉ-o'c. Tánga yam mit tsʉ̱́nga prepara̱tic.
MRK.14.35	Inʉjcs̈ s̈ʉ̱n jʉpm, nijas̈manajcʉu na̱s̈ni'c, mit i-ora̱jtau Dios, te oyap, ma iguinas̈ac ayé prueba iguijatámpay. 
MRK.14.36	Inʉjmau:
MRK.14.36	—Padre, mi̱ oyap is̈wat nu'pʉjʉn cosa. Majyiyac pa tʉgatunas̈ ayʉ̱́j prueba tʉs̈mijnapay, po tʉnwamp tʉs̈watwa'n lo que mi̱ inwampay.
MRK.14.37	Ipitujc Jesús mam itsʉ̱nga ayé pʉctampajyat, icupa̱tigʉs̈ ni'c ma̱gap. Mit inʉjmau Pedro:
MRK.14.37	—Simón, ¿mima̱p? ¿Cani-oyap intsʉ̱na nijutuc tu'c horajyu? 
MRK.14.38	Tsʉ̱́nga nijutuc mit orá̱tca pi is̈catenta̱tcac. Iyacs̈ta'cway nawamp nas̈watwa'n oy, po nacuerpu nas̈camajyip.
MRK.14.39	Inʉjcs̈atu, i-ora̱jtau Dios, inʉjmau ni-as̈amu. 
MRK.14.40	Ipitujc, icupa̱tigʉs̈atu ma̱gap ni'c ma-o'jcʉjʉu mʉgʉc. Mit ca-oyawu iguipo'nga neti. 
MRK.14.41	Ipitujc imutu̱gupay viaje, inʉmgʉs̈au:
MRK.14.41	—Má̱gama mit po'cs̈ca. Oyuma, coyway hora. E'pca, ʉ̱ jeme tʉjatway jayau tʉs̈yajcájama maljayajwat icʉ'jugujmat. 
MRK.14.42	Ca's̈ʉ'jca mit janga. E'pca, nigutomijyʉp jeme tʉs̈to'ctʉgʉyámpay.
MRK.14.43	Jesús imucotscʉs̈pnajate, coyta̱c jaran Judas, tu'c de ayé doce pʉctampajyat, mit imuyo'y tu'c jayaujuc jeme imuyo'ygapay i-espadajat mit icujyat. Mit ayʉ̱́jat igui-ajyu'tcau judíujat imʉjpa̱nijat, jeme i-ajque's̈capay ley mit na'waywájat. 
MRK.14.44	Mit Judas jeme ito'ctʉgʉyway Jesús, inʉmgʉs̈au nat igui-is̈capcawa'n, inʉm:
MRK.14.44	—Jeme tʉns̈u'gámpay, jemé ayé. Actánga mit munʉ́s̈ca pa magapo'c.
MRK.14.45	Imijn Judas, nigutomijyʉu jaran mam Jesús, inʉjmau:
MRK.14.45	—Amayipay. Mit is̈u'c. 
MRK.14.46	Mit cʉs̈ i-actangau Jesús, mit imunʉs̈cau.
MRK.14.47	Mit tu'c jeme tsʉ̱naway mit Jesús, iguichi'jt i-espada, ipus̈au mʉjpa̱nijna' imozo, mit ipus̈tujcau ita̱tsʉc. 
MRK.14.48	Mit Jesús inʉmgʉs̈au:
MRK.14.48	—¿Tini'c mimp is̈actangap mit espada mit cujyat as̈am is̈actánga tu'c nu'mpay? 
MRK.14.49	Cada s̈ʉjw tʉtsʉ̱́naj templuni'c mit mijchat, tʉ-ajque's̈cʉs̈au, mit ʉ̱ is̈ca-actangawu, po jat we'n pa ma cumplia̱t jeme tsʉ̱napay ja'yic Dios ilibruni'c.
MRK.14.50	Cʉs̈ nu'pʉjʉn ipʉctampajyat iguicuyaguigau mit po'cpʉ'ngau.
MRK.14.51	Mit tu'c ya̱wayna' iguinatspoguiu cupitmo'nic mit tu'c sábana icuerpuni'c, mit je' i-actangawey. 
MRK.14.52	Po je' iguiyajc ayé sábana, po'c sin jamuc.
MRK.14.53	Mit imunʉs̈cau Jesús mam itsʉ̱na meru judíujat imʉjpa̱nijat, mit ni-apʉcmujcʉjʉu nu'pʉjʉn judíujat imʉjpa̱nijat, na'waywájat mit jeme i-ajque's̈capay ley. 
MRK.14.54	Mit Pedro inatspoguiu Jesús yagatsu hasta mʉjpa̱nijna' ipe'tni'c, mit nitsʉ̱nda̱jcʉu mit cuida̱tpajyat, mit s̈am jʉn-á̱m. 
MRK.14.55	Mit judíujat imʉjpa̱nijat mit nu'pʉjʉn judíujat ijefejat iche'ngau pʉn inʉmámpay mal contra Jesús pa igui-ac-ago'jcʉjʉwa'n, po igapa̱tcawu nepʉn. 
MRK.14.56	Mit mayo'c iguiwe̱twatcajaway je', po iganʉmgawu ni-as̈amu. 
MRK.14.57	Mit una̱c nitenda̱jcʉjʉu mit iwe̱twatcajau Jesús, inʉmgau:
MRK.14.58	—Tʉnmaraugau iguinʉjm: “Tʉnacyʉnʉnmanagáj ayʉ̱́j templu jeme jayajwat iwatcaway, mit en tu̱gup s̈ʉjw tʉnajca's̈ʉ'gáj jatu'c templu jeme jayajwat igawatcaway.”
MRK.14.59	Po majawe'naj ayé we̱tpajyat ca-oyawu iguinʉmga ni-as̈amu.
MRK.14.60	Mit initendá̱jcʉj meru mʉjpa̱nijna' mam je'jat, i-ucyo't Jesús:
MRK.14.60	—¿Ingapo'mp neti? ¿Ti inʉmgap ayʉ́j jayajwat contra mi̱?
MRK.14.61	Po Jesús iganʉmu neti ne capo'nu. Mit mʉjpa̱nijna' i-ucyo'twatu:
MRK.14.61	—¿Mi̱ miCristu? ¿Mi̱j ayé Dios is̈wáy jeme más mʉjninʉmicway?
MRK.14.62	Mit Jesús ipo'n:
MRK.14.62	—Ʉ̱j ayé, mit is̈-e'pcáj ʉ̱ jeme tʉjatway jayau tʉtsʉ̱nawa'n Dios i-oyimaycʉ'ni'c jeme ijtʉpay nu'pʉjʉn poder, mit is̈-e'pcáj tʉmi'nwa'n wintucjugum.
MRK.14.63	Mit mʉjpa̱nijna' i-acna̱t ijamuc ni'c awa'n, inʉm:
MRK.14.63	—¿Pa chan más nas̈wánga testigujat. 
MRK.14.64	Inmaraugaway ni'c itucotsp Dios. ¿Nat is̈ca'ugajau?
MRK.14.64	Mit nu'pʉjʉn inʉmgau ni'c Jesús culpa̱tic mit ma o'c.
MRK.14.65	Mit una̱c chu̱chigau iguicutsujcu'tca Jesús, iwin-atujcau, imoyta̱jcau, mit inʉmgajau:
MRK.14.65	—Nʉmgajac, ¿pʉn is̈moyp?
MRK.14.65	Mit ayé cuida̱tpajyat imoygau golpejat.
MRK.14.66	Itsʉ̱́naj Pedro pe'tni'c, min mʉjpa̱nijna' icocinera. 
MRK.14.67	Igui-is̈ Pedro ni'c s̈amp, iguicu-e'pca̱jt, inʉjmau:
MRK.14.67	—Mi̱ mitsʉ̱nawey mit Jesús Nazaretway.
MRK.14.68	Po Pedro inajau ni'c ca̱j, inʉm:
MRK.14.68	—Tʉngajawip ne tʉnga-entendia̱tp ti inyʉmpay.
MRK.14.68	Mit ipichijn pe'ta̱m, ʉ̱u ca̱yuna'. 
MRK.14.69	Mit cocineramá̱m igui-ís̈atu, inʉmgʉs̈au jeme tsʉ̱ngaway jem:
MRK.14.69	—Ayʉ̱́j jayau tsʉ̱nawey mit je'jat.
MRK.14.70	Po inʉmatu ni'c ca̱j. I-íjtʉj ratu, jeme tsʉ̱ngaway jem inʉmgajawatu Pedro:
MRK.14.70	—Iyacs̈ta'cway mitsʉ̱nau mit je'jat ni'c mi̱ miGalileajway mit micotsp as̈am je'jat.
MRK.14.71	Po Pedro chu̱chiu iguinʉm:
MRK.14.71	—Ma tʉs̈castiga̱tac Dios te tʉnganʉmp iyacs̈ta'cway, mit ijura̱t: Tʉnga-is̈cap ayé jayau inyʉmgapay.
MRK.14.72	Mit ʉ̱u jaran ca̱yuna' imumechpacway viaje. Mit inijawiu Pedro lo que Jesús iguinʉjmaway: “Antes i-ʉwa'n mechc viaje ca̱yuna', tu̱gup viaje is̈nʉmwa'n ni'c is̈ca-is̈cap ʉ̱.” Mit iguipensa̱jt wename, chu̱chiu jʉypay.
MRK.15.1	Icus̈ʉwij, ni-acochigʉjʉu judíujat imʉjpa̱nijat, na'waywájat, jeme i-ajque's̈capay ley, mit nu'pʉjʉn judíujat ijefejat. Iguicutsumdá̱jcaj Jesús, imunʉs̈cau pa Pilato icʉ'jugum. 
MRK.15.2	Mit Pilato i-ucyo't:
MRK.15.2	—¿Mi̱j ayé is̈rejyat judíujat?
MRK.15.2	Je' iguipo'n:
MRK.15.2	—Iyacs̈ta'cway lo que inyʉmpay.
MRK.15.3	Mit judíujat imʉjpa̱nijat i-acusa̱tcau mayo'c. 
MRK.15.4	I-ucyo'twatu Pilato, inʉm:
MRK.15.4	—¿Is̈capo'mp nes̈ʉ̱n? E'p pʉjʉn cosajat is̈tu-acusa̱tcap.
MRK.15.5	Po Jesús nes̈ʉ̱n capo'nu hasta nigu-épijyʉu Pilato.
MRK.15.6	Cada ma̱s̈ʉjw Pilato i-acjo'ní̱c tu'c presu jeme je'jat iyo'tcámpay. 
MRK.15.7	Mit it tu'c presu inʉ'jyway Barrabás. Je' tsʉ̱nau cuytujugum mit icumpajlat ni'c ago'jcau en tu'c tsuguin. 
MRK.15.8	Icóygaj ayé jayaujuc, chu̱chiu iguiyo'tcaja Pilato ma wat as̈am iguiwatí̱c cada ma̱s̈ʉjw. 
MRK.15.9	Pilato ipo'ngʉs̈:
MRK.15.9	—¿Inwangap tʉ-acjo'ngʉs̈awa'n judíujat irejyat?
MRK.15.10	Ni'c ijawiu ni'c judíujat imʉjpa̱nijat i-ano'jcau Jesús, jemni'c iguiyájcaj Pilato icʉ'jugum. 
MRK.15.11	Po judíujat imʉjpa̱nijat i-acochigʉs̈ ayé jayaujuc ni'c más oy ma yo'tcaja Pilato ma igui-acjo'ngajac Barrabás. 
MRK.15.12	I-ucyo'tcʉs̈atu Pilato, inʉm:
MRK.15.12	—¿Tipaj inwangap tʉs̈wajtawa'n ayé jeme inyʉmgapay ni'c judíujat irejyat?
MRK.15.13	Je'jat ya̱s̈cada̱jcawatu, inʉmgau:
MRK.15.13	—¡Yajca cunu̱s̈ni'c!
MRK.15.14	Po Pilato inʉmgʉs̈au:
MRK.15.14	—¿Ti mal iwat?
MRK.15.14	Po je'jat ya̱s̈cada̱jcau más mʉgʉc:
MRK.15.14	—¡Yajca cunu̱s̈ni'c!
MRK.15.15	Mit Pilato por iguiwa'n itanwa'n oy mit nʉ'jcopac jayau, i-acjo'ngʉs̈au Barrabás. Imanda̱t ma raunipʉ'nga Jesús, mit iyajcʉs̈au soldájat icʉ'jugujmat pa ma yajca cunu̱s̈ni'c.
MRK.15.16	Mit soldájat imunʉs̈cau Jesús hasta palaciuni'c mam itsʉ̱na gobernador. Mit iya̱s̈pʉ'ngau ma minga nu'pʉjʉn soldájat jemay. 
MRK.15.17	Mit je'jat icutigatscau Jesús mit jamuc moraduway. Iguique'cs̈caj tu'c apitcorona, icomgajau icopacni'c. 
MRK.15.18	Mit chu̱chigau iguisaluda̱tca de burla, inʉmgau:
MRK.15.18	—Mi̱ tʉsaluda̱tcap, judíujat is̈rejyat.
MRK.15.19	Mit itumoyta̱jcau tu'c pʉ̱yan icopacni'c. Mit icutsujcu'tcau mit nicos̈atenda̱jcʉjʉu de burla. 
MRK.15.20	Cʉs̈ iguiburlá̱tcaj, ichi'tcajau ijamuc moraduway, mit icutigatscau Jesús mit je' ijamuc. Mit i-acpichingau pa iguiyajcawa'n cunu̱s̈ni'c.
MRK.15.21	Mit nas̈pate to̱uni'c tu'c jayau inʉ'jyway Simón, je' tsʉ̱nau nʉ'jcopac Cirene mit je' Alejandro mit Rufo ite̱jtat. Mit Simón i-actutsʉmgau ayé cunu̱s̈. 
MRK.15.22	Imunʉs̈cau Jesús en tu'c lugar inʉ'jyway Gólgota, ayé inʉmo'jcʉp, Lugar de Animacopac. 
MRK.15.23	Imoygau je' vinu motic mit cuy-acnʉ' inʉ'jyway mirra, po je' igapʉctso̱wu. 
MRK.15.24	Mit cʉs̈ iyajcau cunu̱s̈ni'c. Mit ayé soldájat i-i̱jcajau apuesta pa igui-e'pcawa'n pʉn ipʉgáj Jesús ijamuc, mit wename igui-acpás̈angajaj ijamuc. 
MRK.15.25	Jopoyít a las nueve iguiyájcaj cunu̱s̈ni'c. 
MRK.15.26	Ija'ygau tu'c letreru pa ma jawiga tini'c iguicastigá̱tca Jesús, inʉm ayé letreru: “JE' JUDIUJAT IREJYAT.” 
MRK.15.27	Itumuyajcawey jem icunu̱s̈ni'jcat mechc nu'mpajyat, tu'c i-oyim mit tu'c i-anajyim. 
MRK.15.28	Mit wejpu'n icumplia̱jt jeme tsʉ̱napay ja'yic Dios ilibruni'c: “Je' tsʉ̱nau mit malwatpayna'jat.”
MRK.15.29	Mit jeme nas̈capay itucotscau je', i-acyʉgʉngau icópajcat de burla, inʉmgau: Mi̱j ayé inyʉmpay ni'c inacyʉnʉnmanagáj templu mit inajca's̈ʉ'gáj en tu̱gup s̈ʉjw, 
MRK.15.30	jinap nisalvá̱jtʉ mi̱jyu mit manac cunu̱s̈ni'c. 
MRK.15.31	Mit itucotscawey je' judíujat imʉjpa̱nijat mit jeme i-ajque's̈capay ley, inʉmgau je'jatu: Isalva̱tcʉs̈ japu̱jtat, po je'yu ca-oyap inisalva̱jtʉ. 
MRK.15.32	Ma mánagama cunu̱s̈ni'c Cristu Israejlatway irey pa nas̈-e'pcawa'n mit pa nas̈cupʉjcawa'n. We'ney iguitucotscau ayé nu'mpajyat jeme iyajcaway icunu̱s̈ni'jcat mit je'.
MRK.15.33	Icojy pu̱ts̈ʉjw, cuchítimiu nu'pʉjʉn na̱s̈ hasta las tres de la tarde. 
MRK.15.34	Mit a las tres de la tarde Jesús ya̱s̈ mʉgʉc, inʉm: Eloi, Eloi, ¿lama sabactani? Ayʉ̱́j inʉmo'jcʉp: Oh Dios, ¿tini'c is̈cuyaguiu ʉ̱? 
MRK.15.35	Mit una̱c jeme tsʉ̱ngaway jem iguimáraugaj, inʉmgau: Márauga, iya̱s̈p profeta Elías. 
MRK.15.36	Po tu'c jayau ipujʉ'jc, i-acs̈o'c tu'c jamucmoch mit vinagre. Iguiyajc pʉ̱yani'c, i-ajcutomijyau Jesús i-auni'c pa ma tsu'ts, inʉm: Mo' laj, na-e'pcáj te mi'náj profeta Elías igui-acmanacp. 
MRK.15.37	Mit Jesús iya̱s̈ mʉgʉc, o'c.
MRK.15.38	Mit ayé cortina templutujugumay na̱tmo't inimechcláji desde yucm hasta pa'tm. 
MRK.15.39	Mit tu'c capitán jeme tsʉ̱naway tom mam Jesús, igui-is̈ ni'c wename i-o'jc, inʉm: Iyacs̈ta'cway ayʉ̱́j jayau Dios iway. 
MRK.15.40	Tsʉ̱ngawey jem una̱c to's̈aywájat jeme i-is̈caway yagatsu. Tsʉ̱ngau mit je'jat María Magdalajway, Salomé, mit María ima̱jmat Jacobo jeme más majtsʉcway mit José. 
MRK.15.41	Cuandu itsʉ̱naj Jesús Galilea, ayʉ̱́jat iguinatspoguigau mit iguimajyigau, mit we'ney iguiwátcaj japu̱t to's̈ajyat jeme mingaway mit je' Jerusalén.
MRK.15.42	Icutsu'jítij ayé s̈ʉjw, ni-oyajcʉjʉu pa iguipʉctsougawa'n po'cs̈ans̈ʉjw. 
MRK.15.43	Min jaran José Arimateajway. Ayʉ̱́j tu'c mʉjayau nije'yu judíujat ijefejat, mit i-atsʉ̱napate-ey hasta Dios imanda̱twa'n, mit je' capʉ̱tu pa itʉgʉywa'n mam Pilato, mit iyo'jtau Jesús icuerpu pa iguini'pwa'n. 
MRK.15.44	Mit Pilato nigu-épijyʉu ni'c o'guiganu Jesús. Mit iguiya̱s̈ capitán, i-ucyo't te o'guiganu. 
MRK.15.45	Igui-actujawiu capitán ni'c o'guiganu, je' imoy José Jesús icuerpu. 
MRK.15.46	Mit cʉs̈ José ijuy tu'c sábana. Igui-acmanajc Jesús, icupitmo'n je' mit ayé sábana, mit icom en tu'c á̱nimacʉt jeme pactajicway tsa'ni'c, mit i-acpogol tu'c tsa' hasta á̱nimacʉt-auni'c. 
MRK.15.47	Mit María Magdalajway mit María José ima̱m i-is̈cau mam iguiyájcaj Jesús.
MRK.16.1	Inas̈ ayé po'cs̈ans̈ʉjw, María Magdalajway, María Jacobo ima̱m, mit Salomé, ijuygau perfume pa'cs̈u'cpay pa inʉs̈cawa'n iguijátscaja Jesús icuerpu. 
MRK.16.2	Mit jopoyito'gu, iprimer s̈ʉjw s̈ama̱na, ipichijn s̈ʉwáy, nʉs̈cau mam i-it ayé á̱nimacʉt. 
MRK.16.3	Mit inʉmgau je'jatu: ¿Pʉn nas̈acpogolgajáj tsa'na' á̱nimacʉt-auni'cway? 
MRK.16.4	I-e'pnʉ́s̈caj, i-is̈cau ni'c ayé tsa' jeme mʉjo'cway, chi'tiganu itsʉ̱na. 
MRK.16.5	Itʉ́gʉygaj á̱nimacʉtni'c, i-is̈cau tu'c ya̱wayna' ni'c tsʉ̱nap i-oyimaylajni'c, mit je' cutigatsic mit tu'c yagatsway jamuc po'pway. Mit je'jat nigu-épigʉjʉu mayo'c. 
MRK.16.6	Po je' inʉmgʉs̈au: Camnigu-épigʉjʉ, inche'ngap Jesús Nazaretway jeme iyajcaway cunu̱s̈ni'c. Je' jutucta̱cway. Capʉn yam. E'pca ayé lugar mam iguiyájcaj. 
MRK.16.7	Po nʉs̈ nʉmgaja ipʉctampajyat mit Pedro ni'c Jesús cojyʉ'gáj Galilea, mit jem is̈-e'pcawa'n as̈am je' is̈nʉmgajau. 
MRK.16.8	Ipíchingaj, icupo'jcau ayé á̱nimacʉtna', mit yaratcau mit ni-apʉ̱tigʉjʉu. Mit iganʉmgajawu nepʉn neti ni'c pʉ̱tcau.
MRK.16.9	Ijutucta̱jc Jesús jopoyito'gu iprimer s̈ʉjw s̈ama̱na, ique's̈ta̱jcʉ'jcau María Magdalajway jeme i-acpichijnaway siete demo̱nyujat. 
MRK.16.10	Inʉjcs̈ María, i-actujawigʉs̈ jeme tsʉ̱ngaway mit Jesús, mit je'jat tu'ngapnaj ijo̱jtat mit jʉygap. 
MRK.16.11	Po je'jat iguimáraugaj ni'c Jesús jutucta̱cway, mit iguimáraugaj ni'c María i-is̈way, je'jat igacupʉjcawu.
MRK.16.12	I-íjtʉj más ratu, cuandu mechc ipʉctampajyat iyo'ydacnʉ́s̈caj to̱uni'c, Jesús ipichinda̱jcʉs̈au en jatu'c forma. 
MRK.16.13	Ayʉ̱́jat nʉs̈cau mit i-actujawigau japu̱jtat, po igacupʉjcawu-ey.
MRK.16.14	Mit más tsu'jít Jesús ipichinda̱jcʉs̈au ayé once ipʉctampajyat mam itsʉ̱nga me̱s̈ani'c, mit iche'cta̱jcʉs̈ ni'c igacupʉjcap mit copacmʉgʉjcat. Iwat we'n Jesús ni'c igacupʉjcawu jeme igui-is̈caway je' jutucta'guic. 
MRK.16.15	Mit inʉmgʉs̈au: Nʉ́s̈ca nu'pʉjʉn mundu, nʉmdacyo'yga ayé oyway noticia pa nu'pʉjʉn jayajwat. 
MRK.16.16	Pʉmba'tu jeme icupʉgámpay mit jeme ninʉ'gutejmʉ́mpay, nisalva̱jtʉ̱́j. Po pʉmba'tu jeme igacupʉgámpay, togoyáj. 
MRK.16.17	Mit jeme tʉs̈cupʉjcapay i-actu-e'pcáj ayʉ̱́j milagrujat: tʉnyʉ'jyni'c i-acpichingáj demo̱nyujat, mit cotscáj nam-auni'jcat. 
MRK.16.18	I-actangáj tsanajyat icʉ'ni'jcat, mit te i-u̱jcap tu'c venenu jeme nas̈ago'cpay, iguigawatcajáj neti. Iyajcajáj icʉ'jat iyucuinmat tu'nijatway mit oytangáj.
MRK.16.19	Iguimucotscʉs̈ el Señor Jesús, Dios iguimunʉcs̈ pa tsajpni'c, mit nitsʉ̱nda̱jcʉu Dios i-oyimaycʉ'ni'c. 
MRK.16.20	Ipíchingaj je'jat, inʉmdacyo'ygau jʉmba'tu. El Señor imajyigʉs̈ je'jat, mit iwat milagrujat pa jayajwat ma jawga ni'c iyacs̈ta'cway lo que inʉmdacyo'ygapay ayé pʉctampajyat. Yam icʉs̈.
LUK.1.1	Mayo'c jayajwat iwangau iguija'ygawa'n nu'tsic tu'c historia nat iyo'jy Jesús, pa najawiga ayé cosajat jeme jatway mam ʉjtsat tʉtsʉ̱nga. 
LUK.1.2	Mit we'n tʉs̈actujawigau jeme imuyo'ygaway Jesús, mit jeme tsʉ̱ngaway encarga̱tic pa igui-ajque's̈cawa'n ayé oyway noticia. 
LUK.1.3	Mit tʉnestudia̱t oymanac nu'pʉjʉn cosajat desde ichu̱chij ayʉ̱́j historia, mit ʉ̱ we'ney tʉs̈jawi oy tʉʉja'jyawa'n mi̱ nu'pʉjʉn jeme jatway, oh Teófilo mi̱ mirespeta̱ticway. 
LUK.1.4	Tʉnja'y nu'pʉjʉn pa pi jawi ni'c iyacs̈ta'cway nu'pʉjʉn is̈ajque's̈cajaway mi̱.
LUK.1.5	Cuandu Herodes itsʉ̱naj rey Judeajway na̱s̈, it tu'c jayau judíujat ipa̱nijat inʉ'jyway Zacarías, mit je' tsʉ̱nau mit ayé grupu inʉmgajapay Abías. Mit ito's̈ay inʉ'jy Elisabet, mit je' pichin Aarón ifamiliani'c. 
LUK.1.6	Mit is̈ta'c yo'ygau yacs̈ic mam igui-e'p Dios, mit caculpá̱tijcat ni'c ijayaumaygau nu'pʉjʉn cosa imanda̱tway el Señor. 
LUK.1.7	Mit ca-itcʉjʉwu iwajyat ni'c Elisabet nunca igawatu iway, mit itcʉjʉnup mayo'c s̈iwit.
LUK.1.8	Mit tu'c s̈ʉjw iguitoca̱tcau Zacarías mit icumpajlat pa iguiservia̱tcajawa'n Dios templutujugum as̈am iguiwátcaj judíujat ipa̱nijat. 
LUK.1.9	Mit ayé pa̱nijat itcʉjʉu tu'c costumbre. Je'jat i-i̱jcajau suerte ma pichin pʉn i-acwi's̈ámpay po̱m templutujugum as̈am iguiwátcaj judíujat, mit iguitoca̱t Zacarías pa itʉgʉywa'n el Señor itempluni'c. 
LUK.1.10	Mit nu'pʉjʉn jayaujuc ora̱tcau pe'ta̱m en ayé hora cuandu meru Zacarías igui-acwi's̈ po̱m. 
LUK.1.11	Mit iguique's̈ta̱jcau el Señor i-ángel, mit ayé ángel tenau i-oyim ayé lugar mam igui-acwi's̈ po̱m. 
LUK.1.12	Igui-is̈ Zacarías ayé ángel, ni-apʉ̱tijyʉu jaran. 
LUK.1.13	Po ayé ángel iguinʉjmau: Zacarías, campʉ̱twit ni'c Dios imaraway lo que inyo'jtaway. Jinap into's̈ay Elisabet ijtʉ̱́j tu'c iway, mit inyajcáj inʉ'jy Juan. 
LUK.1.14	Mit ji'gáj injo̱jt may, mit mayo'c jayajwat ji'jcámpey ijo̱jtat i-itwa'n ayé ya̱wáy. 
LUK.1.15	Mit inway iguimʉjninʉmáj Dios, mit iga-u'gáj vinu ne jeme nas̈acmu̱jcʉpay, mit Espíritu Santu tsʉ̱náj ijo̱tni'c desde i-itwa'n. 
LUK.1.16	Mit je' i-actuyajcʉs̈áj Israejlatway ima̱lway to̱jwat, mit icupʉjcáj el Señor Dios. 
LUK.1.17	Mit Juan nas̈ʉ'gáj mit i-oyagáj to̱u pa imi'nwa'n el Señor, mit ijtʉ̱́j Espíritu Santu mit poder as̈am i-íjtʉj ámbanu ayé profeta Elías, mit jayajwat i-actuwangʉs̈áj iwajyat, mit jeme cajayaumaygapay i-actupʉctangʉs̈áj ma jayaumayga Dios, pa we'n jayajwat tsʉ̱ngáj prepara̱tic cuandu imi'nwa'n el Señor.
LUK.1.18	Mit Zacarías inʉjmau ayé ángel: ¿Nat tʉs̈jawiwa'n ni'c iyacs̈ta'cway lo que inyʉmpay? ni'c tʉna'wayo'ganu mit tʉnto'xay ajchwayo'ganu. 
LUK.1.19	Mit iguipo'n ayé ángel: Ʉ̱ tʉGabriel, mit tʉnservia̱jtap Dios mam je' itsʉ̱na. Mit je' tʉs̈ajyu't pa tʉmucotswa'n mit pa tʉnʉjmawa'n ayʉ̱́j oyway noticia. 
LUK.1.20	Mit jinap micu-u̱miyáj mit ca-oyáj incots hasta ayé s̈ʉjw i-itwa'n inway, ni'c ingacupʉgu lo que tʉnʉjmaway, mit ayé cumplia̱táj hasta icojawa'n itiempu.
LUK.1.21	Mit ayé jayajwat i-atsʉ̱ngau Zacarías, mit nigu-épigʉjʉu ni'c jego'c templutujugum. 
LUK.1.22	Mit ipichijn, ca-oyawu iguimucotscʉs̈, mit nimoygʉjʉu cuenta ni'c i-is̈ tu'c visión templutujugum. Mit Zacarías imucotscʉs̈ mit seña, mit u̱m itajn.
LUK.1.23	Mit iguicʉs̈ itiempu pa iguiserviá̱jtaj Dios, je' nʉcs̈nuw itʉcm. 
LUK.1.24	Mit cʉs̈ en ayé s̈ʉjwat ito's̈ay Elisabet iguitajnau iway, mit je' tan itʉcm pa cinco meses. 
LUK.1.25	Mit inʉm: “El Señor oyo'gu tʉs̈wajtau. Jat we'n pa tʉs̈cajatucotscáj jayajwat.”
LUK.1.26	Icʉs̈ seis meses, Dios i-ajyu't ayé ángel Gabriel en tu'c nʉ'jcopac inʉ'jyway Nazaret Galileajway na̱s̈. 
LUK.1.27	Ayé ángel oy igui-e'p tu'c quis̈ay jeme nicʉ'pa̱jtʉ́mpay mit tu'c jayau inʉ'jyway José, mit je' pichin David ifamiliani'c. Mit ayé quis̈ay inʉ'jy María. 
LUK.1.28	Mit ayé ángel tʉgʉy mam je' itsʉ̱na mit inʉjmau:
LUK.1.28	—¡Min tʉsaluda̱t ni'c Dios is̈moy favor! El Señor tsʉ̱nap mit mi̱ ni'c Dios is̈bendiciona̱t más que japu̱t to's̈ajyat.
LUK.1.29	Po cuandu María igui-is̈ ayé ángel, nigu-épijyʉu ni'c we'n iguinʉjmau, mit ipensa̱t tini'c iguisaluda̱t we'n. 
LUK.1.30	Mit cʉs̈ ayé ángel iguinʉjmau:
LUK.1.30	—María, campʉ̱twit ni'c Dios is̈moy favor. 
LUK.1.31	Miwaya-iyáj mit inaguepáj tu'c inway, mit inyajcáj inʉ'jy JESUS. 
LUK.1.32	Je' tsʉ̱náj mʉjninʉmic mit inʉmgáj ni'c je' Dios yucmay iway. Mit el Señor Dios imo'áj ma manda̱t as̈am imanda̱jt ámbanu rey David, mit je' nate̱jtat ámbanuway. 
LUK.1.33	Mit we'n imanda̱tcʉs̈áj Israelway jayajwat pa nu'pʉjʉn tiempu, mit je' manda̱táj pa siempre.
LUK.1.34	Mit María i-ucyo't ayé ángel:
LUK.1.34	—¿Nat ijatwa'n we'n? ni'c tʉnganipʉcp tʉnya'u.
LUK.1.35	Iguipo'n ayé ángel:
LUK.1.35	—Espíritu Santu is̈mijnáj, mit Dios yucmay jeme ijtʉpay nu'pʉjʉn poder tsʉ̱náj mit mi̱. Jemni'c ayé qui'chwáy inaguepámpay Dios iguicupi̱u, mit inʉmgáj ni'c je' Dios iway. 
LUK.1.36	Marau. We'ney intsʉ' Elisabet iguitajnawey tu'c iway, mit je' ajchwayo'ganu, mit ijtʉnup seis meses itsʉ̱na wayaj, mit inʉmgau ni'c nunca ca-ijtʉwu iway. 
LUK.1.37	Ni'c Dios oyap iguiwat nu'pʉjʉn.
LUK.1.38	Mit María inʉm:
LUK.1.38	—Ʉ̱ tʉnservia̱jtap el Señor. Dios ma wat mit ʉ̱ as̈am is̈nʉjmap.
LUK.1.38	Mit cʉs̈ ayé ángel pichin mam María itsʉ̱na.
LUK.1.39	En ayé s̈ʉjwat pichin María mit nʉcs̈ pe'bet en tu'c nʉ'jcopac itpay copac-awa'tsam Judeajway na̱s̈. 
LUK.1.40	Mit je' tʉgʉy tʉc Zacarías mit isaluda̱t Elisabet. 
LUK.1.41	Mit cuandu Elisabet iguisaluda̱t María, tsugut jaran iway itinchayni'c, mit Elisabet iguimijnau Espíritu Santu. 
LUK.1.42	Mit Elisabet imucots mʉgʉc María:
LUK.1.42	—Mi̱ Dios is̈bendiciona̱t más que nu'pʉjʉn to's̈ajyat, mit bendiciona̱tiguey itsʉ̱na inway jeme itámpay. 
LUK.1.43	Ʉ̱ tʉs̈camerecia̱tp is̈tʉcyo'yáj, ni'c inway jeme itámpay, ayé tʉnSeñor jeme nas̈manda̱tcámpay. 
LUK.1.44	Ni'c cuandu is̈saluda̱t, tsugut jaran tʉnwáy tʉntinchayni'c ni'c ji'c ijo̱jt. 
LUK.1.45	Mi̱ mitsʉ̱náj oy ni'c micupʉc, ni'c cumplia̱táj lo que inʉmway el Señor.
LUK.1.46	Mit María inʉm:
LUK.1.46	Tʉnmʉjninʉmp el Señor mit nu'pʉjʉn tʉnjo̱jt,
LUK.1.47	mit ji'cp tʉnjo̱jt mit Dios, ni'c je' ayé tʉs̈salva̱tway.
LUK.1.48	Ni'c Dios tʉs̈cayagu menus maja tʉpro̱wiaj. Ʉ̱ je' tʉnservia̱jtap.
LUK.1.48	Mit jinap pa jʉpm nu'pʉjʉn jayajwat tʉs̈-oyninʉmgáj ʉ̱.
LUK.1.49	Ni'c Dios jeme ijtʉpay poder tʉs̈wajtau mʉjway cosajat.
LUK.1.49	Je' limpiu itsʉ̱na.
LUK.1.50	Je' siempre i-ayo̱wis̈cʉs̈áj nu'pʉjʉn iguipʉ̱tcapay.
LUK.1.51	Dios iwat cosa majatway mit ipoder,
LUK.1.51	mit ivencia̱tcʉs̈ jeme nimʉjninʉmgʉjʉpay.
LUK.1.52	Oyap iguichi'tcʉs̈a ipoder jeme manda̱tcapay,
LUK.1.52	mit iyajcʉs̈áj oy jeme canimʉjninʉmgʉjʉpay.
LUK.1.53	Imoygʉs̈p cosa oyway jeme je' iguiche'ngapay,
LUK.1.53	mit igamoygʉs̈p neti jeme igawangapay iguiche'ngáj.
LUK.1.54	Imajyigʉs̈ ijayajwat Israejlatway,
LUK.1.54	mit siempre inijawigʉs̈p ijayajwat mit i-ayo̱wis̈cʉs̈p,
LUK.1.55	as̈am iguiprometia̱tcʉ́s̈aj nate̱jtat ámbanuway,
LUK.1.55	mit we'ney Abraham mit nu'pʉjʉn jeme pichingaway je ifamiliani'c.
LUK.1.56	Mit María tan mit Elisabet como tres meses, mit cʉs̈ pitucnuw itʉcm.
LUK.1.57	Mit Elisabet iguicojyau s̈ʉjw pa ita'cwa'n, mit ita̱c iway. 
LUK.1.58	Ivecinujat mit ifamiliajat imaraugau ni'c Dios iwajtau oy Elisabet, mit ji'jcau ijo̱jtat mit je'. 
LUK.1.59	I-íjtʉj ocho s̈ʉjwat, min iguimarcá̱tcaja iway as̈am judíujat iguiwátcaj, mit iwangau iguiyajcajawa'n inʉ'jy Zacarías as̈amu ite̱t. 
LUK.1.60	Po ima̱m iguinʉmgajau ni'c ca̱j. Iyajcajáj inʉ'jy Juan.
LUK.1.61	Mit inʉmgajau:
LUK.1.61	—¿Tini'c? Ca-itp netu'c infamiliajat inʉ'jyway we'n.
LUK.1.62	Mit i-ucyo'tcajau ite̱t mit seña nat iguiyajcawa'n inʉ'jy. 
LUK.1.63	Je' iguiyo'tcajau tu'c tsacwáy pa iguituja'jyawa'n inʉ'jy, mit ija'y ni'c ayé qui'chwáy inʉ'jy Juan. Mit nu'pʉjʉn nigu-épigʉjʉu. 
LUK.1.64	Mit cʉs̈ Zacarías cotsta̱c jaran, mit i-oyninʉm Dios. 
LUK.1.65	Mit nu'pʉjʉn ivecinujat pʉ̱jtʉgʉygau, mit nu'pʉjʉn tsʉ̱ngapay copac-awa'tsajmat Judeajway na̱s̈ i-ampiugau nu'pʉjʉn jeme jatway. 
LUK.1.66	Mit nu'pʉjʉn imaraugaway ayʉ̱́j noticia ipensa̱tcau ijo̱tni'jcat mit inʉmgau:
LUK.1.66	—¿Nata'p ijatwa'n ayʉ̱́j qui'chwáy?
LUK.1.66	Ni'c el Señor iguibendiciona̱t may.
LUK.1.67	Mit Espíritu Santu tsʉ̱nau mʉgʉc ijo̱tni'c Zacarías, Juan ite̱t, mit inʉm lo que jatámpay.
LUK.1.68	Oyninʉmic el Señor, Israejlatway iDiosat,
LUK.1.68	ni'c min nas̈salva̱tcap.
LUK.1.69	Mit nas̈acmingajau tu'c jeme nas̈salva̱tcámpay mit ijtʉpay may poder,
LUK.1.69	mit je' pichin David ifamiliani'c, mit David iservia̱jtau Dios.
LUK.1.70	We'n iguiprometia̱jt desde ámbanu,
LUK.1.70	mit i-actunʉmgʉs̈ ayé profetajat icupiugʉs̈way ni'c nas̈salva̱tcáj.
LUK.1.71	Nas̈salva̱tcáj namutsuguijnat icʉ'jugujmat mit nu'pʉjʉn nas̈-ángapay,
LUK.1.72	mit i-ayo̱wis̈cʉs̈ nate̱jtat ámbanuway as̈am iguinʉjm,
LUK.1.72	mit iganijawiyo'táj ayé oyway acuerdu iwatway.
LUK.1.73	Ayʉ̱́j ayé promesa Dios ijura̱jtaway nate̱jtat Abraham.
LUK.1.74	Inʉm ni'c nas̈libra̱tcáj namutsuguijnat icʉ'jugum
LUK.1.74	pa nas̈servia̱tcajawa'n je', mit we'n nagajapʉ̱tcáj.
LUK.1.75	Nayo'yga limpiu mit nawátca oy mam nas̈-e'pcap Dios nu'pʉjʉn s̈ʉjw natutsʉ̱ngámpay yam.
LUK.1.76	Mit mi̱ qui'chwáy, mitanáj profeta pa Dios yucmay,
LUK.1.76	ni'c minʉs̈áj jʉpm mit inyʉmgʉs̈áj jayajwat ma niprepara̱tcʉjʉ pa iguipʉctsougawa'n el Señor cuandu imi'nwa'n.
LUK.1.77	Mit inactujawigʉs̈áj ni'c Dios isalva̱táj ijayajwat,
LUK.1.77	mit iperdona̱tcʉs̈áj nu'pʉjʉn mal iwatcaway.
LUK.1.78	Dios i-ayo̱wis̈o'cp ijayajwat ni'c je' nas̈acmingajáj desde tsajpni'c tu'c jeme nas̈salva̱tcámpay,
LUK.1.78	mit jatáj as̈am tu'c s̈ʉjw oymanacway.
LUK.1.79	Mit i-actu-e'pcʉs̈áj tu'c luz jeme tsʉ̱ngapay chitimicni'c mit jeme tsʉ̱ngapay en peligru pa i-o'jcawa'n,
LUK.1.79	mit nas̈munʉs̈cáj mam i-it paz.
LUK.1.80	Mit ayé qui'chwáy ye'c mit ipʉc maj icuerpu, mit tsʉ̱nau mam iga-it tʉjcat hasta ayé s̈ʉjw iguique's̈ta̱jcʉ́s̈aj Israelway jayajwat.
LUK.2.1	En ayé s̈ʉjwat Augusto César manda̱t pa nu'pʉjʉn jayajwat ma nija'ygu'tcʉjʉ. 
LUK.2.2	Primeru nija'ygu'tcʉjʉu cuandu itsʉ̱naj Cirenio gobernador Siriajway na̱s̈. 
LUK.2.3	Mit nu'pʉjʉn nʉs̈cau nija'ygu'jtʉpay inʉ'jcopacni'jcat. 
LUK.2.4	Mit José pichin en ayé nʉ'jcopac Nazaret Galileajway na̱s̈ pa inʉcs̈wa'n nʉ'jcopac Belén Judeajway na̱s̈ mam i-ijt David, ni'c José pichin David ifamiliani'c. 
LUK.2.5	Mit José nʉcs̈ nija'ygu'jtʉpay mit María jeme imunicʉ'pa̱jtʉ́mpay, mit María wáyajanu itsʉ̱na. 
LUK.2.6	Mit cuandu jem itsʉ̱ngaj, María iguicojyau s̈ʉjw pa ita'cwa'n. 
LUK.2.7	Mit ita̱c iprimer-wáy, icupitmo'n mit jamuc, mit icʉmda̱c mam igui-actsʉ̱́nga aníma̱jtat ni'c ca-itu laj pa je'jat mʉjtujugum.
LUK.2.8	Mit en ayé na̱s̈ it borregu-cuida̱tpajyat mit i-ama̱gap i-aníma̱jtat. 
LUK.2.9	Mit cʉs̈ el Señor Dios i-ángel iguique's̈ta̱jcajau, mit Dios iluz iguicuta'cs̈ta̱jcau, mit je'jat ni-apʉ̱tigʉjʉu. 
LUK.2.10	Mit ayé ángel iguinʉmgajau:
LUK.2.10	—Campʉ̱tcawit ni'c tʉmumingʉs̈ap tu'c namay noticia pa nu'pʉjʉn jayajwat ma ji'jca ijo̱jtat. 
LUK.2.11	Ni'c jinap i-ijt David inʉ'jcopacni'c tu'c jeme is̈salva̱tcámpay, mit ayé Cristu el Señor jeme i-ajyu'tway Dios pa is̈manda̱tcáj. 
LUK.2.12	Pa pi jawiga ni'c iyacs̈way tʉnʉmgʉs̈apay, impa̱tcáj qui'chwáy cupitmo'nic mit jamuc, mit cʉmnap mam igui-actsʉ̱́nga aníma̱jtat.
LUK.2.13	Mit de repente mit ayé ángel que's̈ta̱jcau más ángejlat tsajpni'jcatway, mit i-oyninʉmgau Dios mit inʉmgau yename:
LUK.2.14	¡Namʉjninʉ́mga Dios yucmay!
LUK.2.14	mit yam na̱s̈ni'c nepʉn magatsuguinwat, mit jayajwat ma niwangʉjʉ.
LUK.2.15	Ipítujcanuj ayé ángejlat pa tsajpni'c, ayé borregu-cuida̱tpajyat inʉmgau je'jatu:
LUK.2.15	—Jaga Belén na-e'pca lo que jatway, mit na-e'pcáj lo que el Señor nas̈actujawigaway.
LUK.2.16	Mit je'jat nʉs̈cau junju'n mit ipa̱tcau María mit José, mit qui'chwáy cʉmnap mam igui-actsʉ̱́nga aníma̱jtat. 
LUK.2.17	Mit igui-ís̈caj, i-actujawigau nu'pʉjʉn lo que ángejlat iguinʉmgajaway, ni'c itnup ayé qui'chwáy. 
LUK.2.18	Mit nu'pʉjʉn imaraugaway nigu-épigʉjʉu ni'c we'n iguinʉ́mgaj borregu-cuida̱tpajyat. 
LUK.2.19	Po María iguarda̱t nu'pʉjʉn ayʉ̱́j cosajat ijo̱tni'c. 
LUK.2.20	Mit borregu-cuida̱tpajyat pitujcanuw mit imʉjninʉmgau mit i-oyninʉmgau Dios ni'c imaraugau mit i-is̈cau nu'pʉjʉn ayé cosajat as̈am ayé ángel iguinʉmgajau.
LUK.2.21	Mit i-íjtʉj ocho s̈ʉjwat, imarca̱tcau ayé qui'chwáy as̈am judíujat iguiwátcaj mit iyajcajau inʉ'jy Jesús ni'c we'n iguinʉjm Dios i-ángel ma yajcaja inʉ'jy antes iguitajnau ima̱m ijo̱jtugum.
LUK.2.22	Mit icumplia̱tcau ayé s̈ʉjwat pa iniprepara̱jtʉwa'n María as̈am iguinʉjm Moisés iley, mit cʉs̈ imunʉs̈cau Jesús pa Jerusalén pa iguipresenta̱tcajawa'n el Señor. 
LUK.2.23	Iwatcau we'n ni'c ja'yic itsʉ̱na el Señor ileyni'c: “Nu'pʉjʉn qui'chwáy ijtʉ'gámpay, ayé el Señor ije'.” 
LUK.2.24	Mit inʉm el Señor ileyni'c ni'c ma yajcaja pa ofrenda mechc esquibú o mechc palomawájat. Mit we'n iguiwajt María.
LUK.2.25	Mit it Jerusalén tu'c jayau inʉ'jyway Simeón, mit ayé tu'c jayau yacs̈icway mit i-adora̱t Dios, mit je' i-atsʉ̱nap hasta Dios iguisalva̱tcʉs̈wa'n Israejlatway. Mit Espíritu Santu tsʉ̱nau mit je'. 
LUK.2.26	Mit je' igui-actujawiu Espíritu Santu ni'c ca-o'gáj hasta tega-e'p ayé Cristu jeme el Señor i-ajyu'támpay. 
LUK.2.27	Mit Espíritu Santu iguinʉjmau ma nʉcs̈ templuni'c. Mit wejpu'n José mit María imunʉs̈cau ayé qui'chwáy Jesús pa templuni'c pa iguiwatcajawa'n as̈am iguinʉm ayé ley. 
LUK.2.28	Mit Simeón ime't ayé qui'chwáy, mit i-oyninʉm Dios, inʉm:
LUK.2.29	Señor, tʉservia̱jtaway mi̱.
LUK.2.29	Jinap tʉnganʉmp neti tʉ-o'cwa'n ni'c incumplia̱t lo que is̈prometia̱jtaway.
LUK.2.30	Ni'c jinap tʉn-is̈way jeme tʉs̈salva̱tcámpay.
LUK.2.31	Mi̱ inajyu't je' pa iguisalva̱tcʉs̈wa'n nu'pʉjʉn jayajwat.
LUK.2.32	Mi̱ inactu-entendia̱tcʉs̈áj jeme caje'jatway judíujat,
LUK.2.32	mit inactujawigʉs̈áj ni'c mi̱ in-oyninʉmgʉs̈ injayajwat Israejlatway.
LUK.2.33	Mit José mit María nigu-épigʉjʉu ni'c Simeón inʉm nat ijatwa'n ayé qui'chwáy. 
LUK.2.34	Mit Simeón ibendiciona̱tcʉs̈, mit inajau María:
LUK.2.34	—Marau, Dios i-ajyu't ayʉ̱́j inway, mit Israejlatway itáj jeme itunas̈cámpay por je', mit itáj jeme tsʉ̱ngámpay oy por je'. Mit Dios i-actujawigʉs̈áj jayajwat ni'c i-ajyu't iway, po majawe'naj imalninʉmgáj. 
LUK.2.35	Mit wejpu'n najawigáj ti ipensa̱tcapay anu'mu nu'pʉjʉn jayajwat. Mit mi̱ tu'náj may injo̱jt.
LUK.2.36	Mit jeméy itsʉ̱naj tu'c ajchwaywáy inʉ'jyway Ana mit ite̱t inʉ'jy Fanuel, mit je' pichin Aser ifamiliani'c. Mit Ana ajchwayo'ganu, mit oyau iguinʉm ti jatámpay. Je' tsʉ̱nau mit ina'u siete s̈iwitu, 
LUK.2.37	mit ochenta y cuatro s̈iwit icu-o'ctsʉ̱naj. Mit capichinu templuni'c, mit iservia̱jtau Dios tsu'm mit s̈ʉ̱m ni'c oratí̱c mit ayuna̱t. 
LUK.2.38	En ayé nije'yu hora coy Ana mit inʉjmau Dios ni'ctiyu̱s̈, mit inʉmgʉs̈au nu'pʉjʉn jeme tsʉ̱ngaway jem nat ijatwa'n ayé qui'chwáy. Mit ayé jayajwat i-atsʉ̱ngapate hasta Dios iguilibra̱tcʉs̈wa'n jeme tsʉ̱ngapay Jerusalén.
LUK.2.39	Cʉs̈ iguiwátcaj nu'pʉjʉn inʉmway el Señor iley, pitujcanuw pa Galileajway na̱s̈ mam itsʉ̱na inʉ'jcopac Nazaret. 
LUK.2.40	Mit qui'chwáy ye'c mit ipʉc maj icuerpu mit i-is̈cap may, mit Dios iguimoy favor.
LUK.2.41	José mit María cada s̈iwit inʉ́s̈caj Jerusalén pa iguitsougawa'n ma̱s̈ʉjw pascua. 
LUK.2.42	Mit i-íjtʉj Jesús doce s̈iwit, nʉs̈pʉ'ngau pa Jerusalén as̈am iguiwatí̱jcaj en ayé ma̱s̈ʉjw. 
LUK.2.43	Icʉs̈ ayé ma̱s̈ʉjw, José mit María pitujcau, po ayé qui'chwáy Jesús tan Jerusalén, mit igajawigawu je'jat. 
LUK.2.44	Mit inʉmgapayta ni'c je' mimp jayau-awa'tsam, mit yo'ygau najs̈ʉjw, po cʉs̈ ijache'ngau je' mam iminga imutʉcmay je̱wajyat mit icumpajlat. 
LUK.2.45	Po como igapa̱tcawu, pitujcau pa Jerusalén iguiche'nga.
LUK.2.46	Mit imutu̱gupay s̈ʉjw ipa̱tcau Jesús templuni'c, tsʉ̱nap mit ayé i-ajque's̈capay ley, mit je' imaraugʉs̈p mit iwatcʉs̈au preguntajat. 
LUK.2.47	Mit nu'pʉjʉn iguimaraugapay, nigu-épigʉjʉu ni'c je' i-is̈capo'cp mit oyo'gu iguipo'ngʉs̈. 
LUK.2.48	Cuandu José mit María igui-ís̈caj, nigu-épigʉjʉu, mit ima̱m iguinʉjmau:
LUK.2.48	—Tʉnwáy, ¿tini'c is̈watcau we'n? Ʉ̱ mit inte̱t tʉche'ngau hasta tu'ngap tʉnjo̱jtat.
LUK.2.49	Mit Jesús inʉmgʉs̈au:
LUK.2.49	—¿Tini'c is̈che'ngap? ¿Ingajawigap ni'c itp ti tʉs̈wajtawa'n lo que iwampay tʉnte̱t Dios?
LUK.2.50	Po je'jat igajawigawu ti iguinʉmgajaway.
LUK.2.51	Mit nʉcs̈ mit je'jat pa Nazaret, mit ijayaumaygʉs̈. Mit ima̱m iguarda̱t nu'pʉjʉn ayé cosajat ijo̱tni'c. 
LUK.2.52	Mit Jesús siguia̱t igui-is̈cap más, mit yucye'c, mit Dios más iguimoy favor mit jayajwat igui-oyninʉmgawey.
LUK.3.1	Cuandu Tiberio César itsʉ̱naj de rey quince s̈iwit, wejpu'n Poncio Pilato gobernador Judeajway na̱s̈, mit Herodes gobernador Galileajway na̱s̈, mit ije̱way Felipe gobernador Itureajway na̱s̈ mit Traconitejway na̱s̈, mit Lisanias gobernador Abiliniajway na̱s̈. 
LUK.3.2	Mit tsʉ̱ngau judíujat imʉjpa̱nijat Anás mit Caifás. Mit wejpu'n Dios imucots Juan, Zacarías iway, mam igatsʉ̱na nepʉn. 
LUK.3.3	Mit Juan nʉcs̈ nu'pʉjʉn laj tom ayé mʉjnʉ' Jordán, mit inʉmdacyo'y ni'c itp ti nas̈cuyaguiwa'n nama̱lway to̱u mit cʉs̈wa'n naninʉ'gutéjmʉ pa Dios nas̈chi'jtáj nu'pʉjʉn mal nawatway. 
LUK.3.4	Ayʉ̱́j jat as̈am profeta Isaías iguinʉjm ilibruni'c:
LUK.3.4	“Tu'c jayau inʉmdacyo'yp mam igatsʉ̱na nepʉn:
LUK.3.4	Oyájca tu'c to̱u ni'c mimp el Señor.
LUK.3.4	Acyács̈ca imvidajat pa is̈pʉctsougawa'n je'.
LUK.3.5	I-apatscáj nu'pʉjʉn sanja,
LUK.3.5	mit i-acyacs̈cáj nu'pʉjʉn copajcat,
LUK.3.5	mit to̱jwat catsʉ̱ngapay pajcu i-acyacs̈cáj,
LUK.3.5	mit to̱jwat itcʉjʉpay cʉtwájat i-oyajcáj.
LUK.3.6	Mit nu'pʉjʉn jayajwat ijawigáj ni'c Dios isalva̱tcʉs̈áj ijayajwat.”
LUK.3.7	Mit nʉs̈cau may jayajwat pa iguinʉ'gutemgáj je', mit inʉmgʉs̈au:
LUK.3.7	—Mijchat as̈am mitsanajyt ni'c mipo'jcap jaran cuandu is̈jáwiga ni'c Dios is̈castiga̱tcáj. ¿Pʉn is̈acpo'jcau? 
LUK.3.8	Yo'yga yacs̈ic pa jayajwat ma e'pca ni'c incuyaguigaway inma̱lway to̱jwat. Camnʉmga ni'c más mivalia̱tcap ni'c mipichingau Abraham ifamiliani'c. Tʉnʉmgʉs̈ap ni'c Dios oyap iguipʉjcʉs̈ ayʉ̱́j tsa'jat pa iguituwatcʉs̈awa'n Abraham iwajyat. 
LUK.3.9	Mit jinap listu itsʉ̱na tu'c hacha pa iguitupus̈pichingawa'n cujyat hasta cʉtʉm, mit ipus̈pichingáj cujyat igayacpay oyway fruta, mit ica'tstʉgʉygáj jʉngʉtʉm. We'n is̈jatcáj mijchat te siguia̱tp is̈wátca mal.
LUK.3.10	Mit ayé jayajwat i-ucyo'tcau Juan:
LUK.3.10	—¿Tipaj tʉnwatcáj?
LUK.3.11	Mit Juan ipo'ngʉs̈:
LUK.3.11	—Jeme ijtʉpay mechc chec ma mo' jeme ca-ijtʉpay. Mit jeme ijtʉpay ti icayámpay, ma mo' jeme ca-ijtʉpay.
LUK.3.12	Mingawey una̱c jeme ique'chumgapay demás impuestujat. Je'jat mingau pa ininʉ'gutemgʉjʉwa'n, mit je' inʉmgajau:
LUK.3.12	—Amayipay, ¿ti tʉnwatcáj?
LUK.3.13	Mit inʉmgʉs̈au:
LUK.3.13	—Camque'chúmga demás. Que'chúmga as̈am iguinʉm ley.
LUK.3.14	We'ney igui-ucyo'tcau una̱c soldajat:
LUK.3.14	—¿Ʉjtsat te? ¿Ti tʉnwatcáj?
LUK.3.14	Mit inʉmgʉs̈au:
LUK.3.14	—Camchi'tcajawit nepʉn neti, mit camwe̱twátcaja nepʉn, mit tsʉ̱́nga contentu mit insueldujat.
LUK.3.15	Mit ayé jayajwat ipensa̱tcau pʉn ayé Juan, mit ni-ucyo'tcʉjʉu te Juan ayé Cristu i-ajyu'támpay Dios. 
LUK.3.16	Mit Juan inʉmgʉs̈au nu'pʉjʉn:
LUK.3.16	—Iyacs̈ta'cway tʉnʉ'gutemgʉs̈áj mit nʉ', po mimp tu'c jeme más ijtʉpay poder que ʉ̱, mit tʉs̈camerecia̱tp tʉs̈quejawa'n icʉ'acbúlin. Je' is̈moygáj Espíritu Santu as̈am jʉjn. 
LUK.3.17	Je' ijtʉp icʉ'ni'c ayé yeman itugus̈ujpay trigu mit i-aparta̱táj jeme limpiuway, mit icomáj ayé trigu mam iguiguarda̱t, po pu̱tsputsna' ino'gáj mit tu'c jʉjn jeme cajapi'chámpay nunca.
LUK.3.18	We'n iguitsawigʉs̈ Juan mit inʉmgʉs̈au oyway noticia ayé jayajwat. 
LUK.3.19	Mit Juan iche'cta̱c ayé gobernador Herodes, ni'c Herodes ipʉjcau Felipe ito's̈ay. Mit ayé to's̈ay inʉ'jy Herodías, mit Felipe ayé Herodes ije̱way. Mit mayo'c mal iguiwajt Herodes. 
LUK.3.20	Po Herodes igawatu cuenta mit iwat jatu'c más mal ni'c icuytʉjcom Juan.
LUK.3.21	Icʉs̈ca ninʉ'gutejmʉpay nu'pʉjʉn ayé jayajwat, we'ney Jesús ninʉ'gutejmʉu, mit i-ora̱jt, tsajp awa̱ts, 
LUK.3.22	mit manac Espíritu Santu, mit je' i-is̈cau as̈am tu'c paloma, mit tan iyucuinm. Mit Dios cots tsajpni'c, inʉm:
LUK.3.22	—Mi̱j ayé tʉ̱wáy jeme tʉwampay, mit is̈acji'jcap tʉnjo̱jt.
LUK.3.23	Mit Jesús ijtʉu como treinta s̈iwit cuandu ichu̱chij ajque's̈pay, mit jayajwat inʉmgau ni'c je' ite̱t José. Mit José ite̱t Elí, 
LUK.3.24	Elí ite̱t Matat, Matat ite̱t Leví, Levi ite̱t Melqui, Melqui ite̱t Jana, Jana ite̱t José. 
LUK.3.25	José ite̱t Matatías, Matatías ite̱t Amós, Amós ite̱t Nahum, Nahum ite̱t Esli, Esli ite̱t Nagai, 
LUK.3.26	Nagai ite̱t Maat, Maat ite̱t Matatías, Matatías ite̱t Semei, Semei ite̱t José, José ite̱t Judá, 
LUK.3.27	Judá ite̱t Joana, Joana ite̱t Resa, Resa ite̱t Zorobabel, Zorobabel ite̱t Salatiel, Salatiel ite̱t Neri, 
LUK.3.28	Neri ite̱t Melqui, Melqui ite̱t Adi, Adi ite̱t Cosam, Cosam ite̱t Elmodam, Elmodam ite̱t Er, 
LUK.3.29	Er ite̱t Josué, Josué ite̱t Eliezer, Eliezer ite̱t Jorim, Jorim ite̱t Matat, 
LUK.3.30	Matat ite̱t Leví, Leví ite̱t Simeón, Simeón ite̱t Judá, Judá ite̱t José, José ite̱t Jonán, Jonán ite̱t Eliaquim, 
LUK.3.31	Eliaquim ite̱t Melea, Melea ite̱t Mainán, Mainán ite̱t Matata, Matata ite̱t Natán, 
LUK.3.32	Natán ite̱t David, David ite̱t Isaí, Isaí ite̱t Obed, Obed ite̱t Booz, Booz ite̱t Salmón, Salmón ite̱t Naasón, 
LUK.3.33	Naasón ite̱t Aminadab, Aminadab ite̱t Aram, Aram ite̱t Esrom, Esrom ite̱t Fares, Fares ite̱t Judá, 
LUK.3.34	Judá ite̱t Jacob, Jacob ite̱t Isaac, Isaac ite̱t Abraham, Abraham ite̱t Taré, Taré ite̱t Nacor, 
LUK.3.35	Nacor ite̱t Serug, Serug ite̱t Ragau, Ragau ite̱t Peleg, Peleg ite̱t Heber, Heber ite̱t Sala, 
LUK.3.36	Sala ite̱t Cainán, Cainán ite̱t Arfaxad, Arfaxad ite̱t Sem, Sem ite̱t Noé, Noé ite̱t Lamec, 
LUK.3.37	Lamec ite̱t Matusalén, Matusalén ite̱t Enoc, Enoc ite̱t Jared, Jared ite̱t Mahalaleel, Mahalaleel ite̱t Cainán, 
LUK.3.38	Cainán ite̱t Enós, Enós ite̱t Set, Set ite̱t Adán, mit Adán iguiwat Dios.
LUK.4.1	Mit Jesús ijtʉu may Espíritu Santu, mit ipichijn en ayé mʉjnʉ' Jordán, Espíritu iguimunʉcs̈ pa mam igatsʉ̱na nepʉn, 
LUK.4.2	mit jem itsʉ̱naj cuarenta s̈ʉjwat mit iguitenta̱t Awayagatsna'. Mit je' sin cay iyo'jy ayé s̈ʉjwat mit cʉs̈ cayo'jcʉu. 
LUK.4.3	Mit cʉs̈ Awayagatsna' iguinʉjmau:
LUK.4.3	—Te mi̱ is̈wáy Dios, nʉjma ayʉ̱́j tsa' ma jat ma̱s̈anʉ̱n.
LUK.4.4	Po Jesús ipo'n:
LUK.4.4	—Ja'yic itsʉ̱na Dios ilibruni'c ni'c caje' solo mit cayanu natsʉ̱nawa'n po natsʉ̱napey mit nu'pʉjʉn inʉmpay Dios.
LUK.4.5	Mit cʉs̈ Awayagatsna' iguimunʉcs̈ pa tu'c copac yucmay mit i-actu-is̈pʉ'n jaran nu'pʉjʉn laj imanda̱tcapay jayajwat. 
LUK.4.6	Mit cʉs̈ Awayagatsna' iguinʉjmau:
LUK.4.6	—Ʉ̱ tʉmo'áj nu'pʉjʉn ayʉ̱́j pi manda̱t, mit nu'pʉjʉn oymanacway pa inje'. Ni'c ʉ̱ yam tʉnactammmp nu'pʉjʉn mit pʉnu tʉnwampay tʉnmoyp. 
LUK.4.7	Te is̈cos̈atenajyap mit is̈-adora̱tp, tʉmoybʉ'náj nu'pʉjʉn tʉnaguepay.
LUK.4.8	Cʉs̈ Jesús inʉjmau:
LUK.4.8	—Niju'jpʉ yam Awayagats, ni'c ja'yic itsʉ̱na Dios ilibruni'c: “Inadora̱táj el Señor inDios mit je'yu inwajtáj nu'pʉjʉʉn iwampay.”
LUK.4.9	Mit cʉs̈ iguimunʉcs̈ pa Jerusalén mit iyac hasta yucm templuyucuinm, mit cʉs̈ iguinʉjmau:
LUK.4.9	—Te mi̱ is̈wáy Dios, nica'tsmánajcʉ na̱s̈ni'c, 
LUK.4.10	ni'c ja'yic itsʉ̱na Dios illibruni'c:
LUK.4.10	Dios i-ajyu'táj i-ángejlat pi is̈cuida̱tcac,
LUK.4.11	mit is̈ajca's̈ʉ'jcáj oymanac
LUK.4.11	pa pigacunepi tsa'ni'c.
LUK.4.12	Mit Jesús ipo'n:
LUK.4.12	—Nʉmic itsʉ̱na Dios ilibruni'c: “Ingatenta̱táj el Señor inDios.”
LUK.4.13	Mit Awayagatsna' cʉs̈ iguitenta̱jt may, je' icupo'c Jesús pa tu'c tiempu.
LUK.4.14	Mit Jesús pitucnuw pa Galileajway na̱s̈ mit Espíritu Santu iguimoy poder, mit jʉmgapa'tu en ayé na̱s̈ imaraugau ti iwatpay Jesús. 
LUK.4.15	Mit je' i-ajque's̈ mam judíujat i-adorá̱tca mit nu'pʉjʉn jayajwat igui-oyninʉmgau.
LUK.4.16	Mit Jesús nʉcs̈ Nazaret mam iye'jc, mit po'cs̈ans̈ʉuni'c je' tʉgʉy mam judíujat i-adora̱tca as̈am iguiwatí̱c, mit nitenda̱jcʉu pa icotswa'n Dios ilibruni'c. 
LUK.4.17	Mit imoygau ayé libru ija'yway profeta Isaías ma cojtsa. Mit i-awa̱ts ayé libru mit ipa̱t mam itsʉ̱na ja'yic yename:
LUK.4.18	El Señor tsʉ̱nap mit ʉ̱, mit tʉs̈moyp ipoder,
LUK.4.18	ni'c je' tʉs̈cupi̱u pa tʉs̈nʉmdacyo'ywa'n oyway noticia pa pro̱wijwájat.
LUK.4.18	Mit tʉs̈ajyu't pa tʉs̈consola̱tcʉs̈wa'n jeme tu'ngapay ijo̱jtat,
LUK.4.18	mit pa tʉs̈nʉmdacyo'ywa'n ni'c nilibra̱tcʉjʉ̱́j jeme tsʉ̱ngapay as̈am presujat,
LUK.4.18	mit winchat e'pta̱jcáj,
LUK.4.18	mit nilibra̱tcʉjʉ̱́j jeme itunas̈capay.
LUK.4.19	Mit tʉnyʉmgʉs̈áj ni'c coyway tiempu,
LUK.4.19	mit el Senñor i-ayo̱wis̈cʉs̈áj ijayajwat.
LUK.4.20	I-atucnuw ayé libru mit imoynuw jeme encarga̱ticway, mit nitsʉ̱nda̱jcʉu. Mit nu'pʉjʉn tsʉ̱ngaway mam judíujat i-adora̱tca iga-e'pyajcawu Jesús. 
LUK.4.21	Mit Jesús chu̱chiu iguinʉmgʉs̈a:
LUK.4.21	—Ayʉ̱́j jeme tsʉ̱napay ja'yic Dios ilibruni'c, jinap cumplia̱tiganu itsʉ̱na mam mijchat.
LUK.4.22	Mit nu'pʉjʉn jayajwat i-oyninʉmgau je', mit nigu-épigʉjʉu ni'c oymanac icojts, mit inʉmgau:
LUK.4.22	—¿Is̈jawiga ayʉ̱́j ayé José iway?
LUK.4.23	Mit Jesús inʉmgʉs̈au:
LUK.4.23	—Iyacs̈ta'cway is̈nʉmgajáj ayʉ̱́j dichu: “Mi̱ miyu̱guipay, niyú̱guijyʉ mi̱jyu.” Tʉnmaraugau lo que inwatway nʉ'jcopac Capernaum, mit watey yam intʉcmay na̱s̈.
LUK.4.24	Mit inʉmwey:
LUK.4.24	—Iyacs̈ta'cway tʉnʉmgʉs̈ap ni'c tu'c profeta tsʉ̱nap oyninʉmic jʉmba'tu, po catsʉ̱nap oyninʉmic je' inʉ'jcopacni'c, 
LUK.4.25	Iyacs̈ta'cway tʉnʉmgʉs̈ap ni'c mayo'c cu-o'cwájat i-ijt Israelway na̱s̈ cuandu itsʉ̱naj ayé profeta Elías. Mit wejpu'n caminu tu̱ pa tu̱gup s̈iwit mit seis meses, mit it tu'c yu' mʉgʉcway nu'pʉjʉn na̱s̈. 
LUK.4.26	Po Dios iga-ajyu'tu Elías mam itsʉ̱nga cu-o'cwájat Israejlatway, solo i-ajyu't en jatu'c na̱s̈ mam itsʉ̱na tu'c to's̈ay cu-o'c, mit je' tsʉ̱nau nʉ'jcopac Sarepta tom nʉ'jcopac Sidón. 
LUK.4.27	Mit cuandu itsʉ̱naj ayé profeta Eliseo, it mayo'c jayajwat Israelway na̱s̈ jeme itcʉjʉway lla̱gas, po netu'c ca-oytanu je'jat, solo oytan Naamán, mit je' tsʉ̱nau Siriajway na̱s̈.
LUK.4.28	Iguimáraugaj we'n, nu'pʉjʉn tsʉ̱ngaway mam i-adora̱tca judíujat, awa'nigau jaran. 
LUK.4.29	Mit ica's̈ʉ'jcaj, i-acpichingau Jesús de ayé nʉ'jcopac, mit imunʉs̈cau en tu'c yucmay copac-ajw nʉ'jcopac-á̱may pa iguica'tsmanajcawa'n. 
LUK.4.30	Po Jesús nas̈ es̈pu̱tum mam je'jat itsʉ́nga mit nʉcs̈.
LUK.4.31	Mit Jesús nʉcs̈ pa Capernaum tu'c nʉ'jcopac Galileajway na̱s̈, mit i-ajque's̈cʉs̈au po'cs̈ans̈ʉuni'jcat. 
LUK.4.32	Mit nigu-épigʉjʉu mit i-ama̱s̈an ni'c je' cots as̈am tu'c jayau manda̱tpay.
LUK.4.33	Mit mam i-adora̱tca judíujat it tu'c jayau jeme ijtʉway demo̱nyu mit je' igui-actan mʉgʉc, mit ya̱s̈ mʉgʉc, 
LUK.4.34	inʉm:
LUK.4.34	—¡Yajcac en paz! ¿Ti inwamp mit ʉjtsat, Jesús Nazaretway? ¿Mimin pa is̈cʉs̈cáj? Ʉ̱ tʉ-is̈cap ni'c mi̱ Dios is̈cupi̱u.
LUK.4.35	Mit Jesús iche'cta̱c, inʉm:
LUK.4.35	—¡Camcotswit, pichin mam je'!
LUK.4.35	Mit ayé demo̱nyu i-ajca'u ayé jayau mam igui-e'pca jayajwat, mit pichin mit igawajtawu neti. 
LUK.4.36	Mit nu'pʉjʉn jayajwat nigu-épigʉjʉu mit cotscau je'jatu, inʉmgau:
LUK.4.36	—¿Ti ayʉ̱́j inʉmpay? ni'c je' cotsp as̈am tu'c manda̱tpay mit imanda̱tcʉs̈p mit poder ayé demo̱nyujat mit pichingap.
LUK.4.37	Mit nu'pʉjʉn lajat en ayé na̱s̈ imaraugau lo que iwatway.
LUK.4.38	Mit ca's̈ʉ'c Jesús mit pichin mam judíujat i-adora̱tca mit tʉgʉy Simón itʉcm. Mit Simón imʉ't-ájchway ijtʉu jʉjn mʉgʉcway, mit iyo'tcajau Jesús ma ac-oytan. 
LUK.4.39	Mit Jesús nitenda̱jcʉu mam je' itsʉ̱na mit manda̱t ma iguiyagac ayé jʉjn, mit iguiyac jaran, mit ayé ajchwaywáy ca's̈ʉ'c jaran mit i-atendia̱tcʉs̈atu.
LUK.4.40	Itʉ́gʉynuj s̈ʉwáy, imumingajau nu'pʉjʉn tu'nijatway jeme itcʉjʉway may enfermedajat, mit Jesús iyajcʉs̈au icʉ'jat iyucuinmat mit i-ac-oytangʉs̈. 
LUK.4.41	We'ney mayo'c jayajwat iguipichingajau demo̱nyujat ijo̱jtugujmat, mit ya̱s̈cau, inʉmgau:
LUK.4.41	—Mi̱j aye Dios is̈wáy.
LUK.4.41	—Po Jesús iche'cta̱jcʉs̈ ayé demo̱nyujat, mit igamoygʉs̈u laj ma cotsca ni'c ayé demo̱nyujat i-is̈capcau ni'c je' ayé Cristu i-ajyu'tway Dios.
LUK.4.42	Mit icus̈ʉwij, Jesús pichin mit nʉcs̈ mam igatsʉ̱na nepʉn. Mit jayajwat iche'ngau mit mingau mam je' itsʉ̱na mit igajawangapate igui-acnʉ́s̈ca. 
LUK.4.43	Po je' inʉmgʉs̈au:
LUK.4.43	—Itp ti tʉs̈nʉmdacyo'ywa'n en japu̱t nʉ'jcopajcat. Tʉnyʉmgʉs̈áj oyway noticia ni'c Dios manda̱táj, mit jemni'c tʉs̈ajyu't Dios.
LUK.4.44	Mit inʉmdacyo'y mam judíujat i-adora̱tca Galileajway na̱s̈.
LUK.5.1	Cuandu Jesús itsʉ̱naj laguna-auni'c Genesaret, ayé jayaujuc ni-apila̱tcʉjʉu pa iguimaraugajawa'n Dios ipalabra. 
LUK.5.2	Mit Jesús i-is̈ mechc ajna'jat laguna-auni'c, mit ma̱cpajyat pichingaway mit icupujcanup itsamajcat. 
LUK.5.3	Mit Jesús tʉgʉy Simón i-ajni'c, mit inajau ma actʉgʉy s̈ʉ̱n ayé aj pa nʉ'jugum. Mit nitsʉ̱nda̱jcʉu ajni'c mit i-ajque's̈cʉs̈au jayaujuc tsʉ̱napay laguna-auni'c. 
LUK.5.4	Cuandu icʉs̈ cotspay, inajau Simón:
LUK.5.4	—Acyo'y ajna' pa mam más ijuqui mit ca'tstʉ́gʉyga intsamajcat pa inma̱jcawa'n.
LUK.5.5	Mit Simón iguipo'n:
LUK.5.5	—Amayipay, najtsu' tʉyos̈wátcaj mit neti tʉnga-actangawu, po como mi̱ inyʉmp, tʉnca'tstʉgʉyáj ayʉ̱́j tsamac. 
LUK.5.6	Mit cuandu iguiwátcaj we'n, i-actangau tu'c acs̈juc mayway hasta ayé tsamac na̱tnupate. 
LUK.5.7	Mit iwatcajau seña icumpajlat tsʉ̱ngapay jatu'cway aj ma minga pa iguimajyigáj. Mit imíngaj, i-apatscau inimechquij ajna'jat mit acs̈ hasta nʉ'nʉcs̈o'jcʉjʉp ajna'jat. 
LUK.5.8	Igui-is̈ we'n Simón Pedro, nicos̈atenda̱jcʉu mam Jesús, mit inʉm:
LUK.5.8	—Señor, ʉ̱ tʉs̈camerecia̱tp is̈cutomiyáj ni'c ʉ̱ tʉma̱lo'c.
LUK.5.9	Inʉm we'n ni'c je' ni-apʉ̱tijyʉu may mit we'ney nu'pʉjʉn jeme tsʉ̱ngaway mit je', ni'c mayo'c acs̈ igui-actángaj. 
LUK.5.10	Mit we'ney ni-apʉ̱tigʉjʉu Jacobo mit Juan, Zebedeo iwajyat, ni'c je'jat Simón icumpajlat. Po Jesús inajau Simón:
LUK.5.10	—Campʉ̱twit. As̈am is̈ma'c acs̈, wename-ey tʉ-actuche'ngʉs̈wa'n jayajwat pa ma tʉs̈cupʉjcac.
LUK.5.11	Mit cuandu igui-acpíchingaj ajna'jat pa laguna-auni'c, iyajcau nu'pʉjʉn, mit inatspoguigau Jesús.
LUK.5.12	Cuandu Jesús itsʉ̱naj en tu'c nʉ'jcopac, min tu'c jayau ijtʉpay may lla̱gas, mit igui-is̈ Jesús, nicos̈atenda̱jcʉu mam je', mit iyo'jtau, inʉm:
LUK.5.12	—Señor, te inwamp, oyap is̈ac-oytamp.
LUK.5.13	Mit Jesús iyajcau icʉ', inʉjmau:
LUK.5.13	—Tʉnwamp. Mi-oytanáj.
LUK.5.13	Mit cʉs̈ iguitajyau jaran ayé lla̱gas. 
LUK.5.14	Mit Jesús inajau maganʉjma nepʉn. Mit inʉjmau:
LUK.5.14	—Nʉs̈ actu-e'p judíujat ipa̱nijat ni'c mi-oytanway, mit yac ayé ofrenda lo que imanda̱tway Moisés, pa jayajwat ma jawiga ni'c mi-oytanway.
LUK.5.15	Mit jayajwat más imaraugau jʉmgapa'tu lo que iwatway Jesús, mit may jayajwat nigutomigʉjʉu pa iguimaraugawa'n je' mit pa i-oytangawa'n. 
LUK.5.16	Po Jesús nʉcs̈ pa mam igatsʉ̱na nepʉn, mit jem i-ora̱jt.
LUK.5.17	Mit tu'c s̈ʉjw cuandu Jesús i-ajque's̈, jemey itsʉ̱ngaj fariseujat mit jeme i-ajque's̈capay ley. Mit je'jat mingau nu'pʉjʉn nʉ'jcopajcat Galilea mit Judeajway na̱s̈, mit Jerusalén. Mit el Señor imoy poder Jesús ma oya i-ac-oytan. 
LUK.5.18	Mit una̱c jayajwat itsʉmdacmingau tu'c paralíticu ito'cni'c, mit iwangau iguimutʉgʉygawa'n tujugum pa iguiyajcawa'n mam itsʉ̱na Jesús. 
LUK.5.19	Po ca-oyawu iguicomga ni'c jem itsʉ̱naj mayo'c jayajwat. Mit cʉs̈ cu'tcau tʉcyucuinm mit idesteja̱tcau tu'c parte tʉjcopacni'c mit itʉydʉgʉygau mit nu'pʉjʉn ito'c, mit iyajcau es̈pu̱tum mam itsʉ̱na Jesús. 
LUK.5.20	Mit igui-is̈ Jesús ni'c cupʉjcap, inajau ayé paralíticu:
LUK.5.20	—Hombre, perdona̱tic itsʉ̱na nu'pʉjʉn mal inwatway.
LUK.5.21	Mit jeme i-ajque's̈capay ley mit fariseujat ipensa̱tcau mal, mit inʉmgau: “¿Pʉna jayau ayʉ̱́j? Je' itucotsp Dios. ¿Pʉn oyap iguiperdona̱t ayé mal iwatcaway jayajwat? Solo Dios oyap.”
LUK.5.22	Po Jesús ijawiu ni'c we'n ipensa̱tca, mit inʉmgʉs̈au:
LUK.5.22	—¿Tini'c is̈pensa̱tca mal injo̱tni'jcat? 
LUK.5.23	¿Jʉmay más fácil tʉs̈nʉjmawa'n ayʉ̱́j jayau: “Perdona̱tic itsʉ̱na nu'pʉjʉn mal inwatway”, o tʉs̈nʉjmawa'n: “Ca's̈ʉ'c mit yo'y”? 
LUK.5.24	Po tʉ-actujawigʉs̈áj ni'c ʉ̱ jeme tʉjatway jayau tʉnaguep derechu en ayʉ̱́j mundu pa tʉs̈perdona̱twa'n ayé mal iwatcaway jayajwat.
LUK.5.24	Mit cʉs̈ inʉjmau ayé paralíticu:
LUK.5.24	—Mi̱ tʉnʉjmap: Ca's̈ʉ'c, pʉc into'c mit nʉs̈ intʉcm.
LUK.5.25	Mit je' ca's̈ʉ'c jaran mam igui-e'pca nu'pʉjʉn jayajwat, mit ipʉc ayé to'c itucʉmnapay mit nʉcs̈ itʉcm, mit i-oyninʉm Dios. 
LUK.5.26	Mit nigu-épigʉjʉu nu'pʉjʉn jayajwat, mit i-oyninʉmgau Dios, mit ni-apʉ̱tigʉjʉu, inʉmgau:
LUK.5.26	—Jinap nas̈acnigu-épigʉjʉp ayʉ̱́j cosajat.
LUK.5.27	Mit ipichijn jem, i-is̈ tu'c que'chumpay inʉ'jyway Leví. Je' tsʉ̱nau pa̱nguni'c mam iguique'chúmga tumi̱n impuestu. Mit Jesús inajau:
LUK.5.27	—Natspoguiyac.
LUK.5.28	Mit je' iyac nu'pʉjʉn, ca's̈ʉ'c mit inatspoguiu.
LUK.5.29	Mit Leví iwajtau tu'c mʉjway cayna̱s̈ itʉcm, mit may que'chumpajyat mit japu̱t jayajwat tsʉ̱ngau me̱s̈ani'c mit je'jat. 
LUK.5.30	Mit jeme i-ajque's̈capay ley mit fariseujat niqueja̱tcʉjʉu mit Jesús ipʉctampajyat, inʉmgajau:
LUK.5.30	—¿Tini'c is̈mucáyga mit is̈mu-ú̱jca jeme ique'chumgapay demás, mit maljayajwat?
LUK.5.31	Mit Jesús ipo'ngʉs̈:
LUK.5.31	—Jeme tsʉ̱ngapay oy iganesita̱tcap doctor, po jeme tu'nijatway inesita̱tcap doctor. 
LUK.5.32	Tʉgaminu tʉs̈che'ngʉs̈ jayajwat ni-oyninʉmgʉjʉpay, tʉmín pa tʉs̈che'ngʉs̈wa'n maljayajwat ma cuyaguiga ima̱lway to̱jwat.
LUK.5.33	Mit je'jat inʉmgajau:
LUK.5.33	—¿Tini'c Juan ipʉctampajyat ayuna̱tí̱jcap mit ora̱tcap, mit we'ney fariseujat ipʉctampajyat, po impʉctampajyat u̱jcap mit caygap?
LUK.5.34	Mit Jesús ipo'ngʉs̈:
LUK.5.34	—¿Is̈jawiga oyáj is̈ac-ayuna̱tcʉs̈ jeme coygapay cʉ'pa'tni'c mientras ayé novio tsʉ̱nap mit je'jat? 
LUK.5.35	Po itáj s̈ʉjw cuandu novio igajatsʉ̱nawa'n mit je'jat, mit wejpu'n ayuna̱tcájama.
LUK.5.36	Jesús inʉmgʉs̈au mechc ejemplujat pa ma jawiga ni'c magamotca ampay creencia mit ayé nam ama̱s̈an i-ajque's̈way Jesús, inʉm:
LUK.5.36	—Nepʉn igatsucp tu'c pedazu nam jamuc pa iguitunapwa'n tu'c ampay jamuc. Te iwatp we'n, ayé nam jamuc i-acna̱tpichináj ayé ampay jamuc, mit caservia̱táj. 
LUK.5.37	Mit nepʉn igacomp nam vinu ampay pa̱gas̈-acbolsani'c. Te iwatp we'n, timamp ayé vinu mit i-acpʉjtugáj ayé ampay bolsa mit cumuchigada'gáj ayé vinu mit togoyáj ayé bolsa. 
LUK.5.38	Po nam vinu nacomp nam pa̱gas̈-acbolsani'c mit oyap nas̈guarda̱t inimechquij. 
LUK.5.39	Mit nepʉn jeme i-u̱cpay ampay vinu igawa'náj nam vinu, ni'c inʉmáj ni'c más oy ampay vinu.
LUK.6.1	Mit Jesús nas̈ trigujugum po'cs̈ans̈ʉuni'c, mit ipʉctampajyat iwis̈cau trigu mit ijapangau pa iguicaygawa'n. 
LUK.6.2	Mit una̱c fariseujat inʉmgajau:
LUK.6.2	—¿Tini'c is̈wátca yos̈ jeme ca-oyway nas̈watwa'n po'cs̈ans̈ʉuni'c?
LUK.6.3	Mit Jesús ipo'ngʉs̈:
LUK.6.3	—¿Inganicotscap Dios ilibruni'c lo que iwatway David mit jeme imuyo'ygʉs̈way cuandu icayo'jcʉjʉj? 
LUK.6.4	Je' tʉgʉy Dios itempluni'c mit ipʉc ayé ma̱s̈anʉ̱n bendiciona̱ticway mit ayé ca-oyate iguicaywa'n, solo yaguic pa judíujat ipa̱nijat, po je' icay mit imoygʉs̈ jeme imuyo'ygʉs̈way.
LUK.6.5	Mit Jesús inʉmgʉs̈au:
LUK.6.5	—Ʉ̱ jeme tʉjatway jayau tʉnactamp ayé po'cs̈ans̈ʉjw.
LUK.6.6	Mit en jatu'c po'cs̈ans̈ʉjw, Jesús tʉgʉy mam judíujat i-adora̱tca mit chu̱chiu ajque's̈pay. Mit jem itsʉ̱naj tu'c jayau jeme o'guicway i-oyimaycʉ'. 
LUK.6.7	Mit jeme i-ajque's̈capay ley mit fariseujat i-espia̱tcau Jesús te i-ac-oytanáj po'cs̈ans̈ʉuni'c, ni'c iwangau igui-acusa̱tcawa'n. 
LUK.6.8	Po Jesús ijawiu ni'c we'n ipensá̱tca, mit inajau ayé jayau jeme o'guicway icʉ':
LUK.6.8	—Ca's̈ʉ'c mit tena es̈pu̱tum.
LUK.6.8	Mit je' ca's̈ʉ'c mit nitenda̱jcʉu es̈pu̱tum. 
LUK.6.9	Mit Jesús inʉmgʉs̈au:
LUK.6.9	—Tʉwatcʉs̈áj tu'c pregunta: ¿Oy nas̈watwa'n oy po'cs̈ans̈ʉuni'c o nas̈watwa'n mal? ¿Oy nas̈salva̱twa'n vida o nas̈ago'cwa'n?
LUK.6.10	Mit Jesús i-is̈cʉs̈ nu'pʉjʉn ayé jayajwat, mit inajau ayé jayau:
LUK.6.10	—Acyacs̈ incʉ'.
LUK.6.10	Mit we'n iguiwajt, mit oytan icʉ'. 
LUK.6.11	Mit je'jat awa'nigau jaran, mit ni-ucyo'tcʉjʉu ti iwatcajáj Jesús.
LUK.6.12	En ayé s̈ʉjwat Jesús nʉcs̈ copac-awa'tsam ora̱tpay, mit najtsu' igui-orá̱jtaj Dios. 
LUK.6.13	Mit icus̈ʉ́wij, iya̱s̈cʉs̈ ipʉctampajyat mit icupiugʉs̈ doce, mit iyajcʉs̈ pa i-apóstojlat, ni'c i-ajyu'tcʉs̈áj nʉmdacyo'ypay. 
LUK.6.14	Icupiugʉs̈ ayʉ̱́jat: Simón jeme inʉ'jymoyway Pedro, mit i-ajch Andrés, Jacobo mit Juan, Felipe mit Bartolomé. 
LUK.6.15	Mateo, Tomás, Jacobo Alfeo iway, Simón jeme inʉmgajapay cananista, 
LUK.6.16	Judas Jacobo imajtsʉc, mit Judas Iscariote jeme ito'ctʉgʉyway Jesús.
LUK.6.17	Mit Jesús manacta̱c mit ayé apóstojlat, mit tangau en tu'c llanu. Mit jemey itsʉ̱nga ipʉctampajyat, mit may jayajwat jeme mingaway Judeajway na̱s̈, Jerusalén, mit jeme tsʉ̱ngaway lama̱t-auni'c mam i-itca aye nʉ'jcopajcat Tiro mit Sidón. Je'jat mingau pa iguimaraugawa'n mit pa i-oytangawa'n jeme tu'nijatway. 
LUK.6.18	Mit jeme itunas̈caway mit demo̱nyujat oytangau jem. 
LUK.6.19	Mit nu'pʉjʉn jayajwat iwangau iguitsʉjcawa'n Jesús, ni'c je' ijtʉu poder mʉjwa mit i-ac-oytangʉs̈ nu'pʉjʉn tu'nijatway.
LUK.6.20	Mit igui-is̈cʉs̈ ipʉctampajyat, Jesús inʉmgʉs̈au:
LUK.6.20	—Mitsʉ̱ngap oy mijchat mipro̱wijat ni'c Dios is̈manda̱tcap.
LUK.6.21	’Mitsʉ̱ngap oy jeme jinap intunas̈capay sin cay, ni'c micu̱s̈cʉjʉ̱́j.
LUK.6.21	Mitsʉ̱ngap oy jeme jinap mijʉygapay, ni'c mis̈i̱jcáj.
LUK.6.22	’Mitsʉ̱ngap oy cuandu jayajwat is̈-ángap, mit cuandu is̈cajamunipʉjcʉjʉp je'jat, cuandu is̈malninʉmgap, mit cuandu is̈tucotscap. Je'jat is̈watcajap mal ni'c is̈cupʉjcap ʉ̱ jeme tʉjatway jayau. 
LUK.6.23	Wejpu'n ma ji'jca injo̱jtat may ni'c Dios is̈moygáj tu'c premiu mʉjway tsajpni'c. Oy pi nijawiga ni'c ayé maljayajwat ite̱jtat ámbanuway i-actunas̈cawey ayé profetajat i-ajyu'tway Dios.
LUK.6.24	’Po pro̱wij de mijchat ricujat ni'c jinapu iji'c injo̱jtat, po ingapʉctsougáj neti tsajpni'c.
LUK.6.25	’Pro̱wij de mijchat jeme jinap micu's̈ijatway ni'c micayo'jcʉjʉ̱́j. Pro̱wij de mijchat jeme jinap mis̈i̱jcapay ni'c mitsʉ̱ngáj triste mit mijʉygáj.
LUK.6.26	’Pro̱wij de mijchat cuandu nu'pʉjʉn jayajwat is̈-oyninʉmgap ni'c we'ney ite̱jtat ámbanuway i-oyninʉmgawey we̱tpay profetajat.
LUK.6.27	’Po mijchat jeme is̈maraugapay, tʉnʉmgʉs̈ap: Wanga inmutsuguijnat mit watcaja oy jeme is̈-angapay. 
LUK.6.28	Oyninʉ́mga jeme is̈malninʉmgapay, mit orá̱tcaja jeme is̈-abusa̱tcapay. 
LUK.6.29	Mit jeme is̈moyta̱jcapay in-a̱jcopacni'c, actu-e'pca jatu'c in-a̱jcopac pi is̈moygaguey jem. Mit jeme is̈chi'tcajámpay inma'nchec, moyga-ey ma pʉc inchec. 
LUK.6.30	Mit pʉmba'tu is̈yo'tcajámpay, moyga. Mit jeme ipʉgámpay inje', camjayo'jta pi is̈acpítujcanuc. 
LUK.6.31	Te mijchat inwangap is̈watcajáj oy nu'pʉjʉn jayajwat, we'ney watcaja oy je'jat.
LUK.6.32	’Ni'c te mijchat inwangap jeme is̈wangapay, ¿pa ti oy ayé? ni'c maljayajwat iwangapey jeme iguiwangapay. 
LUK.6.33	Mit te mijchat inwatcajap ooy jeme is̈watcajapay oy, ¿pa ti oy ayé? ni'c maljayajwat wename-ey iguiwátca. 
LUK.6.34	Mit te inmoygap acap jeme is̈moyganúmpayatu, ¿pa ti oy ayé? ni'c we'ney maljayajwat imoygap acap para iguimoytigatscájatu. 
LUK.6.35	Wanga inmutsuguijnat, mit watca oy, mit moyga maja is̈camoyganúmpaj neti. Mit Dios is̈moygáj tu'c premiu mʉjway mijchat, mit Dios yucmay is̈wayjatcáj, ni'c je' iwatcʉs̈ap oy maljayajwat mit jeme iga-agradecia̱tcapay favor. 
LUK.6.36	Ayo̱wís̈ca as̈am Dios Nate̱jat i-ayo̱wis̈.
LUK.6.37	’Cammalninʉmga nepʉn mit Dios is̈camalninʉmgámpey. Camculpa̱tca nepʉn mit Dios is̈caculpa̱tcámpey. Perdoná̱tca mit Dios is̈perdona̱tcámpey. 
LUK.6.38	Moyga mit Dios is̈moygámpey oyquips̈ic. Is̈-oyquips̈cajáj bien patsic, mit bien actsʉ'cs̈ic hasta wojpichináj is̈moygáj. Ayé quips̈an intuquips̈capay, Dios is̈tuquips̈cámpey.
LUK.6.39	Mit Jesús itumuquips̈ tu'c cuentu, mit inʉmgʉs̈au:
LUK.6.39	—¿Is̈jawiga oyap tu'c winch iguicʉ'ju'p jatu'c winch? Te iwatcap we'n, oyap ica'uga inimechcatij cʉtni'c. 
LUK.6.40	Tu'c pʉctampay ca-oyap iguinas̈ tu'c i-amayipay. Po pʉmba'tu jeme ipʉctampay nu'pʉjʉn, jatámpey as̈am i-amayipay.
LUK.6.41	’¿Tini'c is̈malninʉm inmupro̱wije̱way? Je' ijtʉp tu'c mal jeme caje'way mʉj, mit ayé as̈am tu'c pu̱tsputsway iwini'c, po mi̱ inaguep tu'c mal más mʉjway, mit ayé as̈am tu'c mʉjway cujy inwini'c. 
LUK.6.42	Mi̱ ca-oyap is̈nʉ́jma inmupro̱wije̱way: “Mo'ac laj pa tʉchi'jtawa'n ayé pu̱tsputswáy inaguepay mi̱ inwini'c.” Ca-oyap is̈nʉ́jma we'n ni'c mi̱ inaguepey tu'c cujy inwini'c. ¡Mi̱jyu miniwe̱jtʉp! Chi'jtʉ'c ayé cujy inaguepay mi̱ inwini'c, mit cʉs̈wa'n in-e'páj oy pa is̈chi'jtawa'n ayé pu̱tsputswáy ijtʉpay inmupro̱wije̱way iwini'c.
LUK.6.43	’Tu'c oyway cujy igayacp ifruta mal. Mit tu'c cujy ma̱lway igayacp oyway fruta. 
LUK.6.44	Ni'c nu'pʉjʉn cujy na-is̈cap por ifruta iyacpay, pues tu'c apitcujy igayacp higo ne zarzama'jts igayacp uva. 
LUK.6.45	Tu'c jayau oyway jeme ipensa̱tpay oy ijo̱tni'c iyacp puru oyway. Mit tu'c jayau ma̱lway jeme ipensa̱tpay mal ijo̱tni'c iyacp puru mal. Ni'c jayajwat inʉmgap lo que ipensa̱tcapay ijo̱tni'jcat.
LUK.6.46	’Mit inʉm Jesús: ¿Tini'c is̈nʉ'jutcap “Señor, Señor”, mit ingajayaumaygap lo que tʉnʉmgʉs̈apay? 
LUK.6.47	Cada jayau jeme mimpay mit ʉ̱ mit imarap lo que ʉ̱ tʉnyʉmpay mit ijayaumaypey, ayé jayau yename nas̈tumuquips̈wa'n. 
LUK.6.48	Natumuquips̈p as̈am tu'c jayau jeme iwatway itʉjc, mit itáj juc hasta iguipa̱jt mam i-ijtʉ tsa'po̱t, mit jem iguitenda̱jc ayé tʉjc. Mit cuandu icomtupajts mʉjnʉ'na', imunʉcs̈ mʉgʉc maj, mit ayé tʉjc nes̈ʉ̱n iga-acyʉgʉnu ni'c bien tsʉ̱nda'guic itsʉ̱na tsa'po̱tni'c. 
LUK.6.49	Po jeme imarapay mit igajayaumayp, ayé jayau natumuquips̈p as̈am tu'c jayau iwatway itʉjc na̱s̈yucuinm jeme cajucni'picway. Mit cuandu icomtupajts mʉjnʉ'na', imunʉcs̈ mʉgʉc maj, mit ayé tʉjc ca'u, mit bien pichcada'guic itajn ayé tʉjc.
LUK.7.1	Cʉs̈ iguimucotscʉs̈ ayé jayajwat, Jesús nʉcs̈ Capernaum. 
LUK.7.2	Mit tu'c capitán ijtʉu tu'c imozo jeme iwano'cpay, mit tu'jnʉu ayé mozo mit o'go'jcʉnupate. 
LUK.7.3	Iguimarajw ayé capitán lo que iwatpay Jesús, i-ajyu'tcʉs̈ una̱c na'waywájat Judeajatway ma yo'tcaja Jesús ma nʉcs̈ mit ma ac-oytajna imozo. 
LUK.7.4	Mit coygau mam itsʉ̱na Jesús mit iyo'tcajau oymanac, inʉmgajau:
LUK.7.4	—Oy pi majyi ayé capitán, 
LUK.7.5	ni'c je' iwano'cp natʉcmayna̱s̈at mit nas̈watcajau natʉjcat mam na-adora̱tca.
LUK.7.6	Mit Jesús nʉcs̈ mit je'jat. Cuandu tomanute capitán itʉcm, ayé capitán i-ajyu't i-amigujat ma nʉmgaja:
LUK.7.6	—Señor, inʉmp ayé capitán piganimolesta̱jtʉ ni'c camerecia̱tp intʉgʉywa'n itujugum. 
LUK.7.7	Jemni'c caminu is̈che'mp, ni'c je' confia̱tp mit mi̱, inʉm: Con is̈nʉmwa'nu ni'c ma oytan, oytanáj tʉnmozo. 
LUK.7.8	Mit je' inʉmp ni'c itpey pʉn iguimanda̱tpay, mit je' imanda̱tpey soldajat, mit te inajap tu'c ma nʉs̈, itp ti inʉs̈wa'n. Mit te inajap jatu'c ma mi'n, itp ti imi'nwa'n. Mit te inajap imozo ma wat tu'c cosa, itp ti iguiwatwa'n.
LUK.7.9	Iguimarajw we'n Jesús, nigu-épijyʉu mit inʉmgʉs̈au jeme iguinatspoguigaway:
LUK.7.9	—Iyacs̈ta'cway ne Israelway na̱s̈ tʉnganipa̱tp tu'c jayau cupʉcpay mʉgʉc as̈am ayʉ̱́j jayau.
LUK.7.10	Mit ipítujcanuj jeme i-ajyu'tcʉs̈way, ipa̱tcau oytanic ayé jeme tsʉ̱naway tu'nij.
LUK.7.11	Mit cʉs̈ Jesús nʉcs̈ pa tu'c nʉ'jcopac inʉ'jyway Naín, mit mayo'c ipʉctampajyat nʉs̈cau mit je' mit we'ney may jayajwat. 
LUK.7.12	Mit cuandu tomo'ganu pa itʉgʉygawa'n nʉ'jcopacni'c, meru iguimunʉ́s̈ca tu'c á̱nima pa iguini̱pcawa'n. Mit ayé á̱nima ima̱m cu-o'c mit caja-ijtʉp más iwajyat. Mit may nʉ'jcopac jayau nʉs̈cau mit ayé to's̈ay. 
LUK.7.13	Mit cuandu el Señor igui-is̈ ayé cu-o'cwáy, i-ayo̱wis̈ mit inʉjmau:
LUK.7.13	—Camjajʉywit.
LUK.7.14	Mit inigutómijyʉj, itsʉc ayé á̱nimaca̱s̈a, mit tentangau jeme itsʉmgapay ca̱s̈a. Mit Jesús inʉjmau ayé á̱nima: Joven, mi̱ tʉnajap:
LUK.7.14	—Ca's̈ʉ'c.
LUK.7.15	Mit jeme tsʉ̱naway o'guic nitsʉ̱nda̱jcʉu mit cotsta̱c jaran. Mit Jesús inajau ayé cu-o'cwáy ma munʉs̈ iway. 
LUK.7.16	Mit nu'pʉjʉn ni-apʉ̱tigʉjʉu mit i-oyninʉmgau Dios, inʉmgau:
LUK.7.16	—Jinap Dios i--ajyu'tway tu'c mʉjway profeta pa ʉjtsat. Jinap Dios inijawigʉs̈p ijayajwat.
LUK.7.17	Mit imaraugau lo que iwatway Jesús nu'pʉjʉn tsʉ̱ngaway Judeajway na̱s̈, mit jʉmgapa'tu en ayé nʉ'jcopajcat tomay.
LUK.7.18	Mit Juan ipʉctampajyat i-actujawigau Juan nu'pʉjʉn jeme iwatway Jesús. Mit Juan iya̱s̈cʉs̈ mechc ipʉctampajyat, 
LUK.7.19	mit i-ajyu'tcʉs̈ mam itsʉ̱na Jesús pa ma ucyo'tca: ¿Mi̱j ayé Cristu i-ajyu'tway Dios o tʉnatsʉ̱ngáj jatu'c? 
LUK.7.20	Mit icóygaj ayé jayajwat mam Jesús, inʉmgajau:
LUK.7.20	—Juan nʉ'gutempayna' tʉs̈ajyu'tcau yam pa tʉ-ucyo'tcawa'n: ¿Mi̱j ayé Cristu i-ajyu'tway Dios o tʉnatsʉ̱ngáj jatu'c?
LUK.7.21	Mit en ayé nije'yu hora Jesús i-ac-oytangʉs̈ mayo'c jeme tu'nijatway, mit jeme itunas̈capay icuerpuni'jcat, mit jeme itcʉjʉpay demo̱nyujat, mit i-ac-e'pta̱jcʉs̈ may winchat.
LUK.7.22	Mit ipo'ngʉs̈ Jesús:
LUK.7.22	—Nʉ́s̈ca mit nʉmgaja Juan lo que in-is̈caway mit inmaraugaway, winchat e'pta̱jcap, mit cu̱s̈ujat yo'ygap, mit oytangap jeme itcʉjʉpay lla̱gas, mit marauda̱jcap jeme camaraugapay, mit jutucta̱jcap nam-o'guijcatway, mit tʉnyʉmdacyo'ygap oyway noticia pa jeme ijawigapay ni'c inesita̱tcap Dios. 
LUK.7.23	Mit tsʉ̱náj oy ayé jeme caduda̱tpay ni'c Dios tʉs̈ajyu't.
LUK.7.24	Mit inʉ́s̈caj jeme Juan i-ajyu'tcʉs̈way, Jesús chu̱chiu iguimucotscʉs̈ ayé jayaujuc ma jawiga pʉn ayé Juan. Inʉm:
LUK.7.24	—¿Ti oy is̈-e'pca mam igatsʉ̱na nepʉn? ¿Oy is̈-e'pca tu'c pʉ̱yan igui-acyʉgʉmpay s̈e'm? 
LUK.7.25	¿Tipaj oy is̈-e'pca? Ca-oyu is̈-e'pca tu'c jayau icompay oyway jamuc ni'c jeme icomgapay oyway jamuc mit jee tsʉ̱ngapay feliz, ayé tsʉ̱ngap rejyat itʉcmat. 
LUK.7.26	Po ¿ti oy is̈-e'pca? In-is̈cau tu'c profeta, mit tʉnʉmgʉs̈ap ni'c je' más que tu'c profeta. 
LUK.7.27	Ja'yic itsʉ̱na Dios ilibruni'c pa is̈-is̈capcawa'n Juan:
LUK.7.27	Tʉnajyu'táj tʉnmandajwatpay inwindugʉtʉm,
LUK.7.27	mit i-oyagáj tu'c to̱u mam inyo'ywa'n.
LUK.7.28	Tʉnʉmgʉs̈ap ni'c cani-itp tu'c profeta más mʉjninʉmicway que Juan nʉ'gutempay. Po majawe'naj tu'c jayau más menusway tsʉ̱náj más oy que Juan mam imanda̱t Dios.
LUK.7.29	Iguimáraugaj we'n nu'pʉjʉn jayajwat mit que'chumpajyat, nimoygʉjʉu cuenta ni'c Dios iwatp oy, ni'c je'jat oygau mam Juan mit je' iguinʉ'gutemgau. 
LUK.7.30	Po fariseujat mit jeme i-ajque's̈capay ley igawangawu lo que iwanway Dios pa je'jat, mit je'jat ca-oygawu pa Juan iguinʉ'gutemgáj.
LUK.7.31	Mit inʉm el Señor:
LUK.7.31	—¿Ti tʉntumuquips̈áj ayʉ̱́j jinapay jayajwat? 
LUK.7.32	Je'jat as̈am ya̱wayna'jat tsʉ̱ngapay plazani'jcat mit iya̱s̈cap i-amigujat mit inʉmgajap: “Jatʉs̈u̱s̈cajau mit flautín po migaechcawu. Jatʉ-ʉugau triste po catu'ngawu injo̱jtat.” 
LUK.7.33	Ni'c imijn Juan, je' cacayu ne ca-u̱gu, mit inyʉmgap ni'c ijtʉp demo̱nyu. 
LUK.7.34	Mit ʉ̱ jeme tʉjatway jayau cuandu tʉmijn, tʉcay mit tʉ-u̱c, mit inyʉmgap: Ayʉ̱́j tu'c jayau caypay may mit mu'gajayau, mit i-amigujatcʉs̈p que'chumpajyat mit maljayajwat. 
LUK.7.35	Po Dios iwajyat ijawigap ni'c ʉ̱ tʉnwatp iyacs̈ta'cway.
LUK.7.36	Mit tu'c fariseu inajau Jesús ni'c ma cay mit je'. Mit je' tʉgʉy fariseu itujugum mit nitsʉ̱nda̱jcʉu me̱s̈ani'c. 
LUK.7.37	Mit it tu'c to's̈ay yo'ypay mal, mit je' tsʉ̱nau en ayé nʉ'jcopac. Iguijawij ni'c Jesús tsʉ̱nap me̱s̈ani'c fariseu itʉcm, imumin tu'c s̈a̱nu patsic mit perfume, mit ayé tsowo'gaj. 
LUK.7.38	Mit initsʉ̱ndá̱jcʉj Jesús ita'ná̱m, je' jʉy mit chu̱chiu igui-acs̈o'jca ita'jnat mit iwinʉ', mit itugupo't icuajy, mit is̈u'jcau ita'jnat mit ijajtsau ayé perfume. 
LUK.7.39	Igui-is̈ we'n ayé fariseu jeme i-imvita̱tway Jesús, inʉm anu'mu: “Ma profeta-aj ayʉ̱́j jayau, ijawiyájate pʉn ayʉ̱́j to's̈ay mit ti clase iguitsʉcpay, ni'c ayé to's̈ay yo'yp mal.” 
LUK.7.40	Mit Jesús inʉjmau:
LUK.7.40	—Simón, tʉnwamp tʉnʉjmawa'n tu'c cosa.
LUK.7.40	Mit je' iguinʉjmau:
LUK.7.40	—Nʉjmac, amayipay.
LUK.7.41	Inʉm Jesús:
LUK.7.41	—Tu'c jayau ipresta̱tcʉs̈au tumi̱n mechc jayajwat. Tu'c jayau iguitajnau pʉjqui cinco mil pesos, mit jatu'cway iguitajnau pʉjqui quinientos pesos. 
LUK.7.42	Mit como ca-itcʉjʉwu ti iguitutso̱jcámpay, iperdona̱tcʉs̈ inimechcatij. Jinap nʉjmac pʉn de ayé mechc jayajwat iguiwa'náj más.
LUK.7.43	Mit ipo'n Simón:
LUK.7.43	—Tʉs̈jawi ayé jeme iperdona̱tway más.
LUK.7.43	Mit Jesús inʉjmau:
LUK.7.43	—Oyo'gu impo'jn.
LUK.7.44	Mit i-e'jpitujc mam itsʉ̱na ayé to's̈ay, inʉjmau Simón:
LUK.7.44	—¿In-e'p ayʉ̱́j to's̈ay? Tʉtʉgʉy intujugum mit is̈camoyu nʉ' pa tʉnta'jnat, po je' tʉs̈-acs̈o'jcau tʉnta'jnat mit iwinʉ', mit itugupo't icuajy. 
LUK.7.45	Mit ʉ̱ is̈cas̈u'gu, po ayʉ̱́j to's̈ay desde tʉtʉgʉjy is̈u'guí̱c tʉnta'jnat. 
LUK.7.46	Is̈cajájtsawu tʉncopacni'c mit aceite, po ayʉ̱́j to's̈ay ijajtsau tʉnta'jnat perfume. 
LUK.7.47	Jemni'c tʉnʉ́jma ni'c perdona̱tic itsʉ̱na nu'pʉjʉn mal iwatway, jemni'c iguiwano'c Dios. Po jeme perdona̱ticway s̈ʉ̱n, s̈ʉ̱no'gu iguiwa'n Dios.
LUK.7.48	Mit inʉjmau ayé to's̈ay:
LUK.7.48	—Perdona̱tic itsʉ̱na nu'pʉjʉn mal inwatway.
LUK.7.49	Mit jeme tsʉ̱ngawayey me̱s̈ani'c mit je', inʉmgau anu'mu:
LUK.7.49	—¿Pʉn ayʉ̱́j pa iguiperdona̱t mal iwatcapay jayajwat?
LUK.7.50	Po Jesús inʉjmau ayé to's̈ay:
LUK.7.50	—Salva̱tic intsʉ̱na ni'c ʉ̱ is̈cupʉcp. Dios pi is̈munʉs̈ac.
LUK.8.1	Mit Jesús nas̈ pa nu'pʉjʉn ciudajat mit nʉ'jcopajcat, mit i-ajque's̈tacyo'y ayé oyway noticia ni'c Dios manda̱táj. Mit imuyo'ygʉs̈ ayé doce apóstojlat jeme icupiugʉs̈way. 
LUK.8.2	Mit igui-acompaña̱tcau una̱c to's̈ajyat jeme oytangaway itcʉjʉway demo̱nyujat mit tu'nijatway. Mit yename inʉ'jyat: María jeme inʉ'jywayey Magdalena, mit je' ayé ijtʉpayate siete demo̱nyujat, 
LUK.8.3	Juana, Chuza ito's̈ay, mit je' iservia̱jtau Herodes. Mit jemey itsʉ̱naj Susana mit japu̱t to's̈ajyat jeme iservia̱tcajaway Jesús.
LUK.8.4	Mit ni-apʉcmujcʉjʉu tu'c jayaujuc mayway, mit jeme tsʉ̱ngaway en cada nʉ'jcopac mingau mam Jesús itsʉ̱na, mit itumuquips̈cʉs̈au tu'c cuentu, inʉmgʉs̈au:
LUK.8.5	—Tu'c ni̱payna' nʉcs̈ iguini'p trigu-semilla, mit mam iguis̈ics̈ ayé semilla, una̱c ca'ugau to̱u-auni'c, mit jayajwat itute'ní̱jcau, mit jonwájat icaygau ayé semilla. 
LUK.8.6	Mit ja-una̱c semilla ca'ugau tsa-awa'tsam, mit is̈ú̱mgaj, tʉ̱tscau jaran ni'c cas̈o'guic na̱s̈. 
LUK.8.7	Mit ja-una̱c semilla ca'ugau apit-awa'tsam, mit apitna'jat imus̈u̱mgaway igamoygawu laj pa iye'jcawa'n ayé trigu-matajat. 
LUK.8.8	Mit ja-una̱c semilla ca'ugau mam i-oyi na̱s̈, mit s̈u̱mgau, mit tʉmwatcau, mit tu'c semilla iyac hasta cien trigu-pu̱jwájat.
LUK.8.8	Iguinʉjm we'n Jesús, imucotscʉs̈ mʉgʉc:
LUK.8.8	—Jeme ijtʉpay ita̱tsʉc pa iguitumarawa'n, ma marau lo que tʉnyʉmpay.
LUK.8.9	Mit ipʉctampajyat igui-ucyo'tcau: ¿Ti inʉmo'jcʉp ayʉ̱́j cuentu intumuquips̈way? 
LUK.8.10	Mit inʉm:
LUK.8.10	—Dios is̈actujawigap jeme tsʉ̱naway cuyu'tsic nat imanda̱twa'n, po japu̱t jayajwat tʉnmucotscʉs̈p mit cuentujat pa ma e'pca po magajawiga ti i-e'pcapay, mit pa ma marauga po maga-entendia̱tca ti imaraugapay.
LUK.8.11	’Ayʉ̱́j ayé inʉmo'jcʉpay ayé cuentu: Ayé semilla as̈am Dios ipalabra. 
LUK.8.12	Ayé semilla ca'ugaway to̱u-auni'c ayé as̈am jeme imaraugapay, mit mimp jaran Awayagatsna' mit iguichi'tcajap ayé palabra ijo̱tni'jcat pa magacupʉjca mit maganisalva̱tcʉjʉ. 
LUK.8.13	Mit ayé semilla ca'ugaway tsa-awa'tsam ayé as̈am jeme imaraugapay mit ipʉctsougap lo que inʉmway Dios hasta ji'jcap ijo̱jtat. Po aye'jat as̈am matawájat ca-itcʉjʉpay ticchic mit icupʉjcap pa tu'c tiempujyu, mit i-itwa'n pruebajat, icuyaguigap jaran lo que inʉmway Dios. 
LUK.8.14	Mit ayé semilla ca'ugaway apit-awa'tsam ayé as̈am imaraugapay, po inʉs̈cawa'n, ipensatí̱jcap ti iwatcámpay, mit iwangap más tumi̱n, mit iwangap itsʉ̱ngawa'n feliz, mit we'n capichingap oy. 
LUK.8.15	Mit ayé semilla ca'ugaway oyna̱s̈ni'c, ayé as̈am oyjayajwat imaraugapay lo que inʉmway Dios, mit imutangap oymanac ijo̱tni'jcat. Mit imajmoygap mit calma pa iguiwatcawa'n más oy pa Dios.
LUK.8.16	’Nepʉn igano'ctso̱p ta'cs̈an pa iguicutucwa'n mit tu'c traste, ne igayacp che's̈pa'tm, po iyacp ta'cs̈anyagani'c pa jeme tʉgʉygapay ma e'pca ayé luz. 
LUK.8.17	Ca-oyap i-it neti cuyu'tsic ni'c nu'pʉjʉn cuque's̈áj, ne ca-itámpey tu'c cosa cutuguicway ni'c itp ti nas̈-e'pwa'n nu'pʉjʉn, mit iyajcáj luzni'c pa na-e'pca.
LUK.8.18	’Jemni'c pi marauga oy lo que tʉnyʉmpay, ni'c jeme ijawigapay may, ijawigáj más. Po te tu'c jayau niwe̱jtʉpu ni'c ijawip may, je' inijawiyo'táj nu'pʉjʉn ijawipay.
LUK.8.19	Mit Jesús ima̱m mit imajtsʉcwájat mingau mam je' itsʉ̱na, po ca-oyawu itʉgʉyga mam je' ni'c mayo'c jayajwat itsʉ̱nga. 
LUK.8.20	Mit i-ajque's̈cajau:
LUK.8.20	—Inma̱m mit inmajtsʉcwájat pe'ta̱m itsʉ̱nga mit iwangap is̈-e'pcáj.
LUK.8.21	Mit Jesús inʉmgʉs̈au: Jeme imaraugapay lo que inʉmpay Dios mit iwatcap we'n, ayé tʉn-e'p as̈am tʉnma̱m mit tʉnmajtsʉcwájat.
LUK.8.22	Mit tu'c s̈ʉjw Jesús tʉgʉy ajni'c mit ipʉctampajyat, mit inʉmgʉs̈au:
LUK.8.22	—Janga pa tugalaguna-ajw.
LUK.8.22	Mit nʉs̈cau. 
LUK.8.23	Po mientras i-acyo'ygap ayé aj, Jesús ma̱p. Mit min tu'c s̈e'mtu̱ mʉgʉcway lagunani'c, mit patsnupate mit nʉ' ajna' mit tsʉ̱ngau en peligru. 
LUK.8.24	Mit icutomigau Jesús mit i-acjutujcau, inʉmgajau:
LUK.8.24	—¡Amayipay, natogoygap!
LUK.8.24	Mit ijutujc, imanda̱t ma tentan ayé s̈e'm mit nʉ-olajat, mit tentan mit nicalma̱jtʉu. 
LUK.8.25	Mit inʉmgʉs̈au:
LUK.8.25	—¿Tini'c is̈cacupʉjcap?
LUK.8.25	Mit je'jat ni-apʉ̱tigʉjʉu mit nigu-épigʉjʉu, mit inʉmgau je'jatu:
LUK.8.25	—¿Pʉna jayau ayʉ̱́j? ni'c imanda̱tp nʉ' mit s̈e'm, mit iguijayaumaygap.
LUK.8.26	Mit coygau itʉcmayna̱s̈at Gadarajwayna'jat jeme tsʉ̱ngapay tuganʉ-ajw Galilea. 
LUK.8.27	Ipichijn Jesús lagunani'c, iguimunipa̱jtʉu tu'c jayau nʉ'jcopacni'cway, mit jego'cway i-ijtʉ demo̱nyujat, mit igacomu jamuc ne ca-oyawu itsʉ̱na itʉcm, po je' yo'y campu santuni'c. 
LUK.8.28	Mit ayé jayau igui-is̈ Jesús, ya̱s̈ mʉgʉc mit nicos̈atenda̱jcʉu mam Jesús mit imucots mʉgʉc:
LUK.8.28	—¿Ti inwamp mit ʉ̱? Mi̱ miJesús is̈wáy Dios yucmay. Tʉyo'jtap pi is̈ca-actunas̈ac. 
LUK.8.29	Inʉm we'n ni'c Jesús imanda̱t ayé demo̱nyu ma pichin mam ayé jayau. Ni'c jego'cway ayé demo̱nyu igui-actan ayé jayau, mit icutsumda̱jcau mit cadenajat icʉ'ni'jcat, mit ita'ni'jcat itutsumgau tʉps̈, po ayé jayau i-actujcʉs̈ ayé cadenajat mit ayé demo̱nyu igui-acnʉcs̈ pa mam igatsʉna nepʉn.
LUK.8.30	Mit Jesús i-ucyo't ayé jayau:
LUK.8.30	—¿Nat inyʉ'jy?
LUK.8.30	Mit je' inʉm:
LUK.8.30	—Tʉnʉ'jy Legión.
LUK.8.30	Ayé inʉmo'jcʉp ni'c tʉmayo'jcat. Inʉm we'n ni'c mayo'c demo̱nyujat iguitutʉgʉygau je'. 
LUK.8.31	Mit demo̱nyujat iyo'tcajau Jesús ma iguigacomgac jʉngʉtʉm. 
LUK.8.32	Mit jem iyo'jy tu'c i̱chimjuc mayway jeme cayche'ngapay copac-auni'c, mit iyo'tcajau ma iguimoygac laj pa iguitutʉgʉygawa'n ayé í̱chijmat. Mit Jesús imoygʉs̈ laj. 
LUK.8.33	Mit ayé demo̱nyujat pichingau de ayé jayau mit itutʉgʉygau ijo̱jtugujmat ayé í̱chijmat, mit ayé i̱chimjuc pujʉ'cmánajcau copac-auni'c mit tʉgʉygau lagunajugum, mit jem inʉ-o'jcaj.
LUK.8.34	Mit i̱chimcuida̱tpajyat igui-ís̈caj jeme jatway, po'jcau mit inʉmdacyo'ygau ciudajni'jcat mit nʉ'jcopacni'jcat. 
LUK.8.35	Mit jayajwat pichingau igui-e'pca jeme jatway mit mingau mam Jesús, mit ipa̱tcau ayé jayau jeme ijtʉway demo̱nyujat, mit je' tsʉ̱nap ita'ná̱m Jesús, mit icom ijamuc, mit cajaloco. Mit je'jat ni-apʉ̱tigʉjʉu. 
LUK.8.36	Mit jeme i-is̈caway, i-ampiugau nat i-oytajn ayé jayau ijtʉway demo̱nyujat. 
LUK.8.37	Mit nu'pʉjʉn ayé jayajwat tsʉ̱ngaway Gadarajway na̱s̈, iyo'tcajau Jesús ma pichin mam je'jat, ni'c pʉ̱to'jcau. Mit Jesús tʉgʉy en tu'c aj mit pitucnuw. 
LUK.8.38	Mit ayé jayau jeme ijtʉway demo̱nyujat, iyo'jtau Jesús ma iguimo'ac laj pa itanwa'n mit je'. Po Jesús igamoyu laj ma tan mit je', inajau:
LUK.8.39	—Nʉs̈ intʉcm mit ampiu ni'c may cosa ojyatway is̈wajtau Dios.
LUK.8.39	Mit nʉcs̈ ayé jayau mit inʉmdacyo'y nu'pʉjʉn nʉ'jcopacni'jcat ni'c Jesús iguiwajtau may cosa ojyatway.
LUK.8.40	Cuandu ipítucnuj Jesús, iguipʉctsougau oymanac ayé jayajwat, ni'c nu'pʉjʉn i-atsʉ̱ngapate je'. 
LUK.8.41	Mit coy tu'c jayau inʉ'jyway Jairo, mit je' tsʉ̱nap encarga̱tic mam i-adora̱tca judíujat, mit nicos̈atenda̱jcʉu ita'ná̱m Jesús, mit i-imvita̱t ma nʉs̈ itʉcm, 
LUK.8.42	ni'c je' ijtʉu tu'gujyu ito'chwáy mit ijtʉu como doce s̈iwit mit o'go'jcʉnup. Mit mam inʉs̈ Jesús, ayé jayajwat iguinatspoguigau mit nitsʉmada̱jcʉjʉu.
LUK.8.43	Mit iguinatspoguiwey tu'c to's̈ay tu'nijway. Je' itunas̈ doce s̈iwitanu mit nipinméj, mit igasta̱tway nu'pʉjʉn ijtʉway mit doctojrat, mit nepʉn ca-oyawu igui-ac-oytamp. 
LUK.8.44	Mit min imugus̈á̱m Jesús mit itsʉjcau ijamuc-au-á̱m, mit oytan jaran inipinméj.
LUK.8.45	Mit inʉm Jesús:
LUK.8.45	—¿Pʉn tʉs̈tsʉc?
LUK.8.45	Mit nu'pʉjʉn inʉmgau ni'c igajawigap, mit inʉm Pedro mit jeme tsʉ̱ngaway mit je':
LUK.8.45	—Amayipay, ayʉ̱́j jayajwat ni-apila̱tcʉjʉp yam mit is̈atsʉ'cs̈ta̱jcap, mit tini'c is̈nʉm: “¿Pʉn tʉs̈tsʉc?”
LUK.8.46	Po Jesús inʉm:
LUK.8.46	—Tambʉnda tʉs̈tsʉc mit tʉnjawiu ni'c oytan jaran mit tʉmpoder.
LUK.8.47	Ayé to's̈ay i-is̈ ni'c nimojyʉu cuenta Jesús mit lo que iwatway, mit yarato'c imijn mit nicos̈atenda̱jcʉu ita'ná̱m Jesús, mit mam igui-e'pca nu'pʉjʉn jayajwat i-actujawiu tini'c iguitsʉ́jca mit nat i-oytajn jaran. 
LUK.8.48	Mit Jesús inʉjmau:
LUK.8.48	—Hija, mi-oytanway ni'c ʉ̱ is̈cupʉcp. Dios pi is̈munʉs̈ac.
LUK.8.49	Mit cotspnajate Jesús, min jaran tu'c jayau tsʉ̱napay tʉc Jairo jeme encarga̱ticway mam i-adora̱tca judíujat, mit inʉjmau Jairo:
LUK.8.49	—O'cnuway into'chwáy, camjamolesta̱t Amayipay.
LUK.8.50	Iguimarajw Jesús, inʉm:
LUK.8.50	—Campʉ̱twit, cupʉgagu mit oytanáj into'chwáy.
LUK.8.51	Mit itʉgʉjy tujugum, igamoyu laj ma tʉgʉy nepʉn, solo tʉgʉygau Pedro, Jacobo, Juan, ite̱t mit ima̱m ayé to'chwáy. 
LUK.8.52	Mit nu'pʉjʉn ayé jayajwat inijʉygau ayé to'chwáy. Po Jesús inʉmgʉs̈au:
LUK.8.52	—Camjajʉyga ni'c ca-o'guic ayʉ̱́j to'chwáy, ma̱pujyu.
LUK.8.53	Mit ayé jayajwat iguitus̈i̱jcau je', ni'c ijawigap ni'c o'guiganu itsʉ̱na. 
LUK.8.54	Po Jesús igui-actájna icʉ' to'chwáy, imucots mʉgʉc:
LUK.8.54	—To'ch, ca's̈ʉ'c.
LUK.8.55	Mit je' jutucta̱c mit ca's̈ʉ'c jaran. Mit Jesús manda̱t ma moyga ma cay.
LUK.8.56	Mit ima̱m mit ite̱t nigu-épigʉjʉu, po Jesús imanda̱tcʉs̈ maganʉmgaja nepʉn jeme jatway.
LUK.9.1	Jesús i-apʉcmujcʉs̈ doce ipʉctampajyat, mit imoygʉs̈ poder pa igui-acpichingawa'n nu'pʉjʉn demo̱nyujat mit pa igui-ac-oytangawa'n tu'nijatway. 
LUK.9.2	Mit i-ajyu'tcʉs̈ ma nʉmdacyo'yga ni'c Dios manda̱táj, mit ma ac-oytanga tu'nijatway. 
LUK.9.3	Mit inʉmgʉs̈au:
LUK.9.3	—Cammunʉs̈ca neti to̱uni'c, ne porto̱n, ne jamucpit, ne ma̱s̈anʉ̱n, ne tumi̱n, ne cammunʉs̈ca mechc chec. 
LUK.9.4	Mit intʉgʉygawa'n en tu'c tʉjc, jem tánga hasta impichinganuwa'n. 
LUK.9.5	Mit mam is̈capʉctsougáj oy, píchinga en ayé nʉ'jcopac mit cus̈ícs̈ca pu's̈na' itpay inta'ni'jcat pa ma jawiga ni'c ma̱lo'jcat.
LUK.9.6	Mit je'jat pichingau mit nas̈cau pa nu'pʉjʉn nʉ'jcopajcat mit inʉmdacyo'ygau oyway noticia mit i-ac-oytangau tu'nijatway jʉmgapa'tu.
LUK.9.7	Mit gobernador Herodes imarau nu'pʉjʉn cosajat iwatpay Jesús. Mit Herodes igajawiwu ti iwatáj ni'c una̱c inʉmgau: Juan jutucta̱cway mam itsʉ̱nga á̱nimajat. 
LUK.9.8	Mit una̱c inʉmgau: Que's̈ta̱cway profeta Elías. Mit ja-una̱c inʉmgau: Jutucta̱cway tu'c profeta ámbanuway. 
LUK.9.9	Mit inʉm Herodes:
LUK.9.9	—Po ʉ̱ tʉmanda̱tway pa Juan ma pus̈tújcaja icopac. ¿Pʉna jayau ayʉ̱́j?
LUK.9.9	Ni'c tʉnmarap ni'c iwatp mayo'c cosajat. Mit Herodes iwan igui-e'pwa'n.
LUK.9.10	Ipítujcanuj ayé apóstojlat, i-ampiugajau Jesús nu'pʉjʉn iwatcaway. Mit Jesús imunʉs̈cʉs̈ itu'gujmatu pa tu'c lugar mam igatsʉ̱na nepʉn, mit ayé lugar tom ayé nʉ'jcopac inʉ'jyway Betsaida. 
LUK.9.11	Mit iguijáwigaj ayé jayajwat, inatspoguigau, mit Jesús ipʉctsougʉs̈ mit inʉmgʉs̈au nat imanda̱twa'n Dios, mit i-ac-oytangʉs̈ tu'nijatway. 
LUK.9.12	Cuandu tom itʉgʉynuwa'n s̈ʉjw, nigutomigʉjʉu ayé doce apóstojlat mam Jesús mit inʉmgajau:
LUK.9.12	—Acnʉs̈cʉs̈ ayʉ̱́j jayaujuc nʉ'jcopacni'jcat mit mam iguipa̱tcawa'n tʉjcat, pa jem ma nas̈ca tsu' mit pa iguijuygawa'n ti icaygámpay, ni'c yam ca-itp tʉjcat.
LUK.9.13	Mit Jesús inʉmgʉs̈au:
LUK.9.13	—Moyga mijchat ti icaygámpay.
LUK.9.13	Mit iguinʉmgajau:
LUK.9.13	—Tʉnaguepcap cinco ma̱s̈anʉ̱nwájatu mit mechc acs̈wájat. Solo te tʉganʉs̈cap tʉs̈júyga cayan pa nu'pʉjʉn ayʉ̱́j jayajwat.
LUK.9.14	Mit it cinco mil jayajwat. Mit Jesús inʉmgʉs̈au ipʉctampajyat:
LUK.9.14	—Nʉmgaja ma nitsʉ̱nda̱jcʉjʉ por grupujat de cincuenta jayau.
LUK.9.15	Mit we'n iguiwátcaj, mit inʉmgajau ma nitsʉ̱nda̱jcʉjʉ nu'pʉjʉn. 
LUK.9.16	Iguipʉjcʉs̈ Jesús ayé cinco ma̱s̈anʉ̱nwájat mit ayé mechc acs̈wájat, yuc-e'p tsajpni'c mit ibendiciona̱t, mit i-emgada̱c, mit imoygʉs̈ ipʉctampajyat ma yajca mam itsʉ̱nga ayé jayajwat. 
LUK.9.17	Mit caybʉ'ngau mit bien icú̱s̈cʉjʉj. Mit i-apiumujcanuw doce ca'c patsijcat mit ayé ma̱s̈anʉ̱ncutucwájat jeme icaytangaway.
LUK.9.18	Cuandu Jesús i-ora̱jt itu'gumu, jemey itsʉ̱ngaj ipʉctampajyat. Mit i-ucyo'tcʉs̈:
LUK.9.18	—¿Ti inʉmgap jayajwat tʉpʉn ʉ̱?
LUK.9.19	Je'jat iguipo'ngau:
LUK.9.19	—Una̱c inʉmgap ni'c miJuan nʉ'gutempayna', ja-una̱c inʉmgap ni'c mi̱ profeta Elías, mit ja-una̱c inʉmgap ni'c mi̱ mi tu'c profeta ámbanuway jeme jutucta̱cway.
LUK.9.20	Mit Jesús inʉmgʉs̈au:
LUK.9.20	—¿Mit mijchat te, ti inyʉmgap tʉpʉn ʉ̱?
LUK.9.20	Mit iguipo'n Pedro:
LUK.9.20	—Mi̱ miCristu jeme Dios i-ajyu'tway.
LUK.9.21	Po Jesús imanda̱tcʉs̈ maganʉmgaja nepʉn ni'c je' Cristu, mit imanda̱tcʉs̈ mʉgʉc, 
LUK.9.22	mit inʉmgʉs̈au: Ʉ̱ jeme tʉjatway jayau itp ti tʉs̈tunas̈wa'n may, mit tʉs̈capʉctsougáj na'waywájat ne judíujat imʉjpa̱nijat ne jeme i-ajque's̈capay ley. Mit tʉs̈ac-ago'jcʉjʉ̱́j mit tʉjutucta'gáj imutu̱gupay s̈ʉjw.
LUK.9.23	Mit Jesús inʉmgʉs̈au nu'pʉjʉjnat:
LUK.9.23	—Te tu'c jayau iwamp tʉs̈natspoguiyáj, ma nijawiyo't lo que iwampay, mit ma tsʉ̱na dispuestu iguitunas̈wa'n cada s̈ʉjw, mit we'n oyáj tʉs̈natspoguip. 
LUK.9.24	Ni'c pʉmba'tu iwampay iguicuida̱twa'n ivida pa je'yu, i-actogoyáj. Mit pʉmba'tu i-actsʉ̱námpay ivida por togoyic ni'c tʉs̈wamp ʉ̱, iguarda̱táj pa tu'c vida cacʉs̈ámpay. 
LUK.9.25	Ni'c ¿pa ti oy te tu'c jayau i-aguep nu'pʉjʉn itpay en ayʉ̱́j mundu mit i-actogoyp ivida? 
LUK.9.26	Ni'c jeme tʉs̈tuwinchu̱gámpay ʉ̱ mit lo que tʉnyʉmpay, ʉ̱ jeme tʉjatway jayau tʉntuwinchu̱gámpey je' cuandu tʉmi'nwa'n oymanac, ni'c tʉmi'náj oymanac as̈am tʉnte̱t Dios, mit oymanac as̈am ayé ángejlat i-aguepcʉs̈pay Dios. 
LUK.9.27	Iyacs̈ta'cway tʉnʉmgʉs̈ap ni'c una̱c jeme tsʉ̱ngapnajway jinap, ca-o'jcáj hasta tega-e'pcap nat imanda̱twa'n Dios.
LUK.9.28	I-íjtʉj como ocho s̈ʉjwat iguinʉmgʉ́s̈aj ayé palabrajat, Jesús imunʉs̈cʉs̈ Pedro, Juan mit Jacobo, mit cu'tcau en tu'c copac pa i-ora̱twa'n Jesús. 
LUK.9.29	Mit mam i-ora̱t, oymanac ijajt iwindugʉt mit po'p ijajt ijamuc mit cuquijan. 
LUK.9.30	Mit iguique's̈ta̱jcajau mechc jayajwat mit imu-ampiugau je', mit ayé profetajat Moisés mit Elías. 
LUK.9.31	Je'jat que's̈ta̱jcau oymanac mit i-ampiugau ni'c Jesús o'gáj Jerusalén pa iguicumplia̱twa'n nu'pʉjʉn inʉmway Dios. 
LUK.9.32	Mit Pedro mit jeme tsʉ̱ngaway mit je' ma-o'jcʉjʉpate po ca-oyawu ima̱ga, mit i-is̈cau i-oymanagui Jesús mit ayé mechc jayajwat tsʉ̱ngaway mit je'. 
LUK.9.33	Mit ipíchingaj ayé jayajwat mam Jesús, Pedro inʉjmau Jesús:
LUK.9.33	—Amayipay, oyo'gu natsʉ̱nga yam, mit tʉnwatcáj yam tu̱gup tʉcwájat, tu'c pa mi̱, tu'c pa Moisés, mit jatu'c pa Elías.
LUK.9.33	Inʉm we'n ni'c igajawiwu ti inʉmáj. 
LUK.9.34	Mit cotspnajate, min tu'c wintuc mit iguicutujcau, mit ni-apʉ̱tigʉjʉu cuandu iguicutujcau ayé wintuc. 
LUK.9.35	Mit imaraugau ni'c cotsp Dios wintucni'c, mit inʉm:
LUK.9.35	—Ayʉ̱́j ayé tʉnwáy jeme tʉnwampay. Márauga je'.
LUK.9.36	Icʉs̈ cotspay, ipa̱tcau Jesús ja-itu'gumu. Mit je'jat cajacotscawu, mit en ayé s̈ʉjwat iganʉmgajawu nepʉn neti lo que je'jat i-is̈caway.
LUK.9.37	Icus̈ʉwij jatu'c s̈ʉjw, imanactá̱jcaj copacni'c, iguipa̱jtsougau tu'c jayaujuc mayway. 
LUK.9.38	Mit tu'c jayau jeme tsʉ̱naway jayau-awa'tsam imucots mʉgʉc Jesús, inʉm:
LUK.9.38	—Amayipay, tʉyo'jtap pi e'p tʉnwáy, ni'c je' tʉnwáy tu'gujyuway, 
LUK.9.39	mit tu'c espíritu ma̱lway igui-actamp mit de repente ya̱s̈p mʉgʉc, mit igui-acyaratp mʉgʉc hasta i-acpichimp au-o'pac mit i-actunas̈p mʉgʉc, mit maj iguiyacnup. 
LUK.9.40	Mit jatʉnyo'tcʉs̈au impʉctampajyat ma acpichingaja, po ca-oyawu.
LUK.9.41	Mit Jesús ipo'n:
LUK.9.41	—¡Ayʉ̱́j jinapay jayajwat cacupʉjcap nes̈ʉ̱n, mit ma̱lo'jcat! ¿Hasta jutim tʉtsʉ̱nawa'n mit mijchat? ¿Hasta jutim tʉ-aguepcʉs̈awa'n calma? Mumi'n yam inway.
LUK.9.42	Mit mimpnajate ayé qui'chna', igui-ajca'u demo̱nyuna' mit igui-actupʉc s̈e'm. Po Jesús iche'cta̱c ayé demo̱nyu mit i-ac-oytan ayé qui'chna', mit imoy ite̱t ma munʉs̈. 
LUK.9.43	Mit nu'pʉjʉn jayajwat nigu-épigʉjʉu ni'c mʉjo'c ayé milagru iwatpay Dios.
LUK.9.43	Mit nu'pʉjʉn jayajwat nigu-épigʉjʉu ni'c Jesús iwat nu'pʉjʉn cosajat. Mit Jesús inʉmgʉs̈au ipʉctampajyat:
LUK.9.44	—Márauga oymanac lo que tʉnʉmgʉs̈ámpay, ni'c ʉ̱ jeme tʉjatway jayau tʉs̈-entrega̱tcáj icʉ'jugujmat jayajwat.
LUK.9.45	Po ipʉctampajyat igajawigawu ti ayé inʉmway Jesús, ni'c Dios igamoygʉs̈u laj ma entendia̱tca, mit je'jat pʉ̱tcau igui-ucyo'tcawa'n ti inʉmo'jcʉp.
LUK.9.46	Mit ayé pʉctampajyat chu̱chigau iguinʉ́mga je'jatu pʉn tanáj más mʉjninʉmic. 
LUK.9.47	Mit Jesús iguijawij ni'c we'n ipensá̱tca ijo̱tni'jcat, i-actan tu'c qui'chwáy mit iyac mam je' itsʉ̱na. 
LUK.9.48	Mit inʉmgʉs̈au:
LUK.9.48	—Pʉmba'tu jeme ipʉctsowámpay ayʉ̱́j qui'chwáy ni'c ʉ̱ tʉs̈wamp, casi ʉ̱ tʉs̈pʉctso̱p. Mit jeme tʉs̈pʉctsowámpay ʉ̱, ipʉctso̱pey Dios jeme tʉs̈ajyu'tway. Ni'c jeme más camʉjninʉmicway mam intsʉ̱nga minu'pʉjʉjnat, je' tanáj más mʉjninʉmic.
LUK.9.49	Mit Juan iguinʉjmau:
LUK.9.49	—Amayipay, tʉn-is̈cau tu'c jayau jeme i-acpichingʉs̈pay demo̱nyujat inyʉ'jyni'c mit tʉnatujcau ni'c je' catsʉ̱nap mit ʉjtsat.
LUK.9.50	Mit Jesús inʉjmau:
LUK.9.50	—Camatujca je', ni'c jeme nas̈ca-atujcapay, je' ijtʉp parte mit ʉjtsat.
LUK.9.51	Mit Jesús tom iguicojyau tiempu pa inʉs̈nuwa'n tsajpni'c, mit je' ni-obliga̱jtʉu pa inʉs̈wa'n Jerusalén. 
LUK.9.52	Mit i-ajyu'tcʉs̈ mandajwatpajyat ma nʉs̈ʉ'jca jʉpm, mit coygau en tu'c nʉ'jcopac Samariajway pa igui-oyajcawa'n mam itanwa'n Jesús. 
LUK.9.53	Po como Samariajatway iga-e'po'jcʉjʉp judíujat, igapʉctsougawu Jesús. Ijawigau ni'c je' nʉs̈o'jcʉp pajcu hasta Jerusalén. 
LUK.9.54	Igui-ís̈caj we'n ipʉctampajyat Jacobo mit Juan, inʉmgajau:
LUK.9.54	—Señor, te inwamp, tʉnyo'tcajáj Dios ma ajca'u jʉjn tsajpni'c as̈am iguiwajt ámbanu profeta Elías, mit we'n togoybʉ'ngáj ayé maljayajwat.
LUK.9.55	I-e'jpitujc Jesús, iche'cta̱jcʉs̈, inʉm: Mijchat ingajawigap pʉn ayé is̈ac-awa'nigapay, 
LUK.9.56	ni'c ʉ̱ jeme tʉjatway jayau tʉgaminu pa tʉs̈actogoygʉs̈awa'n jayajwat ividajat, tʉmín pa tʉs̈salva̱tcʉs̈wa'n. Mit cʉs̈ nʉs̈cau pa jatu'c nʉ'jcopac.
LUK.9.57	Inʉ́s̈caj to̱uni'c, tu'c jayau iguinʉjmau:
LUK.9.57	—Señor, tʉnatspoguiyáj jʉmgapa'tu mam inyʉcs̈wa'n.
LUK.9.58	Po Jesús inʉjmau:
LUK.9.58	—Zurrí̱yujat itcʉjʉp cʉt mam itsʉ̱nga, mit jonwájat itcʉjʉp ipe'jnat, po ʉ̱ jeme tʉjatway jayau tʉnga-aguep laj mam tʉpo'cs̈wa'n.
LUK.9.59	Mit Jesús inajau jatu'c jayau:
LUK.9.59	—Natspoguiyac.
LUK.9.59	Po ayé jayau iguipo'n:
LUK.9.59	—Señor, mojyʉ'gac laj tʉs̈-e'pwa'n tʉnte̱t hasta i-o'cwa'n.
LUK.9.60	Mit Jesús inʉjmau:
LUK.9.60	—Yajcʉs̈ jeme tangapay ma ni̱pca i-á̱nimajat ni'c je'jat as̈am o'guijcatey ni'c tʉs̈cacupʉjcap, mit mi̱ nʉs̈ nʉmdacyo'y ni'c Dios manda̱táj.
LUK.9.61	Mit cʉs̈ iguinʉjmau jatu'c jayau:
LUK.9.61	—Señor, tʉnatspoguiyáj po mojyʉ'gac laj pa tʉmunidespidia̱tcʉ́s̈ʉ tʉntʉcm tsʉ̱ngapay.
LUK.9.62	Mit Jesús inʉjmau:
LUK.9.62	—Te tu'c jayau chu̱chip yos̈watpay araduni'c mit te nimugus̈-e'jpʉp, ayé caservia̱tp. We'ney caservia̱tp pa Dios iguimanda̱táj tu'c jayau jeme pitucpay pa mugus̈á̱m.
LUK.10.1	Mit cʉs̈ el Señor icupiugʉs̈wey setenta jayajwat mit cʉjmechc cʉjmechc igui-ajyu'tcʉs̈ ma nʉs̈ʉ'jca pa nu'pʉjʉn nʉ'jcopajcat mit pa nu'pʉjʉn lugajrat mam inas̈wa'n Jesús. 
LUK.10.2	Mit inʉmgʉs̈au:
LUK.10.2	—E'pca ayé jayaujuc as̈am tu'c cosecha po camajyatu jeme nas̈majyigámpay pa nas̈actugupʉjcawa'n. Jemni'c yo'tcaja Dios ma ajyu'tcʉs̈ yos̈watpajyat pa ma ajca's̈ʉ'jcaja icosecha. 
LUK.10.3	Nʉ́s̈ca ni'c tʉ-ajyu'tcʉs̈áj as̈am borregujat paju-awa'tsam. 
LUK.10.4	Cammunʉs̈ca tumi̱ncoman ne jamucpit, ne mechc par cʉ'ac, ne cammu-ampiuga jec nepʉn to̱uni'c. 
LUK.10.5	Mit jʉmaygapa'tu tʉjc intutʉgʉygámpay, nʉjmʉ'jcaja: “Dios ma bendiciona̱t ayʉ̱́j tʉjc.” 
LUK.10.6	Mit te jeme tsʉ̱ngapay jem is̈pʉctsougap oy, inyo'tcajáj Dios ma bendiciona̱tcʉs̈. Po te is̈capʉctsougap oy, ingayo'tcajáj Dios neti pa je'jat. 
LUK.10.7	Mit tánga en ayé nije'yu tʉjc mam is̈pʉctsougáj, mit cáyga mit ú̱jca lo que is̈moygámpay, ni'c tu'c yos̈watpay merecia̱tp pa iguitso̱jcawa'n. Camnas̈tacyo'yga en jatu'c tʉjcat. 
LUK.10.8	Mit intʉgʉygawa'n en tu'c nʉ'jcopac mit te is̈pʉctsougap, cáyga lo que is̈yajcajámpay. 
LUK.10.9	Mit ac-oytánga tu'nijatway tsʉ̱ngapay jem mit nʉmgaja yename: “Dios manda̱táj pe'jyu mam mijchat.” 
LUK.10.10	Mit intʉgʉygawa'n en tu'c nʉ'jcopac mit te is̈capʉctsougap, píchinga pa calleni'c mit nʉmgaja: 
LUK.10.11	“Ayé pu's̈na' inyʉ'jcopacni'jcatway jeme tanway tʉnta'ni'jcat tʉncus̈ics̈cap pa pi jawiga ni'c mima̱lo'jcat. Oy pi jawiga ni'c Dios manda̱táj pe'jyu.” 
LUK.10.12	Mit tʉnʉmgʉs̈ap ni'c ayé nʉ'jcopac jayajwat itunas̈cáj más mʉgʉc que ayé maljayajwat Sodomajatway.
LUK.10.13	Inʉm Jesús:
LUK.10.13	—¡Pro̱wij de mijchat mitsʉ̱ngapay nʉ'jcopac Corazín! ¡Pro̱wij de mijchat mitsʉ̱ngapay nʉ'jcopac Betsaida! Ni'c tʉs̈cawájtate ayé majatway milagrujat en ayé nʉ'jcopajcat Tiro mit Sidón as̈am tʉwatcʉ́s̈aj mijchat, je'jat ámbanu icuyaguigájate ima̱lway to̱jwat, mit tu'ngájate ijo̱jtat. 
LUK.10.14	Jemni'c tʉnʉmgʉs̈ap ni'c más intunas̈cáj mijchat ijuzga̱twa'n Dios, que ayé maljayajwat tsʉ̱ngaway Tiro mit Sidón. 
LUK.10.15	Mit mijchat mitsʉ̱ngapay nʉ'jcopac Capernaum ¿is̈jawiga mijchat más mimʉjninʉmijcat que nepʉn? Jáwiga ni'c Dios is̈acmanajcáj hasta na̱s̈ni'c.
LUK.10.16	’Jeme is̈maraugapay mijchat, casi ʉ̱ tʉs̈marapey. Mit jeme is̈cawangapay mijchat, casi ʉ̱ tʉs̈cawampey. Mit jeme tʉs̈cawampay ʉ̱, igawampey Dios jeme tʉs̈ajyu'tway.
LUK.10.17	Mit pitujcanuw ayé setenta jayajwat mit ji'jcau ijo̱jtat. Inʉmgajau:
LUK.10.17	—Señor, hasta demo̱nyujat tʉs̈jayaumaygap ni'c tʉnacpichingau as̈am is̈manda̱tcau.
LUK.10.18	Mit Jesús inʉmgʉs̈au:
LUK.10.18	—Tʉn-is̈ Awayagatsna' ica'jw tsajpni'c, mit ca'u pe'bet as̈am tu'c ániway. 
LUK.10.19	Márauga. Tʉmoygʉs̈p poder pa is̈tute'ngawa'n tsanajyat mit capijnat, mit pa is̈vencia̱tcawa'n nu'pʉjʉn maj ijtʉpay inmutsuguijnat, mit neti is̈cawatcajáj mal. 
LUK.10.20	Po magaji'jca injo̱jtat ni'c demo̱nyujat is̈jayaumaygap, mejor ma ji'jca injo̱jtat ni'c inyʉ'jyat ja'ygu'tic itsʉ̱nga tsajpni'c pa inyʉs̈cawa'n mit Dios.
LUK.10.21	En ayé nije'yu hora, Jesús igui-acji'jcau ijo̱jt Espíritu Santu, mit inʉm:
LUK.10.21	—Padre, mi̱ inactamp tsajp mit na̱s̈. Tʉ-oyninʉmp ni'c inga-actujawigʉs̈u impoder jeme i-is̈capcapay may mit jeme i-entendia̱tcapay, po inactujawigʉs̈ jayajwat niwatcʉjʉway as̈am ya̱wájat. Mi̱ Padre tʉnʉjmap ni'ctiyu̱s̈ ni'c we'n is̈wajn is̈watwa'n.
LUK.10.22	’Inʉmwey Jesús: Tʉnte̱t Dios tʉs̈tumuyac nu'pʉjʉn, mit nepʉn tʉs̈ca-is̈cap tʉpʉñ ʉ, po tʉnte̱t Dios tʉs̈-is̈cap. Ne igajawigap pʉn tʉnte̱t Dios, po ʉ̱ tʉnis̈cap ni'c ʉ̱ tʉs̈wáy je'. Mit we'ney tʉnactu-is̈capcʉs̈p tʉnte̱t Dios pʉn tʉnwa'námpay.
LUK.10.23	Mit i-e'jpitujc mam itsʉ̱nga ipʉctampajyat, inʉmgʉs̈au itu'gujmatu:
LUK.10.23	—Tsʉ̱ngap oy jeme i-e'pcapay lo que mijchat in-e'pcapay. 
LUK.10.24	Ni'c tʉnʉmgʉs̈ap ni'c mayo'c profetajat mit rejyat ijawangau igui-e'pcawa'n lo que mijchat in-e'pcapay jinap, mit iga-is̈cawu. Mit ijawangau iguimaraugawa'n mijchat inmaraugapay jinap, mit igamaraugawu.
LUK.10.25	Mit ca's̈ʉ'c tu'c jayau i-ajque's̈pay ley mit inʉjmau Jesús pa iguiproba̱twa'n:
LUK.10.25	—Amayipay, ¿ti tʉnwatáj pa tʉs̈aguepwa'n vida jeme cacʉs̈ámpay?
LUK.10.26	Mit Jesús inʉjmau:
LUK.10.26	—¿Nat itsʉ̱na ja'yic leyni'c? ¿Nat is̈-entendia̱t?
LUK.10.27	Mit iguipo'n:
LUK.10.27	—“Inwa'náj el Señor inDios mit nu'pʉjʉn injo̱jt, nu'pʉjʉn imvida, nu'pʉjʉn inmaj, nu'pʉjʉn intupensa̱tpay, mit inwa'náj inmupro̱wije̱way as̈am mi̱ inyiwajnʉ.”
LUK.10.28	Mit Jesús inʉjmau:
LUK.10.28	—Oyo'gu impo'jn. Te inwatp we'n, inaguepáj vida cacʉs̈ámpay.
LUK.10.29	Po je' iwan ipichinwa'n oy, mit inʉjmau Jesús:
LUK.10.29	—¿Mit pʉn ayé tʉnmupro̱wije̱way?
LUK.10.30	Mit Jesús i-acpichijnau tu'c cuentu, inʉm yename:
LUK.10.30	—Tu'c jayau pichin Jerusalén pa inʉs̈wa'n Jericó mit imunipa̱tcʉs̈ʉu nu'mpajyat mit iguichi'tcajau ijamuc, mit iguimoytá̱jcaj, nʉs̈cau mit iyajcau mediu o'guic. 
LUK.10.31	Mit nas̈ en ayé to̱u tu'c judíujat ipa̱nijat, mit igui-is̈ ayé jayau, i-anas̈je̱c. 
LUK.10.32	Mit miney tu'c levita, ayé jeme majyigapay templuni'c, mit icojy tom ayé lugar, mit igui-is̈, i-anas̈je̱cwey. 
LUK.10.33	Po tu'c jayau Samariajway jeme nʉs̈pay en ayé to̱u, coy mam itsʉ̱na ayé jayau, mit igui-is̈, i-ayo̱wis̈ jaran. 
LUK.10.34	Mit iguicutómij, iyajcau aceite mit vinu mam ipús̈igui, mit itsujmau, mit i-ajcu't iburruyucuinm, mit imunʉcs̈ pa tu'c tʉjc mam iguinas̈wa'n tsu', mit icuida̱t. 
LUK.10.35	Icus̈ʉwij jatu'c s̈ʉjw cuandu ipichijn, i-acpichin veinte pesos mit imoy tʉjcuida̱tpayna', mit inʉjmau: “Cuida̱jtac ayé jayau, mit nu'pʉjʉn ingasta̱támpay, ʉ̱ tʉtso̱jcanú̱j cuandu tʉpitucwa'n.”
LUK.10.36	Inʉm Jesús:
LUK.10.36	—¿Is̈jawi jʉmay de ayé tu̱gup jayajwat más iwan ayé jayau iguimoyta̱jcaway nu'mpajyat? ¿Pʉn igui-is̈ as̈am imupro̱wije̱way?
LUK.10.37	Mit iguipo'n:
LUK.10.37	—Jeme i-ayo̱wis̈way.
LUK.10.37	Mit cʉs̈ Jesús inʉjmau:
LUK.10.37	—Nʉs̈ mit watey ni-as̈amu.
LUK.10.38	Mit inʉjcs̈ Jesús to̱uni'c, coy en tu'c nʉ'jcopac, mit tu'c to's̈ay inʉ'jyway Marta iguinajau ma po'cs̈ itʉcm. 
LUK.10.39	Mit Marta ijtʉu tu'c imajtsʉc inʉ'jy María, mit je' tsʉ̱nau ita'ná̱m Jesús pa iguimarawa'n lo que i-ajque's̈way. 
LUK.10.40	Po Marta pensa̱to'c mit ayé yos̈ iwatpay, mit je' icutomiu Jesús, mit inʉjmau:
LUK.10.40	—Señor, ¿ingawatp cuenta ni'c tʉnmajtsʉc tʉs̈camajyip? Tʉs̈acyos̈watp tʉntu'gumu. Nʉjma ma tʉs̈majyiyac.
LUK.10.41	Mit Jesús ipo'n:
LUK.10.41	—Marta, Marta, mipensa̱to'cp pa ayé yos̈, mit pa is̈watwa'n japu̱t cosajat. 
LUK.10.42	Po solo itp tu'c cosa más oyway pa nas̈watwa'n, mit María icupi̱u jeme más oyway, ni'c iwan tʉs̈marawáj, mit ayé ipʉctanway nepʉn iguigachi'jtáj.
LUK.11.1	Mit Jesús ora̱t en tu'c lugar, mit icʉs̈ ora̱tpay, tu'c ipʉctampay iguinʉjmau:
LUK.11.1	—Señor, ajque's̈cajac nat tʉ-ora̱tcawa'n as̈am Juan igui-ajque's̈cʉs̈a ipʉctampajyat.
LUK.11.2	Mit Jesús inʉmgʉs̈au:
LUK.11.2	—In-ora̱tcawa'n nʉmga yename:
LUK.11.2	Nate̱jat, mitsʉ̱nap yucm,
LUK.11.2	ʉjtsat yam tʉ-oyninʉ́mga mi̱.
LUK.11.2	Mi̱ yam manda̱t.
LUK.11.2	Tʉwátca lo que mi̱ inwampay,
LUK.11.2	as̈am yucm iguiwátca, wename-ey ʉjtsat yam tʉwátca na̱s̈ni'c.
LUK.11.3	Moygac mi̱ tʉncaygámpay pa cada s̈ʉjw.
LUK.11.4	Mit perdona̱tcajac nu'pʉjʉn mal tʉnwatcapay ni'c ʉjtsat tʉmperdona̱tcapey nu'pʉjʉn jeme tʉs̈watcajapay mal.
LUK.11.4	Mit cammoygac laj tʉs̈tenta̱tcáj, po libra̱tcac de nu'pʉjʉn mal.
LUK.11.5	Mit Jesús inʉmgʉs̈awey:
LUK.11.5	—Te tu'c jayau ijtʉp tu'c i-amigu, mit te coyp pu̱jtsu'm itʉcm, inʉjmáj: “Amigu, presta̱jtac tu̱gup ma̱s̈anʉ̱n, 
LUK.11.6	ni'c min tu'c tʉn-amigu to̱uni'c mit coy tʉntʉcm mit tʉnga-aguep ti tʉnmo'áj.” 
LUK.11.7	Mit ayé jayau jeme tsʉ̱napay tujugum iguipo'náj: “Camjomiyac ni'c tʉntʉc-ajw atuguiganu, mit tʉnwaywájat ma̱gap mit ʉ̱ che's̈ni'c. Ca-oyap tʉca's̈ʉ'c pa tʉmo'wa'n.” 
LUK.11.8	Tʉnʉmgʉs̈ap ni'c te caca's̈ʉ'cp pa iguimo'wa'n ni'c je' i-amigu, po te iguijomip, ca's̈ʉ'gáj mit imo'áj nu'pʉjʉn inesita̱tpay. 
LUK.11.9	Mit tʉnʉmgʉs̈ap: Yo'tcaja Dios mit is̈moygáj. Che'nga cosa oyway mit Dios is̈actupa̱tcáj. Mucótsca Dios mit je' is̈po'ngáj. 
LUK.11.10	Ni'c nu'pʉjʉn jeme iyo'tpay, ipʉctsowáj. Mit jeme iche'mpay cosa oyway, ipa'táj. Mit jeme imucotspay Dios, iguipo'náj.
LUK.11.11	’Te tu'c jayau iguiyo'jtap iway ma̱s̈anʉ̱n, igamo'áj tu'c tsa'. O te iguiyo'jtap acs̈, igamo'áj tu'c tsanay. 
LUK.11.12	O te iguiyo'jtap tu'c piyuco̱y, igamo'áj tu'c capin. 
LUK.11.13	Mit te mijchat maja mima̱lo'jcataj, injatcap is̈móyga regalu ojyatway inwaywájat. Mit como Dios Nate̱jat tsajpni'cway más oyo'c, je' imoygʉs̈áj Espíritu Santu nu'pʉjʉn jeme iguiyo'tcajámpay.
LUK.11.14	Mit Jesús i-acpichin tu'c demo̱nyu i-ajcu-ú̱miway tu'c jayau, mit cuandu iguipichijnau ijo̱jtugum, cotsta̱c jaran ayé u̱m, mit nigu-épigʉjʉu jayajwat. 
LUK.11.15	Po una̱c inʉmgau:
LUK.11.15	—Ayʉ̱́j jayau i-acpichingʉs̈p demo̱nyujat ni'c iguimoyp poder Beelzebú jeme imanda̱tpay nu'pʉjʉn demo̱nyujat.
LUK.11.16	Mit una̱c iwangau iguiproba̱tcawa'n Jesús mit iyo'tcajau ma wat tu'c milagru pa iguijawigawa'n te Dios igui-ajyu't. 
LUK.11.17	Po Jesús ijawiu ni'c we'n ipensá̱tca, mit inʉmgʉs̈au:
LUK.11.17	—Te jayajwat en tu'c na̱s̈ tsuguinwatcap, je'jatu nicʉs̈cʉjʉ̱́j. Mit te en tu'c tʉjc tsuguinwatcap je'jatu, we'ney nicʉs̈cʉjʉ̱́j. 
LUK.11.18	Mit we'ney te Awayagatsna' ni-acpichijnʉp je'yu, ¿natpaj imanda̱twa'n jec? Tʉnyʉmp we'n ni'c inyʉmgap ni'c tʉnacpichingʉs̈p demo̱nyujat ni'c tʉs̈moyp poder Beelzebú. 
LUK.11.19	Mit te ʉ̱ tʉnacpichingʉs̈p demo̱nyujat por Beelzebú, ¿injayajwat te? ¿pʉn inʉ'jyni'c igui-acpichingawa'n demo̱nyujat? Jemni'c je'jat tangap testigu contra mijchat. 
LUK.11.20	Po ʉ̱ tʉnacpichingʉs̈p demo̱nyujat ni'c Dios tʉs̈moyp poder, ayʉ̱́j pa pi jawiga ni'c manda̱tnup Dios mam mijchat.
LUK.11.21	’Cuandu tu'c majaguepay bien arma̱tic itsʉ̱na, iguarda̱tp itʉjc, mit we'n seguru itsʉ̱nawa'n nu'ʉjpʉn ijtʉpay. 
LUK.11.22	Po imi'nwa'n tu'c jeme más ijtʉpay maj, mit te iguivencia̱tp, ichi'jtáj nu'pʉjʉn i-armajat ituconfia̱tpay mit i-acpas̈amp mit i-amigujat lo que inu'mway.
LUK.11.23	’Jeme tʉs̈camutʉgʉypay ʉ̱, ayé ni'c tʉs̈cawamp. Mit jeme iga-apʉcmucpay jayajwat ma tʉs̈cupʉjcac, ayé tʉs̈-amp ni'c i-acs̈is̈cada̱cp jayajwat.
LUK.11.24	’Cuandu tu'c jayau iguipichijnap ijo̱jtugum tu'c demo̱nyu, ayé demo̱nyu yo'yp pa mam igatsʉ̱na nepʉn, mit iche'mp lugar mam ipo'cs̈wa'n, mit te igapa̱tp, inʉmp: “Tʉpitugájatu tʉntʉcm mam tʉpichijn.” 
LUK.11.25	Mit icojy jem, ipa̱t ayé jayau as̈am tu'c tʉjc ca-ijtʉpay nepʉn, pe'tic mit bien oyaguic. 
LUK.11.26	Mit cʉs̈ ayé demo̱nyu nʉcs̈ mit imumin jasiete demo̱nyujat jeme más ma̱jlatway que je', mit aye'jat itutʉgʉygau ayé jayau mit tangau jem. Mit ayé jayau jat más pior que as̈am i-ijt. Wename-ey iguijatcáj jinapay jayajwat ma̱lo'jcatway.
LUK.11.27	Mit cuandu Jesús cotspnajate, cotsta̱c mʉgʉc tu'c to's̈ay tsʉ̱naway jayau-awa'tsam, mit iguinʉjmau:
LUK.11.27	—Oyninʉmic ayé to's̈ay jeme is̈tsʉmway itinchayni'c mit jeme is̈actsu'tsway.
LUK.11.28	Mit Jesús inʉjmau:
LUK.11.28	—Po más oyninʉmijcat ayé jeme imaraugapay lo que inʉmpay Dios, mit ijayaumaygap.
LUK.11.29	Cuandu imujc más jayajwat, Jesús chu̱chiu iguinʉm:
LUK.11.29	—Ma̱lo'c ayʉ̱́j jinapay jayajwat ni'c i-e'po'jcʉjʉp tu'c seña mʉjway. Po nepʉn igajawatáj seña, ni'c itway tu'c seña mʉjway en ayé tiempu itsʉ̱naj profeta Jonás. 
LUK.11.30	Dios iwat tu'c milagru mit Jonás pa ma e'pca Nínivejatway, mit wename-ey Dios iguiwatwa'n tu'c milagru mit ʉ̱ jeme tʉjatway jayau pa ma e'pca jinapay jayajwat. 
LUK.11.31	Ijuzga̱twa'n Dios, ayé reina jeme minway sur nitenda̱jcʉ̱́j pa igui-acusa̱tcʉs̈wa'n jinapay jayajwat pa ma tanga condena̱tic, ni'c je' min yagats pa iguimarawa'n lo que ijawiway rey Salomón, mit jinap yam tʉtsʉ̱na mit mijchat, mit ʉ̱ más tʉmʉjninʉmic que rey Salomón, po mijchat ingawangap is̈maraugáj. 
LUK.11.32	Ijuzga̱twa'n Dios, ayé jayajwat jeme tsʉ̱ngaway nʉ'jcopac Nínive nitenda̱jcʉjʉ̱́j pa igui-acusa̱tcawa'n jinapay jayajwat pa ma tanga condena̱tic. Ni'c Nínivejatway icuyaguigau ima̱lway to̱jwat cuandu icotstacyo'jy Jonás. Mit jinap yam tʉtsʉ̱na mit mijchat, mit ʉ̱ más tʉmʉjninʉmic que Jonás, po mijchat ingacuyaguigap inma̱lway to̱jwat.
LUK.11.33	’Nepʉn igacuyu'tsp tu'c luz no'ctsowicway, ne igayacp ca'cpa'tm, po iyacp ta'cs̈anyagani'c pa jeme tʉgʉygapay ma e'pca ayé luz. 
LUK.11.34	Dios nas̈yajcajau nawijn. Je' iwamp na-e'pca puru cosa oyway pa natsʉ̱nga oy, mit we'n natsʉ̱ngáj oy as̈am jeme yo'ygapay mam i-it luz. Po te nawijnat natu-e'pcap puru cosa ma̱lway, natsʉ̱ngáj mal as̈am jeme yo'ygapay chitimicni'c. 
LUK.11.35	Nicuidá-tcʉjʉ, te we'n nayo'yga, Dios iluz nas̈caservia̱tcajap ni'c nawangap puru mal. 
LUK.11.36	Mit te nawangap puru cosa oyway mit te nagayo'ygap nes̈ʉ̱n chitimicni'c, natsʉ̱ngáj oy, mit Dios iluz nas̈ta'cs̈cáj oymanac.
LUK.11.37	Icʉs̈ cotspay Jesús, iguinajau tu'c fariseu ni'c ma cay mit je'. Itʉgʉjy Jesús tujugum, nitsʉ̱nda̱jcʉu me̱s̈ani'c. 
LUK.11.38	Mit ayé fariseu i-is̈ ni'c Jesús igacumplia̱tu ayé costumbre ni'c igacupuju icʉ'jat antes icaywa'n, mit ayé fariseu nigu-épijyʉu. 
LUK.11.39	Po el Señor inʉjmau:
LUK.11.39	—Mijchat fariseujat incupo'tcap tu'c vasu mit tu'c puna̱tu iyucuinmu. We'ney mijchat mi-oyque's̈cap inyucuinmat po injo̱jtugujmat ma̱lo'c itsʉ̱na ni'c inwano'jcap jayje' mit inwato'jcap mal. 
LUK.11.40	Mitontojat. Dios iwamp natsʉ̱nga limpiu najo̱jtugum mit we'ney nayucuinm. 
LUK.11.41	Po yajca limosna mit nu'pʉjʉn injo̱jtat, mit we'n ijawigáj ni'c limpiu intsʉ̱na injo̱jtat.
LUK.11.42	’Po ¡pro̱wij de mijchat fariseujat! ni'c inyajcap pa ofrenda nu'pʉjʉn clase de ma'jts mit ingawatcap cuenta pa is̈watcawa'n iyacs̈ta'cway mit is̈wangawa'n Dios. Pi watca ayʉ̱́j cosajat as̈am is̈wátca cuenta japu̱t cosajat.
LUK.11.43	’¡Pro̱wij de mijchat fariseujat! ni'c inwangap pangujat más ojyatway mam inadora̱tca, mit inwangap jayajwat pi is̈saluda̱tcac plazani'c mit may respetu.
LUK.11.44	’¡Pro̱wij de mijchat inajque's̈capay ley mit fariseujat! ¡Mijchatu miniwe̱tcʉjʉp! ni'c mijchat as̈am á̱nimacʉt naga-e'pay mit jayajwat yo'ygapay iyucuinm igajawigap ti ijtʉpay pa'tm.
LUK.11.45	Mit iguipo'n tu'c jayau i-ajque's̈pay ley: Amayipay, cuandu is̈nʉm we'n, ¿is̈tucotscapey ʉjtsat?
LUK.11.46	Mit Jesús inʉmgʉs̈awey:
LUK.11.46	—¡Pro̱wij de mijchat inajque's̈capay ley! ni'c inactsʉmgap jayajwat jeme igamajmoygámpay, ni'c ayé ley as̈am tu'c tsʉm u'tspay, po ingatsʉmajyigap ne mit incʉ'jʉjpat.
LUK.11.47	’¡Pro̱wij de mijchat! Inwatcajap profetajat ibóbidajat, mit inte̱jtat ámbanuway je'jat i-ago'jcau ayé profetajat. 
LUK.11.48	Injawigap lo que iwatcaway inte̱jtat ámbanuway mit inyʉmgap ni'c oy lo que iwatcaway. Ni'c iyacs̈ta'cway je'jat i-ago'jcau profetajat, mit mijchat mismu inwatcajap ibóbidajat.
LUK.11.49	’Como Dios ijawip nu'pʉjʉn, inʉm yename: “Tʉnajyu'táj profetajat mit apóstojlat, mit una̱c i-ago'jcáj mit ja-una̱c ipo'ctangáj.” 
LUK.11.50	Ayʉ̱́j jinapay jayajwat Dios i-actupo'ngʉs̈áj ividajat nu'pʉjʉn profetajat jeme i-ago'jcaway desde ichu̱chij ayʉ̱́j mundu, 
LUK.11.51	desde i-o'jc Abel hasta i-o'jc Zacarías, mit je' o'c templuni'c mam nas̈yac ofrenda pa Dios. Ʉ̱ tʉnʉmgʉs̈ap ni'c ayʉ̱́j jinapay jayajwat ipo'ngajáj nu'pʉjʉn jeme iguijatcaway.
LUK.11.52	’¡Pro̱wij de mijchat inajque's̈capay ley! ni'c inatujcau lo que Dios iwampay pi jawiga. Mijchat ingajawigawu mit inatujcau jeme ijawigámpayate.
LUK.11.53	Iguinʉjm we'n Jesús, jeme i-ajque's̈capay ley mit fariseujat awa'nigau jaran, mit ijomigau Jesús ma iguipo'ngajac may preguntajat. 
LUK.11.54	Mit i-atsʉ̱ngau Jesús te ipo'náj mal pa igui-acusa̱tcawa'n.
LUK.12.1	Mit ni-apʉcmujcʉjʉu tu'c jayaujuc mayway hasta nitsʉmadá̱jcʉjʉu, mit Jesús chu̱chiu primeru iguinʉmgʉ́s̈a ipʉctampajyat:
LUK.12.1	—Nicuidá̱tcʉjʉ mit ayé fariseujat ni'c niwatcʉjʉp oyjayajwat, po lo que i-ajque's̈capay ayé puru we̱t mit ijimp jayajwat. Ayé as̈am levadura igui-actimam harina-cʉ't. 
LUK.12.2	Ni'c ca-itp neti cuyu'tsicway ni'c cuque's̈áj nu'pʉjʉn, mit najawigáj nu'pʉjʉn itpay cuyu'tsic. 
LUK.12.3	Jemni'c nu'pʉjʉn inyʉmgaway intu'gujmatu, nu'pʉjʉn ijawigáj. Mit nu'pʉjʉn inyʉmgaway anu'mu intujugujmat, inʉmdacyo'ygáj mam iguimárauga nu'pʉjʉn jayajwat.
LUK.12.4	’Amigujat, tʉnʉmgʉs̈ap: Campʉ̱tca jeme i-ago'jcámpay incuerpujat ni'c cʉs̈wa'n is̈cajawatcajap neti. 
LUK.12.5	Po tʉnʉmgʉs̈áj pʉn impʉ̱tcámpay. Pi pʉ̱tca ayé jeme oyapay is̈chi'tcajap imvidajat mit después oyámpey is̈comgáj jʉngʉtʉm. Ʉ̱ tʉnʉmgʉs̈ap pi pʉ̱tca ayé.
LUK.12.6	’Oyap nas̈to'c cinco jonwájat por mechc centavu, po Dios icuida̱tcʉs̈pey jonwájat. 
LUK.12.7	Dios ijawip pʉjʉn cuajypʉjc is̈aguépca incopacni'jcat. Jemni'c campʉ̱tca ni'c mijchat más mivalia̱tcap que jonwájat.
LUK.12.8	’Tʉnʉmgʉs̈ap ni'c pʉmba'tu inʉmpay ni'c tʉs̈-is̈cap mam iguimárauga jayajwat, we'ney ʉ̱ jeme tʉjatway jayau tʉnyʉmáj ni'c tʉnis̈cap je' mam iguimárauga Dios i-ángejlat. 
LUK.12.9	Po jeme inʉmámpay ni'c tʉs̈ca-is̈cap mam iguimárauga jayajwat, ʉ̱ tʉnyʉmámpey ni'c tʉnga-is̈cap je' mam iguimárauga Dios i-ángejlat.
LUK.12.10	’Mit jeme tʉs̈tucotsámpay ʉ̱ jeme tʉjatway jayau, ayé oyáj itsʉ̱na perdona̱tic. Po jeme itucotsámpay Espíritu Santu, ca-oyáj itsʉ̱na perdona̱tic.
LUK.12.11	’Mit cuandu is̈munʉs̈cáj mam judíujat i-adora̱tca, mit mam juezat mit mam autoridajat, campensá̱tca nat impo'ngawa'n, ne ti inyʉmgámpay. 
LUK.12.12	Ni'c Espíritu Santu is̈actujawigáj ti inyʉmgámpay en ayé hora.
LUK.12.13	Mit tu'c jayau tsʉ̱naway jayau-awa'tsam inajau Jesús:
LUK.12.13	—Amayipay, nʉjma tʉnje̱way pa tʉmayapʉ́jca tʉnya̱s̈at jeme tʉs̈toca̱tcapay.
LUK.12.14	Po Jesús ipo'n:
LUK.12.14	—Hombre, ¿pʉn ʉ̱ tʉs̈yac pa juez pa tʉpartia̱tcʉs̈awa'n inaguepcapay?
LUK.12.15	Mit inʉmgʉs̈awey:
LUK.12.15	—Nicuidá̱tcʉjʉ mit nu'pʉjʉn cosa inwano'jcapay, ni'c tu'c jayau ivida caje' pa iguiwano'cwa'n nu'pʉjʉn lo que i-aguepay.
LUK.12.16	Mit Jesús itumuquips̈cʉs̈au tu'c cuentu, inʉm:
LUK.12.16	—Tu'c jayau ricu ijtʉu ina̱s̈, mit iguiyaguí̱jcap may cosecha. 
LUK.12.17	Mit ayé ricu pensa̱t ijo̱tni'c, mit inʉm: “¿Ti tʉnwatáj? ni'c tʉnga-aguep mam tʉs̈apʉcmucwa'n tʉncosecha.” 
LUK.12.18	Mit inʉm: “Ayʉ̱́j tʉnwatáj. Tʉnactogoyda'gáj mam tʉs̈yac tʉncosecha, mit tʉnwatáj más majatway, mit jem tʉs̈comwa'n nu'pʉjʉn tʉncosecha mit nu'pʉjʉn lo que tʉnaguepay. 
LUK.12.19	Mit je' pensa̱t ijo̱tni'c mit inʉm: Tʉnaguep mayo'c cosajat apʉcmuguic pa may s̈iwit. Tʉpo'cs̈áj, tʉcayáj, tʉ-u'gáj, mit ji'gáj tʉnjo̱jt.” 
LUK.12.20	Po Dios iguinʉjmau: “Mitonto, ayʉ̱́j tsu' mi-o'gáj ¿mit pa pʉn itanwa'n lo que inaguepay?” 
LUK.12.21	Mit wename iguijatáj jeme jinap ijtʉpay may tumi̱n pa je'yu, mit je' pro̱wij mam igui-e'p Dios.
LUK.12.22	Mit Jesús inʉmgʉs̈au ipʉctampajyat:
LUK.12.22	—Ʉ̱ tʉnʉmgʉs̈ap campensa̱tí̱jca pa imvidajat ti incaygámpay, ne campensa̱tca pa jamuc ti incomgámpay. 
LUK.12.23	Como Dios nas̈moygap vida, ayé más valia̱tp, mit je' nas̈moygámpey nacaygámpay mit nacomgámpay. 
LUK.12.24	E'pca jonwájat ni'c cani̱pcap ne cachijcap, ne ca-itcʉjʉp mam iguiguarda̱tcawa'n cayan, po Dios i-ajcaygʉs̈p. Mijchat más mivalia̱tcap que jonwájat. 
LUK.12.25	Mit te pensa̱to'cp tu'c jayau, ¿is̈jawiga oyáj iye'c mediu metru más iyucmi? 
LUK.12.26	Te ca-oyap is̈wátca tu'c cosa te mipensa̱to'jcap, ¿tini'c impensa̱tí̱jca pa japu̱t cosajat is̈aguepcawa'n?
LUK.12.27	’E'pca ayé liriupijicwájat nat iye'jca mit cayos̈watcap ne igapi'tcap jamuc, po tʉnʉmgʉs̈ap ni'c ne rey Salomón mit nu'pʉjʉn i-oymanagui ca-oyawu itsʉ̱na cutigatsic as̈am ayé pijicwájat. 
LUK.12.28	Mit te Dios icuida̱tp ma'tswájat cuyjugumay mit jatu'c s̈ʉjw nacomgapatu jʉngʉtʉm, ¿is̈jawiga Dios is̈cacuida̱tcáj más mijchat? Mijchat migacupʉjcap may. 
LUK.12.29	Jemni'c pi is̈catu'ngac ti incaygámpay ne ti in-u̱jcámpay, ne campensa̱tí̱jca. 
LUK.12.30	Ni'c jayajwat ayʉ̱́j mundujway iche'ngap nu'pʉjʉn ayé cosajat, po Dios Nate̱jat ijawip ni'c inyesita̱tcap nu'pʉjʉn ayé cosajat. 
LUK.12.31	Más oy pi che'nga pa is̈manda̱tcáj Dios, mit nu'pʉjʉn ayé cosajat inaguepcáj nu'tsic.
LUK.12.32	’Mijchat as̈am tu'c titic borregujuc, po campʉ̱tcawit ni'c Dios Nate̱jat iwamp is̈manda̱tcáj. 
LUK.12.33	To'jca lo que inaguepcapay mit moyga jeme nesita̱tijcatway. Muyo'yga tumi̱ncomajnat jeme cajotcámpay, ayé inʉmo'jcʉp pi apʉcmújca riqueza yucm tsajpni'c jeme catogoyámpay, mam igatʉgʉywa'n nu'mpay, ne mam wech iguigacayáj. 
LUK.12.34	Jeme iwangapay may tumi̱n yam na̱s̈ni'c, ayé iguijo̱tju'pcap, mit jeme iwangapay itsʉ̱ngawa'n oy tsajpni'c, solo pensa̱tcáj pa tsajpni'c.
LUK.12.35	’Tsʉ̱́nga prepara̱tic mit ma tsʉ̱nga no'ctsowic inta'cs̈ajnat pa intsʉ̱ngawa'n prepara̱tic. 
LUK.12.36	Pi tsʉ̱nga as̈am mozojat jeme i-atsʉ̱ngapay ijaycat imi'nwa'n cʉ'pa'tni'c, pa we'n imi'nwa'n iguipas̈ tʉc-ajw, inawa̱tscajáj jaran. 
LUK.12.37	Tsʉ̱ngáj oy ayé mozojat te ijaycat iguipa̱tcap nijutujcat cuandu imi'nwa'n. Iyacs̈ta'cway tʉnʉmgʉs̈ap ni'c je' niprepara̱jtʉ̱́j mit inʉmgʉs̈áj ma tsʉ̱nga me̱s̈ani'c, mit je' iservia̱tcʉs̈áj. 
LUK.12.38	Tsʉ̱ngáj oy ayé mozojat te iguipa̱tcap nijutujcat pu̱jtsu'm o jopoytsu'mnaj. 
LUK.12.39	Pi jawiga ayʉ̱́j, ni'c tu'c jayau tʉ́jcajway ma jawiate ti hora imi'nwa'n tu'c nu'mpay, je' cuida̱tájate mit igamo'ájate laj ma iguitʉctʉgʉyac. 
LUK.12.40	Mijchat we'ney pi tsʉ̱nga prepara̱tic ni'c ʉ̱ jeme tʉjatway jayau tʉmi'náj de repente.
LUK.12.41	Mit Pedro iguinajau:
LUK.12.41	—Señor, ¿is̈tumuquips̈cap ayʉ̱́j cuentu pa ʉjtsatu o pa nu'pʉjʉn jayajwat?
LUK.12.42	Mit el Señor inajau:
LUK.12.42	—Tʉ-actujawigʉs̈áj tu'c mozo cumplia̱tpay mit jeme i-is̈capay. Ijayc iguitumuyac ifamiliajat ayé mozo, mit je' imoygʉs̈ icayan en ayé hora itucaygámpay. 
LUK.12.43	Oyninʉmic ayé mozo te we'n iguiwat cuandu imi'nwa'n ijayc. 
LUK.12.44	Iyacs̈ta'cway tʉnʉmgʉs̈ap ni'c ayé tʉ́jcajway itumuyagáj ayé mozo nu'pʉjʉn ijtʉpay. 
LUK.12.45	Po te ayé mozo inʉmp ijo̱tni'c: Tʉnjayc jego'gámnaj pa imi'nwa'n. Je' chu̱chip iguimoyta̱jcʉs̈ imumozoje̱wajyat, mit cayp, u̱cp mit hasta u̱ctupʉcp. 
LUK.12.46	Te iwatp we'n ayé mozo, mi'náj ijayc en tu'c s̈ʉjw igatsʉ̱nawa'n prepara̱tic mit en tu'c hora iguigajawiwa'n, mit icastiga̱táj mʉgʉc mit i-actutso'gáj ayé mozo as̈am jeme cacumplia̱tcapay.
LUK.12.47	’Te tu'c mozo ijawip ti iwampay ijayc po catsʉ̱nap prepara̱tic, ne cajayaumayp, iraunipʉ'ngáj mʉgʉc. 
LUK.12.48	Po ayé mozo igajawipay, te iwatp mal, itp ti iguiraugajawa'n, po caje' mʉgʉc. Ni'c jeme natumuyacpay may, nayo'jtigajtsáj may, mit jeme namoypay más may, nas̈moytigatsnúmpey más may.
LUK.12.49	’Tʉmín pa tʉs̈comwa'n jʉjn nu'pʉjʉn mundu, mit tʉnwampate ma tinin jaran. 
LUK.12.50	Itp ti tʉs̈tunas̈wa'n, mit jinap tu'no'cp tʉnjo̱jt hasta icumplia̱twa'n ayé s̈ʉjw cuandu tʉs̈tunas̈wa'n. 
LUK.12.51	Campensa̱tca ni'c tʉmín solo pa tʉs̈yacwa'n paz en ayʉ̱́j mundu. Po como tʉmín, itáj lucha ni'c catsʉ̱ngáj de acuerdu jeme tʉs̈cupʉjcapay mit jeme tʉs̈cacupʉjcapay. 
LUK.12.52	Jemni'c jinap pa jʉpm cinco jayajwat en tu'c familia ni-ago'jcʉjʉ̱́j, tres tsʉ̱ngáj contra dos, mit dos contra tres. 
LUK.12.53	Tu'c jayau imutsuguinwatáj iway, mit tu'c jayau imutsuguinwatáj ite̱t. Tu'c to's̈ay imutsuguinwatáj iwaymá̱m, mit tu'c to's̈ay imutsuguinwatáj ima̱m, mit tu'c to's̈ay imutsuguinwatáj ijays̈e'p, mit tu'c jays̈e'p imutsuguinwatáj is̈ac.
LUK.12.54	Jesús inʉmgʉs̈awey ayé jayajwat:
LUK.12.54	—Is̈-e'pcawa'n ni'c cu'tp wintuc mam itʉ́gʉynu s̈ʉjw, inyʉmgap jaran ni'c mi'náj tu̱, mit we'n ijat. 
LUK.12.55	Mit is̈ujwa'n jʉns̈e'm, inyʉmgap ni'c itáj powic, mit we'n ijat. 
LUK.12.56	Mijchatu miniwe̱tcʉjʉp ni'c oyap is̈ajcotstújca ti i-anuncia̱tpay tsajp mit na̱s̈, po ca-oyap is̈jawiga ti inʉmo'jcʉp lo que tʉnwatpay ʉ̱ jinapay tiempu.
LUK.12.57	’¿Mit tini'c ca-oyap is̈jawiga mijchatu ti ayé lo que iyacs̈ta'cway? 
LUK.12.58	Amigujátca jeme is̈cotsnas̈capay mientras minʉs̈cap mit je' yos̈tujugum. Te inga-amigujátcap inmutsuguijnat, is̈yajcáj icʉ'jugum juezna', mit juezna' is̈yajcáj icʉ'jugum ayé comandante, mit je' is̈comgáj cuytujugum. 
LUK.12.59	Tʉnʉmgʉs̈ap ni'c migapichingáj jem hasta te ingatso̱jcap pʉjʉnu is̈yo'tcajáj.
LUK.13.1	En ayé nije'yu tiempu tsʉ̱ngau jem una̱c jayajwat mit i-ampiugajau Jesús ni'c Pilato i-ac-ago'jcʉs̈ʉu una̱c Galileajway jayajwat, mit wejpu'n meru-ey iguisacrificá̱tca aníma̱jtat pa Dios. 
LUK.13.2	Mit Jesús inʉmgʉs̈au:
LUK.13.2	—¿Is̈jawiga ayé galileujat más iwatcau mal que japu̱t galileujat ni'c más itunas̈cau? 
LUK.13.3	Tʉnʉmgʉs̈ap ni'c ca̱j. Te mijchat ingacuyaguigapey inma̱lway to̱jwat, mitogoygámpey. 
LUK.13.4	O ¿is̈jawiga ayé dieciocho jayajwat jeme iguituca'ugaway ayé torre jeme tsʉ̱napay barrio Siloé mit igui-ago'jcau? ¿Is̈jawiga ni'c je'jat más culpa̱tijcat que nu'pʉjʉn jayajwat tsʉ̱ngapay Jerusalén? 
LUK.13.5	Tʉnʉmgʉs̈ap ni'c ca̱j. Te mijchat ingacuyaguigapey inma̱lway to̱jwat, mitogoygámpey.
LUK.13.6	Jesús itumuquips̈ey ayʉ̱́j cuentu:
LUK.13.6	—Tu'c jayau ijtʉu tu'c higueracujy ni'pic i-uvajugum, mit min igui-e'p te iwatnup itʉjm, po igapa̱jtawu neti. 
LUK.13.7	Mit inajau uvacuida̱tpayna': “E'pnaj, ijtʉnup tu̱gup s̈iwit tʉmimp tʉs̈-e'p te iwatnup itʉjm ayʉ̱́j higueracujy, mit tʉngapa̱jtap neti. Pus̈pichin mejor, ¿pa chan igui-ocupa̱t na̱s̈?” 
LUK.13.8	Mit iguipo'n: “Señor, tsac ma tan ayʉ̱́j s̈iwit hasta tʉs̈ataje̱cwa'n i-a̱m, mit tʉnyajcáj abono pa ma wat itʉjm. 
LUK.13.9	Mit na-e'pcáj te iwatáj itʉjm. Mit te igawatp, napus̈pichingáj.”
LUK.13.10	Mit Jesús i-ajque's̈ po'cs̈ans̈ʉuni'c mam judíujat i-adora̱tca. 
LUK.13.11	Mit jem itsʉ̱naj tu'c to's̈ay ijtʉpay tu'c mal-espíritu, mit igui-actsʉ̱nau tu'nij pa dieciocho s̈iwit, mit ayé to's̈ay yo'y mugus̈cówic mit nes̈ʉ̱n ca-oyawu ini-acniyacs̈ʉ. 
LUK.13.12	Jesús igui-is̈, imuya̱s̈ mit inajau:
LUK.13.12	—Hija, is̈libra̱táj Dios de ayé enfermedad.
LUK.13.13	Mit iyajcau icʉ' iyucuinm, mit ayé to's̈ay ni-acniyacs̈ʉu jaran, mit i-oyninʉm Dios. 
LUK.13.14	Po jeme encarga̱ticway mam i-adora̱tca judíujat, igui-is̈ we'n, awa'niu ni'c Jesús i-ac-oytan ayé to's̈ay po'cs̈ans̈ʉuni'c. Mit inʉmgʉs̈au jayajwat:
LUK.13.14	—Seis s̈ʉjw itp ti nayos̈watcawa'n, mit en ayé s̈ʉjwat mínga pa pi is̈ac-oytangac, mit caje' po'cs̈ans̈ʉuni'c.
LUK.13.15	Mit iguipo'n el Señor:
LUK.13.15	—Mijchatu miniwe̱tcʉjʉp. ¿Is̈jawiga ingaquejcap imbuejyat o imburrujat alambrajugum pa is̈acnʉ-u̱jcawa'n po'cs̈ans̈ʉuni'c? 
LUK.13.16	Mit ayʉ̱́j to's̈ay pichin Abraham ifamiliani'c, mit Awayagatsna' i-actu'nijtsʉ̱nap dieciocho s̈iwitanu. ¿Is̈jawiga ca-oy nas̈libra̱twa'n po'cs̈ans̈ʉuni'c?
LUK.13.17	Iguinʉjm we'n, nu'pʉjʉn imutsuguijnat winchu̱cta̱jcau. Po nu'pʉjʉn nʉ'jcopac jayau ji'cta̱jcau ijo̱jtat ni'c Jesús iwat puru cosa majatway.
LUK.13.18	Mit Jesús i-ampiugʉs̈au tu'c cuentu pa ma jawiga ni'c Dios ijayajwat mayigáj, inʉm:
LUK.13.18	—Tʉ-actujawigʉs̈áj nat imanda̱t Dios. 
LUK.13.19	Ayé as̈am tu'c mostaza-semilla, ni'c tu'c jayau imunʉcs̈ ayé semilla mit ini̱p ipe'tni'c, mit ye'c mit jat tu'c cujy mʉjway, mit jonwájat iwatcau ipe'jnat i-awecni'jcat.
LUK.13.20	Mit i-ampiugʉs̈au jatu'c cuentu, inʉm:
LUK.13.20	—Tʉ-actujawigʉs̈áj nat imanda̱t Dios. 
LUK.13.21	Ayé as̈am levadura, ni'c tu'c to's̈ay ipʉc ayé levadura mit iyac en tu̱gup medida de harina, mit iwat bien motic hasta itimajm mʉj.
LUK.13.22	Mit Jesús nas̈ nʉ'jcopacni'jcat mit titic nʉ'jcopacwájat, mit i-ajque's̈tacyo'y, mit ipʉc to̱u pa Jerusalén. 
LUK.13.23	Mit tu'c jayau igui-ucyo't:
LUK.13.23	—Señor, ¿is̈jawi camayu nisalva̱tcʉjʉ́mpay?
LUK.13.23	Mit Jesús inʉmgʉs̈au:
LUK.13.24	—Ni-obligá̱tcʉjʉ pa intʉgʉygawa'n en ayé tʉc-ajw ca-awa'tsicway mʉj. Ʉ̱ tʉnʉmgʉs̈ap ni'c mayo'c jayajwat ijawangáj itʉgʉygawa'n, po ca-oyáj. 
LUK.13.25	Ni'c tu'c jayau tʉ́jcajway ca's̈ʉ'gáj mit i-atugáj itʉc-ajw, mit mijchat mitangáj pe'ta̱m mit impas̈cajáj tʉc-ajw, mit inyʉmgajáj: “Señor, Señor, awá̱tscajac tʉc-ajw.” Mit je' is̈po'ngáj: “Tʉngajawip mijʉmajyat mijchat.” 
LUK.13.26	Mit mijchat inyʉmgajáj: “Mi̱ tʉmunipʉjcʉjʉu mit tʉmucaygau mit inajque's̈tacyo'y tʉnyʉ'jcopacni'jcat.” 
LUK.13.27	Po je' is̈nʉmgajáj: “Tʉnʉmgʉs̈ap ni'c tʉngajawip mijʉmajyat. Niju'pcʉjʉ mam ʉ̱ mijchat inwatcapay mal.” 
LUK.13.28	Jem injʉygawa'n mit itu'ngawa'n injo̱jtat cuandu is̈-e'pcawa'n Abraham, Isaac, Jacob mit nu'pʉjʉn profetajat mam imanda̱t Dios, mit mijchat mitangáj pe'ta̱m. 
LUK.13.29	Ni'c mingáj jayajwat mam ipichin s̈ʉjw mit mam itʉ́gʉynu, mit nortejatway mit surjatway, mit nitsʉ̱nda̱jcʉjʉ̱́j me̱s̈ani'c mam imanda̱t Dios. 
LUK.13.30	Márauga. Mayo'c nʉs̈capay jʉpm, tangáj mugus̈á̱m. Mit mingapay mugus̈á̱m, tangáj jʉpm.
LUK.13.31	En ayé nije'yu s̈ʉjw, mingau una̱c fariseujat, mit inʉmgajau Jesús:
LUK.13.31	—Po'c ni'c Herodes iwamp is̈ago'gáj.
LUK.13.32	Mit Jesús inʉmgʉs̈au:
LUK.13.32	—Ayé Herodes ito'jcʉp maña, po nʉs̈ nʉmgaja yename: “Tʉnacpichimp demo̱nyujat mit tʉnac-oytangʉs̈p jayajwat. Tʉncʉs̈áj tʉnyos̈ hasta iguinʉmwa'n Dios.” 
LUK.13.33	Dios inʉm ni'c itp ti tʉs̈siguia̱jtawa'n ayé to̱u hasta tʉs̈cʉs̈wa'n tʉnyos̈ en ayé nʉ'jcopac Jerusalén. Nʉmic itsʉ̱na ni'c Jerusalén ayé mam igui-ago'jca profetajat.
LUK.13.34	’Mijchat mitsʉ̱ngapay nʉ'jcopac Jerusalén inago'jcau profetajat, mit impojcajau mit tsa' jeme is̈ajyu'tcajaway Dios. May veces jatʉnwán tʉs̈cuida̱tcʉs̈wa'n injayajwat as̈am tu'c piyu iguicuida̱tcʉs̈ iwaywájat ique̱gampa'tcʉm, po mijchat ingawangawu. 
LUK.13.35	Jawiga ni'c inyʉ'jcopajcat tanáj cuyaguiyic. Tʉnʉmgʉs̈ap ni'c ʉ̱ is̈caja-e'pcáj hasta tʉmi'nwa'natu, mit wejpu'n inyʉmgáj: “Oyninʉmic ayé jeme mimpay, ni'c el Señor igui-ajyu't.”
LUK.14.1	En tu'c po'cs̈ans̈ʉjw Jesús nʉcs̈ caypay tʉc tu'c jefe, mit ayé jefe tu'c fariseu. Mit fariseujat i-espia̱tcau Jesús. 
LUK.14.2	Mit tu'c jayau qui̱s̈cada̱cpay min mam itsʉ̱na Jesús. 
LUK.14.3	Mit Jesús imucotscʉs̈ jeme i-ajque's̈capay ley mit fariseujat, inʉm:
LUK.14.3	—¿Oy na-ac-oytanwa'n po'cs̈ans̈ʉuni'c?
LUK.14.4	Po je'jat iganʉmgawu neti Mit Jesús igui-actajn ayé jayau, i-ac-oytan mit i-acnʉcs̈. 
LUK.14.5	Mit Jesús inʉmgʉs̈au:
LUK.14.5	—¿Is̈jawiga mijchat te tu'c burru o tu'c buey cʉmdʉgʉyp en tu'c nʉ'cʉt po'cs̈ans̈ʉuni'c, inga-acpichingáj jaran?
LUK.14.6	Mit ca-oyawu iguipo'ngap.
LUK.14.7	Mit Jesús i-is̈ nat iguicupíuga pa̱ngu ojyatway pa itsʉ̱ngawa'n me̱s̈ani'c, mit itumuquips̈cʉs̈au tu'c cuentu jeme tsʉ̱ngaway imvita̱tic, inʉmgʉs̈au:
LUK.14.8	—Cuandu is̈-imvita̱táj tambʉn pa tu'c cʉ'pa't, camtsʉ̱na oyway panguni'c magami'n tu'c mʉjayau jeme imvita̱ticwayey. 
LUK.14.9	Mit jeme is̈-imvita̱tcaway mimechcat mi'náj mit is̈nʉjmáj: “Mo' laj ayʉ̱́j jayau.” Mit miwinchu̱cta'gáj is̈che'nwa'n tu'c pangu más últimuway. 
LUK.14.10	Po cuandu is̈-imvita̱tcáj, nʉs̈ mit tsʉ̱na en ayé pangu más últimuway, mit we'n, imi'nwa'n jeme is̈-imvita̱tway is̈nʉjmáj mi̱: “Amigu, tsʉ̱́na en tu'c pangu más oyway.” Mit wejpu'n nu'pʉjʉn jeme tsʉ̱ngapay me̱s̈ani'c i-e'pcáj ni'c mi-oyninʉmic. 
LUK.14.11	Ni'c pʉmba'tu jeme nimʉjninʉjmʉpay, Dios iguimalninʉmáj. Mit pʉmba'tu canimʉjninʉjmʉpay, Dios igui-oyninʉmáj.
LUK.14.12	Mit Jesús inʉjmau ayé jayau jeme igui-imvita̱tway:
LUK.14.12	—Cuandu is̈watwa'n tu'c cayna̱s̈, cam-imvita̱tcʉs̈ in-amigujat, ne inje̱wajyat, ne injes̈queje̱wajyat, ne imvecinujat ricujatway, ni'c je'jat is̈-imvita̱tcámpey mit is̈actsoutujcajáj. 
LUK.14.13	Po cuandu is̈watwa'n cayna̱s̈, imvita̱tcʉs̈ pro̱wijat, cʉ'túguijcatway, cu̱s̈ujat mit winchat. 
LUK.14.14	Mit mitsʉ̱náj oyninʉmic ni'c je'jat ca-oyáj is̈actsoutújcajap, po Dios is̈tso'gáj cuandu ijutucta̱jcawa'n jeme iwatcaway iyacs̈ta'cway.
LUK.14.15	Iguimarajw we'n tu'c jeme tsʉ̱napay me̱s̈ani'c mit je', inʉjmau Jesús:
LUK.14.15	—Tsʉ̱nap oy jeme cayámpay mam imanda̱t Dios.
LUK.14.16	Mit Jesús iguinʉjmau:
LUK.14.16	—Tu'c jayau iwat tu'c mʉjway cayna̱s̈ mit i-imvita̱t mayo'c jayajwat. 
LUK.14.17	Mit icojy hora pa ayé cayna̱s̈, i-ajyu't imozo ma nʉmgʉs̈a imvita̱tijcatway: “Nʉ́s̈ca ni'c oyaguiganu nu'pʉjʉn.” 
LUK.14.18	Mit nu'pʉjʉn chu̱chiu iguinʉ́mga ni'c ca-oyáj inʉ́s̈ca. Primeruway inʉm: “Tʉnjuy tu'c na̱s̈ mit itp ti tʉnʉs̈wa'n tʉs̈-e'p. Tʉyo'jtap pi is̈dispensa̱tac.” 
LUK.14.19	Mit jatu'cway inʉm: “Tʉnjuy cinco par buey mit nʉs̈áj tʉs̈-e'p te oypichingáj. Tʉyo'jtap pi is̈dispensa̱tac.” 
LUK.14.20	Mit jatu'c jayau inʉm: “Cʉs̈o'cpnaj tʉnicʉ'pá̱jtʉ mit jemni'c ca-oyáj tʉnʉs̈.” 
LUK.14.21	Ipitujc ayé mozo, i-actujawiu ijayc. Mit ayé jayau tʉ́jcajway awa'niu mit inʉjmau imozo: “Nʉs̈ jaran plazani'c mit calleni'c en ayʉ̱́j nʉ'jcopac mit mumingʉs̈ yam pro̱wijat, cʉ'túguijcatway, cu̱s̈ujat mit winchat.” 
LUK.14.22	Mit iguinʉjmawatu ayé mozo: “Señor, tʉnwatway as̈am is̈manda̱t, mit itpnaj más laj.” 
LUK.14.23	Mit ayé jayau inʉjmau imozo: “Nʉs̈ to̱uni'jcat pa mam itsʉ̱nga pe'ta̱majyat mit obliga̱tcʉs̈ ma tʉgʉyga pa ma pats tʉntʉjc. 
LUK.14.24	Tʉnʉmgʉs̈ap ni'c netu'c ayé imvita̱tijcatway cacayáj en ayé cayna̱s̈ tʉnwatpay.”
LUK.14.25	Mit mayo'c jayajwat nʉs̈cau mit Jesús, mit i-e'jpitujc, inʉmgʉs̈au:
LUK.14.26	—Te tu'c jayau iwamp imi'nwa'n mit ʉ̱, po te más iwamp ite̱t, ima̱m, ito's̈ay, iwaywájat, imajtsʉcwájat, mit te más iwamp ivida, ayé jayau ca-oyáj ijat tʉmpʉctampay. 
LUK.14.27	Tu'c jayau ma tsʉ̱na dispuestu pa iguitunas̈wa'n mit pa tʉs̈natspoguiyáj. Te igawatp we'n, ca-oyáj ijat tʉmpʉctampay. 
LUK.14.28	Ni'c te tu'c jayau mam mijchat iwamp iguiwatwa'n tu'c mʉjway tʉjc, ¿is̈jawiga igapensa̱jtʉ'gáj pa iguicalcula̱twa'n gastu, te iguicojyáj itumi̱n pa icʉs̈wa'n jaran? 
LUK.14.29	Te igawatp we'n, iwajtámpu ibase po ca-oyáj iguicʉs̈ nu'pʉjʉn. Mit cʉs̈wa'n nu'pʉjʉn jayajwat igui-e'pcámpay iguitus̈i̱jcáj. 
LUK.14.30	Inʉmgáj: “Ayʉ̱́j jayau ichu̱chiwu po ca-oyawu iguicʉs̈.” 
LUK.14.31	O te tu'c rey nʉs̈p pa iguimutsuguinwatwa'n jatu'c rey, ¿is̈jawiga igapensa̱jtʉ'gáj te oyáj iguivencia̱t mit diez mil jayajwat te jatu'cway rey imumimp veinte mil? 
LUK.14.32	Mit te i-e'p ni'c ca-oyáj iguivencia̱t, cuandu yagatsnaj itsʉ̱na imutsuguin, i-ajyu'táj una̱c jayajwat ma yo'tca paz. 
LUK.14.33	Jemni'c te tu'c jayau mam mijchat igayacp nu'pʉjʉn ijtʉpay, ca-oyáj ijat tʉmpʉctampay.
LUK.14.34	’Oyo'c ayé ca̱n, po te ayé ca̱n cajapa'c, ¿nat i-o'mwa'n as̈am ca̱n? 
LUK.14.35	Caservia̱tp ne pa nas̈yacwa'n na̱s̈ni'c ne pa abono. Solo oy pa nas̈cucachiwa'n. Jeme ijtʉpay ita̱tsʉc pa iguitumarawa'n, ma marau lo que tʉnyʉmpay.
LUK.15.1	Nigutomigʉjʉu mam Jesús nu'pʉjʉn que'chumpajyat mit maljayajwat pa iguimaraugawa'n. 
LUK.15.2	Mit fariseujat mit jeme i-ajque's̈capay ley itucotscau anu'mu, inʉmgau:
LUK.15.2	—Ayʉ̱́j jayau ipʉctsougʉs̈p maljayajwat mit imucaygʉs̈p.
LUK.15.3	Po Jesús itumuquips̈cʉs̈ tu'c cuentu, inʉm:
LUK.15.4	—Te tu'c jayau mam mijchat ijtʉp cien borregu mit i-actogoyp tu'c, ¿is̈jawiga igayagáj noventa y nueve mam igatsʉ̱na nepʉn, mit nʉs̈p iguiche'n hasta mam iguipa'twa'n jeme togoyway? 
LUK.15.5	Mit iguipa'twa'n ayé borregu, imunʉs̈p iquejcopacni'c pa itʉcm mit ji'cp ijo̱jt. 
LUK.15.6	Icojawa'n itʉcm, i-imvita̱tcʉs̈p i-amigujat mit ivecinujat, mit inʉmgʉs̈ap: “Ma ji'jca injo̱jtat jinap mit ʉ̱ ni'c tʉmpa̱tway tʉmborregu jeme togoyicway.” 
LUK.15.7	Tʉnʉmgʉs̈ap ni'c wename itáj más gozo mit Dios tsajpni'c cuandu tu'c jayau iguicuyagui ima̱lway to̱u que por ayé noventa y nueve jeme yo'ygapay yacs̈ic jeme icuyaguigaway ima̱lway to̱jwat.
LUK.15.8	’Mit te tu'c to's̈ay ijtʉp diez tumi̱nwájat mit te i-actogoyp tu'c, ¿is̈jawiga igano'ctsowáj ta'cs̈an mit ipe'táj itʉjc mit iche'náj oymanac hasta iguipa'twa'n? 
LUK.15.9	Mit iguipa'twa'n ayé tumi̱n, i-imvita̱tcʉs̈p i-amigajat mit ivecinajat, mit inʉmgʉs̈ap: “Ma ji'jca injo̱jtat mit ʉ̱, ni'c tʉmpa̱tway tʉntumi̱n tʉnactogoyway.” 
LUK.15.10	Tʉnʉmgʉs̈ap ni'c wename itáj más gozo mam Dios i-ángejlat te tu'c maljayau icuyaguip ima̱lway to̱u.
LUK.15.11	Inʉmwey Jesús:
LUK.15.11	—Tu'c jayau ijtʉu mechc iwayna'jat. 
LUK.15.12	Mit jeme más majtsʉcway inʉjmau ite̱t: “Papá, mo'ac tʉmparte jeme tʉs̈toca̱tpay de ayé inaguepay.” Mit ayé jayau imoygʉs̈ ipartejat. 
LUK.15.13	Mit ca-ijtʉwu may tiempu, ayé ya̱wayna' i-apʉcmuc nu'pʉjʉn ayé tumi̱n mit nʉcs̈ pa tu'c na̱s̈ más yagatsway. Mit icojy jem, tigapa'tu ituwatcada̱c ayé imoygaway. 
LUK.15.14	Mit iguigasta̱jt nu'pʉjʉn, min tu'c yu' mʉgʉcway en ayé na̱s̈ mam itsʉ̱naj, mit iguitogoy mayo'c cosajat. 
LUK.15.15	Cʉs̈ je' nʉcs̈ mit icutomiu tu'c jayau jeme tsʉ̱naway en ayé na̱s̈ pa iguiyo'jtawa'n yos̈. Mit igui-acnʉcs̈ mam i-ijtʉ i-aníma̱jtat pa igui-ajcaygʉs̈wa'n í̱chijmat. 
LUK.15.16	Mit iwan iguicaywa'n ayé ta'tsʉjcat jeme í̱chijmat icaygapay, po nepʉn iguiga-ayo̱wis̈u. 
LUK.15.17	Mit cʉs̈ je' chu̱chiu pensa̱tpay: “Ayé yos̈watpajyat tsʉ̱ngapay tʉnte̱t itʉcm itcʉjʉp may cayan mit yam ʉ̱ tʉntunas̈p sin cay. 
LUK.15.18	Mejor tʉca's̈ʉ'gáj mit tʉpitugáj mam tʉnte̱t mit tʉnyʉjmáj: Papá, tʉnwatway mal mam Dios tʉs̈-e'p, mit mi̱ tʉwajtawey mal. 
LUK.15.19	Tʉs̈cajamerecia̱tp is̈wayjatáj, po aguépaguey as̈am tu'c inyos̈watpajyat.” 
LUK.15.20	Mit cʉs̈ ca's̈ʉ'c mit pituc mam itsʉ̱na ite̱t.
LUK.15.20	Mit cʉs̈ yagatso'cnajate imi'n, ite̱t igui-is̈, i-ayo̱wis̈. Mit cʉs̈ nʉs̈ pujʉ'c iguipa̱jtso̱p, mit imoy tu'c ame'tamuc mit imoy tu'c s̈u'c. 
LUK.15.21	Po cʉs̈ inʉjmau ite̱t: “Papá, tʉnwatway mal mam Dios tʉs̈-e'p, mit mi̱ tʉwajtawey mal. Tʉs̈cajamerecia̱tp ʉ̱ is̈wayjatáj.” 
LUK.15.22	Po cʉs̈ ite̱t inʉmgʉs̈au iyos̈watpayna'jat: “Mumínga jaran tu'c jamuc más oyway mit cutígatsca. Moyga-éy icʉ'cum mit ita'ncʉ'ac. 
LUK.15.23	Mit mumínga ayé becerru jeme tʉnacye'cpʉcway, mit ago'jca. Nacaygáj mit nawatcáj ma̱s̈ʉjw, 
LUK.15.24	ni'c ayʉ̱́j tʉnwáy o'guigate itsʉ̱na po jutucta̱c, mit togoyigate itsʉ̱na mit que's̈ta̱c.” Mit chu̱chiu iguitsouga ayé ma̱s̈ʉjw.
LUK.15.25	’Mit cʉs̈ iway ajchcópacway camni'gate itsʉ̱na, mit cuandu minupate tom itʉcm, imarau ni'c itp itʉcm tu'c s̈u's̈na̱s̈, mit i-is̈ ni'c echcap. 
LUK.15.26	Cʉs̈ iya̱s̈ tu'c imozojat mit i-ucyo't ti ma̱s̈ʉjw itsougap. 
LUK.15.27	Mit je' iguinʉjmau: “Minway inmajtsʉc mit como neti iguigajatu, inte̱t inʉm ni'c tʉ-ago'jca ayé becerru i-acye'cpʉcway.” 
LUK.15.28	Mit cʉs̈ je' awa'niu mit igawanu tʉgʉy. Cʉs̈ ite̱t ipichijn, inajau ma tʉgʉy. 
LUK.15.29	Mit ipo'n ite̱t: “Ʉ̱ mayo'gap tiempu tʉmuyos̈wat mit tʉnjayaumayp nu'pʉjʉn inyʉmpay, mit nunca is̈canimoyp tu'c chibu pa tʉs̈tsowa'n tu'c ma̱s̈ʉjw mit tʉn-amigujat. 
LUK.15.30	Po cuandu imijn ayʉ̱́j inway, inago'jcau jaran ayé becerru inacye'cpʉcway, mit je' cʉs̈ iguimalgasta̱t intumi̱n mit malto's̈ajyat.” 
LUK.15.31	Po cʉs̈ ite̱t iguinʉjmau: Mi̱ siempre mitsʉ̱nap mit ʉ̱ mit nu'pʉjʉn tʉnaguepay mi̱ inje'. 
LUK.15.32	Po jinap oy natsóuga ayʉ̱́j ma̱s̈ʉjw ni'c ayʉ̱́j inmajtsʉc o'guigate itsʉ̱na mit jutucta̱c, togoyigate itsʉ̱na mit que's̈ta̱c.
LUK.16.1	Mit Jesús inʉmgʉs̈awey ipʉctampajyat:
LUK.16.1	—It tu'c jayau ricu mit ijtʉu tu'c imozo iconfia̱jtaway. Mit ayé mozo i-acusa̱tcau mit ijayc ni'c iguimalgasta̱jtap itumi̱n. 
LUK.16.2	Mit iya̱s̈ imozo mit inʉjmau: “¿Tini'c tʉs̈nʉmgajap ni'c inwatp mal? Is̈-entrega̱jtáj cuenta pʉjʉn is̈aguep tʉtumuyacway, ni'c migajasiguia̱táj mit ayé yos̈.” 
LUK.16.3	Cʉs̈ ayé mozo inʉm je'yu: “¿Ti tʉnwatáj? ni'c tʉnjayc tʉs̈chi'jtap tʉnyos̈. Ca-oyap tʉyos̈wat tajani'c, mit te tʉyo'jche'mp, tʉwinchu̱gáj. 
LUK.16.4	Po tʉnjawinup ti tʉnwatáj pa tʉs̈pʉctsougáj jayajwat itʉcmat cuandu tʉs̈chi'tcajáj tʉnyos̈.” 
LUK.16.5	Mit iya̱s̈cʉs̈ cada jayau ipʉ́jquijatway ijayc, mit primeruwayna' inʉjmau: “¿Pʉjʉn is̈pʉjqui tʉnjayc?” 
LUK.16.6	Mit iguipo'n: “Tʉmpʉjqui cien barril aceite.” Mit inʉjmau: “Ʉjʉ incuenta. Nitsʉ̱ndá̱jcʉ mit ja'y jaran jatu'c cuenta ma nʉm ni'c cincuenta impʉjqui.” 
LUK.16.7	Cʉs̈ inajau jatu'c jayau: “¿Mi̱j te, pʉjʉn is̈pʉjqui?” Mit iguipo'n: “Tʉmpʉjqui cien medida trigu.” Mit inʉjmau: “Ʉjʉ incuenta. Ja'y jatu'c cuenta ma nʉm ni'c ochenta impʉjqui.” 
LUK.16.8	Mit ayé ricu nimojyʉu cuenta ni'c astutu ayé mozo pa iguiwatwa'n mal. Mit jeme cacupʉjcapay más astutujat que jeme yo'ygapay mit Dios, ni'c cupʉcpajyat oy ma jatca astutu pa iguiwatcawa'n oy.
LUK.16.9	’Mit tʉnʉmgʉs̈ap: Ocupá̱tca maja ma̱ltumi̱naj pa is̈tumajyigawa'n pro̱wijat, mit we'n je'jat is̈-amigujatcáj. Mit in-o'jcawa'n, is̈pʉctsougáj tsajpni'c mam ingatogoygawa'n nunca.
LUK.16.10	’Jeme cumplia̱tpay pa iguiwatwa'n tu'c cosa ma̱s menusway, cumplia̱támpey pa iguiwatwa'n tu'c asuntu mʉjway. Mit we'ney jeme iwatpay mal en tu'c asuntu menusway, iwatámpey mal en tu'c asuntu mʉjway. 
LUK.16.11	Po te ingacumplia̱tcap mit ayé tumi̱n majamá̱laj, ¿pʉn confia̱táj mit mijchat te ingawatcap oy mit lo que Dios is̈moygaway? 
LUK.16.12	Mit te ingacumplia̱tcap is̈cuida̱tcawa'n jayje', ¿nat is̈moygáj premiu pa inje'jat?
LUK.16.13	’Nejʉmay mozo ca-oyap i-ijtʉ mechc ijaycat, ni'c tu'c i-anáj mit jatu'c iwa'náj, o tu'c i-oyninʉmáj mit jatu'c imalninʉmáj. Ca-oyap is̈serviá̱tcaja Dios te más inwangap intumi̱jnat.
LUK.16.14	Mit fariseujat iwano'jcau tumi̱n mit iguimáraugaj lo que inʉmway Jesús, itus̈i̱jcau. 
LUK.16.15	Mit Jesús inʉmgʉs̈au:
LUK.16.15	—Mijchat mini-oyninʉmgʉjʉp mam jayajwat is̈-e'pcap, po Dios is̈-is̈capcajap injo̱jtat. Dios capensa̱tp as̈am jayajwat. Ni'c lo que jayajwat i-oyninʉmgapay, Dios imalninʉmp.
LUK.16.16	’Antes imijn Juan nʉ'gutempay, itnajate Moisés iley mit lo que ija'ygaway profetajat. Po jinap tʉnyʉmdacyo'ygap ni'c Dios manda̱táj, mit nu'pʉjʉn jayajwat ni-obliga̱tcʉjʉp pa itʉgʉygawa'n jem.
LUK.16.17	’Más fácil icʉs̈wa'n tsajp mit na̱s̈, po ayé ley catogoyáj nes̈ʉ̱n, ne tu'c parte más menusway igachi'tcajáj.
LUK.16.18	’Pʉmba'tu icuyaguiyámpay ito's̈ay mit te ipʉcp jatu'c, ayé jayau chajyo'yp. Mit pʉn ipʉgámpay tu'c to's̈ay cuyáguiyicway, ayé jayau chajyo'ypey.
LUK.16.19	’It tu'c jayau ricu, mit nigutigatsí̱jcʉp cada s̈ʉjw mit puru jamuc ojyatway, mit iwatí̱c puru ma̱s̈ʉjw majatway. 
LUK.16.20	Mit itey tu'c jayau yo'jche'mpay inʉ'jy Lázaro, mit cʉmnau ricuna' itʉc-auni'c, mit je' ijtʉu may lla̱gas. 
LUK.16.21	Mit je' iwano'c iguicaywa'n ayé ma̱s̈anʉ̱nco's̈wájat ca'ugapay ricuna' ime̱s̈ani'c, mit mingau tacna'jat mit iguicule'pscajau illa̱gas. 
LUK.16.22	Mit cʉs̈ o'c ayé yo'jche'mpay, mit ángejlat iguimunʉs̈cau pa tu'c lugar oymanacway mam itsʉ̱na Abraham. Mit cʉs̈ o'guey ayé ricuna' mit oy iguiní̱pca. 
LUK.16.23	Mit ricuna' nʉcs̈ jatu'c laj mam itsʉ̱nga á̱nimajat ma̱jlatway, mit mayo'c iguitunas̈. Mit iyuc-e'jp, i-is̈ yagats Abraham mit Lázaro jemey itsʉ̱na. 
LUK.16.24	Mit imucots mʉgʉc, inʉm: “Padre Abraham, ayo̱wis̈ac. Acmi'n Lázaro ma acs̈o'c icʉ'jʉjp mit nʉ' mit ma tʉs̈acs̈o'jcac tʉn-ajw ni'c ʉ̱ yam tʉntunas̈p mit ayʉ̱́j jʉjn.” 
LUK.16.25	Po Abraham iguinʉjmau: “Hijo, pi nijawi ni'c cuandu intsʉ̱naj impʉctso̱u puru cosa ojyatway mit Lázaro ipʉctso̱u puru cosa ma̱lway, po jinap je' yam tsʉ̱nap oy mit mi̱ intunas̈áj jem. 
LUK.16.26	Mit caje' aye'yu, ni'c itp tu'c cʉt mʉjway es̈pu̱tum mam tʉtsʉ̱nga ʉjtsat, mit jeme iwa'námpay inʉs̈wa'n mam mijchat ca-oyáj inas̈, ne jem tsʉ̱napay ca̱oyáj imi'n pa yam.” 
LUK.16.27	Mit cʉs̈ ricuna' inʉm: “Padre Abraham, tʉyo'jtap pi ajyu't Lázaro tʉnte̱t itʉcm, 
LUK.16.28	ni'c tʉnaguep cinco tʉnje̱wayna'jat. Tʉnwamp ma mucotscʉs̈ magaminga-éy je'jat yam mam ʉ̱ tʉs̈tunas̈.” 
LUK.16.29	Po Abraham iguinʉjmau: “I-aguepcap lo que ija'ygaway Moisés mit profetajat, ma marauga ayé.” 
LUK.16.30	Po ricuna' inʉm: “Ca̱j, Padre Abraham, te nʉs̈p mam je'jat tu'c o'guicway, icuyaguigáj ima̱lway to̱jwat.” 
LUK.16.31	Po Abraham iguinʉjmau: “Te igamaraugap Moisés ne profetajat, igacupʉjcámpey maja ijutucta'cwa'naj tu'c o'guicway.”
LUK.17.1	Jesús inʉmgʉs̈au ipʉctampajyat:
LUK.17.1	—Itp ti i-itwa'n ayé mal iyo'tpay najo̱jt, po ¡pro̱wij de ayé jayau jeme nas̈actuwampay mal! 
LUK.17.2	Más oy nacutsúmijya tu'c mʉjway pa̱wan iyo'cni'c mit naca'tstʉgʉy lama̱tjugum, ni'c más mal igui-actuwatwa'n mal tu'c ayʉ̱́j jayawájat jeme tʉs̈cupʉjcapay. 
LUK.17.3	Nicuidá̱tcʉjʉ mijchatu. Te inhermanu is̈wajtap mal, che'cta'c. Po te is̈yo'jtap perdón, perdona̱t. 
LUK.17.4	Mit te is̈wajtap mal siete veces en tu'c s̈ʉjw, mit te siete veces pitucpatu pa is̈yo'jtap perdón, oy pi perdona̱t.
LUK.17.5	Mit ayé pʉctampajyat inʉmgajau el Señor:
LUK.17.5	—Majyigac pa tʉcupʉ́jca más.
LUK.17.6	Mit el Señor inʉmgʉs̈au:
LUK.17.6	—Te micupʉjcap s̈ʉ̱ntiticna, ayé as̈am tu'c titic mostaza-semilla ijat mʉj, mit oyáj is̈nʉ́mgaja ayʉ̱́j sicómoro-cujy: “Niwís̈ʉ mit niní̱jpʉ lama̱tni'c”, mit is̈jayaumaygáj.
LUK.17.7	’Te tu'c jayau mam mijchat ijtʉp tu'c imozo mit i-acyos̈watp araduni'c o i-acborregucuida̱tp, cuandu ipitucnuwa'n yos̈ni'c ¿is̈jawiga ayé jayau inʉjmáj: “Nas̈ jaran me̱s̈ani'c”? 
LUK.17.8	Mejor inʉjmáj: “Wajtac pa tʉ-u̱cma'wa'n. Niprepará̱jtʉ mit je'jpac pa tʉ-u̱cma'wa'n mit tʉcʉs̈wa'n, mi-u̱cmá̱pama mi̱.” 
LUK.17.9	¿Is̈jawiga inʉjmáj imozo ni'ctiyu̱s̈ ni'c iwat as̈am iguimanda̱tp? Tʉs̈jawi ni'c ca̱j. 
LUK.17.10	We'ney mijchat. Cuandu is̈watcawa'n nu'pʉjʉn is̈manda̱tcaway Dios, nʉmga: “Tʉgacumplia̱tcap oy pa mozo ni'c tʉnwatcap jeme nʉmicwayu tʉwátca.”
LUK.17.11	Inʉjcs̈ Jesús to̱uni'c pa Jerusalén, nas̈ mam initsójwʉ Samaria mit Galilea. 
LUK.17.12	Mit icojy en tu'c nʉ'jcopacwáy, imunipa̱jtʉu diez jayajwat jeme itcʉjʉway may lla̱gas, mit je'jat tenagau yagatsu ni'c ca-oy iguicutomigawa'n nepʉn. 
LUK.17.13	Mit je'jat cotscau mʉgʉc, inʉmgau:
LUK.17.13	—¡Jesús, Amayipay, ayo̱wis̈cac!
LUK.17.14	Mit Jesús igui-is̈cʉs̈, inʉmgʉs̈au:
LUK.17.14	—Nʉs̈ actu-e'pca judíujat ipa̱nijat ni'c mi-oytangau.
LUK.17.14	Mit nʉs̈capnajate, oytangau jaran. 
LUK.17.15	Mit tu'c jayau igui-is̈ ni'c oytanway, pituc mam itsʉ̱na Jesús, mit i-oyninʉm mʉgʉc Dios, 
LUK.17.16	mit nicos̈atenda̱jcʉu ita'ná̱m Jesús, mit inʉjmau ni'ctiyu̱s̈. Mit ayé jayau Samariajway. 
LUK.17.17	Mit Jesús inʉm:
LUK.17.17	—¿Caje' diez jayajwat jeme oytangaway? ¿Jʉm itsʉ̱nga janueve? 
LUK.17.18	¿Is̈jawiga solo ayʉ̱́j pe'ta̱mayna' pituc pa igui-oyninʉmwa'n Dios?
LUK.17.19	Mit inʉjmau:
LUK.17.19	—Ca's̈ʉ'c mit nʉs̈, mi-oytanway ni'c ʉ̱ is̈cupʉc.
LUK.17.20	Mit fariseujat i-ucyo'tcau Jesús jutim imanda̱twa'n Dios yam. Mit Jesús ipo'ngʉs̈:
LUK.17.20	—Nepʉn ca-oyáj iguijawi cuandu imanda̱twa'n Dios. 
LUK.17.21	Ne ca-oyáj iguinʉ́mga: “E'pca yam” o “e'pca yajyʉ'n”, ni'c jinap Dios manda̱tnup mam mijchat intsʉ̱nga, po ca-oyap is̈-e'pca.
LUK.17.22	Mit Jesús inʉmgʉs̈au ipʉctampajyat:
LUK.17.22	—Itáj s̈ʉjwat cuandu inwangáj tʉmi'n ʉ̱ jeme tʉjatway jayau, mit ca-oyáj is̈-e'pcap. 
LUK.17.23	Mit jayajwat is̈nʉmgajáj: “E'pca, yam itsʉ̱na Cristu”, o “e'pca yajyʉ'n itsʉ̱na.” Mijchat camnʉs̈ca ne camnatspoguiga je'jat. 
LUK.17.24	Ni'c as̈am ániway iquijan desde mam ipichin s̈ʉjw hasta mam itʉgʉynu, wename-ey ijatwa'n en ayé s̈ʉjw tʉmi'nwa'n ʉ̱ jeme tʉjatway jayau, ni'c nu'pʉjʉn jayajwat i-e'pcáj tʉmi'nwa'n. 
LUK.17.25	Po itp ti tʉs̈tunas̈ʉ'cwa'n yam ni'c jinapay jayajwat tʉs̈capʉctsougáj ne tʉs̈ca-e'po'jcʉjʉp.
LUK.17.26	’Ni'c as̈am ayé tiempu itsʉ̱naj Noé, wename-ey ijatwa'n en ayé s̈ʉjw tʉmi'nwa'n ʉ̱ jeme tʉjatway jayau. 
LUK.17.27	Je'jat caygau, u̱jcau, nicʉ'pa̱tcʉjʉu mit i-acnicʉ'pa̱tcʉjʉu iquis̈ajyat hasta ayé s̈ʉjw itʉgʉjy Noé barcuni'c, mit patscunas̈ ayʉ̱́j mundu mit nʉ', mit o'cpʉ'ngau nu'pʉjʉn ayé maljayajwat. 
LUK.17.28	Mit we'ney ijajt cuandu itsʉ̱naj Lot. Ayé maljayajwat caygau mit u̱jcau, juygau mit to'jcau, ni̱pcau mit tʉcwatcau. 
LUK.17.29	Po ayé s̈ʉjw ipichijn Lot nʉ'jcopac Sodoma, min tsajpni'c jʉjn mit azufre, mit nu'pʉjʉn tangaway togoybʉ'ngau. 
LUK.17.30	Wename-ey ijatwa'n en ayé s̈ʉjw tʉque's̈ta'cwa'n ʉ̱ jeme tʉjatway jayau.
LUK.17.31	’En ayé s̈ʉjw tu'c jayau jeme tsʉ̱napay tʉcyucuinm ma po'c jaran, maga-acpichin neti ijtʉpay tujugum, mit jeme tsʉ̱napay camni'c magapituc itʉcm. 
LUK.17.32	Nijáwiga ti iguijatway Lot ito's̈ay. 
LUK.17.33	Nu'pʉjʉn jeme iwampay iguisalva̱twa'n ivida i-actogoyáj, mit pʉmba'tu jeme i-actsʉ̱námpay ivida por togoyic, je' iguarda̱táj pa tu'c vida cacʉs̈ámpay.
LUK.17.34	’Tʉnʉmgʉs̈ap ni'c en ayé tsu' mechc tsʉ̱ngáj en tu'c che's̈. Tu'c imunʉs̈cáj mit tu'c iyajcáj. 
LUK.17.35	Mechc to's̈ajyat jʉtscáj pa̱wani'c. Tu'c imunʉs̈cáj mit tu'c iyajcáj. 
LUK.17.36	Mechc jayajwat tsʉ̱ngáj camni'c. Tu'c imunʉs̈cáj mit tu'c iyajcáj.
LUK.17.37	Mit igui-ucyo'tcau:
LUK.17.37	—¿Jʉm ijatwa'n we'n, Señor?
LUK.17.37	Mit Jesús inʉmgʉs̈au:
LUK.17.37	—Mam itsʉ̱nawa'n tu'c á̱nima, jemey ica'ugawa'n nu'pna'jat. Mit we'ney mam itsʉ̱nga maljayajwat, jem ayé icastiga̱twa'n Dios.
LUK.18.1	Mit Jesús itumuquips̈cʉs̈au tu'c cuentu, i-ajque's̈cʉs̈au ni'c ma ora̱tí̱jca mit magadesmaya̱tca. 
LUK.18.2	Inʉm:
LUK.18.2	—It tu'c juez en tu'c nʉ'jcopac, mit je' igapʉ̱tu Dios ne igawatu cuenta jayajwat. 
LUK.18.3	Mit itey en ayé nʉ'jcopac tu'c to's̈ay cu-o'c, mit je' miní̱c mam itsʉ̱na juezna' mit inʉjmau: Cowa'nac mit tʉnmutsuguin. 
LUK.18.4	Mit mayo'c tiempu ayé juez igawatu cuenta, po inʉm je'yu: “Tʉngapʉ̱tp Dios ne tʉngawatp cuenta jayajwat, 
LUK.18.5	po majawe'naj, tʉncowa'náj ayʉ̱́j cu-o'cwáy ni'c tʉs̈jomi-í̱cp mit oyap tʉs̈ajcʉs̈ap tʉnjo̱jt.”
LUK.18.6	Mit inʉm el Señor:
LUK.18.6	—Márauga ti inʉmway ayé juez málway. 
LUK.18.7	Mit como Dios oyo'c, ¿is̈jawiga je' igacowangʉs̈áj icupiugʉs̈way jeme iguiyo'tcajapay tsu'm mit s̈ʉ̱m? ¿Is̈jawiga jegáj pa iguipo'ngʉs̈wa'n? 
LUK.18.8	Tʉnʉmgʉs̈ap ni'c icowangʉs̈áj jaran. Po ʉ̱ jeme tʉjatway jayau cuandu tʉmi'nwa'n, ¿is̈jawiga tʉmpa'táj ni'c jayajwat en ayʉ̱́j mundu icupʉjcap Dios?
LUK.18.9	Mit Jesús itumuquips̈ tu'c cuentu pa na-is̈cápca jayajwat ni-oyninʉmgʉjʉpay mit imalninʉmgapay japu̱jtat. Inʉm yename:
LUK.18.10	—Mechc jayajwat nʉs̈í̱jcap ora̱tpay templuni'c, tu'c jayau fariseu mit tu'c ique'chumpay impuestujat. 
LUK.18.11	Mit ayé fariseu tena i-ora̱jt mit inʉm yename: “Dios, tʉnʉjmap ni'ctiyu̱s̈ ni'c ʉ̱ tʉgaje' as̈am japu̱jtat jeme chajyo'ygapay, nu'mpajyat, iwatcapay mal, ne tʉgaje' mal as̈am ayʉ̱́j ique'chumpay demás. 
LUK.18.12	Tʉ-ayuná-tp mechpac tu'c s̈ama̱na, mit tʉnyaguí̱cp pa Dios tu'c parte de nu'pʉjʉn tʉnactsʉ̱napay.” 
LUK.18.13	Po ayé que'chumpay tenau anu̱s̈cʉtʉm mit je' nipas̈ʉp mʉgʉc ipechuni'c mit ne igawamp iyuc-e'pwa'n pa tsajpni'c. Mit inʉm: “Dios, ayo̱wis̈ac ni'c ʉ̱ tʉma̱lo'c.” 
LUK.18.14	Tʉnʉmgʉs̈ap ni'c ayé que'chumpay más perdona̱tic inʉ́cs̈nuj itʉcm que fariseuna'. Ni'c jeme ni-oyninʉjmʉpay en ayʉ̱́j vida imalninʉmgáj, mit pʉn niwajtʉpay menus i-oyninʉmgáj.
LUK.18.15	Mit imumingajau Jesús ya̱wájat pa ma yajcʉs̈a icʉ'jat. Mit igui-ís̈caj we'n ipʉctampajyat, igamoygawu laj ma nas̈ca. 
LUK.18.16	Po Jesús iya̱s̈cʉs̈ ayé ya̱wájat, mit inʉm:
LUK.18.16	—Moyga laj ya̱wájat ma minga mam ʉ̱ mit camatujca, ni'c jayajwat jeme jatcámpay as̈am ayʉ̱́j ya̱wájat, je'jat iguimanda̱tcáj Dios. 
LUK.18.17	Iyacs̈ta'cway tʉnʉmgʉs̈ap ni'c jeme igacupʉcpay as̈am tu'c ya̱wáy ni'c Dios manda̱táj, catʉgʉyáj mam je' imanda̱t.
LUK.18.18	Mit tu'c jayau manda̱tpay i-ucyo't Jesús:
LUK.18.18	—Amayipay oyway, ¿ti tʉnwatáj pa tʉs̈aguepwa'n vida jeme cacʉs̈ámpay?
LUK.18.19	Jesús iguinʉjmau:
LUK.18.19	—¿Tini'c ʉ̱ is̈najap Amayipay oyway? Solo itp tu'c jeme oyway, mit ayé Dios. 
LUK.18.20	Injawip lo que imanda̱tpay Dios: “Migachajyo'yáj, miga-ago'gáj, miganu'máj, ingawe̱twajtáj nepʉn, in-oyninʉmáj inte̱t mit inma̱m.”
LUK.18.21	Mit ayé manda̱tpayna' inʉm:
LUK.18.21	—Nu'pʉjʉn ayé tʉnguarda̱tway desde tʉyauya̱waymijn.
LUK.18.22	Iguimarajw Jesús, inʉjmau:
LUK.18.22	—Jatu'c cosajyu is̈togoyp. To'cpʉ'n nu'pʉjʉn inaguepay mit moygʉs̈ pro̱wijwájat, mit mitsʉ̱náj oy tsajpni'c ni'c ayé as̈am tu'c riqueza más oyway, mit cʉs̈wa'n mi'n pa is̈natspoguiyáj.
LUK.18.23	Iguimarajw we'n, tu'no'c ijo̱jt ni'c je' ricujo'c. 
LUK.18.24	Igui-is̈ Jesús ni'c tristejo'c itajn, inʉm:
LUK.18.24	—¡Majo'c pa itʉgʉygawa'n mam imanda̱t Dios jeme itcʉjʉpay may tumi̱n! 
LUK.18.25	Ni'c más fácil tu'c camellu inas̈wa'n agu̱s̈acʉtwayni'c que tu'c ricu itʉgʉywa'n en ayé lugar mam imanda̱t Dios.
LUK.18.26	Mit jeme iguimaraugaway, inʉmgau:
LUK.18.26	—¿Pʉmpaj oyáj inisalvá̱jtʉ?
LUK.18.27	Jesús inʉmgʉs̈au:
LUK.18.27	—Jayajwat ca-oyap inisalvá̱tcʉjʉ je'jatu, po Dios oyap iguiwat nu'pʉjʉn cosa.
LUK.18.28	Mit Pedro inʉjmau Jesús:
LUK.18.28	—Marau, ʉjtsat tʉncuyaguigaway nu'pʉjʉn tʉnaguepcapay mit tʉnatspoguigap mi̱.
LUK.18.29	Mit Jesús inʉmgʉs̈au:
LUK.18.29	—Iyacs̈ta'cway tʉnʉmgʉs̈ap ni'c jeme iyagámpay itʉjc, ite̱t, i-ajchat, ito's̈ay, iwajyat ni'c más iwamp itʉgʉywa'n mam imanda̱t Dios, 
LUK.18.30	je' ipʉctsowáj más en ayʉ̱́j tiempu, mit en ayé tiempu mi'námpay ipʉctsowáj vida jeme cacʉs̈ámpay.
LUK.18.31	Mit Jesús imunʉs̈cʉs̈ ayé doce ipʉctampajyat aparte mit inʉmgʉs̈au:
LUK.18.31	—Márauga, nanʉs̈cap pa Jerusalén mit cumplia̱táj nu'pʉjʉn ija'ygaway profetajat ti tʉs̈jatámpay ʉ̱ jeme tʉjatway jayau. 
LUK.18.32	Mit tʉs̈yajcáj icʉ'jugujmat pe'ta̱majyat, tʉs̈burla̱tcáj, tʉs̈apes̈cáj mit tʉs̈cutsujcu'tcáj. 
LUK.18.33	Mit cʉs̈wa'n tʉs̈raunipʉ'ngáj, tʉs̈ago'jcáj po tʉjutucta'gáj imutu̱gupay s̈ʉjw.
LUK.18.34	Po igajawigawu ti ayé inʉmway, ni'c Dios igamoygʉs̈u laj ma jawiga.
LUK.18.35	Cuandu Jesús icojy tom nʉ'jcopac Jericó, tu'c winch tsʉ̱nau to̱u-auni'c pa iguiyo'twa'n limosna. 
LUK.18.36	Mit iguimarajw ni'c nas̈p ayé jayaujuc, i-ucyo't ti ayé. 
LUK.18.37	Mit inʉmgajau ni'c nas̈p Jesús Nazaretway. 
LUK.18.38	Mit je' imucots mʉgʉc, inʉm:
LUK.18.38	—¡Jesús, mipichin David ifamiliani'c pa is̈salva̱tcáj, ayo̱wis̈ac ʉ̱!
LUK.18.39	Mit jeme nʉs̈capay jʉpm iguiche'cta̱jcau pa ma tis̈to'p, po je' imucots más mʉgʉc, inʉm:
LUK.18.39	—Mi̱ David ifamiliani'cway, ¡ayo̱wis̈ac ʉ̱!
LUK.18.40	Mit Jesús tentan mit manda̱t ma muminga ayé winch, mit icojy mam je', i-ucyo't:
LUK.18.41	—¿Ti inwamp tʉwajtawa'n?
LUK.18.41	Mit je' inʉm:
LUK.18.41	—Señor, tʉnwamp tʉ-e'pta'cwa'n.
LUK.18.42	Mit Jesús inʉjmau:
LUK.18.42	—Mi-oytanáj ni'c ʉ̱ is̈cupʉcp.
LUK.18.43	Mit e'pta̱c jaran, mit inatspoguiu mit i-oyninʉm Dios. Mit igui-ís̈caj nu'pʉjʉn jayajwat, i-oyninʉmgau Dios.
LUK.19.1	Itʉgʉjy Jesús nʉ'jcopac Jericó, je' nas̈tucpate. 
LUK.19.2	Mit jem itsʉ̱naj tu'c jayau inʉ'jyway Zaqueo mit je' jefe de nu'pʉjʉn ique'chumgapay impuestu, mit ricujo'c. 
LUK.19.3	Mit iwan igui-e'pwa'n pʉn ayé Jesús, po ca-oyawu igui-e'p ni'c mayo'c jayau, mit je' tsapa-o'c. 
LUK.19.4	Mit je' pujʉ'c pa jʉpm mit itucu't tu'c sicómoro-cujy pa igui-e'pwa'n, ni'c Jesús it ti inas̈wa'n cuy-á̱m. 
LUK.19.5	Icojy Jesús en ayé lugar, yuc-e'p mit i-is̈ Zaque, inajau:
LUK.19.5	—Zaqueo, manac jaran ni'c jinap itp ti tʉtanwa'n intʉcm.
LUK.19.6	Mit je' manac jaran mit ipʉctso̱u oymanac. 
LUK.19.7	Igui-ís̈caj we'n, nu'pʉjʉn inʉmgau ni'c Jesús tʉgʉy pa itanwa'n mit tu'c jayau iwatpay mal. 
LUK.19.8	Mit cʉs̈ Zaqueo nitenda̱jcʉu mit inajau el Señor:
LUK.19.8	—Marau, Señor, tʉnmoygʉs̈áj pro̱wijat es̈pu̱t tʉnaguepay mit te tʉnchi'jtau tambʉn tanti, tʉnacpitujcáj cuatro tantu más.
LUK.19.9	Jesús inʉm:
LUK.19.9	—Jinap nisalva̱jtʉp ayʉ̱́j jayau mit nu'pʉjʉn itʉcm tsʉ̱ngapay ni'c je' pichiney Abraham ifamiliani'c. 
LUK.19.10	Ni'c ʉ̱ jeme tʉjatway jayau tʉmín pa tʉs̈che'nwa'n mit pa tʉs̈salva̱twa'n jeme togoyicway.
LUK.19.11	Mit ayé jayajwat iguimáraugaj we'n, Jesús itumuquips̈cʉs̈ tu'c cuentu ni'c tomo'ganu Jerusalén, mit je'jat inʉmgapayta ni'c Dios que's̈ta'gáj jaran pa imanda̱twa'n. 
LUK.19.12	Inʉm Jesús:
LUK.19.12	—It tu'c mʉjayau, mit je' nʉcs̈ pa tu'c na̱s̈ yagatsway pa ijatwa'n rey, mit cʉs̈wa'n pitucnú̱jatu. 
LUK.19.13	Mit iya̱s̈ diez imozojat mit imoygʉs̈ icʉjtúmi̱jnat, mit inʉmgʉs̈au: “Tuyos̈wátca ayʉ̱́j tumi̱n hasta tʉmi'nwa'n.” 
LUK.19.14	Po ayé nʉ'jcopac jayajwat i-angau ayé mʉjayau mit i-ajyu'tcau jayajwat ma nʉmga: “Tʉngawangap tʉs̈manda̱tcáj ayé mʉjayau.” 
LUK.19.15	Mit cʉs̈ ijajt rey, ayé jayau pitucnuwatu, mit iya̱s̈cʉs̈ ayé mozojat jeme imoygʉs̈way tumi̱n. Je' iwan iguijawiwa'n pʉjʉn igui-actsʉ̱́nga cada mozo mit ayé tumi̱n. 
LUK.19.16	Mit min primerwayna', iguinʉjmau: “Señor, intumi̱n tʉntu-actsʉ̱nau diez veces más.” 
LUK.19.17	Mit ayé rey inʉjmau: “Oyo'gu is̈wajt, mi̱ mi tu'c mozo oyway ni'c s̈ʉ̱nu is̈aguejp mit intuwat oy, mit mi̱ micumplia̱tp. Jinap inmanda̱táj diez nʉ'jcopajcat.” 
LUK.19.18	Imijn jatu'c, iguinajau: “Señor, intumi̱n tʉntu-actsʉ̱nau cinco veces más.” 
LUK.19.19	Mit ayé rey inajawey ayé mozo: “Inmanda̱táj cinco nʉ'jcopajcat.” 
LUK.19.20	Imijn jatu'c, iguinajau: “Señor, yam is̈aguep intumi̱n, tʉmpit pa̱yuni'c, 
LUK.19.21	ni'c tʉpʉ̱tp mi̱ ni'c mi̱ as̈am tu'c jayau manda̱tpay mʉgʉc. Migayos̈watp incamni'c po incosecha̱tp, mit impʉctso̱p ayé cosecha po ingani̱pu mi̱.” 
LUK.19.22	Mit inʉjmau: “Mi̱ mi tu'c mozo ma̱lway. Tʉtujuzga̱táj lo que is̈nʉjmapay. Injawip ni'c tʉjayau manda̱tpay mʉgʉc, mit tʉncosecha̱tp lo que tʉngani̱pay. 
LUK.19.23	Más oyate is̈cayajc tʉntumi̱n bancuni'c pa tʉpitucwa'n, tʉmpʉctso̱pate tʉntumi̱n mit tʉnactsʉ̱nájate más.” 
LUK.19.24	Mit inʉmgʉs̈au jeme tsʉ̱ngaway jem: “Chi'tcaja ayé tumi̱n mit moyga jeme i-actsʉ̱naway diez veces más.” 
LUK.19.25	Mit iguinʉmgajau: “Po Señor, je' ijtʉnup diez veces más.” 
LUK.19.26	Tʉnʉmgʉs̈ap ni'c jeme ijtʉpay, imoygáj más. Po jeme ca-ijtʉpay may, ichi'tcajáj nu'pʉjʉn ijtʉpay. 
LUK.19.27	Po tʉnmutsuguijnat jeme igawangapay tʉs̈manda̱tcʉs̈wa'n, muminga yam mit ago'jca tʉnwiná̱m.
LUK.19.28	Iguinʉjm we'n, Jesús siguia̱t pa Jerusalén. 
LUK.19.29	Mit icojy tom Betfagé mit Betania, mit tomo'c jem itsʉ̱na ayé copac inʉ'jyway los Olivos, i-ajyu't mechc ipʉctampajyat, 
LUK.19.30	mit inʉmgʉs̈au:
LUK.19.30	—Nʉs̈ca en ayé nʉ'jcopac mit intʉgʉygawa'n jem impa̱tcáj tu'c burruwáy cujupiyic mit nepʉn iganitucu'tp ayé burruwáy. Quéjca mit muminga yam. 
LUK.19.31	Mit te tambʉn is̈-ucyo'tcap: ¿Tini'c is̈quéjca ayé burruwáy? impo'ngáj yename: Ni'c el Señor inesita̱tp.
LUK.19.32	Mit nʉs̈cau jeme i-ajyu'tcʉs̈way mit ipa̱tcau burruwáy as̈am iguinʉmgajau. 
LUK.19.33	Mit iquejcapnajate, ijaycat iguinʉmgajau:
LUK.19.33	—¿Tini'c is̈quéjca ayé burruwáy?
LUK.19.34	Mit je'jat ipo'ngau:
LUK.19.34	—Ni'c el Señor inesita̱tp.
LUK.19.35	Mit imumingau ayé burruwáy mam Jesús, mit iguiyájcajaj ijamujcat, i-ajcu'tcau Jesús burruyucuinm. 
LUK.19.36	Mit mam inʉcs̈ Jesús, itsapcau ijamujcat to̱uni'c. 
LUK.19.37	Mit icóygaj tom mam imanactá̱jca en ayé copac los Olivos, nu'pʉjʉn ayé pʉctampajyat ji'cta̱jcau ijo̱jtat mit chu̱chiu mʉgʉc igui-oyninʉ́mga Dios ni'c i-is̈cau mayo'c milagrujat. 
LUK.19.38	Inʉmgau:
LUK.19.38	—¡Oyninʉmic ayé rey jeme igui-ajyu'tway el Señor, mit Dios tsajpni'cway caja-awa'n mit ijayajwat! ¡Na-oyninʉ́mga may!
LUK.19.39	Mit una̱c fariseujat jeme tsʉ̱ngaway jayau-awa'tsam inʉmgajau Jesús:
LUK.19.39	—Amayipay, che'cta̱jcʉs̈ impʉctampajyat ma tis̈to'pca.
LUK.19.40	Mit je' ipo'ngʉs̈:
LUK.19.40	—Tʉnʉmgʉs̈ap ni'c te ayʉ̱́jat tis̈to'pcap, oyáj iya̱s̈ca tsa'na'jat.
LUK.19.41	Mit icojy Jesús tom ayé nʉ'jcopac, mit igui-is̈, je' inijʉygʉs̈ ayé jayajwat tsʉ̱ngaway Jerusalén. 
LUK.19.42	Inʉm:
LUK.19.42	—¡Pi jawiga-ate ni'c jinap icojy ayé s̈ʉjw pa intsʉ̱ngawa'n oy mit Dios! Po jinap ca-oyáj is̈-entendia̱tca. 
LUK.19.43	Ni'c is̈mingajáj s̈ʉjwat cuandu inmutsuguijnat is̈atujcáj mit is̈apitucje̱jcáj mit jʉmgapa'tu ca-oyáj impo'jca. 
LUK.19.44	Mit is̈vencia̱tcáj mit i-ago'jcáj nu'pʉjʉn injayajwat, mit catanáj netu'c tsa' ʉ'picway, ni'c ingapʉctsougawu cuandu Dios is̈visita̱tcau.
LUK.19.45	Mit itʉgʉjy Jesús templuni'c, chu̱chiu igui-acpichingʉs̈ nu'pʉjʉn jeme to'jcapay mit jeme juygapay templuni'c. 
LUK.19.46	Inʉmgʉs̈au:
LUK.19.46	—Ja'yic itsʉ̱na Dios ilibruni'c: “Tʉntʉjc nʉmic pa tu'c lugar mam na-ora̱tcawa'n”, po mijchat impʉjcap as̈am nu'mpajyat itʉjcat. 
LUK.19.47	Mit Jesús ajque's̈ cada s̈ʉjw templuni'c, po judíujat imʉjpa̱nijat, jeme i-ajque's̈capay ley mit mʉjayajwat nʉ'jcopacni'jcatway iwangau igui-ago'jcawa'n Jesús. 
LUK.19.48	Po ca-oyawu iguiwátcaja neti ni'c nu'pʉjʉn nʉ'jcopac jayajwat iwano'jcau iguimaraugawa'n lo que i-ajque's̈pay.
LUK.20.1	En tu'c s̈ʉjw Jesús i-ajque's̈cʉs̈au nʉ'jcopac jayajwat templuni'c mit inʉmgʉs̈au ayé oyway noticia. Mit coygau judíujat imʉjpa̱nijat mit jeme i-ajque's̈capay ley mit na'waywájat, 
LUK.20.2	mit inʉmgajau Jesús:
LUK.20.2	—Nʉmgajac, ¿pʉn is̈manda̱t pi wat ayʉ̱́j cosajat? mit ¿pʉn is̈moyp laj is̈watwa'n we'n?
LUK.20.3	Mit Jesús ipo'ngʉs̈:
LUK.20.3	—Ʉ̱ tʉwatcʉs̈ámpey tu'c pregunta. 
LUK.20.4	Nʉmgajac pʉn iguimanda̱t Juan pa inʉ'gutemwa'n, ¿Dios tsajpni'cway o jayajwat?
LUK.20.5	Cʉs̈ je'jat ni-ucyo'tcʉjʉu mit inʉmgau:
LUK.20.5	—Te nanʉmgap ni'c iguimanda̱t Dios tsajpni'cway, nas̈nʉmgajáj ¿Tini'cpaj is̈cacupʉ́jca? 
LUK.20.6	Mit te nanʉmgap ni'c iguimanda̱tcau jayajwat, nu'pʉjʉn nʉ'jcopac jayajwat nas̈pojcajáj mit tsa', ni'c je'jat inʉmgap ni'c Juan tu'c profeta i-ajyu'tway Dios.
LUK.20.7	Mit ipo'ngau ni'c igajawigap pʉn iguimanda̱tp pa inʉ'gutemwa'n. 
LUK.20.8	Mit Jesús inʉmgʉs̈au:
LUK.20.8	—Ʉ̱ tʉganʉmgʉs̈ámpey pʉn tʉs̈manda̱t pa tʉs̈watwa'n ayʉ̱́j cosajat.
LUK.20.9	Mit Jesús chu̱chiu iguimucotscʉs̈ nʉ'jcopac jayajwat mit itumuquips̈ tu'c cuentu:
LUK.20.9	—Tu'c jayau ini̱p tu'c uvajuc mit itumuyajcʉs̈ yos̈watpajyat mit je' nʉcs̈ yagats mit jego'c. 
LUK.20.10	Mit icojy itiempu pa iguicosecha̱tcawa'n ayé uva, i-ajyu't tu'c mozo mam itsʉ̱nga ayé yos̈watpajyat pa iguimunʉs̈cajawa'n je' iparte. Po ayé yos̈watpajyat imoyta̱jcau mit i-acpitujcau sin neti. 
LUK.20.11	Mit ayé jayau i-ajyu't jatu'c mozo, mit ayé we'ney imoyta̱jcau mit i-apes̈ta̱jcau, mit i-acpitujcau sin neti. 
LUK.20.12	Mit i-ajyu't imutu̱gupay mozo, mit ayʉ̱́jway igolpia̱tcau mit i-acpichingau uvajugum.
LUK.20.13	’Mit ayé uvajuc ijayc inʉm: “¿Ti tʉnwatáj? Tʉnajyu'táj tʉnwáy jeme tʉnwampay. Tʉs̈jawi cuandu igui-e'pcawa'n je', irespeta̱tcáj.” 
LUK.20.14	Po igui-ís̈caj ayé yos̈watpajyat, inʉmgau je'jatu: “Ayʉ̱́j ayé imutanámpay nu'pʉjʉn. Jaga na-ago'jca mit ʉjtsat napʉjcajáj lo que imutanámpay.” 
LUK.20.15	Mit i-acpichingau uvajugum mit i-ago'jcau.
LUK.20.15	’¿Tipaj iwatáj ayé uvajuc ijayc mit ayé yos̈watpajyat? 
LUK.20.16	Je' mi'náj mit i-ago'jcʉs̈áj ayé yos̈watpajyat mit i-uvajuc itumuyajcʉs̈áj jatu'jcat. We'n iguinʉjm Jesús.
LUK.20.16	Cuandu ayé jayajwat iguimáraugaj we'n, inʉmgau:
LUK.20.16	—¡Ne Dios magawa'n!
LUK.20.17	Po Jesús i-is̈cʉs̈ mit inʉm:
LUK.20.17	—¿Is̈jawiga ti inʉmo'jcʉp ayé tsʉ̱napay ja'yic Dios ilibruni'c?
LUK.20.17	Ayé tsa' igawangaway tʉcwatpayna'jat,
LUK.20.17	ayʉ̱́j ayé iyajcámpay esquinani'c pa itsʉmwa'n más.
LUK.20.18	’Mit jeme ca'wámpay tsa' iyucuinm, totscada'gáj, mit jeme iguituca'wámpay ayé tsa', iguipichcada'gáj. Wename-ey iguijatcáj jeme tʉs̈cacupʉjcapay. Dios ijuzga̱tcʉs̈áj mʉgʉc.
LUK.20.19	Mit judíujat imʉjpa̱nijat mit jeme i-ajque's̈capay ley ja-iche'ngajau ilaj pa igui-actangawa'n Jesús en ayé hora, ni'c ijawigau ni'c je'jat iguitu-ampiugau mit ayé cuentu, po ipʉ̱tcau nʉ'jcopac jayajwat. 
LUK.20.20	Mit i-espia̱tcau, mit i-ajyu'tcau espia̱tpajyat ma niwatcʉjʉ oyjayajwat pa igui-ajca'ugawa'n Jesús mit lo que inʉmpay, mit cʉs̈wa'n iyajcáj icʉ'jugum gobernador. 
LUK.20.21	Mit i-ucyo'tcau Jesús:
LUK.20.21	—Amayipay, tʉnjawigap ni'c inyʉmp lo que iyacs̈ta'cway mit inajque's̈p iyacs̈ta'cway mit niwe'nu is̈-e'pcʉs̈ jayajwat, mit yacs̈ic is̈ajque's̈a Dios ito̱u. 
LUK.20.22	¿Is̈jawi oy nas̈mo'wa'n rey César tumi̱n impuestu o ca-oy?
LUK.20.23	Po Jesús ijawiu ni'c mañosojat, mit inʉmgʉs̈au:
LUK.20.23	—¿Tini'c is̈proba̱tcap?
LUK.20.24	Actu-e'pcac tu'c tumi̱n. ¿Pʉn ayé iretratu mit inʉ'jy tsʉ̱napay ja'yic tumi̱ni'c?
LUK.20.24	Mit iguipo'ngau:
LUK.20.24	—Ayé rey César.
LUK.20.25	Cʉs̈ inʉmgʉs̈au:
LUK.20.25	—Moyga César lo que César ije'way, mit moyga Dios lo que Dios ije'way.
LUK.20.26	Mit ca-oyawu igui-ajca'uga Jesús mit lo que inʉmpay mam iguimárauga jayajwat, po nigu-épigʉjʉu ni'c oyo'gu ipo'jn, mit nepʉn cajacotsu.
LUK.20.27	Coygau mam Jesús una̱c saduceujat, mit je'jat igacupʉjcap ni'c jutucta̱jcáj á̱nimajat, mit i-ucyo'tcau, 
LUK.20.28	Amayipay, Moisés ija'y yename pa ʉjtsat nas̈watcawa'n:
LUK.20.28	—Te tu'c jayau o'cp i-ajch mit te iyacp ito's̈ay po igayacp iway, ayé jayau ma nicʉ'pá̱jtʉ mit ayé to's̈ay pa ma it ya̱wájat por i-ajch magacʉs̈ ayé familia. 
LUK.20.29	Mit it siete muta̱cje̱wajyat, mit jeme más ajchcópacway ipʉc ito's̈ay, mit cʉs̈ o'c, mit igayagu iway. 
LUK.20.30	Mit je' iyac ito's̈ay mit ipʉgatu imajtsʉc jeme iguinatspoguipay, mit o'guey mit igayagu iway. 
LUK.20.31	Mit ipʉcwey tercerway mit we'ney inisietejatij ipʉjcau is̈ta'c ayé to's̈ay, o'cpʉ'ngau mit igayajcawu iwajyat. 
LUK.20.32	Mit cʉs̈ o'guey ayé to's̈ay. 
LUK.20.33	Ijutucta̱jcawa'n nu'pʉjʉn á̱nimajat, ¿pʉn de ayé sieteway ipʉgáj ayé to's̈ay? ni'c inisietejatij ito's̈ayjátcau.
LUK.20.34	Jesús ipo'ngʉs̈:
LUK.20.34	—Jinapay jayajwat nicʉ'pa̱tcʉjʉp mit i-acnicʉ'pa̱tcʉjʉp iquis̈ajyat, 
LUK.20.35	po jeme tsʉ̱ngapay pa inʉs̈cawa'n tsajpni'c cuandu ijutucta̱jcawa'n á̱nimajat, canicʉ'pa̱tcʉjʉ̱́j ne igawatcáj cʉ'pa't. 
LUK.20.36	Je'jat caja-o'jcáj po tsʉ̱ngáj as̈am Dios i-ángejlat, mit je'jat Dios iwajyat ni'c je' igui-acjutucta̱jcau. 
LUK.20.37	Po najawigap ni'c jutucta̱jcáj á̱nimajat ni'c we'n igui-ajque's̈ Moisés ilibruni'c cuandu Dios iguimucots zarza-awa'tsam, mit inʉm ni'c el Señor ayé iDios Abraham, iDios Isaac, mit iDios Jacob. 
LUK.20.38	Dios iga-e'pcʉs̈p ayé jayajwat as̈am o'guijcatway. Je' Dios pa jeme tsʉ̱ngapnajway. Je' niwe'nu igui-e'pcʉs̈ o'guijcatway mit tsʉ̱ngapnajway.
LUK.20.39	Mit iguinʉmgajau una̱c i-ajque's̈capay ley:
LUK.20.39	—Amayipay, oyo'gu impo'jn.
LUK.20.40	Mit pʉ̱tcau igui-ucyo'tcawa'n más.
LUK.20.41	Mit Jesús i-ucyo'tcʉs̈:
LUK.20.41	—¿Tini'c iguinʉ́mga ni'c Cristu ayé David iway? 
LUK.20.42	Ni'c nije'yu David inʉm ilibruni'c los Salmos:
LUK.20.42	El Señor inʉjmau tʉnSeñor:
LUK.20.42	“Tsʉ̱́na tʉn-oyimaycʉ'ni'c,
LUK.20.43	hasta tʉs̈vencia̱twa'n nu'pʉjʉn inmutsuguijnat.”
LUK.20.44	Te David inʉjmau ni'c Cristu ayé iSeñor jeme iguimanda̱tpay, ¿natpaj iguiwayjatwa'n?
LUK.20.45	Mit Jesús inʉmgʉs̈au ipʉctampajyat mam nu'pʉjʉn jayajwat iguimáraugaj, inʉm:
LUK.20.46	—Nicuidá̱tcʉjʉ mit jeme i-ajque's̈capay ley. Je'jat iwangap iguimuyo'ygawa'n yagatsjamuc, mit iwangap jayajwat ma iguisaluda̱tcac plazani'c mit may respetu, mit iwangap pangujat más ojyatway mam i-adora̱tca judíujat, mit iwangap lugajrat más ojyatway mam iguiwátca cayna̱s̈. 
LUK.20.47	Mit ichi'tcajap cu-o'cwájat itʉjcat mit jego'cp i-orá̱tca maganimojyʉ cuenta nepʉn ni'c we̱tpajyat. Jemni'c Dios igui-actunas̈cáj más.
LUK.21.1	Iyuc-e'jp Jesús, i-is̈ ni'c ricujat icomgap itumi̱jnat cas̈u̱ni'c mam iguiyájca ofrendapa Dios. 
LUK.21.2	Mit i-is̈ey tu'c cu-o'cwáy pro̱wijway, mit icom mechc tumi̱nwájat. 
LUK.21.3	Mit Jesús inʉm:
LUK.21.3	—Iyacs̈ta'cway tʉnʉmgʉs̈ap ni'c ayʉ̱́j cu-o'cwáy icom más may que nu'pʉjʉn jayajwat, mit je' pro̱wijo'c. 
LUK.21.4	Ni'c nu'pʉjʉn ayé jayajwat imoygau Dios jeme igui-atangajaway, po ayʉ̱́j cu-o'cwáy majapró̱wi-aj, icombʉ'n nu'pʉjʉn jeme itucayámpay.
LUK.21.5	Mit una̱c jayajwat inʉmgau ni'c oymanac ayé templu ni'c adorna̱tic mit tsa' oymanajcatway mit nu'pʉjʉn ayé cosajat iyajcaway pa ofrenda. 
LUK.21.6	Inʉm Jesús:
LUK.21.6	—Jinap in-e'pcap nu'pʉjʉn ayé cosajat, po itáj s̈ʉjw i-actogoyda̱jcáj nu'pʉjʉn ayé, mit catanáj netu'c tsa' ʉ'picway.
LUK.21.7	Mit i-ucyo'tcau:
LUK.21.7	—Amayipay, ¿jutim ijatwa'n ayʉ̱́j cosajat? ¿mit ti tʉn-e'pcáj pa tʉs̈jawigawa'n ni'c jatáj ayʉ̱́j cosajat?
LUK.21.8	Inʉm Jesús:
LUK.21.8	—Nicuidá̱tcʉjʉ pi is̈cawe̱jta̱jcac nepʉn, ni'c mingáj mayo'c we̱tpajyat mit i-ataynʉmgáj ni'c je'jat Cristu, mit inʉmgámpey: “Tomo'ganu pa icʉs̈wa'n mundu.” Po camnatspóguiga je'jat. 
LUK.21.9	Is̈maraugawa'n ni'c itp tsuguin mit pʉ̱tna̱s̈, campʉ̱tcawit. Ni'c itp ti ijajtʉ'cwa'n ayé po canije' tiempu pa icʉs̈pʉ'nwa'n nu'pʉjʉn.
LUK.21.10	Mit inʉmgʉs̈au:
LUK.21.10	—Jayajwat en tu'c na̱s̈ imutsuguinwatcáj jayajwat jatu'c na̱s̈atway, mit tsuguinwatcáj rejyat. 
LUK.21.11	Mit itáj us̈ mʉgʉcway, mit mayo'c lugajrat i-itwa'n yu' mit mayo'c jayajwat tu'ngʉjʉ̱́j, mit itáj pʉ̱tna̱s̈, mit i-e'pcáj milagrujat tsajpni'c.
LUK.21.12	’Po antes ijatwa'n ayʉ̱́j cosajat, is̈actangáj mit is̈po'ctangáj, is̈-entrega̱tcáj mam i-adorá̱tca judíujat mit is̈comgámpey cuytujugum, mit is̈munʉs̈cáj mam rejyat mit mam gobernadojrat ni'c ʉ̱ is̈cupʉjcap. 
LUK.21.13	Mit jem inyʉmgáj ni'c ʉ̱ is̈cupʉjcap. 
LUK.21.14	Nʉmga ni'c ingapensa̱jtʉ'jcáj nat inyicowangʉjʉwa'n. 
LUK.21.15	Ni'c ʉ̱ tʉmoygʉs̈áj ti inyʉmgámpay mit tʉ-actujawigʉs̈áj, mit inmutsuguijnat ca-oyáj is̈majmoygap mit ca-oyáj is̈awatujcap. 
LUK.21.16	En ayé s̈ʉjwat is̈traiciona̱tcáj inte̱jtat mit in-ajchat mit inje̱wajyat mit in-amigujat, mit is̈ago'jcáj una̱c mijchat. 
LUK.21.17	Mit nu'pʉjʉn jayajwat is̈-angáj ni'c ʉ̱ is̈cupʉjcap. 
LUK.21.18	Po catogoyáj ne tu'c incuaypʉjcat. 
LUK.21.19	Te inmajmoygap is̈tunas̈ca, insalva̱tcáj imvidajat.
LUK.21.20	’Po is̈-e'pcawa'n ni'c Jerusalén tsʉ̱nap apitucje̱guic mit soldájat, jawiga ni'c coyway hora pa itogoywa'n. 
LUK.21.21	Wejpu'n jeme tsʉ̱ngapay Judeajway na̱s̈ ma po'jca pa copac-awa'tsam mit jeme tsʉ̱ngapay nʉ'jcopacni'jcat ma pichinga, mit jeme tsʉ̱ngapay icamni'jcat magatʉgʉyga nʉ'jcopacni'c. 
LUK.21.22	En ayé s̈ʉjwat Dios venga̱táj pa ma cumplia̱t nu'pʉjʉn tsʉ̱napay ja'yic ilibruni'c. 
LUK.21.23	¡Pro̱wij de ayé to's̈ajyat jeme wáyajatway mit jeme way-acye'jcapay en ayé s̈ʉjwat! ni'c itáj mʉjway pʉ̱tna̱s̈ mit Dios icastiga̱tcʉs̈áj mʉgʉc ayʉ̱́j jayajwat. 
LUK.21.24	Mit itu-ago'jcáj espada, mit imunʉs̈cáj may jayajwat cutsumda'guic pa nu'pʉjʉn na̱s̈at, mit jayajwat jeme caje'jatway judíujat itutʉgʉygáj Jerusalén, mit je'jat manda̱tcáj en ayé tiempu hasta icojawa'n ayé s̈ʉjw itutsʉ̱ngámpay jem.
LUK.21.25	’Wejpu'n que's̈áj milagrujat s̈ʉuni'c, po'ni'c mit ma̱tsni'jcat, mit jayajwat na̱s̈ni'jcatway itunas̈cáj mit ni-apʉ̱tigʉjʉ̱́j ni'c cu'táj ola majatway lama̱tni'c. 
LUK.21.26	Jayajwat desmaya̱tcáj ni'c pʉ̱to'jcap, mit igajawigáj ti jatáj na̱s̈ni'c, ni'c nu'pʉjʉn cosa ijtʉpay poder tsajpni'c s̈is̈cada'gáj. 
LUK.21.27	Mit wejpu'n tʉs̈-e'pcáj ʉ̱ jeme tʉjatway jayau ni'c tʉmi'náj tsajpni'c mit poder mit oymanac. 
LUK.21.28	Ijatcawa'n ayʉ̱́j cosajat, ma ji'jca injo̱jtat mit ca's̈ʉ'jca ni'c tomo'ganu pa inyilibra̱tcʉjʉwa'n.
LUK.21.29	Mit Jesús itumuquips̈ tu'c cuentu, inʉmgʉs̈au:
LUK.21.29	—E'pca ayé higuera-cujy mit we'ney nu'pʉjʉn cujyat pa is̈jawigawa'n. 
LUK.21.30	Is̈-e'pcawa'n ni'c ayawinup i-awec, injawigáj ni'c tominup s̈ʉutim. 
LUK.21.31	We'ney mijchat, is̈-e'pcawa'n ni'c jatnup lo que tʉnyʉmpay, pi jawiga ni'c tomo'ganu pa imanda̱twa'n Dios.
LUK.21.32	’Iyacs̈ta'cway tʉnʉmgʉs̈ap ni'c cani-o'jcáj jinapay jayajwat hasta ijatwa'n nu'pʉjʉn lo que tʉnyʉmway. 
LUK.21.33	Cʉs̈áj tsajp mit na̱s̈, po tanáj pa siempre lo que tʉnyʉmpay.
LUK.21.34	’Mijchatey nicuidá̱tcʉjʉ pigawatcada̱jca lo que iyo'tpay injo̱jtat, piga-u̱ctacyo'yga, pigapensa̱tí̱jca ti inwatcámpay, pi is̈camingajac de repente ayé s̈ʉjwat. 
LUK.21.35	Ni'c as̈am tu'c trampa ica'u de repente, we'ney mi'náj ayé s̈ʉjw de repente pa nu'pʉjʉn jeme tsʉ̱ngapay nu'pʉjʉn laj en ayʉ̱́j mundu. 
LUK.21.36	Tsʉ̱́nga prepara̱tic mit ora̱tí̱jca pa ma oya is̈cupo'jca nu'pʉjʉn jeme jatámpay, mit ora̱tí̱jca pa i-oyawa'n intsʉ̱nga mam tʉtsʉ̱nawa'n ʉ̱ jeme tʉjatway jayau.
LUK.21.37	Mit cada s̈ʉjw Jesús i-ajque's̈ templuni'c, mit pichin tsu'm pa itsʉ̱nawa'n en ayé copac inʉ'jyway los Olivos. 
LUK.21.38	Mit nu'pʉjʉn nʉ'jcopac jayajwat mingau mam je' cada jopoy pa iguimaraugawa'n templuni'c.
LUK.22.1	Mit cuandu itomij ayé ma̱s̈ʉjw pascua cuandu iguicayga ma̱s̈anʉ̱n sin levadura, 
LUK.22.2	judíujat imʉjpa̱nijat mit jeme i-ajque's̈capay ley iche'ngajau ilaj nat igui-ago'jcawa'n Jesús, ni'c ipʉ̱tcau nʉ'jcopac jayajwat.
LUK.22.3	Mit Awayagatsna' itutʉgʉy Judas Iscariote, mit Judas tu'c ayé doce pʉctampajyat. 
LUK.22.4	Mit je' nʉs̈ iguimucotscʉs̈ judíujat imʉjpa̱nijat mit jeme manda̱tcapay templuni'c. Inʉmgʉs̈au nat igui-entrega̱twa'n Jesús. 
LUK.22.5	Mit je'jat ji'cta̱jcau ijo̱jtat mit iwatcau tu'c acuerdu ni'c imoygáj tumi̱n. 
LUK.22.6	Mit Judas inipo'n, mit iche'jnau ilaj nat igui-entrega̱twa'n Jesús cuandu iga-itwa'n jayau.
LUK.22.7	Mit coy ayé s̈ʉjw cuandu iguicayga ma̱s̈anʉ̱n sin levadura, mit cada ma̱s̈ʉjw pascua i-ago'jcap tu'c borreguwáy. 
LUK.22.8	Mit Jesús i-ajyu'tcʉs̈ Pedro mit Juan, inʉmgʉs̈au:
LUK.22.8	—Nʉs̈ oyájca pa nacaygawa'n en ayé ma̱s̈ʉjw pascua.
LUK.22.9	Mit i-ucyo'tcau:
LUK.22.9	—¿Jʉm is̈wa'n tʉs̈-oyajcawa'n?
LUK.22.10	Jesús inʉmgʉs̈au:
LUK.22.10	—Márauga, intʉgʉygawa'n nʉ'jcopacni'c, inmunipa̱tcʉjʉ̱́j tu'c jayau imunʉs̈pay tu'c majc nʉ'. Natspóguiga hasta ayé tʉjc mam itʉgʉywa'n, 
LUK.22.11	mit nʉmgaja tʉ́jcajway: “Inʉmp Amayipay: ¿Jʉm i-it ayé cuartu mam tʉs̈tsowa'n ma̱s̈ʉjw pascua mit tʉmpʉctampajyat?” 
LUK.22.12	Cʉs̈wa'n je' is̈actu-e'pcáj tu'c mʉjway cuartu yucmay pisuni'c mit oyaguiganu. Prepará̱tca jem pa na-u̱cma̱gawa'n.
LUK.22.13	Mit inʉ́s̈caj, ipa̱tcau as̈am iguinʉmgajau, mit iprepara̱tcau pa i-u̱cma̱gawa'n en ayé ma̱s̈ʉjw pascua.
LUK.22.14	Icojy ayé hora, Jesús nitsʉ̱nda̱jcʉu me̱s̈ani'c mit ipʉctampajyat. 
LUK.22.15	Mit inʉmgʉs̈au:
LUK.22.15	—¡Tʉnwano'cp tʉmucaygʉs̈wa'n en ayʉ̱́j ma̱s̈ʉjw pascua antes tʉs̈tunas̈wa'n! 
LUK.22.16	Ʉ̱ tʉnʉmgʉs̈ap ni'c tʉngajatsowáj ayʉ̱́j ma̱s̈ʉjw pascua hasta icumplia̱twa'n ayé tiempu pa imanda̱twa'n Dios.
LUK.22.17	Mit ipʉc tu'c vasu, inʉjmau Dios ni'ctiyu̱s̈, mit inʉm:
LUK.22.17	—Pʉctsóuga ayʉ̱́j vasu mit maya-ú̱jca minu'pʉjʉjnat. 
LUK.22.18	Ʉ̱ tʉnʉmgʉs̈ap ni'c tʉngaja-u'gáj vinu mit mijchat hasta icojawa'n ayé s̈ʉjw imanda̱twa'n Dios.
LUK.22.19	Mit ipʉc ma̱s̈anʉ̱n, inʉjmau Dios ni'ctiyu̱s̈, i-emgada̱c mit imoygʉs̈, inʉm:
LUK.22.19	—Ayʉ̱́j as̈am tʉncuerpu jeme tʉnyagámpay pa mijchat. Inwatcáj we'n pa is̈nijawigáj.
LUK.22.20	Icʉ́s̈caj u̱cma̱pay, ipʉc tu'c vasu vinu mit inʉm:
LUK.22.20	—Ayʉ̱́j as̈am tʉnyipin pa ma it tu'c nam acuerdu, mit tʉnyipin pujʉ'gáj pa jayajwat ma tsʉ̱nga perdona̱tic nu'pʉjʉn mal iwatcaway.
LUK.22.21	’Po jeme tʉs̈to'ctʉgʉyámpay tsʉ̱nap yam mit ʉ̱ me̱s̈ani'c. 
LUK.22.22	Iyacs̈ta'cway ʉ̱ jeme tʉjatway jayau tʉs̈jatáj as̈am itsʉ̱na ja'yic Dios ilibruni'c, po ¡pro̱wij de ayé jayau jeme tʉs̈to'ctʉgʉyámpay!
LUK.22.23	Mit chu̱chigau ni-ucyo'jtʉpay je'jatu pʉn de je'jat iwatáj we'n.
LUK.22.24	Mit chu̱chiu iguinʉ́mga je'jatu pʉn tanáj más mʉjninʉmic. 
LUK.22.25	Po Jesús inʉmgʉs̈au:
LUK.22.25	—Cada nación irejyat manda̱tcap mʉgʉc, mit inʉmgap ni'c ijefejat iwatcap oy. 
LUK.22.26	Po cajatáj we'n mit mijchat, ni'c jeme tsʉ̱napay más mʉjninʉmic mam mijchat, ma tan as̈am más menusway, mit jeme tanámpay jefe, itp ti je' iservia̱twa'n. 
LUK.22.27	¿Is̈jawiga pʉn más oy, jeme tsʉ̱napay me̱s̈ani'c o jeme iyacpay cayan? Más oy jeme tsʉ̱napay me̱s̈ani'c. Po ʉ̱ tʉtsʉ̱nap mit mijchat as̈am tu'c mozo pa tʉservia̱tcʉs̈awa'n.
LUK.22.28	’Po mijchat is̈muyo'ygau cuandu tʉs̈tunas̈. 
LUK.22.29	Mit ʉ̱ tʉyajcʉs̈áj pi manda̱tca as̈am tʉnte̱t Dios tʉs̈yac tʉmanda̱t. 
LUK.22.30	Micaygáj mit mi-u̱jcáj tʉnme̱s̈ani'c mam tʉmanda̱twa'n, mit mitsʉ̱ngáj trononi'jcat mit injuzga̱tcáj ayé doce familia Israejlatway.
LUK.22.31	Inʉmwey el Señor:
LUK.22.31	—Marau, Simón. Awayagatsna' iyo'tway pa mijchat is̈proba̱tcáj. Je' iwamp is̈actogoygáj mijchat minu'pʉjʉjnat. 
LUK.22.32	Po tʉnyo'jtaway Dios pa mi̱ pigadesmaya̱t incupʉc, mit intsʉ̱nawa'n más mʉgʉc mit Dios, inmajyigʉs̈áj inhermanujat.
LUK.22.33	Mit Pedro iguinʉjmau:
LUK.22.33	—Señor, tʉtsʉ̱nap dispuestu tʉnʉs̈wa'n cuytujugum mit mi̱, mit we'ney pa tʉ-o'cwa'n.
LUK.22.34	Mit Jesús inʉjmau:
LUK.22.34	—Pedro, tʉnʉjmap ni'c jinap antes i-ʉwa'n ca̱yuna', tu̱gup viaje is̈nʉmwa'n ni'c ʉ̱ is̈ca-is̈cap.
LUK.22.35	Mit Jesús inʉmgʉs̈au:
LUK.22.35	—Cuandu tʉ-ajyu'tcʉs̈ sin tumi̱ncoman, sin jamucpit, mit tu'c par cʉ'ac, ¿is̈togoygau tanti? Je'jat iguinʉmgajau: Neti tʉs̈catogoygawu. 
LUK.22.36	Mit inʉmgʉs̈au: Po jinap jeme ijtʉpay tumi̱ncoman, ma munʉs̈ ayé, mit ma munʉs̈ey ijamucpit. Mit jeme ca-ijtʉpay espada ma to'ctʉgʉy ima'n mit ma juy i-espada. 
LUK.22.37	Ʉ̱ tʉnʉmgʉs̈ap ni'c itp ti tʉs̈jatáj jeme tsʉ̱napay ja'yic Dios ilibruni'c, inʉm: “Je' tsʉ̱nau mit maljayajwat.” Ni'c jeme tsʉ̱napay ja'yic ti tʉs̈jatámpay, itp ti icumplia̱twa'n.
LUK.22.38	Mit je'jat inʉmgau:
LUK.22.38	—Señor, yam itp mechc espada.
LUK.22.38	Mit inʉmgʉs̈au:
LUK.22.38	—Oyu con ayé.
LUK.22.39	Ipichijn Jesús, nʉcs̈ pa ayé copac los Olivos as̈am iguiwati̱c mit iguinatspoguigawey ipʉctampajyat. 
LUK.22.40	Icojy en ayé lugar, inʉmgʉs̈au:
LUK.22.40	—Orá̱tca pi is̈catenta̱tcac.
LUK.22.41	Mit Jesús nʉcs̈ itu'gumu tu'c distancia caje' yagatsway, mit nicos̈atenda̱jcʉu mit ora̱t. 
LUK.22.42	Inʉm:
LUK.22.42	—Padre, te inwamp, majyiyac pa tʉgatunas̈ ayʉ̱́j prueba tʉs̈mijnapay, po caje' as̈am ʉ̱ tʉs̈wa'n, wat as̈am mi̱ is̈wa'n.
LUK.22.43	Mit iguique's̈ta̱jcau tu'c ángel tsajpni'cway pa iguimo'áj maj. 
LUK.22.44	Mit iguitunas̈, je' ora̱t más mʉgʉc mit i-os̈os̈ as̈am nipin tsun may na̱s̈ni'c.
LUK.22.45	Ica's̈ʉ'jc mam i-ora̱t, je' min mam itsʉ̱nga ipʉctampajyat mit icupa̱tigʉs̈ ma̱gap ni'c tu'ngap ijo̱jtat. 
LUK.22.46	Mit inʉmgʉs̈au:
LUK.22.46	—¿Tini'c inma̱ga? Ca's̈ʉ'jca mit orá̱tca pi is̈catenta̱tcac.
LUK.22.47	Mit cotspnajate Jesús, min tu'c jayaujuc mit iwejnu'pcʉs̈ap ayé jayau inʉ'jyway Judas, je' tu'c de ayé doce pʉctampajyat. Mit Judas icutomiu Jesús pa iguis̈u'cwa'n. 
LUK.22.48	Mit Jesús inʉjmau:
LUK.22.48	—Judas, ¿is̈jawi mit tu'c s̈u'c is̈to'ctʉgʉyp ʉ̱ jeme tʉjatway jayau?
LUK.22.49	Mit jeme tsʉ̱ngaway mit Jesús, igui-ís̈caj we'n, inʉmgajau:
LUK.22.49	—Señor, ¿tʉmpʉctʉgʉygáj mit tʉn-espadajat?
LUK.22.50	Mit tu'c pʉctampay ipus̈au mʉjpa̱nijna' imozo, mit ipus̈tujcau i-oyimayta̱tsʉc. 
LUK.22.51	Cʉs̈ inʉm Jesús:
LUK.22.51	—Oyu, camjawatca neti.
LUK.22.51	Mit itsʉjcau ita̱tsʉc, mit i-ac-oytan.
LUK.22.52	Mit judíujat imʉjpa̱nijat mit jeme manda̱tcapay templuni'c mit na'waywájat mingawey pa igui-actangawa'n Jesús. Mit Jesús inʉmgʉs̈au:
LUK.22.52	—¿Mimp is̈actangap mit espada mit cujy as̈am is̈actánga tu'c nu'mpay? 
LUK.22.53	Cada s̈ʉjw tʉtsʉ̱́naj mit mijchat, tʉ-ajque's̈cʉs̈au templuni'c, mit ʉ̱ is̈ca-actangawu. Dios is̈moygau laj ayʉ̱́j hora pa is̈actangáj, ni'c ayʉ̱́j hora manda̱tp ma̱lwayna'.
LUK.22.54	Mit igui-actángaj Jesús, imunʉs̈cau tʉc mʉjpa̱nijna', mit Pedro iguinatspoguiu yagatsu. 
LUK.22.55	Mit je'jat ino'ctsougau jʉjn es̈pu̱t pe't mit nitsʉ̱nda̱jcʉjʉu jem pa is̈amgawa'n, mit Pedro nitsʉ̱nda̱jcʉwey mit je'jat. 
LUK.22.56	Po tu'c cocinera igui-is̈ ni'c je' tsʉ̱nap jʉn-á̱m, iga-e'pyagu, mit inʉm:
LUK.22.56	—Ayʉ̱́j jayau tsʉ̱nawey mit Jesús.
LUK.22.57	Po Pedro inʉm ni'c ca̱j, mit inʉjmau:
LUK.22.57	—Señora, tʉnga-is̈cap ayé jayau.
LUK.22.58	I-íjtʉj ratu, jatu'c jayau i-is̈ Pedro mit inʉjmau:
LUK.22.58	—Mi̱ mitsʉ̱nawey mit Jesús ijayajwat.
LUK.22.58	Mit Pedro inʉm:
LUK.22.58	—Hombre, tʉgatsʉ̱nawu mit je'jat.
LUK.22.59	Inas̈ tu'c hora, jatu'c jayau inʉm más mʉgʉc:
LUK.22.59	—Iyacs̈ta'cway ayʉ̱́j jayau tsʉ̱nawey mit je'jat, ni'c je' Galileajway.
LUK.22.60	Inʉm Pedro:
LUK.22.60	—Hombre, tʉngajawip ti inyʉmpay.
LUK.22.60	Mit po'mpnajate, ʉ̱u jaran ca̱yuna'. 
LUK.22.61	Mit i-e'jpitujc el Señor, i-is̈ Pedro, mit Pedro inijawiu ti iguinʉjmaway el Señor: “Antes i-ʉwa'n ca̱yuna', tu̱gup viaje is̈nʉmwa'n ni'c is̈ca-is̈cap.” 
LUK.22.62	Mit Pedro ipichijn pe'ta̱m, jʉy mʉgʉc.
LUK.22.63	Mit ayé jayajwat i-actangaway Jesús iburla̱tcau mit imoyta̱jcau. 
LUK.22.64	Mit iwinatujcau mit imoyta̱jcau iwindugʉtni'c mit i-ucyo'tcau, inʉm:
LUK.22.64	—Acotstujcajac ¿pʉn is̈moyta̱c?
LUK.22.65	Mit inʉmgau japu̱t cosajat pa iguitucotscawa'n más.
LUK.22.66	Icus̈ʉ́wij jatu'c s̈ʉjw, ni-apʉcmujcʉjʉu na'waywájat nʉ'jcopacni'cway, mit judíujat imʉjpa̱nijat mit jeme i-ajque's̈capay ley, mit imunʉs̈cau Jesús pa yos̈tujugum mam itsʉ̱nga judíujat ijefejat, mit i-ucyo'tcau:
LUK.22.67	—Nʉmgajac te mi̱j ayé miCristu i-ajyu'támpay Dios.
LUK.22.67	Mit je' inʉmgʉs̈au:
LUK.22.67	—Te tʉnʉmgʉs̈ap, ingacupʉjcáj. 
LUK.22.68	Mit te tʉ-ucyo'tcʉs̈p mijchat, is̈capo'ngáj ne is̈ca-acjo'ngáj. 
LUK.22.69	Po jinap pa jʉpm ʉ̱ jeme tʉjatway jayau tʉtsʉ̱náj i-oyimaycʉ'ni'c Dios jeme ijtʉpay nu'pʉjʉn poder.
LUK.22.70	Inʉmgajau nu'pʉjʉn:
LUK.22.70	—¿Mi̱paj is̈wáy Dios?
LUK.22.70	Mit Jesús inʉmgʉs̈au:
LUK.22.70	—Ʉ̱j ayé. Iyacs̈ta'cway lo que inyʉmgapay.
LUK.22.71	Mit cʉs̈ inʉmgau:
LUK.22.71	—¿Pa ti nas̈wánga más testigujat? ni'c ʉjtsatu namarauganup ti inʉmpay.
LUK.23.1	Ica's̈ʉ'jcaj nu'pʉjʉn ayé jayajwat, imunʉs̈cau Jesús pa mam itsʉ̱na Pilato. 
LUK.23.2	Mit chu̱chiu igui-acusá̱tca, inʉmgau:
LUK.23.2	—Tʉmpa̱tcau ni'c ayʉ̱́j jayau iwamp igui-acchu̱chiwa'n tsuguin tʉntʉcmayna̱s̈at. Inʉmp ni'c ca-oy nas̈mo'wa'n tumi̱n impuestu rey César, mit inʉmp ni'c je' ayé Cristu, mit je' tu'c rey.
LUK.23.3	Mit Pilato i-ucyo't Jesús:
LUK.23.3	—¿Mi̱j ayé judíujat is̈rejyat?
LUK.23.3	Mit iguipo'n:
LUK.23.3	—Iyacs̈ta'cway lo que inyʉmpay.
LUK.23.4	Mit Pilato inʉmgʉs̈au judíujat imʉjpa̱nijat mit jayajwat:
LUK.23.4	—Tʉngapa̱jtap ti mal iwatway ayʉ̱́j jayau.
LUK.23.5	Po je'jat inʉmgau más mʉgʉc:
LUK.23.5	—Ayʉ̱́j jayau ijomigʉs̈p jayajwat ma cupʉjca i-ama̱s̈an, mit i-ajque's̈tacyo'yp nu'pʉjʉn Judeajway na̱s̈ desde Galilea hasta yam.
LUK.23.6	Iguimarajw Pilato ni'c inʉ'jutcau Galilea, i-ucyo't te je' Galileajway. 
LUK.23.7	Mit como je' ijawiu ni'c Herodes imanda̱tp Galileajway na̱s̈, i-ajyu't Jesús pa mam itsʉ̱na Herodes ni'c je' tsʉ̱nawey Jerusalén en ayé s̈ʉjwat. 
LUK.23.8	Mit Herodes igui-is̈ Jesús, ji'c ijo̱jt ni'c jego'cway iwan igui-e'pwa'n, ni'c imarau ti iwatway Jesús, mit iwan igui-e'pwa'n te iwatáj tu'c milagru. 
LUK.23.9	Mit iwajtau may preguntajat, po Jesús igapo'nu nes̈ʉ̱n. 
LUK.23.10	Mit jemey itsʉ̱ngaj judíujat imʉjpa̱nijat mit jeme i-ajque's̈capay ley, mit i-acusa̱tcau mʉgʉc. 
LUK.23.11	Herodes mit isoldájat i-apes̈cau Jesús mit iburla̱tcau, mit icutigatscau mit tu'c jamuc oymanacway, mit i-acnʉcs̈atu pa mam itsʉ̱na Pilato. 
LUK.23.12	Pilato mit Herodes ni-amigujátcʉjʉu en ayé s̈ʉjw, ni'c antes je'jat canipʉjcʉjʉpate.
LUK.23.13	Mit Pilato i-apʉcmujcʉs̈ judíujat imʉjpa̱nijat mit autoridajat mit nʉ'jcopac jayajwat. 
LUK.23.14	Mit inʉmgʉs̈au:
LUK.23.14	—Is̈mumingajau ayʉ̱́j jayau ni'c je' tsuguin-acchu̱chipay, mit je' tʉn-ucyo't mam is̈-e'pca mit tʉngapa̱jtawu te iwat ayé mal intu-acusa̱tcapay. 
LUK.23.15	Ne Herodes igapa̱jtawu-ey mal ni'c i-acpitugatu ayʉ̱́j jayau mam ʉ̱. Márauga, ayʉ̱́j jayau ca-ijtʉp causa pa i-o'cwa'n. 
LUK.23.16	Tʉncastiga̱táj, po cʉs̈wa'n tʉnacjo'náj.
LUK.23.17	Mit en ayé ma̱s̈ʉjw Pilato yujic igui-acjo'ngʉs̈a ayé jayajwat tu'c presu jʉmay je'jat iwangámpay. 
LUK.23.18	Po nu'pʉjʉn ayé jayajwat ya̱s̈pʉ'ngau:
LUK.23.18	—¡Acpíchinga ayʉ̱́j jayau ma o'c, mit acjo'ngajac Barrabás!
LUK.23.19	Ni'c Barrabás icuytʉjcomgau ni'c i-acchu̱chiu tsuguin nʉ'jcopacni'c, mit je' tu'c ago'cpayna'. 
LUK.23.20	Mit Pilato imucotscʉs̈atu ayé jayajwat, ni'c iwan igui-acjo'nwa'n Jesús. 
LUK.23.21	Po je'jat ya̱s̈cawatu, inʉmgau:
LUK.23.21	—¡Yajca cunu̱s̈ni'c!
LUK.23.22	Inʉmgʉs̈au imutu̱gupay viaje:
LUK.23.22	—¿Ti mal iwatway? Tʉngapa̱jtawu ti mal iwatway pa i-o'cwa'n. Tʉncastiga̱táj po cʉs̈wa'n tʉnacjo'náj.
LUK.23.23	Po je'jat ya̱s̈cau más mʉgʉc, mit inʉmgajau mʉgʉc ma yajca cunu̱s̈ni'c. Mit como ya̱s̈cau mʉgʉc je'jat mit judíujat imʉjpa̱nijat, i-actsʉ̱ngau lo que iwangaway. 
LUK.23.24	Mit cʉs̈ Pilato inʉm ni'c ma watca as̈am iguinʉ́mga. 
LUK.23.25	Mit i-acjo'n Barrabás jeme icuytʉjcomgaway ni'c i-acchu̱chip tsuguin mit ago'cpay, ni'c ayé jayajwat iyo'tcajau ma acjo'nga je'. Mit Pilato i-entrega̱t Jesús ma watcaja lo que je'jat iwangapay.
LUK.23.26	Mit imunʉs̈cau Jesús mam iguiyajcawa'n cunu̱s̈ni'c, mit i-actangau tu'c jayau inʉ'jyway Simón Cirenejway jeme minway to̱uni'c, mit i-actutsʉmájyigau Jesús mit ayé cunu̱s̈.
LUK.23.27	Mit iguinatspoguiu may jayajwat mit to's̈ajyat jeme jʉygaway, mit tu'n ijo̱jtat ni'c Jesús itunas̈. 
LUK.23.28	Po Jesús i-e'jpitujc, inʉmgʉs̈au:
LUK.23.28	—To's̈ajyat Jerusaléjnatway, camnijʉygac, mejor jʉ́yga cuandu is̈jatcáj tanti mijchat o inwajyat. 
LUK.23.29	Ni'c mi'náj s̈ʉjwat cuandu iguinʉmgawa'n: “Tsʉ̱ngap oy jeme cani-itcʉjʉpay nunca iwajyat ne caway-acye'jcapay.” 
LUK.23.30	Mit cʉs̈wa'n inʉmgajáj copacna'jat ma iguituca'ugac, mit inʉmgajáj copacwájat ma iguicutujcac. 
LUK.23.31	Te i-ago'jcap jeme iganiwatpay mal, itáj s̈ʉjwat más peor je'jat iguitunas̈cawa'n.
LUK.23.32	Mit imunʉs̈cawey mit Jesús mechc malwatpayna'jat pa igui-ago'jcawa'n. 
LUK.23.33	Mit icóygaj en tu'c lugar inʉ'jyway Calavera, jem iguiyájcaj cunu̱s̈ni'c, mit iyajcawey icunu̱s̈ni'jcat malwatpayna'jat, tu'c i-oyim mit jatu'c i-anajyim. 
LUK.23.34	Mit inʉm Jesús:
LUK.23.34	—Padre, perdona̱tcʉs̈ ni'c igajawigap ti iwatcapay.
LUK.23.34	Mit i-i̱jcajau apuesta ijamuc, pʉn i-actsʉ̱námpay, je' ipʉgáj. 
LUK.23.35	Mit nʉ'jcopac jayajwat i-e'pcap, po judíujat ijefejat iburla̱tcau je', inʉmgau:
LUK.23.35	—Isalva̱tcʉs̈ japu̱jtat, jinap ma nisalva̱jtʉ je'yu, te je' inʉmp ni'c je' ayé Cristu jeme Dios icupi̱way.
LUK.23.36	Mit soldájat iburla̱tcawey, icutomigau mit icotscajau vinagre. 
LUK.23.37	Mit inʉmgau:
LUK.23.37	—Te mi̱ judíujat is̈rejyat, nisalvá̱jtʉ.
LUK.23.38	Mit itwey tu'c letreru icopagá̱m, inʉm: “AYɄ̱J AYE JUDIUJAT IREJYAT.” Mit ja'yic griegu-auni'c, latín-auni'c mit hebreu-auni'c.
LUK.23.39	Mit tu'c malwatpayna' jeme tsʉ̱naway cunu̱s̈ni'c i-a̱m Jesús, chu̱chiu iguitucots, inʉm:
LUK.23.39	—Te mi̱ miCristu, nisalvá̱jtʉ mi̱ mit ʉjtsat salvá̱tcaguey.
LUK.23.40	Mit jatu'cway malwatpayna' iguiche'cta̱c mit inʉm:
LUK.23.40	—¿Ne mi̱ ingapʉ̱tp Dios, mit micondena̱tiguey? 
LUK.23.41	Iyacs̈ta'cway ʉjtsat nas̈merecia̱tcap nas̈tunas̈cawa'n. Napʉctsougap ayʉ̱́j castigu ni'c nawatcau mal, po ayʉ̱́j jayau igawatu nejʉmay mal.
LUK.23.42	Mit je' inajau Jesús:
LUK.23.42	—Nijawiyac cuandu inmanda̱twa'n.
LUK.23.43	Mit iguinajau:
LUK.23.43	—Iyacs̈ta'cway tʉnʉjmap ni'c jinap mismu mitsʉ̱náj mit ʉ̱ en tu'c lugar oymanacway.
LUK.23.44	Mit meru pu̱ts̈ʉjw cuchítimiu nu'pʉjʉn na̱s̈ hasta las tres de la tarde. 
LUK.23.45	Mit cuchítimiu s̈ʉjw, mit cortinana' templutujugumay na̱tmo't es̈pu̱t desde yucm hasta pa'tm. 
LUK.23.46	Mit Jesús ya̱s̈ mʉgʉc, inʉm:
LUK.23.46	—Padre, tʉni-entrega̱jtʉp incʉ'jugum. Iguinʉjm we'n, o'c.
LUK.23.47	Cuandu ayé capitán igui-is̈ jeme jatway, i-oyninʉm Dios, inʉm:
LUK.23.47	—Iyacs̈ta'cway ayʉ̱́j tu'c jayau yacs̈icway.
LUK.23.48	Mit nu'pʉjʉn ayé jayaujuc jeme tsʉ̱ngaway jem igui-ís̈caj jeme jatway, pitujcanuw pa nʉ'jcopacni'c mit ipas̈cau ipechujat ni'c tu'n ijo̱jtat. 
LUK.23.49	Mit nu'pʉjʉn jeme i-is̈capcaway Jesús, mit to's̈ajyat jeme iguinatspóguigaway desde Galilea tenagau yagatsu mit i-is̈cau jeme jatway.
LUK.23.50	It tu'c jayau inʉ'jyway José, mit je' Arimateajway tu'c nʉ'jcopac Judeajway na̱s̈. Mit je' tu'c jefe mam judíujat, mit je' jayau oyway mit yo'y yacs̈ic. 
LUK.23.51	Mit José i-atsʉ̱napey imanda̱twa'n Dios, mit je' catsʉ̱nawu en acuerdu mit judíujat ijefejat ne igatunitʉgʉjyʉwu ayé mal iwatcaway. 
LUK.23.52	Mit José nʉcs̈ mam Pilato, mit iyo'jtau Jesús icuerpu pa iguini'pwa'n. 
LUK.23.53	Mit igui-acmanajc, itugupitmo'n tu'c sábana, mit icom en tu'c á̱nimacʉt jeme pactajicway tsa'ni'c, mit iganini̱pcapate nepʉn jem. 
LUK.23.54	Mit ayé s̈ʉjw meru ituni-oyajcʉjʉpay pa iguiguarda̱tcawa'n po'cs̈ans̈ʉjw, mit cajati pa ichu̱chiwa'n ayé po'cs̈ans̈ʉjw.
LUK.23.55	Mit ayé to's̈ajyat jeme mingaway mit Jesús desde Galilea, inatspoguigau José mit i-is̈cau ayé á̱nimacʉt mit nat iguiyájcajaj icuerpu. 
LUK.23.56	Mit pitujcau mit i-oyajcau perfume pa'cs̈u'cpay mit unguëntujat. Mit po'cs̈cau en ayé po'cs̈ans̈ʉjw ni'c icumplia̱tcau ayé mandamientu.
LUK.24.1	Icus̈ʉwij ayé primer s̈ʉjw s̈amana, jopoyito'gu i-óygaj ayé to's̈ajyat mam ini'pigui Jesús, mit imunʉs̈cau ayé perfume pa'cs̈u'cpay jeme i-oyajcaway. Mit nʉs̈cau mit je'jat japu̱t to's̈ajyat. 
LUK.24.2	Mit ipa̱tcau ni'c chi'tiganu ayé tsa' cʉt-auni'cway. 
LUK.24.3	Mit itʉ́gʉygaj, igapa̱tcajawu icuerpu el Señor Jesús. 
LUK.24.4	Mit igajawigapate ti iwatcáj, mit cʉs̈ mechc jayajwat nitenda̱jcʉjʉu mam je'jat mit quijan ijamujcat. 
LUK.24.5	Mit como ni-apʉ̱tigʉjʉu, nicos̈atenda̱jcʉjʉu na̱s̈ni'c, mit iguinʉmgajau ayé mechc jayajwat:
LUK.24.5	—¿Tini'c is̈che'nga á̱nimacʉtni'c jeme caja-o'guicway? 
LUK.24.6	Je' capʉn yam, jutucta̱cway. Nijawiga lo que Jesús is̈nʉmgajaway cuandu itsʉ̱naj mit mijchat Galilea. 
LUK.24.7	Inʉm: Ʉ̱ jeme tʉjatway jayau it ti tʉs̈yajcáj maljayajwat icʉ'jugujmat, mit tʉs̈yajcáj cunu̱s̈ni'c, mit tʉjutucta'gáj imutu̱gupay s̈ʉjw.
LUK.24.8	Mit je'jat inijawigau lo que inʉmway Jesús. 
LUK.24.9	Mit ipíchingaj mam i-it ayé á̱nimacʉt, inʉmgajau ayé oyway noticia ayé once pʉctampajyat mit japu̱t jayajwat. 
LUK.24.10	Mit María Magdalajway, Juana, María Jacobo ima̱m, mit japu̱t to's̈ajyat i-ajque's̈cajau ayé apóstojlat. 
LUK.24.11	Po ayé apóstojlat inʉmgapayta ni'c itʉ'tsnʉmgapu, mit igacupʉjcawu.
LUK.24.12	Po ica's̈ʉ'jc Pedro, nʉs̈ pujʉ'c pa mam i-it ayé á̱nimacʉt, mit i-e'ptʉgʉjy, solo i-is̈ ayé sábanajat, mit nigu-épijyʉu ni'c we'n ijajt, mit pitucnuw pa itʉcm.
LUK.24.13	En ayé nije'yu s̈ʉjw mechc pʉctampajyat nʉs̈cau pa tu'c nʉ'jcopacwáy inʉ'jyway Emaús jeme tsʉ̱napay doce kilómetros de Jerusalén. 
LUK.24.14	Mit je'jat i-ampiutacnʉs̈cau nu'pʉjʉn cosajat jeme jatway. 
LUK.24.15	Mit merute i-ampiutacnʉ́s̈ca, Jesús nigutomijyʉu mit nʉs̈ tuwitic mit je'jat. 
LUK.24.16	Mit je'jat i-is̈cau Jesús po ca-oyawu igui-is̈cápca jaran. 
LUK.24.17	Mit Jesús inʉmgʉs̈au:
LUK.24.17	—¿Ti inampiutacnʉs̈cap? ¿Mit tini'c itu'n injo̱jtat?
LUK.24.18	Mit iguipo'n tu'c inʉ'jyway Cleofas, inʉm:
LUK.24.18	—Mi̱ jinapo'cnaj incojy Jerusalén, mit jemni'c ingajawip ti jatway ayʉ̱́j s̈ʉjwat.
LUK.24.19	Mit Jesús inʉmgʉs̈au:
LUK.24.19	—¿Ti jat? Mit iguinʉmgajau ti iguijatway Jesús Nazaretway. Je' tu'c profeta ijtʉway poder, mit inʉm majatway cosajat mam igui-e'p Dios mit mam igui-e'pca-ey nu'pʉjʉn jayajwat. 
LUK.24.20	Mit judíujat imʉjpa̱nijat mit autoridajat i-entrega̱tcau Jesús pa ma o'c, mit iyajcau cunu̱s̈ni'c. 
LUK.24.21	Po ʉjtsat tʉnatsʉ̱ngapate ni'c je' ilibra̱táj Israelway jayajwat, mit jinap ijtʉnup tu̱gup s̈ʉjw desde iguiyájcaj cunu̱s̈ni'c. 
LUK.24.22	Mit tʉs̈acnigu-épigʉjʉu una̱c to's̈ajyat jeme tsʉ̱ngaway mit ʉjtsat. Ni'c je'jat nʉs̈cau jopoyito'gu pa mam iguiní̱pcaj. 
LUK.24.23	Mit como igapa̱tcajawu icuerpu, pitujcau mit inʉmgau ni'c i-is̈cau tu'c visión ni'c iguique's̈ta̱jcajau ángejlat, mit je'jat iguinʉmgajau ni'c Jesús jutucta̱cway. 
LUK.24.24	Mit una̱c jeme tsʉ̱ngapay mit ʉjtsat oygau mam i-it ayé á̱nimacʉt mit ipa̱tcau as̈am iguinʉ́mgaj ayé to's̈ajyat, po je' iga-is̈cawu.
LUK.24.25	Mit cʉs̈ Jesús inʉmgʉs̈au:
LUK.24.25	—Mijchat inga-entendia̱tcap neti, mit mʉgʉgo'c incopajcat pa is̈cupʉjcawa'n nu'pʉjʉn inʉmgaway profetajat. 
LUK.24.26	¿Is̈jáwiga Cristu igatunas̈ájate we'n antes inʉs̈wa'n tsajpni'c mam i-oymanagui?
LUK.24.27	Mit Jesús chu̱chiu igui-ajque's̈cʉ́s̈a nu'pʉjʉn jeme tsʉ̱napay ja'yic Dios ilibruni'c lo que je' iguijatámpay. Mit i-ocupa̱t Moisés ilibrujat mit we'ney nu'pʉjʉn profetajat ilibrujat.
LUK.24.28	Mit icóygaj en ayé nʉ'jcopac mam inʉs̈ca, Jesús niwajtʉu as̈am nʉs̈ámpay más yagats. 
LUK.24.29	Po je'jat ijomigau ma tan, inʉmgajau:
LUK.24.29	—Tan mit ʉjtsat ni'c tsu'jito'ganu mit tʉgʉynup s̈ʉjw.
LUK.24.29	Mit Jesús tʉgʉy pa itanwa'n mit je'jat. 
LUK.24.30	Itsʉ̱naj mit je'jat me̱s̈ani'c, ipʉc ma̱s̈anʉ̱n, ibendiciona̱t, i-emgada̱c, mit imoygʉs̈. 
LUK.24.31	Mit cʉs̈ ijawigau ni'c je' Jesús mit i-is̈capcau, po i-is̈togoygau jaran. 
LUK.24.32	Mit inʉmgau je'jatu:
LUK.24.32	—Nas̈acji'jcajau najo̱jtat cuandu nas̈mu-ampiutacmingau to̱uni'c mit cuandu nas̈ajque's̈cajau Dios ilibru.
LUK.24.33	Mit ca's̈ʉ'jcau en ayé nije'yu hora mit pitujcanuw pa Jerusalén, mit ipa̱tcau ayé once pʉctampajyat apʉcmuguijcat, mit jeme tsʉ̱ngaway mit je'jat. 
LUK.24.34	Mit inʉmgau:
LUK.24.34	—Iyacs̈ta'cway jutucta̱cway el Señor mit ique's̈ta̱jcau Simón.
LUK.24.35	Mit i-ampiugau jeme iguijatcaway to̱uni'c, mit nat igui-is̈cápcaj Jesús cuandu igui-emgada̱jc ayé ma̱s̈anʉ̱n.
LUK.24.36	Mit je'jat cotscapnajate, Jesús nitenda̱jcʉu es̈pu̱tum, mit inʉmgʉs̈au:
LUK.24.36	—Dios pi is̈moygac paz.
LUK.24.37	Mit je'jat ni-apʉ̱tigʉjʉu jaran, inʉmgapayta ni'c i-e'pcap tu'c espíritu. 
LUK.24.38	Po Jesús inʉmgʉs̈au:
LUK.24.38	—¿Tini'c impʉ̱́tca mit impensá̱tca we'n injo̱tni'jcat? 
LUK.24.39	E'pca tʉncʉ'jat mit tʉnta'jnat ni'c ʉ̱ tʉnije'yu. Tsʉ́jca mit e'pca, ni'c tu'c espíritu ca-ijtʉp s̈is̈ ne pajc, po ʉ̱ in-e'pcanup ni'c tʉnaguep s̈is̈ mit pajc.
LUK.24.40	Iguinʉjm we'n, i-actu-is̈cʉs̈ icʉ'jat mit ita'jnat. 
LUK.24.41	Mit como ji'go'c ijo̱jtat, igacupʉjcawu jaran, mit nigu-épigʉjʉu. Mit Jesús inʉmgʉs̈au:
LUK.24.41	—¿Inaguepcap yam ti tʉncayámpay?
LUK.24.42	Mit imoygau tu'c pedazu acs̈tsa' mit tu'c panal chi̱n. 
LUK.24.43	Mit ipʉc ayé, mit icay mam je'jat igui-e'pca.
LUK.24.44	Mit inʉmgʉs̈au:
LUK.24.44	—Ayʉ̱́j ayé tʉnʉmgʉs̈away cuandu tʉtsʉ̱naj mit mijchat, ni'c it ti icumplia̱twa'n nu'pʉjʉn jeme tsʉ̱napay ja'yic Moisés ileyni'c, profetajat ilibruni'jcat, mit jeme tsʉ̱napay ja'yic salmuni'jcat. It ti icumplia̱jt nu'pʉjʉn tʉs̈jatway.
LUK.24.45	Mit cʉs̈ i-actu-entendia̱tcʉs̈ nu'pʉjʉn jeme tsʉ̱napay ja'yic Dios ilibruni'c. 
LUK.24.46	Mit inʉmgʉs̈au:
LUK.24.46	—We'n itsʉ̱na ja'yic ni'c ayé Cristu i-ajyu'támpay Dios it ti iguitunas̈wa'n mit it ti ijutucta'cwa'n imutu̱gupay s̈ʉjw mam itsʉ̱nga á̱nimajat. 
LUK.24.47	Ʉ̱ tʉ-ajyu'tcʉs̈áj pi nʉmdacyo'yga ni'c jayajwat ma cuyaguiga ima̱lway to̱jwat pa Dios iguiperdona̱tcajáj nu'pʉjʉn mal iwatcaway. Inyʉmdacyo'ygáj en nu'pʉjʉn na̱s̈at, mit michu̱chigáj yam Jerusalén. 
LUK.24.48	Mit mijchat mitangáj testigujat ni'c in-is̈cau ayʉ̱́j cosajat. 
LUK.24.49	Márauga. Tʉnacmi'náj ayé Espíritu Santu jeme iprometia̱tway tʉnte̱t Dios. Mit tánga yam mʉjnʉ'jcopac Jerusalén hasta is̈pʉctsougawa'n ayé poder i-acmi'námpay Dios tsajpni'c.
LUK.24.50	Mit Jesús imunʉs̈cʉs̈ ipʉctampajyat hasta nʉ'jcopac Betania, mit iguiyucpʉjc icʉ'jat, ibendiciona̱tcʉs̈. 
LUK.24.51	Mit iguibendiciona̱tcʉs̈, je' pichin mam je'jat itsʉ̱nga, mit Dios iguimunʉcs̈ pa tsajpni'c. 
LUK.24.52	Mit cʉs̈ igui-adorá̱tcaj je', pitujcanuw pa Jerusalén mit ji'jcau ijo̱jtat. 
LUK.24.53	Mitje'jat nʉs̈í̱jcau templuni'c mit i-oyninʉmgau Dios. Yam icʉs̈.
JHN.1.1	Antes ichu̱chij ayʉ̱́j mundu tsʉ̱nau ayé Palabra nas̈actu-is̈capcapay Dios, mit ayé Palabra tsʉ̱nau mit Dios, mit ayé Palabra nije'yu Dios. 
JHN.1.2	Je' tsʉ̱nau mit Dios antes ichu̱chij ayʉ̱́j mundu. 
JHN.1.3	Je' iwat nu'pʉjʉn cosajat, mit ca-itpate neti te je' igawatp nu'pʉjʉn itpay. 
JHN.1.4	Je' ayé iyacpay vida, mit je' nas̈moygap vida, mit iyacpey luz pa jayajwat ma e'pca. 
JHN.1.5	Ayé luz ta'cs̈p chitimicni'c, mit ayé chitimic iga-acpi'chu ayé luz.
JHN.1.6	It tu'c jayau i-ajyu'tway Dios, mit ayé jayau inʉ'jy Juan. 
JHN.1.7	Ayé jayau min as̈am testigu pa nas̈actu-is̈capcáj jeme nas̈moygapay luz, pa nu'pʉjʉn jayajwat ma cupʉjca ayé luz, ni'c we'n iguinʉm Juan. 
JHN.1.8	Mit Juan caje' je' iyacp luz, po je' min pa nas̈actu-is̈capcáj jeme nas̈moygapay luz. 
JHN.1.9	Ayé jeme nas̈moygapay luz iyacs̈ta'cway min en ayʉ̱́j mundu, mit ayé iyacp luz pa nu'pʉjʉn jayajwat.
JHN.1.10	Je' tsʉ̱nau en ayʉ̱́j mundu, mit je' iwat ayʉ̱́j mundu, po jayajwat ayʉ̱́j mundujway iga-is̈capcawu je'. 
JHN.1.11	Je' min en ayʉ̱́j mundu jeme je' iwatway, mit jayajwat ayʉ̱́j mundujway igapʉctsougawu je'. 
JHN.1.12	Po nu'pʉjʉn iguipʉctsougaway je', mit nu'pʉjʉn iguicupʉjcapay, imoygʉs̈ derechu pa ijatcawa'n Dios iwajyat. 
JHN.1.13	Ni'c Dios igawayjatcʉs̈u as̈am ite̱jtat iguiwatcap, ne caje' as̈am jayajwat iguiwánga, ne caje' as̈am iguipensa̱tca, po solo Dios iwayjatcʉs̈p.
JHN.1.14	Mit ayé Palabra jat jayau, mit tsʉ̱nau mit ʉjtsat. Mit tʉn-is̈cau ni'c je' mʉjninʉmic, ni'c je' Dios iway tu'gujyuway, mit igui-ajyu't ite̱t Dios. Mit je' iyacp may favor, mit je' ayé iyacs̈ta'cway. 
JHN.1.15	Juan iyac testimonio pa na-is̈cápca je', mit je' cots mʉgʉc, inʉm:
JHN.1.15	—Ayʉ̱́j ayé jeme tʉnʉmgʉs̈away: Jeme mimpay tʉnmugus̈á̱m je' más ijtʉp poder que ʉ̱, ni'c je' ijtʉ'c que ʉ̱.
JHN.1.16	Je' ijtʉp nu'pʉjʉn, mit nas̈yajcajau pa nanu'pʉjʉjnat, mit nas̈moyí̱jcap may favor. 
JHN.1.17	Ni'c Moisés iyac ley, po Jesucristu iyac favor mit iyac lo que iyacs̈ta'cway. 
JHN.1.18	Nepʉn igani-e'p Dios, po iway tu'gujyuway jeme más iwampay Dios Nate̱jat, je' nas̈actu-is̈capcau.
JHN.1.19	Judíujat i-ajyu'tcau imʉjpa̱nijat mit levitajat, ayé jeme majyigapay templuni'c. Je'jat mingau desde Jerusalén, mit i-ucyo'tcau Juan: ¿Mipʉn mi̱? 
JHN.1.20	Juan inʉm iyacs̈ta'cway, mit iganega̱tu, po inʉm:
JHN.1.20	—Ʉ̱ tʉgaje' ayé Cristu i-ajyu'tway Dios.
JHN.1.21	Mit i-ucyo'tcau:
JHN.1.21	—¿Mipʉmpaj mi̱? ¿Mi̱j ayé profeta Elías?
JHN.1.21	Je' ipo'n:
JHN.1.21	—Tʉgaje'.
JHN.1.21	I-ucyo'tcawatu:
JHN.1.21	—¿Mi̱j ayé profeta mi'námpay?
JHN.1.21	Mit Juan po'n ni'c ca̱j.
JHN.1.22	Mit inʉmgajau:
JHN.1.22	—¿Mipʉmpaj mi̱? pa tʉs̈nʉmgajawa'n ayé tʉs̈ajyu'tcaway. ¿Ti inyʉmp pa tʉjáwiga mipʉn mi̱?
JHN.1.23	Je' inʉm:
JHN.1.23	—Ʉ̱ tʉnyʉmdacyo'yp mam igatsʉ̱na nepʉn: “Acyács̈ca tu'c to̱u pa el Señor”, as̈am iguinʉjm ayé profeta Isaías.
JHN.1.24	Mit jeme oygaway igui-ucyo'tcaj, igui-ajyu'tcau fariseujat.
JHN.1.25	Mit i-ucyo'tcau:
JHN.1.25	—¿Tini'cpaj inyʉ'gutem te migaje' Cristu i-ajyu'tway Dios, ne profeta Elías, ne ayé profeta mi'námpay?
JHN.1.26	Juan ipo'ngʉs̈:
JHN.1.26	—Ʉ̱ tʉnʉ'gutemp mit nʉ', po tsʉ̱nap mam mijchat tu'c jayau jeme inga-is̈capcapay. 
JHN.1.27	Ayʉ̱́j ayé jeme mimpay tʉnmugus̈á̱m, mit je' más ijtʉp poder que ʉ̱, mit tʉs̈camerecia̱tp tʉs̈quejawa'n icʉ'acbulin.
JHN.1.28	Ayʉ̱́j cosajat jat Betábara tuganʉ-ájw Jordán mam Juan inʉ'gutejm.
JHN.1.29	Icus̈ʉwij jatu'c s̈ʉjw Juan i-is̈ ni'c Jesús mimp mam je', mit Juan inʉm:
JHN.1.29	—E'pca ayʉ̱́j borreguwáy i-ajyu'tway Dios, ni'c je' ichi'tcʉs̈ap ima̱jlat jayajwat ayʉ̱́j mundujway. 
JHN.1.30	Ayʉ̱́j ayé jeme tʉnʉmgʉs̈away: “Mi'náj tʉnmugus̈á̱m tu'c jayau, mit je' más ijtʉp poder que ʉ̱, ni'c je' ijtʉ'c que ʉ̱.” 
JHN.1.31	Mit ne ʉ̱ tʉnga-is̈capate, po jemni'c tʉmijn nʉ'gutempay mit nʉ' pa Israejlatway ma is̈capca je'.
JHN.1.32	Mit Juan i-actujawigʉs̈, inʉm:
JHN.1.32	—Tʉn-is̈ Espíritu Santu imanajc tsajpni'c as̈am paloma, mit ayé tan iyucuinm. 
JHN.1.33	Mit tʉnga-is̈capate, po Dios jeme tʉs̈ajyu'tway tʉnʉ'gutem mit nʉ', je' tʉs̈najau: “Pʉn in-e'pámpay iguimanajcap Espíritu Santu mit iguitajnap iyucuinm, jemé ayé imoygʉs̈ámpay Espíritu Santu.” 
JHN.1.34	Mit ʉ̱ tʉn-is̈, mit tʉ-actujawigʉs̈p ni'c ayʉ̱́j ayé Dios iway.
JHN.1.35	Icus̈ʉwij jatu'c s̈ʉjw Juan tsʉ̱nawatu mit mechc ipʉctampajyat. 
JHN.1.36	Mit igui-is̈ ni'c jem iyo'y Jesús, inʉm:
JHN.1.36	—E'pca ayé borreguwáy i-ajyu'tway Dios.
JHN.1.37	Ayé mechc pʉctampajyat iguimáraugaj we'n, inatspoguigau Jesús. 
JHN.1.38	I-e'jpitujc Jesús, mit igui-is̈ ni'c iguinatspoguigap, inʉmgʉs̈au:
JHN.1.38	—¿Ti inwangap?
JHN.1.38	Je'jat iguinʉmgajau:
JHN.1.38	—Amayipay, ¿jʉm intsʉ̱na?
JHN.1.39	Inʉmgʉs̈au:
JHN.1.39	—Mínga mit e'pca.
JHN.1.39	Je'jat nʉs̈cau, mit i-is̈cau mam itsʉ̱na, mit imutangau je' ayé s̈ʉjw ni'c ayé hora como las cuatro de la tarde.
JHN.1.40	Mechc jayajwat imaraugau Juan mit inatspoguigau Jesús. Tu'c de je'jat inʉ'jy Andrés, Simón Pedro i-ajch. 
JHN.1.41	Mit Andrés iguipa̱jt imajtsʉc Simón, inajau:
JHN.1.41	—Tʉmpa̱tcaway ayé Mesías, ayé inʉmo'jcʉp Cristu i-ajyu'tway Dios.
JHN.1.42	Mit cʉs̈ Andrés imunʉcs̈ Simón mam itsʉ̱na Jesús. Igui-is̈ Jesús, inʉjmau:
JHN.1.42	—Mi̱j ayé Simón, Jonás iway, mit tʉyajcáj inyʉ'jy Cefas, ayʉ̱́j inʉmo'jcʉp Pedro.
JHN.1.43	Icus̈ʉwij jatu'c s̈ʉjw Jesús iwan inʉs̈wa'n Galilea, mit ipa̱t Felipe, mit inʉjmau:
JHN.1.43	—Natspoguiyac.
JHN.1.44	Mit Felipe Betsaidajway inʉ'jcopac Andrés mit Pedro. 
JHN.1.45	Felipe ipa̱t Natanael, mit inajau:
JHN.1.45	—Tʉmpa̱tcaway ayé jayau jeme ija'yway Moisés Dios ilibruni'c, mit profetajat ija'ygawey de je'. Ayé Jesús, José iway, mit je' Nazaretway.
JHN.1.46	Natanael iguinʉjmau:
JHN.1.46	—¿Is̈jawi oyap ipichin Nazaret tu'c cosa oyway?
JHN.1.46	Felipe inʉjmau:
JHN.1.46	—Mi'n e'p.
JHN.1.47	Igui-is̈ Jesús ni'c iguicutomip Natanael, inʉjmau nat itsʉ̱na je', inʉm:
JHN.1.47	—E'pca tu'c Israelway jeme i-adora̱tpay Dios iyacs̈ta'cway, mit je' cawe̱tp.
JHN.1.48	Iguinʉjmau Natanael:
JHN.1.48	—¿Nat is̈-is̈cap ʉ̱?
JHN.1.48	Jesús ipo'n:
JHN.1.48	—Antes is̈ya̱s̈ Felipe, cuandu intsʉ̱naj higuera-pa'tcʉm, tʉ-is̈.
JHN.1.49	Natanael ipo'n:
JHN.1.49	—Amayipay, mi̱j ayé Dios is̈wáy, mi̱ inmanda̱táj Israelway jayajwat.
JHN.1.50	Jesús ipo'n:
JHN.1.50	¿Ni'c tʉnajau tʉ-is̈ higuera-pa'tcʉm, is̈cupʉcp? In-e'páj cosa más oymanajcatway.
JHN.1.51	Mit inʉm:
JHN.1.51	—Iyacs̈ta'cway tʉnʉmgʉs̈ap ni'c jinap pa jʉpm in-e'pcáj tsajp awa'tsic, mit in-e'pcáj Dios i-ángejlat mam icu'tca mit imanajca tʉnyucuinm ʉ̱ jeme tʉjatway jayau.
JHN.2.1	Imutu̱gupay s̈ʉjw it tu'c cʉ'pa't nʉ'jcopac Caná Galileajway na̱s̈, mit jem its-naj Jesús ima̱m. 
JHN.2.2	Mit i-imvita̱tcawey Jesús mit ipʉctampajyat en ayé cʉ'pa't. 
JHN.2.3	Mit iguicʉs̈cajau vinu, Jesús ima̱m iguinʉjmau:
JHN.2.3	—Ca-itcʉjʉp vinu.
JHN.2.4	Jesús inʉjmau:
JHN.2.4	—Mamá, tʉnjawinup ayʉ̱́j. Canicoyp hora tʉs̈ajque's̈wa'n tʉmpoder.
JHN.2.5	Ima̱m inʉmgʉs̈au jeme majyigapay:
JHN.2.5	—Watca nu'pʉjʉn is̈nʉmgajámpay je'.
JHN.2.6	Mit jem i-ijt seis tinaja de tsa' itucomgapay nʉ', itunicupujcʉjʉpay judíujat, ni'c we'n igui-acostumbrá̱tcaj. Mit cada tinaja i-i'cp mechc o tu̱gup majc nʉ'. 
JHN.2.7	Jesús inʉmgʉs̈au:
JHN.2.7	—Apátsca ayʉ̱́j tinajajat mit nʉ'.
JHN.2.7	Mit i-apatscau bien patsic. 
JHN.2.8	Cʉs̈ inʉmgʉs̈au:
JHN.2.8	—Je'pca mit munʉ́s̈caja ma̱s̈ʉuwatpayna'.
JHN.2.8	Mit imunʉs̈cajau. 
JHN.2.9	Mit ma̱s̈ʉuwatpayna' iproba̱t ayé nʉ' jatway vinu, mit igajawiwu jʉm imijn ayé, po ijawigau ayé majyipajyat ije'pcaway ayé nʉ'. Cʉs̈ iya̱s̈ noviona', 
JHN.2.10	mit inajau:
JHN.2.10	—Nu'pʉjʉn jayau iyajcʉ'cp oyway vinu, mit cʉs̈wa'n igui-u̱jca may, iyacpama vinu corrienteway, po mi̱ inguarda̱tway oyway vinu hasta jinap.
JHN.2.11	Ayʉ̱́j milagru iwajtʉ'c Jesús itsʉ̱naj en ayé nʉ'jcopac Caná Galileajway na̱s̈, mit i-actujawigʉs̈ nu'pʉjʉn ni'c ijtʉp poder, mit ipʉctampajyat iguicupʉjcau.
JHN.2.12	Mit cʉs̈ nʉs̈cau pa Capernaum, je' mit ima̱m, ije̱wajyat mit ipʉctampajyat, mit jem itángaj una̱c s̈ʉjwat.
JHN.2.13	Itomij ayé ma̱s̈ʉjw pascua itsowí̱jcapay judíujat, Jesús nʉcs̈ pa Jerusalén, 
JHN.2.14	mit ipa̱tcʉs̈ templuni'c jeme ito'jcapay buejyat, borregujat mit palomajat, mit jemey itsʉ̱ngaj tumi̱ntigatspayna'jat. 
JHN.2.15	Mit iguiwajt tu'c tʉps̈ pa mo'an, i-acpichingʉs̈ nu'pʉjʉn templuni'c, mit we'ney ayé borregujat mit buejyat, mit i-acs̈is̈cada̱c tumi̱ntigatspayna'jat itumi̱jnat, mit i-acchi'tpitujcʉs̈au ime̱s̈ajat, 
JHN.2.16	mit inʉmgʉs̈au jeme ito'jcapay palomajat:
JHN.2.16	—Acpíchinga yam ayʉ̱́jat, ingapʉjcajáj pa mercadu tʉnte̱t itʉjc.
JHN.2.17	Wejpu'n ipʉctampajyat inijawigau jeme tsʉ̱napay ja'yic Dios ilibruni'c: “Tʉnwamp tʉs̈cuida̱twa'n intʉjc.”
JHN.2.18	Mit judíujat iguinʉmgajau:
JHN.2.18	—¿Ti milagru is̈actu-e'pcáj pa tʉjáwiga ni'c inaguep derechu pa is̈wat we'n?
JHN.2.19	Ipo'ngʉs̈ Jesús:
JHN.2.19	—Actogoydá̱jca ayʉ̱́j templu, mit en tu̱gup s̈ʉjw tʉs̈ajca's̈ʉ'cwa'natu.
JHN.2.20	Cʉs̈ judíujat iguinʉmgajau:
JHN.2.20	—Cuarenta y seis s̈iwit itu-ajca's̈ʉ'jcaway ayʉ̱́j templu, ¿mit is̈jawi en tu̱gup s̈ʉjw is̈ajca's̈ʉ'cwa'n?
JHN.2.21	Po je' inʉmo'jcʉp ni'c ayé templu icuerpu ayé. 
JHN.2.22	Jemni'c cuandu ijutucta̱jc mam itsʉ̱nga á̱nimajat, inijawigau ipʉctampajyat ni'c we'n iguinʉjm, mit icupʉjcau tsʉ̱napay ja'yic Dios ilibruni'c, mit lo que inʉmway Jesús.
JHN.2.23	Itsʉ̱naj Jesús Jerusalén en ayé ma̱s̈ʉjw pascua, may jayajwat icupʉjcau je' ni'c i-is̈cau ayé milagrujat iwatpay. 
JHN.2.24	Po Jesús iga-aguepcʉs̈awu confianza ni'c je' i-is̈capcʉs̈p nu'pʉjʉn jayajwat, 
JHN.2.25	mit je' iganesita̱tu nepʉn iguinʉjmáj nat itsʉ̱na tu'c jayau, ni'c je' i-is̈cajpap cada jayau ijo̱jt.
JHN.3.1	It tu'c jayau fariseu inʉ'jy Nicodemo, mit je' tu'c jefe mam itsʉ̱nga judíujat. 
JHN.3.2	Ayʉ̱́j jayau min tsu'm mam Jesús, mit inʉjmau:
JHN.3.2	—Amayipay, tʉnjawigap ni'c Dios is̈ajyu't pa amayipay, ni'c nepʉn ca-oyap iguiwat ayʉ̱́j milagrujat inwatpay, te Dios catsʉ̱nap mit je'.
JHN.3.3	Mit Jesús inʉjmau:
JHN.3.3	—Iyacs̈ta'cway tʉnʉjmap ni'c te tu'c jayau canamjatpatu, ca-oyáj igui-e'p mam Dios imanda̱t.
JHN.3.4	Iguinʉjmau Nicodemo:
JHN.3.4	—¿Nat tu'c jayau inamjatwa'natu te na'wayanu? ¿Oyapatu itʉgʉy ima̱m itinchayjo̱jtugum pa iguita'gájatu?
JHN.3.5	Jesús ipo'n:
JHN.3.5	—Iyacs̈ta'cway tʉnʉjmap ni'c jeme canamjatpay mit nʉ' mit Espíritu Santu, ca-oyáj itʉgʉy mam Dios imanda̱t. 
JHN.3.6	Lo que tu'c jayau iwatpay, ayé iwatp tu'c jayau. Mit lo que iwatpay Espíritu Santu, ayé inamwatcʉs̈p jayajwat. 
JHN.3.7	Camnigu-épijyʉ lo que tʉnajapay ni'c jayajwat itp ti inamjatcawa'natu. 
JHN.3.8	Ayé s̈e'm s̈ujp mamu iguiwa'n, mit inmarap is̈uj, po ingajawip jʉm imi'n ne jʉm inʉs̈. Wename-ey nu'pʉjʉn jayajwat inamwatcʉs̈pay Espíritu Santu.
JHN.3.9	Nicodemo inʉmatu:
JHN.3.9	—¿Nat oyap ijat we'n?
JHN.3.10	Jesús ipo'n:
JHN.3.10	—¿Mi̱ mi-amayipay Israelway mit ingajawip ayʉ̱́jway? 
JHN.3.11	Iyacs̈ta'cway tʉnʉjmap ni'c tʉncotscap lo que tʉnjawigapay, mit tʉnyʉmgap lo que tʉn-is̈caway, mit ingapʉctsougap lo que tʉnyʉmgapay. 
JHN.3.12	Te tʉnʉmgʉs̈away cosajat jeme jatcapay na̱s̈ni'c, mit ingacupʉjcap ayé, ¿natpaj is̈cupʉjcawa'n te tʉnʉmgʉs̈ap cosajat tsajpni'cway?
JHN.3.13	’Nepʉn cacu'tu tsajpni'c. Ʉ̱jyu jeme tʉjatway jayau tʉmanac tsajpni'c, mit tʉtsʉ̱napey tsajpni'c. 
JHN.3.14	Mit as̈am Moisés igui-ajca's̈ʉ'jc ayé tsanay cuyni'c mam igatsʉ̱na nepʉn, wename-ey ʉ̱ jeme tʉjatway jayau tʉs̈ajca's̈ʉ'jcáj cunu̱s̈ni'c, 
JHN.3.15	pa nu'pʉjʉn tʉs̈cupʉjcapay ʉ̱ magatogoyga, po ma aguepca vida jeme cacʉs̈ámpay.
JHN.3.16	’Ni'c Dios iwano'jcʉs̈ jayajwat ayʉ̱́j mundujway hasta iyac iway tu'gujyuway, pa nu'pʉjʉn icupʉjcámpay je' magatogoyga, po ma aguepca vida jeme cacʉs̈ámpay. 
JHN.3.17	Ni'c Dios iga-ajyu'tu iway en ayʉ̱́j mundu pa iguicondena̱tcʉs̈wa'n jayajwat ayʉ̱́j mundujway, po i-ajyu't pa iguisalva̱tcʉs̈wa'n.
JHN.3.18	’Jeme icupʉcpay je', cajacondena̱tic, po jeme igacupʉcpay je', condena̱tiganu ayé ni'c iganicupʉjcap Dios iway tu'gujyuway. 
JHN.3.19	Ayʉ̱́j ayé itucondena̱tpay ayʉ̱́j mundu, ni'c minway en ayʉ̱́j mundu jeme nas̈moygapay luz, mit jayajwat más iwangau chitimic que luz, ni'c iwatcap mal. 
JHN.3.20	Ni'c nu'pʉjʉn jayau iwatpay mal, igawamp ayé luz, mit camimp mam i-it ayé luz, magaque's̈ ni'c iwatp mal. 
JHN.3.21	Po jeme iwatpay lo que iyacs̈ta'cway mimp mam i-it luz, pa nu'pʉjʉn ma e'pca ni'c iwatp lo que Dios iwampay.
JHN.3.22	Mit cʉs̈ min Jesús mit ipʉctampajyat pa Judeajway na̱s̈, mit tsʉ̱nau jem mit je'jat, mit nʉ'gutem. 
JHN.3.23	Juan nʉ'gutemey en tu'c lugar inʉ'jy Enón mam i-ito'c nʉ', tom Salim, mit mingau jayajwat mit inʉ'gutemgʉs̈. 
JHN.3.24	Ni'c Juan iganicomgap cuytujugum wejpu'n.
JHN.3.25	Wejpu'n ni-ucyo'tcʉjʉu Juan ipʉctampajyat mit judíujat nat inilimpia̱tcʉjʉwa'n as̈am judíujat iguiwátcaj. 
JHN.3.26	Mit mingau mam itsʉ̱na Juan mit inʉmgajau:
JHN.3.26	—Amayipay, ayé jayau inmuyo'yway tuganʉ-ájw Jordán, jeme inyʉmway tʉ-is̈cápca ʉjtsat, jinap je' nʉ'gutemp, mit nu'pʉjʉn jayajwat mingap mam je'.
JHN.3.27	Juan inʉmgʉs̈au:
JHN.3.27	—Tu'c jayau ca-oyap iguiwat neti pa Dios, te Dios igamajyip. 
JHN.3.28	Mijchat injawigap ni'c tʉnyʉm: Tʉgaje' Cristu, po Dios tʉs̈ajyu'jtʉ'c, mit Cristu min tʉnmugus̈á̱m. 
JHN.3.29	Jeme ijtʉpay inovia, inovio ayé. Po inovio i-amigu tsʉ̱napey ilajni'c mit ji'go'cp ijo̱jt ni'c noviona' imunicʉ'pa̱jtʉp inovia. We'ney ʉ̱ ji'go'cpey tʉnjo̱jt iyacs̈ta'cway cuandu jayajwat iguipʉctsóuga Jesús. 
JHN.3.30	Más oy jayajwat ma oyninʉmga je' que tʉs̈-oyninʉmgáj ʉ̱.
JHN.3.31	’Jeme mimpay yucm, je' imanda̱tp nu'pʉjʉn. Jeme tsʉ̱napay en ayʉ̱́j mundu, je' cotsp as̈am jayajwat ayʉ̱́j mundujway, ni'c je' ipensa̱tp solo itpay en ayʉ̱́j mundu. Jeme mimpay tsajpni'c, jemé ayé imanda̱tpay nu'pʉjʉn. 
JHN.3.32	Mit inʉmp lo que i-is̈way mit imaraway, po nepʉn igapʉctso̱p lo que inʉmpay. 
JHN.3.33	Jeme ipʉctso̱pay lo que inʉmpay, ayé tamp as̈am testigu ni'c Dios inʉmp iyacs̈ta'cway. 
JHN.3.34	Ni'c jeme Dios i-ajyu'tway, je' inʉmp lo que Dios inʉmpay, ni'c Dios imoyp nu'pʉjʉn ipoder pa je'. 
JHN.3.35	Dios Nate̱jat iwamp iway, mit iyacway nu'pʉjʉn icʉ'jugum. 
JHN.3.36	Jeme icupʉjcapay Dios iway ijtʉp vida cacʉs̈ámpay, po jeme igajayaumajyapay iway, ca-ijtʉ̱́j vida, mit Dios icastiga̱táj mʉgʉc ayé jayau pa siempre.
JHN.4.1	El Señor Jesús ijawiu ni'c fariseujat imaraugau ni'c je' i-acmucp mit inʉ'gutemp más pʉctampajyat que Juan. 
JHN.4.2	Mit Jesús iganʉ'gutemu nepʉn, po ipʉctampajyat jo̱. 
JHN.4.3	Cʉs̈ je' pichin Judeajway na̱s̈ mit nʉcs̈atu pa Galilea.
JHN.4.4	Mit it ti inas̈wa'n Samariajway na̱s̈. 
JHN.4.5	Cʉs̈ icojy en tu'c nʉ'jcopac Samariajway inʉ'jy Sicar. Ayé tomo'c ayé na̱s̈ itumuyacway Jacob iway José. 
JHN.4.6	Mit jem i-ijt ayé nʉ'cʉt iyacway Jacob. Mit cʉs̈ Jesús igui-ajcʉs̈au ijo̱jt ayé to̱u, mit nitsʉ̱nda̱jcʉu jemujyu nʉ'cʉt-á̱m ni'c pu̱ts̈ʉjwanu. 
JHN.4.7	Cʉs̈ min nʉ'pʉcpay tu'c to's̈ay Samariajway, mit Jesús inʉjmau:
JHN.4.7	—Mo'c s̈ʉ̱n nʉ' pa tʉs̈-u'cwa'n.
JHN.4.8	Ni'c ipʉctampajyat nʉs̈cau nʉ'jcopacni'c iguijuyga ti icaygámpay.
JHN.4.9	Iguinʉjmau ayé to's̈ay Samariajway:
JHN.4.9	—¿Tini'c ʉ̱ is̈yo'jtap nʉ' pa is̈-u'cwa'n? ni'c mi̱ mijudíu mit ʉ̱ tʉSamariajway. (Inʉm we'n ni'c judíujat mit Samariajatway canipʉjcʉjʉp.)
JHN.4.10	Jesús ipo'n:
JHN.4.10	—Pi is̈cápate favor iyacpay Dios mit pʉn ayé is̈nʉmapay: Mo'c s̈ʉ̱n nʉ' pa tʉs̈-u'cwa'n, mi̱ inyo'jtáj, mit je' is̈mo'ájate ayé nʉ' iyacpay vida.
JHN.4.11	Ayé to's̈ay iguinʉjmau:
JHN.4.11	—Señor, inga-aguep ti intu-acpichinámpay nʉ', mit jugo'c ayʉ̱́j nʉ'cʉt. ¿Jʉmpaj is̈-aguep ayé nʉ' iyacpay vida? 
JHN.4.12	¿Is̈jawi mi̱ más mi-oyijyʉp que Jacob nate̱jtat jeme nas̈yajcajaway ayʉ̱́j nʉ'cʉt? mit je'jat i-u̱jcau mit iwajyat mit i-aníma̱jtat.
JHN.4.13	Jesús ipo'n:
JHN.4.13	—Pʉn i-u̱cpay ayʉ̱́j nʉ', nʉ-u̱go'jcʉ̱́jatu, 
JHN.4.14	po pʉn i-u̱cpay ayé nʉ' tʉnmo'ámpay, cajanʉ-u̱go'jcʉ̱́j nunca. Po ayé nʉ' tʉnmo'ámpay je', jatáj ijo̱jtugum as̈am tu'c nʉ' mu'tí̱cpay, mit iguimo'áj vida jeme cacʉs̈ámpay.
JHN.4.15	Ayé to's̈ay iguinʉjmau:
JHN.4.15	—Señor mo'ac ayé nʉ' pa tʉgajanʉ-u̱go'jcʉ, mit pa tʉgajami'nwa'n yam tʉs̈pʉc.
JHN.4.16	Jesús inʉjmau:
JHN.4.16	—Nʉs̈ ya's̈ inya'u, mit mínga yam.
JHN.4.17	Iguipo'n ayé to's̈ay:
JHN.4.17	—Tʉnga-aguep tʉnya'u.
JHN.4.17	Jesús inʉjmau:
JHN.4.17	—Oyo'gu is̈nʉjm ni'c inga-aguep inya'u, 
JHN.4.18	ni'c inaguepway mogos̈p inya'u, mit jinap inaguepay caje' inya'u. Ayʉ̱́j inyʉmpay iyacs̈ta'cway.
JHN.4.19	Iguinʉjmau ayé to's̈ay:
JHN.4.19	—Señor, tʉs̈jawi ni'c mi̱ miprofeta i-ajyu'tway Dios. 
JHN.4.20	Tʉnte̱jtat ámbanuway i-adora̱tcau Dios en ayʉ̱́j copac, mit mijchat inyʉmgap ni'c Jerusalén ayé lugar mam itp ti nas̈-adora̱twa'n Dios.
JHN.4.21	Jesús inʉjmau ayé to's̈ay:
JHN.4.21	—Cupʉgac ni'c cojáj ayé hora inga-adora̱tcáj Dios Nate̱jat ne en ayʉ̱́j copac ne Jerusalén. 
JHN.4.22	Mijchat ingajawigap pʉn inadora̱tcapay. Ʉjtsat tʉnjawigap pʉn tʉnadora̱tcap ni'c Dios iwajnʉ'c iguisalva̱tcʉs̈wa'n judíujat. 
JHN.4.23	Mit cojáj hora mit jinap coyway hora cuandu ayé i-adora̱tcapay iyacs̈ta'cway i-adora̱tcáj Dios Nate̱jat ijo̱tni'jcat mit i-adora̱tcáj iyacs̈ta'cway, ni'c we'ney Dios Nate̱jat iche'ngʉs̈p jeme je' igui-adora̱tcapay wename. 
JHN.4.24	Dios espíritu ayé, mit jeme i-adora̱tcapay je', itp ti igui-adora̱tcawa'n ijo̱tni'jcat, mit ma adora̱tca iyacs̈ta'cway.
JHN.4.25	Ayé to's̈ay iguinʉjmau:
JHN.4.25	—Tʉnjawip ni'c mi'náj ayé Mesías, ayé Cristu jeme Dios i-ajyu'támpay. Imi'nwa'n, je' nas̈actujawigáj nu'pʉjʉn.
JHN.4.26	Jesús inʉjmau:
JHN.4.26	—Ʉ̱j ayé tʉmucotspay.
JHN.4.27	Mit wejpu'n imíngaj ipʉctampajyat, nigu-épigʉjʉu ni'c imu-ampi̱p tu'c to's̈ay, po majawe'naj nepʉn iganʉmu ti i-ucyo'tp o ti itumu-ampi̱p.
JHN.4.28	Mitcʉs̈ ayé to's̈ay iyac imajc, mit nʉcs̈ nʉ'jcopacni'c, mit inʉmgʉs̈au jayajwat:
JHN.4.29	—Mi'n e'pca tu'c jayau tʉs̈nʉjmaway nu'pʉjʉn tʉnwatway en tʉmvida. ¿Caje'ap ayʉ̱́j ayé Cristu i-ajyu'tway Dios?
JHN.4.30	Mit cʉs̈ pichingau nʉ'jcopacni'c, mit mingau mam je' itsʉ̱na.
JHN.4.31	En ayé ratu ayé pʉctampajyat iguinʉmgajau:
JHN.4.31	—Amayipay, cáyama.
JHN.4.32	Je' inʉmgʉs̈au:
JHN.4.32	—Ʉ̱ tʉnaguep tu'c cayan tʉncayámpay mit mijchat ingajawigap ti ayé.
JHN.4.33	Mit cʉs̈ ayé pʉctampajyat inʉmgau je'jatu:
JHN.4.33	—¿Is̈jawi tambʉn iguimumijnau ti icayámpay?
JHN.4.34	Jesús inʉmgʉs̈au:
JHN.4.34	—Ayʉ̱́j ayé tʉncayan: tʉs̈watwa'n ti iwampay ayé tʉs̈ajyu'tway, mit pa tʉs̈cʉs̈wa'n aye yos̈ tʉs̈moyway.
JHN.4.35	Mijchat inyʉmgap ni'c togoypnaj mactas̈p po' hasta i-itwa'n cosecha. Po tʉnʉmgʉs̈ap: E'pca ayé jayajwat ni'c je'jat as̈am tu'c cam llega̱tigo'cway pa nas̈cosecha̱twa'n ni'c je'jat listu pa icupʉjcawa'n. 
JHN.4.36	Mit jeme i-actugupʉjcámpay ayé jayajwat, ayé as̈am jeme cosecha̱tcapay, mit actsʉ̱ngáj. Mit jeme cupʉjcámpay, ipʉctsougáj vida cacʉs̈ámpay, pa ma ji'jca ijo̱jtat inimechcatij, jeme ni̱pay mit jeme cosecha̱tpay. 
JHN.4.37	Ni'c ayʉ̱́j iyacs̈ta'cway inʉmgapay: “Itp tu'c jeme ni̱pay mit jatu'c jeme cosecha̱tpay.” 
JHN.4.38	Tʉ-ajyu'tcʉs̈way pa is̈cosecha̱tcawa'n lo que ingani̱pcaway. Japu̱jtat yos̈watcau pa ini̱pcawa'n, mit mijchat mitʉgʉygau últimu iyos̈ni'jcat.
JHN.4.39	Mit mayo'c Samariajatway tsʉ̱ngaway en ayé nʉ'jcopac icupʉjcau Jesús ni'c imaraugau lo que inʉmway ayé to's̈ay, ni'c je' i-actujawigʉs̈, inʉm: “Je' tʉs̈najau nu'pʉjʉn tʉnwatway.” 
JHN.4.40	Mit cʉs̈ mingau mam Jesús ayé Samariajatway, mit inʉmgajau ni'c ma tan jem mit je'jat. Mit jem itajn mechc s̈ʉjw. 
JHN.4.41	Mit icupʉjcau más jayajwat iguimáraugaj lo que je' inʉmway, 
JHN.4.42	mit inʉmgajau ayé to's̈ay:
JHN.4.42	—Jinap tʉncupʉjcap je', caje'yu ni'c is̈actujawigau, po ʉjtsat tʉnmaraugaway je', mit tʉnjawigap ni'c iyacs̈ta'cway ayʉ̱́j ayé Cristu jeme isalva̱támpay jayajwat ayʉ̱́j mundujway.
JHN.4.43	Icʉs̈ mechc s̈ʉjw, pichin jem mit nʉcs̈ pa Galileajway na̱s̈. 
JHN.4.44	Ni'c Jesús inʉm ni'c tu'c profeta i-ajyu'tway Dios iga-oyninʉmgap itʉcmayna̱s̈. 
JHN.4.45	Po icojy Galilea, iguipʉctsougau Galileajatway ni'c i-is̈cau nu'pʉjʉn iwatway Jerusalén ma̱s̈ʉuni'c, ni'c je'jat oygawey ma̱s̈ʉutso̱pay.
JHN.4.46	Cʉs̈ Jesús coywatu nʉ'jcopac Caná Galileajway na̱s̈ mam igui-acjajt nʉ' vinu. Mit it Capernaum tu'c rey mit je' ijtʉu tu'c jayau itumuyacway tu'c mʉjway cargu, mit ayé jayau tu'nij iway. 
JHN.4.47	Iguimarajw ayʉ̱́j jayau ni'c Jesús minway Judeajway na̱s̈ mit coy Galilea, je' min mam Jesús itsʉ̱na mit iyo'jtau favor ma nʉcs̈ Capernaum pa igui-ac-oytajnáj iway, ni'c o'go'jcʉnup. 
JHN.4.48	Cʉs̈ Jesús inʉjmau:
JHN.4.48	—Te inga-e'pcap milagrujat mit is̈acnigu-épigʉjʉpay, migacupʉjcap.
JHN.4.49	Mit ayé mʉjayau iguinʉjmau:
JHN.4.49	—Señor, jaga jaran antes i-o'cwa'n tʉnwáy.
JHN.4.50	Jesús inʉjmau:
JHN.4.50	—Oyap inyʉs̈ intʉcm, ni'c inway ca-o'gáj.
JHN.4.50	Mit ayé jayau icupʉc Jesús iguinʉjmaway, mit nʉcs̈. 
JHN.4.51	Icojy tom itʉcm, imozojat pichingau iguipa̱jtsougap mit inʉmgajau:
JHN.4.51	—Ca-o'gu inway.
JHN.4.52	Mit i-ucyo'tcʉs̈ ti hora ichu̱chij oytampay. Mit iguinʉmgajau:
JHN.4.52	—Tʉ'jy a las siete iguiyacnuw jʉjn.
JHN.4.53	Wejpu'n tu'nijwayna' ite̱t ijawiu ni'c ayé hora cuandu Jesús iguinʉjmau: “Ca-o'gáj inway.” Mit je' icupʉc mit nu'pʉjʉn itʉcm tsʉ̱ngapay.
JHN.4.54	Mit ayʉ̱́j ayé imumechpacway milagru iwatway Jesús ipichijn Judeajway na̱s̈ pa inʉcs̈wa'n Galilea.
JHN.5.1	Mit cʉs̈ it tu'c ma̱s̈ʉjw iwatcaway judíujat, mit Jesús nʉcs̈ pa Jerusalén. 
JHN.5.2	Mit Jerusalén itp tu'c nʉ'to'y tom ayé puerta mam inas̈ca borregujat. Ayé nʉ'to'y inʉ'jy hebreo-auni'c Betesda, mit ayé ijtʉu cinco corredorwájat. 
JHN.5.3	Mit jem icʉ́mnagaj may jayajwat tu'nijatway, winchat, cu̱s̈ujat mit paralíticujat, mit je'jat i-atsʉ̱ngap hasta itsugutwa'n ayé nʉ'. 
JHN.5.4	Ni'c inʉmgap ni'c it tiempu imanac tu'c ángel pa mam i-it ayé nʉ'to'y, mit i-actsugutp ayé nʉ'. Mit itsugutwa'n ayé nʉ', jeme tʉgʉjyʉ'cpay nʉ'jugum oytamp jaran de jʉmaygapa'tu enfermedáj ijtʉpay. 
JHN.5.5	Mit tsʉ̱nau jem tu'c jayau jeme tsʉ̱naway tu'nij treinta y ocho s̈iwitanu. 
JHN.5.6	Igui-is̈ Jesús mam icʉmna, mit iguijawij ni'c jego'cway itsʉ̱na wename, inʉjmau:
JHN.5.6	—¿Inwamp in-oytanwa'n?
JHN.5.7	Iguipo'n ayé jayau tu'nijway:
JHN.5.7	—Señor, tʉnga-aguep pʉn tʉs̈comámpay nʉ'to'yni'c itsugutwa'n ayé nʉ', mit mientras tʉnʉs̈p, jatu'c jayau tʉgʉjyʉ'cp.
JHN.5.8	Jesús inʉjmau:
JHN.5.8	—Ca's̈ʉ'c, pʉc into'c, mit yo'y.
JHN.5.9	Mit oytan jaran ayé jayau, mit ipʉc ito'c mit yo'y. Mit wejpu'n tu'c po'cs̈ans̈ʉjw. 
JHN.5.10	Mit cʉs̈ ayé judíujat iguinʉmgajau ayé jayau jeme oytanway:
JHN.5.10	—Jinap po'cs̈ans̈ʉ́jw. Ca-oy is̈tsʉm into'c.
JHN.5.11	Je' ipo'ngʉs̈:
JHN.5.11	—Jeme tʉs̈ac-oytanway je'yu tʉs̈najau: “Pʉc into'c mit yo'y.”
JHN.5.12	Mit cʉs̈ i-ucyo'tcau:
JHN.5.12	—¿Pʉn ayé is̈nʉjmaway: “Pʉc into'c mit yo'y”?
JHN.5.13	Mit ayé jeme oytanway igajawiwu pʉn ayé, ni'c Jesús pichin mam i-it ayé jayaujuc tsʉ̱ngaway jem. 
JHN.5.14	Cʉs̈ Jesús ipa̱t ayé jayau templuni'c, mit inʉjmau:
JHN.5.14	—E'p ni'c mi-oytanway. Camjawat mal pi is̈camijnac tanti más mʉgʉcway.
JHN.5.15	Ayé jayau nʉcs̈, mit i-ajque's̈cʉs̈au judíujat ni'c Jesús ayé igui-ac-oytanway. 
JHN.5.16	Mit jemni'c judíujat ipo'ctangau Jesús, mit iche'ngajau ilaj pa igui-ago'jcawa'n, ni'c Jesús iwat ayʉ̱́j cosajat po'cs̈ans̈ʉuni'c. 
JHN.5.17	Mit Jesús ipo'ngʉs̈:
JHN.5.17	—Tʉnte̱t Dios yos̈watp hasta jinap, mit ʉ̱ tʉyos̈watpey.
JHN.5.18	Jemni'c judíujat más iwangau igui-ago'jcawa'n, caje'yu ni'c igawatu cuenta ayé po'cs̈ans̈ʉjw, po ni'c je' inʉm ni'c Dios ayé ite̱t, mit niwajtʉu as̈am Dios.
JHN.5.19	Mit Jesús ipo'ngʉs̈:
JHN.5.19	—Iyacs̈ta'cway tʉnʉmgʉs̈ap ni'c ʉ̱ Dios tʉs̈wáy mit ca-oyap tʉs̈wat neti ʉ̱jyu, po tʉnwatp lo que tʉn-e'pay iguiwat tʉnte̱t Dios, ni'c nu'pʉjʉn iwatpay tʉnte̱t Dios, we'ney ʉ̱ tʉs̈watwa'n. 
JHN.5.20	Ni'c tʉnte̱t Dios tʉs̈wamp, mit tʉs̈actu-e'p nu'pʉjʉn je' iwatpay, mit tʉs̈actu-e'páj cosajat más oymanajcatway pa mijchat pi nigu-épigʉjʉ. 
JHN.5.21	Ni'c as̈am tʉnte̱t Dios igui-acjutucta̱jcʉs̈ á̱nimajat mit imoygʉs̈p vida, we'ney ʉ̱ tʉnmoygʉs̈p vida pʉn tʉnwa'námpay. 
JHN.5.22	Ni'c tʉnte̱t Dios nepʉn igajuzga̱tp, po ʉ̱ tʉs̈moy poder pa tʉs̈-arregla̱twa'n nu'pʉjʉn, 
JHN.5.23	pa nu'pʉjʉn jayajwat ma tʉs̈-oyninʉmgac ʉ̱ as̈am igui-oyninʉ́mga tʉnte̱t Dios. Jeme tʉs̈ca-oyninʉmpay ʉ̱, iga-oyninʉmpey tʉnte̱t Dios jeme tʉs̈ajyu'tway.
JHN.5.24	’Iyacs̈ta'cway tʉnʉmgʉs̈ap: Jeme imarapay lo que tʉnyʉmpay, mit icupʉcp Dios jeme tʉs̈-ajyu'tway, ijtʉp vida jeme cacʉs̈ámpay. Mit catsʉ̱náj condena̱tic mit cajatsʉ̱nap as̈am o'guic, po ijtʉnup vida. 
JHN.5.25	Iyacs̈ta'cway tʉnʉmgʉs̈ap: Cojáj hora, mit coyway hora, cuandu o'guijcatway imaraugáj icotswa'n Dios iway, mit jeme imaraugámpay, itcʉjʉ́j vida. 
JHN.5.26	Ni'c as̈am tʉnte̱t Dios je'yu iyacp vida, we'ney tʉs̈moy pa tʉs̈yacwa'n vida ʉ̱. 
JHN.5.27	Mit we'ney ʉ̱ tʉs̈moy poder pa tʉ-arregla̱twa'n, ni'c ʉ̱j ayé tʉjatway jayau. 
JHN.5.28	Camnigu-épigʉjʉ ni'c tʉnʉmgʉs̈au cojáj hora cuandu nu'pʉjʉn tsʉ̱ngapay á̱nimacʉtʉm tʉs̈maraugáj tʉs̈mucotscʉs̈wa'n. 
JHN.5.29	Mit pichingáj á̱nimajat. Jeme iwatcaway oy jutucta̱jcáj pa i-itcʉjʉwa'n vida, po jeme iwatcaway mal jutucta̱jcáj pa iguicondena̱tcawa'n.
JHN.5.30	’Ʉ̱jyu ca-oyap tʉs̈wat neti. As̈am tʉs̈marau, wename tʉ-arregla̱t. Mit tʉ-arregla̱tp yacs̈ic ni'c tʉngache'mp pa tʉs̈watwa'ñ-jyu tʉnwampay, po pa tʉs̈watwa'n lo que iwampay tʉnte̱t Dios jeme tʉs̈ajyu'tway. 
JHN.5.31	Ni'c te ʉ̱jyu tʉ-actujawigʉs̈p lo que tʉnwatpay, inʉmgáj ni'c caje' iyacs̈ta'cway lo que tʉnyʉmpay. 
JHN.5.32	Itp jatu'c jeme is̈actujawigapay lo que tʉnwatpay, mit tʉnjawip ni'c iyacs̈ta'cway lo que inʉmpay de ʉ̱. 
JHN.5.33	Mijchat inajyu'tcau mandajwatpajyat pa mam itsʉ̱na Juan, mit je' is̈actujawigawey lo que iyacs̈ta'cway. 
JHN.5.34	Po ʉ̱ tʉnganesita̱tp nejʉmay jayau inʉmámpay nat ʉ̱ tʉtsʉ̱na, po tʉ-actujawigʉs̈p ayʉ̱́j pa pi nisalva̱tcʉjʉ. 
JHN.5.35	Juan as̈am tu'c jʉmbola jeme tininway mit jeme ta'cs̈way, mit mijchat pa tu'c tiempujyu inwangau is̈nijatcawa'n ayé luz inʉmdacyo'yway. 
JHN.5.36	Po ʉ̱ tʉnaguep tu'c jeme más ijawipay nat ʉ̱ tʉtsʉ̱na, mit ayé más mʉjninʉmic que Juan. Ni'c tʉnte̱t Dios tʉs̈moy tu'c yos̈ pa tʉs̈cʉs̈wa'n, mit ayé yos̈ nije'yu tʉnwatpay, is̈actujawigap ni'c tʉnte̱t Dios tʉs̈ajyu't. 
JHN.5.37	We'ney tʉnte̱t Dios jeme tʉs̈ajyu'tway, ayé is̈actujawigap nat ʉ̱ tʉtsʉ̱na, mit mijchat nunca inganimaraugap icots, ne ingani-e'pcap nat ique's̈, 
JHN.5.38	ne inganimutangap injo̱tni'jcat lo que inʉmpay, ni'c ingacupʉjcap ayé i-ajyu'tway je'. 
JHN.5.39	Inche'ngap mam itsʉ̱na ja'yic Dios ilibruni'c, ni'c mijchat is̈jawiga jem is̈aguepca vida jeme cacʉs̈ámpay, po ayé tsʉ̱napay ja'yic is̈actujawigap pa is̈cupʉjcáj ʉ̱. 
JHN.5.40	Po ingawangap inmingawa'n mit ʉ̱ pa is̈aguepcawa'n vida jeme cacʉs̈ámpay.
JHN.5.41	’Tʉngache'mp pa jayajwat tʉs̈-oyninʉmgáj. 
JHN.5.42	Po tʉ-is̈capcʉs̈p ni'c ingawangap Dios mit nu'pʉjʉn injo̱jtat. 
JHN.5.43	Tʉmín ni'c tʉnte̱t Dios tʉs̈ajyu't, mit ʉ̱ is̈capʉctsougap. Po te jatu'c jayau je'yu nimanda̱jtʉp pa imi'nwa'n, ayé impʉctsougáj. 
JHN.5.44	¿Nat incupʉjcawa'n? ni'c mini-oyninʉmgʉjʉp mijchatu mit ingache'ngap pa is̈-oyninʉmgáj ayé Dios tu'gujyuway. 
JHN.5.45	Camnʉmgawit ni'c ʉ̱ tʉ-acusa̱tcʉs̈áj mit tʉnte̱t Dios. Ayé ley ija'yway Moisés is̈-acusa̱tcap, mit mijchat ayé incupʉjcap. 
JHN.5.46	Ni'c te incupʉjcau ayé ley ija'yway Moisés, is̈cupʉjcájate ʉ̱, ni'c je' ja'y pa is̈-is̈capcáj ʉ̱. 
JHN.5.47	Po te ingacupʉjcap ija'yway, ¿natpaj is̈cupʉjcawa'n lo que tʉnyʉmpay?
JHN.6.1	Mit cʉs̈ Jesús nʉcs̈ tugalaguna-ájw Galilea jeme inʉ'jywayey Tiberias. 
JHN.6.2	Mit iguinatspoguiu may jayau ni'c i-is̈cau ayé milagrujat iwatcʉs̈away tu'nijatway. 
JHN.6.3	Cʉs̈ Jesús icu'jt en tu'c copac, nitsʉ̱nda̱jcʉu jem mit ipʉctampajyat. 
JHN.6.4	Mit tomo'c ayé ma̱s̈ʉjw pascua itsowí̱jcapay judíujat. 
JHN.6.5	Iyuc-e'jp Jesús, i-is̈ ni'c mingap mam je' may jayau. Inʉjmau Felipe:
JHN.6.5	—¿Jʉm nas̈juygawa'n ma̱s̈anʉ̱n pa iguicaygawa'n ayʉ̱́j jayajwat?
JHN.6.6	Po inʉjmau we'n pa iguiproba̱twa'n, ni'c je' ijawiu ti iwatámpay. 
JHN.6.7	Felipe iguipo'n:
JHN.6.7	—Dos mil pesos ma̱s̈anʉ̱n igapa'táj pa cada jayau ma cay s̈ʉ̱n.
JHN.6.8	Tu'c ipʉctampay inʉ'jy Andrés, Simón Pedro i-ajch, iguinʉjmau:
JHN.6.9	—Yam itsʉ̱na tu'c ya̱wayna' jeme ijtʉpay cinco ma̱s̈anʉ̱n de cebada mit mechc acs̈wájat, po ¿ti ipa'táj ayé pa may jayajwat?
JHN.6.10	Cʉs̈ Jesús inʉm:
JHN.6.10	—Nʉmgaja jayajwat ma nitsʉ̱nda̱jcʉjʉ.
JHN.6.10	Mit en ayé lugar ito'c mʉjy. Cʉs̈ nitsʉ̱nda̱jcʉjʉu como cinco mil jayajwat. 
JHN.6.11	Mit Jesús ipʉc ayé ma̱s̈anʉ̱nwájat, mit iguinʉ́jmaj Dios ni'ctiyu̱s̈, imoygʉs̈ ipʉctampajyat, mit ipʉctampajyat imoygau jeme tsʉ̱ngaway jem, mit imoygawey acs̈, pʉjʉnu iguiwángaj. 
JHN.6.12	Mit icú̱s̈cʉjʉj, inʉmgʉs̈au ipʉctampajyat:
JHN.6.12	—Apiumújca pedazuwájat jeme icaytangaway, pa magatogoy neti.
JHN.6.13	Cʉs̈ i-apiumujcau mit i-apatscau doce ca'c mit ayé pedazuwájat jeme icaytangaway ayé cinco ma̱s̈anʉ̱n de cebada. 
JHN.6.14	Cʉs̈ ayé jayajwat igui-ís̈caj ayé milagru iwatway Jesús, inʉmgau:
JHN.6.14	—Iyacs̈ta'cway ayʉ̱́j ayé profeta jeme nʉmicway pa imi'nwa'n en ayʉ̱́j mundu.
JHN.6.15	Po iguijawij Jesús ni'c mingáj mit igui-actangáj pa iguipʉjcáj pa irejyat, je' pitugatu itu'gumu pa copacni'c.
JHN.6.16	Icutsu'ij, manacta̱jcau ipʉctampajyat pa lagunani'c, 
JHN.6.17	mit icu'tcaj ajni'c, chu̱chigau iguinás̈ca ayé laguna pa Capernaum. Mit chitimítanu, mit Jesús canimimp mam je'jat. 
JHN.6.18	Mit ca's̈ʉ'c may nʉ̱ola lagunani'c ni'c s̈uj tu'c s̈e'm mʉgʉcway. 
JHN.6.19	Igui-acyo'ygaj ayé aj como siete kilómetro, i-is̈cau ni'c Jesús yo'yp laguna-yucuinm mit icutomip aye aj, mit je'jat ni-apʉ̱́tigʉjʉu. 
JHN.6.20	Po je' inʉmgʉs̈au:
JHN.6.20	—Campʉ̱tcawit ni'c ʉ̱ tʉmimp.
JHN.6.21	Mit cʉs̈ je'jat ipʉctsougau oymanac ajugum. Mit coy jaran ayé aj en ayéna̱s̈ mam inʉs̈ca.
JHN.6.22	Icus̈ʉwij jatu'c s̈ʉjw, ayé jayajwat jeme tangaway tugalaguna-ájw i-is̈cau ni'c ca-itu jem más que tu'gu aj, mit i-is̈cau ni'c Jesús cacu'tu en ayé aj mit ipʉctampajyat, po ayé pʉctampajyat nʉs̈cau je'jatu. 
JHN.6.23	Po japu̱t ajna'jat mingau Tiberias tom ayé lugar mam iguicáygaj ma̱s̈anʉ̱n cuandu el Señor iguibendiciona̱jt ayé ma̱s̈anʉ̱n. 
JHN.6.24	Igui-ís̈caj ayé jayajwat ni'c Jesús capʉn jem, ne ipʉctampajyat, cu'tcau en ayé ajna'jat mit nʉs̈cau Capernaum iguiche'nga Jesús.
JHN.6.25	Mit iguipá̱tcaj Jesús tugalaguna-ájw, inʉmgajau:
JHN.6.25	—Amayipay, ¿mu̱tij incojy yam?
JHN.6.26	Jesús ipo'ngʉs̈:
JHN.6.26	—Iyacs̈ta'cway tʉnʉmgʉs̈ap ni'c is̈che'ngap caje' ni'c in-is̈cau milagrujat po ni'c incaygau ayé ma̱s̈anʉ̱n mit micu̱s̈cʉjʉu. 
JHN.6.27	Camyos̈watca pa ayé cayan jeme togoyámpay, po yos̈wátca pa ayé cayan tanámpay, ni'c ayé is̈moygáj vida cacʉs̈ámpay. Mit ayé tʉmoygʉs̈áj ʉ̱ jeme tʉjatway jayau, ni'c tʉnte̱t Dios inʉmp ni'c oy lo que tʉnwatpay.
JHN.6.28	Cʉs̈ iguinʉmgajau:
JHN.6.28	—¿Ti tʉnwatcáj pa tʉs̈watcawa'n lo que Dios iwampay?
JHN.6.29	Jesús ipo'ngʉs̈:
JHN.6.29	—Ayʉ̱́j ayé lo que iwampay Dios pi watca, pi cupʉjca ayé i-ajyu'tway Dios.
JHN.6.30	Cʉs̈ iguinʉmgajau:
JHN.6.30	—¿Ti milagru inwatp pa tʉ-e'pca mit pa tʉcupʉ́jca mi̱? ¿Ti inwatáj? 
JHN.6.31	Nate̱jtat ámbanuway icaygau tu'c cayan inʉ'jyway maná mam igatsʉ̱na nepʉn, as̈am itsʉ̱na ja'yic Dios ilibruni'c: “Imoygʉs̈ ma cayga cayan tsajpni'cway.”
JHN.6.32	Mit Jesús inʉmgʉs̈au:
JHN.6.32	—Iyacs̈ta'cway tʉnʉmgʉs̈ap ni'c Moisés is̈camoygawu cayan iyacs̈ta'cway tsajpni'cway, po tʉnte̱t Dios is̈moygap tu'c cayan iyacs̈ta'cway jeme tsajpni'cway. 
JHN.6.33	Ni'c ayé cayan iyacs̈ta'cway iyacpay Dios, ayé jeme manacway tsajpni'c, mit ayé imoygʉs̈p vida jayajwat ayʉ̱́j mundujway.
JHN.6.34	Iguinʉmgajau:
JHN.6.34	—Señor, moyí̱jcac ayʉ̱́j cayan.
JHN.6.35	Jesús inʉmgʉs̈au:
JHN.6.35	—Ʉ̱j ayé cayan iyacpay vida. Jeme mimpay mit ʉ̱, nunca cacayo'jcʉ̱́j, mit jeme tʉs̈cupʉcpay, nunca canʉ-u̱go'jcʉ̱́j. 
JHN.6.36	Po tʉnʉmgʉs̈away ni'c maja is̈-e'pcapaj, is̈cacupʉjcap. 
JHN.6.37	Nu'pʉjʉn jayau tʉs̈moypay tʉnte̱t Dios, mimp mit ʉ̱. Mit jeme mimpay mit ʉ̱, tʉmpʉctsowáj. 
JHN.6.38	Ni'c tʉmanac tsajpni'c caje' pa tʉs̈watwa'n lo que ʉ̱jyu tʉnwampay, po pa tʉs̈watwa'n lo que iwampay Dios jeme tʉs̈ajyu'tway. 
JHN.6.39	Mit ayʉ̱́j ayé iwampay tʉnte̱t Dios jeme tʉs̈ajyu'tway: Ni'c nu'pʉjʉn jayau tʉs̈mo'ámpay tʉga-actogoy nepʉn, po tʉ-acjutucta'c icojawa'n últimu s̈ʉjw. 
JHN.6.40	Mit ayʉ̱́j ayé iwampay Dios jeme tʉs̈ajyu'tway, ni'c nu'pʉjʉn tʉs̈marawí̱cpay ʉ̱ Dios tʉs̈wáy mit tʉs̈cupʉcp, ma ijtʉ vida jeme cacʉs̈ámpay, mit ʉ̱ tʉnacjutucta'gáj icojawa'n últimu s̈ʉjw.
JHN.6.41	Cʉs̈ judíujat awa'no'c inicótscʉjʉj ni'c Jesús inʉm: “Ʉ̱j ayé tʉcayan jeme tʉmanacway tsajpni'c.” 
JHN.6.42	Mit inʉmgau:
JHN.6.42	—¿Caje' ayʉ̱́j ayé Jesús, José iway, mit na-is̈capcajap ima̱m mit ite̱t? ¿Tini'cpaj iguinʉm ni'c manac tsajpni'c?
JHN.6.43	Jesús inʉmgʉs̈au:
JHN.6.43	—Camtucotscac. 
JHN.6.44	Nepʉn ca-oyap imi'n mit ʉ̱ te iga-acmimp tʉnte̱t Dios jeme tʉs̈ajyu'tway, mit ʉ̱ tʉnacjutucta'gáj icojawa'n últimu s̈ʉjw. 
JHN.6.45	Ja'yic itsʉ̱na profetajat ilibruni'jcat: “Dios i-ajque's̈cʉs̈áj nu'pʉjʉn.” Jemni'c nu'pʉjʉn imaraway tʉnte̱t Dios mit igui-ajque's̈away je', mimp mit ʉ̱.
JHN.6.46	’Caje' ni'c tambʉn i-is̈way tʉnte̱t Dios, po ʉ̱ tʉn-is̈way ni'c tʉmín mam je'. Ʉ̱ tʉn-is̈way tʉnte̱t Dios. 
JHN.6.47	Iyacs̈ta'cway tʉnʉmgʉs̈ap ni'c jeme tʉs̈cupʉgámpay ijtʉp vida jeme cacʉs̈ámpay. 
JHN.6.48	Ʉ̱j ayé cayan iyacpay vida. 
JHN.6.49	Inte̱jtat ámbanuway icaygau ayé maná mam igatsʉ̱na nepʉn, po ni-o'jcawu. 
JHN.6.50	Ʉ̱ as̈am cayan jeme manacway tsajpni'c, pa jeme icayámpay ayé maga-o'c. 
JHN.6.51	Ʉ̱j ayé cayan iyacpay vida mit tʉmanac tsajpni'c. Mit te tu'c jayau icayp ayʉ̱́j cayan, tsʉ̱náj pa nu'pʉjʉn tiempu. Mit ayé cayan tʉnyagámpay, ayé as̈am tʉncuerpu ni'c ayé tʉnyagáj pa nu'pʉjʉn jayajwat ma itcʉjʉ vida.
JHN.6.52	Cʉs̈ judíujat ni-ucyo'tcʉjʉu, inʉmgau:
JHN.6.52	—¿Nat ayʉ̱́j jayau nas̈moygáj icuerpu as̈am cayan pa nas̈caygawa'n?
JHN.6.53	Jesús inʉmgʉs̈au:
JHN.6.53	—Iyacs̈ta'cway tʉnʉmgʉs̈ap: Te ingapʉctsougap tʉncuerpu as̈am cayan ʉ̱ jeme tʉjatway jayau, mit te ingapʉctsougap tʉnyipin as̈am nʉ', inga-aguepcáj vida jeme cacʉs̈ámpay. 
JHN.6.54	Jeme ipʉctso̱pay tʉncuerpu as̈am cayan, mit tʉnyipin as̈am nʉ', ijtʉp vida jeme cacʉs̈ámpay, mit ʉ̱ tʉnacjutucta'gáj icojawa'n últimu s̈ʉjw. 
JHN.6.55	Ni'c tʉncuerpu mit tʉnyipin is̈moygáj tu'c vida iyacs̈ta'cway. 
JHN.6.56	Jeme ipʉctso̱pay tʉncuerpu as̈am cayan mit tʉnyipin as̈am nʉ', je' tsʉ̱nap mit ʉ̱, mit ʉ̱ tʉtsʉ̱nap mit je'. 
JHN.6.57	Ʉ̱ tʉs̈ajyu't tʉnte̱t Dios jeme ca-o'cpay, mit ʉ̱ tʉnaguepey vida as̈am je'. We'ney jeme tʉs̈pʉctso̱pay as̈am cayan, tʉnmo'ámpey vida. 
JHN.6.58	Ayʉ̱́j cayan as̈am ʉ̱ jeme tʉmanacway tsajpni'c. Caje' as̈am ayé maná inte̱jtat ámbanuway icaygaway, ni'c je'jat o'jcau. Jeme icaypay ayʉ̱́j cayan ʉ̱ tʉnyacpay tsʉ̱náj pa nu'pʉjʉn tiempu.
JHN.6.59	Jesús inʉm ayʉ̱́j cosajat mam i-adora̱tca judíujat cuandu i-ajque's̈ Capernaum.
JHN.6.60	Iguimáraugaj we'n, mayo'c ipʉctampajyat inʉmgau:
JHN.6.60	—Mʉgʉgo'c ayʉ̱́j inʉmpay, ¿pʉn oyáj iguimarau ayʉ̱́j?
JHN.6.61	Ijawiu Jesús ni'c ipʉctampajyat ni-ucyo'tcʉjʉu wename, mit inʉmgʉs̈au:
JHN.6.61	—¿Incutu'mpʉjcap lo que tʉnyʉmpay? 
JHN.6.62	Te is̈-e'pcap ni'c ʉ̱ jeme tʉjatway jayau tʉcu'tp pa mam tʉtsʉ̱najʉ'jc, ¿ti inwatcáj? 
JHN.6.63	Espíritu Santu ayé iyacpay vida. Nacuerpujat nas̈camoygap vida. Ayé palabrajat tʉnʉmgʉs̈away, ayé iyacp Espíritu Santu, mit ayé is̈moygap vida. 
JHN.6.64	Po itp cʉjtu'c mam mijchat jeme cacupʉjcapay.
JHN.6.64	Ni'c Jesús ijawiu desde primeru pʉjnat ayé cacupʉjcapay, mit pʉn ayé iguito'ctʉgʉyámpay. 
JHN.6.65	Mit inʉm:
JHN.6.65	—Jemni'c tʉnʉmgʉ́s̈aj ni'c nepʉn ca-oyap imi'n mit ʉ̱ te iga-acmimp tʉnte̱t Dios.
JHN.6.66	Mit wejpu'n mayo'c ipʉctampajyat icuyaguigau je', mit igajamuyo'ygawu je'. 
JHN.6.67	Cʉs̈ Jesús inʉmgʉs̈au ayé doce pʉctampajyat:
JHN.6.67	—¿Inwangapey impichinganuwa'n?
JHN.6.68	Iguipo'n Simón Pedro:
JHN.6.68	—Señor, ¿mit pʉn tʉnʉs̈cawa'n? Mi̱ is̈mucotscap mit palabrajat jeme iyacpay vida cacʉs̈ámpay. 
JHN.6.69	Mit ʉjtsat tʉncupʉjcaway mit tʉ-is̈capcanup ni'c mi̱ miCristu, is̈wáy ayé Dios ca-o'cpay.
JHN.6.70	Jesús ipo'ngʉs̈:
JHN.6.70	—Tʉcupiugʉs̈ midocejat, mit tu'c jayau de mijchat ayé Awayagatsna' ijayau.
JHN.6.71	Mit je' cots de Judas, Simón Iscariote iway, ni'c ayʉ̱́j ayé iguito'ctʉgʉyámpay, mit je' tu'c de ayé doce pʉctampajyat.
JHN.7.1	Mit cʉs̈ Jesús yo'y Galileajway na̱s̈. Igawanu iyo'ywa'n Judeajway na̱s̈ ni'c judíujat iguiche'ngap pa igui-ago'jcáj. 
JHN.7.2	Wejpu'n tomo'c ayé ma̱s̈ʉjw itsowí̱jcapay judíujat pa iguinijawigawa'n ayé titictʉcwájat mam itsʉ̱ngaj ampay jayajwat. 
JHN.7.3	Mit iguinʉmgajau ije̱wajyat:
JHN.7.3	—Pichin yam mit nʉs̈ Judeajway na̱s̈ pa impʉctampajyat ma e'pca-ey lo que inwatpay. 
JHN.7.4	Ni'c nepʉn igawatp neti anu'mu te iwamp nu'pʉjʉn igui-is̈capcáj. Te inwatp ayʉ̱́j, acniguque's̈ʉ pa nu'pʉjʉn jayajwat ma e'pca.
JHN.7.5	Ni'c ne ije̱wajyat igacupʉjcawu je'. 
JHN.7.6	Cʉs̈ Jesús inʉmgʉs̈au:
JHN.7.6	—Canicoyp tu'c tiempu oyway pa ʉ̱, po mijchat inaguepí̱jcap tiempu. 
JHN.7.7	Jayajwat ayʉ̱́j mundujway ca-oyap is̈-angap mijchat, po ʉ̱ tʉs̈-angap ni'c tʉnactujawigʉs̈p ni'c iwatcap mal. 
JHN.7.8	Nʉs̈iga mijchat ma̱s̈ʉuni'c. Ʉ̱ tʉganinʉs̈áj ayé ma̱s̈ʉjw ni'c tʉs̈canicojyap tu'c tiempu oyway.
JHN.7.9	Iguinʉmgʉ́s̈aj wename, je' tan Galileajway na̱s̈.
JHN.7.10	Po cʉs̈ inʉ́s̈caj ije̱wajyat, je' nʉcs̈ey ma̱s̈ʉuni'c, po iga-actujawiwu nepʉn, ni'c nʉcs̈ anu'mu. 
JHN.7.11	Mit judíujat iguiche'ngau je' ma̱s̈ʉuni'c, mit inʉmgau:
JHN.7.11	—¿Jʉm itsʉ̱na aye?
JHN.7.12	Mit ayé jayaujuc ni-ucyo'tcʉjʉu ti iwatpay Jesús. Una̱c inʉmgau ni'c iwatp oy, po ja-una̱c inʉmgau ni'c ca̱j, ni'c je' iwe̱jta̱jcʉs̈puc jayajwat.
JHN.7.13	Po nu'pʉjʉjnat anu'mu i-ampiuga de je', nic ipʉ̱tcau judíujat.
JHN.7.14	Po icojy es̈pu̱t ma̱s̈ʉjw, Jesús tʉgʉy templuni'c mit i-ajque's̈cʉs̈au. 
JHN.7.15	Mit nigu-épigʉjʉu judíujat, inʉmgau:
JHN.7.15	—¿Nat iguijato'c ayʉ̱́j jayau? ni'c cani-estudia̱tp as̈am ʉjtsat.
JHN.7.16	Jesús ipo'ngʉs̈:
JHN.7.16	—Ayʉ̱́j ama̱s̈an tʉnajque's̈pay caje' tʉnje', po ije' ayé Dios jeme tʉs̈ajyu'tway. 
JHN.7.17	Jeme iwampay iguiwatwa'n Dios iwampay, je' ijawiyáj te Dios iyac ayé ama̱s̈an o te ʉ̱jyu tʉcotsp. 
JHN.7.18	Jeme cotspay je'yu, iche'mp pa jayajwat igui-oyninʉmgáj, po jeme iche'mpay ma igui-oyninʉmac ayé igui-ajyu'tway, ayé jayau iwatp iyacs̈ta'cway, mit igawe̱tp nepʉn.
JHN.7.19	’¿Is̈camoygawu ley Moisés? Mit netu'c jayau mam mijchat igajayaumayp ayé ley. ¿Tini'c is̈che'ngap pa is̈ago'jcáj?
JHN.7.20	Iguipo'ngau ayé jayaujuc mit inʉmgau:
JHN.7.20	—Inaguep demo̱nyu, ¿pʉn is̈che'mp pa is̈ago'gáj?
JHN.7.21	Jesús ipo'ngʉs̈:
JHN.7.21	—Tʉnwat tu'c cosa mit minigu-épigʉjʉp minu'pʉjʉjnat. 
JHN.7.22	Iyacs̈ta'cway Moisés iyac orden pa is̈marca̱tcawa'n tu'c jayau. Po ayé caje' Moisés iyac, iyac inte̱jtat ámbanuway. Mit inmarca̱tcap tu'c jayau po'cs̈ans̈ʉuni'c. 
JHN.7.23	Te inmarca̱tcap tu'c jayau po'cs̈ans̈ʉuni'c pa is̈cumplia̱tcajawa'n Moisés iley, ¿is̈mu-awa'nigap ni'c tʉnac-oytamp jaran tu'c jayau po'cs̈ans̈ʉuni'c? 
JHN.7.24	Camtʉ'tsjuzga̱tca as̈am ique's̈ tu'c jayau, po juzgá̱tca iyacs̈ta'cway.
JHN.7.25	Mit cʉs̈ una̱c jayajwat Jerusalénway inʉmgau:
JHN.7.25	—¿Caje' ayʉ̱́j ayé iche'ngapay pa igui-ago'jcawa'n? 
JHN.7.26	E'pca ni'c je' cotsp mam igui-e'pca nu'pʉjʉjnat mit iganʉmgajap neti. ¿Is̈jawiga autoridajat ijawigap ni'c iyacs̈ta'cway ayʉ̱́j ayé Cristu i-ajyu'támpay Dios. 
JHN.7.27	Po ayʉ̱́j jayau najawigap jʉm imijn, po imi'nwa'n Cristu, nepʉn igajawiyáj jʉm imijn.
JHN.7.28	Cʉs̈ Jesús i-ajque's̈ templuni'c, je' cots mʉgʉc mit inʉmgʉs̈au:
JHN.7.28	—Ʉ̱ is̈-is̈capcap mit injawigap jʉm tʉmijn, po tʉgaminu ʉ̱jyu, po Dios jeme tʉs̈ajyu'tway, ayé iwatp iyacs̈ta'cway mit ayé inga-is̈capcap. 
JHN.7.29	Po ʉ̱ tʉnis̈cap je', ni'c tʉmín mam je', mit je' tʉs̈ajyu't.
JHN.7.30	Mit cʉs̈ iche'ngajau ilaj pa igui-actangawa'n, po nepʉn iga-actanu ni'c canicoyp hora. 
JHN.7.31	Mit mayo'c ayé jayaujuc icupʉjcaway je', mit inʉmgau:
JHN.7.31	—Minway Cristu, mit iwatway may milagru ni'c itpate ti iguiwatwa'n.
JHN.7.32	Fariseujat imaraugau ayé jayaujuc ni'c we'n ini-ucyo'tcʉjʉ de Jesús, mit judíujat imʉjpa̱nijat mit fariseujat i-ajyu'tcau comandantejat pa igui-actangawa'n. 
JHN.7.33	Mit cʉs̈ Jesús inʉmgʉs̈au:
JHN.7.33	—Tʉtsʉ̱námnaj mit mijchat jatu'c tiempuwáyu, mit cʉs̈wa'n tʉnʉs̈áj mam itsʉ̱na Dios jeme tʉs̈ajyu'tway. 
JHN.7.34	Ʉ̱ is̈che'ngáj, mit is̈capa̱tcáj. Mit mam tʉtsʉ̱nawa'n, mijchat ca-oyáj incóyga.
JHN.7.35	Cʉs̈ judíujat inʉmgau je'jatu:
JHN.7.35	—¿Pa jʉm inʉs̈wa'n ayʉ̱́j ni'c nagapa̱tcáj? ¿Nʉs̈ámpa'p mam itsʉ̱nga judíujat s̈is̈cada'guicway mam itsʉ̱nga pe'ta̱majyat, mit i-ajque's̈cʉs̈áj pe'ta̱majyat? 
JHN.7.36	¿Ti inʉmo'jcʉp ayʉ̱́j inʉmway: “Ʉ̱ is̈che'ngáj mit is̈capa̱tcáj, mit mam tʉtsʉ̱nawa'n, mijchat ca-oyáj incóyga”?
JHN.7.37	Icojy últimu s̈ʉjw cuandu iguitsóugaj más oymanac ayé ma̱s̈ʉjw, Jesús nitenda̱jcʉu mit cots mʉgʉc, inʉm:
JHN.7.37	—Te tu'c jayau nʉ-u̱go'jcʉp, ma mi'n mit ʉ̱, mit ma u'c. 
JHN.7.38	Ni'c jeme nʉ-u̱cpay, ayé as̈am jeme tʉs̈cupʉcpay. As̈am itsʉ̱na ja'yic: tanáj ijo̱tni'c as̈am tu'c mʉjnʉ' pujʉ'cpay pa iguimo'áj vida pa siempre.
JHN.7.39	Ayʉ̱́j inʉmo'jcʉu pa jeme ipʉctsougámpay ayé Espíritu Santu jeme iguicupʉjcapay je', ni'c canimimp Espíritu Santu ni'c Jesús canicu'tp oymanac tsajpni'c.
JHN.7.40	Mit cʉs̈ una̱c de ayé jayaujuc iguimáraugaj inʉmway Jesús, inʉmgau:
JHN.7.40	—Iyacs̈ta'cway ayʉ̱́j ayé profeta i-ajyu'tway Dios.
JHN.7.41	Ja-una̱c inʉmgau:
JHN.7.41	—Ayʉ̱́j ayé Cristu jeme nʉmicway pa imi'nwa'n.
JHN.7.41	Po ja-una̱c inʉmgau:
JHN.7.41	—¿Is̈jawiga Galilea imi'nwa'n ayé Cristu jeme i-ajyu'támpay Dios. 
JHN.7.42	Ja'yic itsʉ̱na Dios ilibru ni'c Cristu pichináj rey David ifamiliani'c, mit mi'náj nʉ'jcopacni'c Belén mam itsʉ̱naj David.
JHN.7.43	Mit cʉs̈ ayé jayajwat catsʉ̱ngawu en acuerdu nat imijn Jesús. 
JHN.7.44	Mit una̱c iwangau igui-actangawa'n je', po nepʉn ca-oyawu igui-actamp.
JHN.7.45	Mit comandantejat pitujcawatu mam itsʉ̱nga judíujat imʉjpa̱nijat mit fariseujat, mit je'jat iguinʉmgajau:
JHN.7.45	—¿Tini'c is̈camumínga ayé jayau?
JHN.7.46	Comandantejat ipo'ngau:
JHN.7.46	—¡Nunca cani-itp tu'c jayau cotspay as̈am ayʉ̱́j jayau icots!
JHN.7.47	Cʉs̈ fariseujat iguipo'ngau:
JHN.7.47	—¿Mijchat is̈we̱jta̱jcawayey? 
JHN.7.48	¿Is̈jawiga itáj tu'c jefe o tu'c fariseu icupʉcpay ayé? 
JHN.7.49	Po ayʉ̱́j jayajwat iga-is̈capcapay ley, maldicioná̱tijcat ayé.
JHN.7.50	Mit Nicodemo jeme oyway tsu'm mam Jesús, imunipʉjcʉs̈ʉwey je'jat, mit inʉmgʉs̈au:
JHN.7.51	—¿Is̈jawiga nalejyat natujuzga̱tcap tu'c jayau te nagamarajwʉ'cp, mit te nagajawip ti iwatway?
JHN.7.52	Je'jat iguipo'ngau:
JHN.7.52	—¿Is̈jawi mi̱ migalileajwayey? Che'n mam itsʉ̱na ja'yic Dios ilibruni'c, mit in-e'páj ni'c nunca canimimp tu'c profeta Galileajway na̱s̈ i-ajyu'tway Dios.
JHN.7.53	Mit cada jayau nʉs̈cau itʉcmat.
JHN.8.1	Mit Jesús nʉcs̈ en ayé copac inʉ'jy los Olivos. 
JHN.8.2	Mit jopoyít pituc pa templuni'c mit nu'pʉjʉn jayajwat mingau mam je'. Mit initsʉ̱ndá̱jcʉj, i-ajque's̈cʉau. 
JHN.8.3	Mit cʉs̈ fariseujat mit jeme i-ajque's̈capay ley iguimumingajau tu'c to's̈ay icupa̱tigaway mam ichajyo'jy. Mit je' iyajcau es̈pu̱tum, 
JHN.8.4	mit inʉmgajau:
JHN.8.4	—Amayipay, ayʉ̱́j to's̈ay icupa̱tigau meru mam ichajyo'jy. 
JHN.8.5	Mit Moisés ileyni'c nas̈manda̱tcap napójcaja mit tsa' to's̈ajyat as̈am ayʉ̱́jway. ¿Mi̱j te, ti inyʉmp?
JHN.8.6	Po inʉmgau wename ni'c iche'ngajap ilaj pa igui-acusa̱tcawa'n. Po Jesús inico'udá̱jcʉj, ituja'y icʉ'jʉjp na̱s̈ni'c. 
JHN.8.7	Mit siguia̱t igui-ucyo'tca, mit je' ca's̈ʉ'c mit inʉmgʉs̈au:
JHN.8.7	—Te itp tu'c jayau mam mijchat iganiwatpay mal, ma ca'jtsʉ'jca tu'c tsa' ayé to's̈ay.
JHN.8.8	Mit inico'uda̱jcʉjatu, siguia̱t ja'ypay na̱s̈ni'c. 
JHN.8.9	Po je'jat iguimáraugaj we'n, nigujawigʉjʉu ni'c iwatcap mal, mit cʉjtu'c cʉjtu'c ipíchingaj desde na'waywájat hasta ya̱wayna'jat, mit Jesús je'yu tan mit ayé to's̈ay jeme iyajcaway es̈pu̱tum. 
JHN.8.10	Mit ica's̈ʉ'jc Jesús, igaja-is̈u nepʉn, aye'yu to's̈ay tan. Inʉjmau:
JHN.8.10	—To's̈ay, ¿jʉm itsʉ̱nga jeme is̈-acusa̱tcaway? ¿Is̈cacondena̱tu nepʉn?
JHN.8.11	Je' iguinʉjmau:
JHN.8.11	—Nepʉn, Señor.
JHN.8.11	Cʉs̈ Jesús inʉjmau:
JHN.8.11	—Ne ʉ̱ tʉgacondena̱tpey. Nʉs̈ mit camjawat mal.
JHN.8.12	Jesús imucotscʉs̈atu, inʉm:
JHN.8.12	—Ʉ̱ as̈am tʉluz tʉnta'cs̈cʉs̈pay nu'pʉjʉn jayajwat. Jeme tʉs̈natspoguipay cayo'yáj mam i-it ma̱jlat, ni'c ayé mal as̈am tu'c chitimic, po ijtʉ̱́j ayé luz igui-actu-e'pcámpay mam i-it vida cacʉs̈ámpay.
JHN.8.13	Cʉs̈ fariseujat iguinʉmgajau:
JHN.8.13	—Mi̱jyu is̈actujawigap lo que inwatpay. Jemni'c caje' iyacs̈ta'cway lo que inyʉmpay.
JHN.8.14	Jesús inʉmgʉs̈au:
JHN.8.14	—Te ʉ̱jyu tʉ-actujawigʉs̈p lo que tʉnwatpay, po majawe'naj iyacs̈ta'cway lo que tʉnyʉmpay, ni'c tʉnjawip jʉm tʉmijn mit jʉm tʉnʉcs̈wa'natu, po mijchat ingajawigap jʉm tʉmijn ne jʉm tʉnʉcs̈wa'n. 
JHN.8.15	Mijchat injuzga̱tcap tu'c jayau as̈am ique's̈. Mit ʉ̱ tʉngajuzga̱tp nepʉn. 
JHN.8.16	Mit te ʉ̱ tʉjuzga̱tp, tʉjuzga̱tp yacs̈ic ni'c caje' ʉ̱jyu po tʉjuzga̱tcap ʉ̱ mit tʉnte̱t Dios jeme tʉs̈ajyu'tway. 
JHN.8.17	Mit ja'yic itsʉ̱na inleyni'jcat ni'c iyacs̈ta'cway lo que inʉmgapay mechc jayajwat. 
JHN.8.18	Ʉ̱ tʉ-actujawigʉs̈p lo que tʉnwatpay, mit tʉnte̱t Dios jeme tʉs̈ajyu'tway is̈actujawigapey lo que tʉnwatpay.
JHN.8.19	Je'jat iguinʉmgajau:
JHN.8.19	—¿Jʉm itsʉ̱na inte̱t Dios?
JHN.8.19	Jesús ipo'ngʉs̈:
JHN.8.19	—Ʉ̱ is̈ca-is̈capcap ne inga-is̈capcapey tʉnte̱t Dios. Pi is̈-is̈capcagate ʉ̱, inis̈capcájate tʉnte̱t Dios.
JHN.8.20	Jesús cots wename cuandu itsʉ̱naj mam iguiyájca ofrenda mam i-ajque's̈ templuni'c. Mit nepʉn iguiga-actanu ni'c canicoyp hora.
JHN.8.21	Jesús inʉmgʉs̈awatu:
JHN.8.21	—Ʉ̱ tʉnʉs̈áj mit is̈che'ngáj po mi-o'jcáj mit ayé mal inwatcapay. Mam ʉ̱ tʉnʉs̈wa'n, mijchat ca-oyáj incóyga.
JHN.8.22	Cʉs̈ judíujat inʉmgau:
JHN.8.22	—¿Is̈jawiga ni-ago'jcʉ̱́j ni'c inʉmp: Mam ʉ̱ tʉnʉs̈wa'n, mijchat ca-oyáj incóyga?
JHN.8.23	Mit inʉmgʉs̈au:
JHN.8.23	—Mijchat mina̱s̈ni'jcatway, mit ʉ̱ tʉtsajpni'cway. Mijchat impensa̱tcap solo itpay en ayʉ̱́j mundu mit ʉ̱ tʉngawamp itpay en ayʉ̱́j mundu. 
JHN.8.24	Jemni'c tʉnʉmgʉ́s̈aj ni'c mi-o'jcáj mit ayé mal inwatcapay, ni'c te is̈cacupʉjcap ni'c ʉ̱j ayé tʉs̈ajyu'tway Dios, mi-o'jcáj mit ayé mal inwatcapay.
JHN.8.25	Cʉs̈ iguinʉmgajau:
JHN.8.25	—¿Mipʉn mi̱? Cʉs̈ Jesús inʉmgʉs̈au: Lo que tʉnʉmgʉs̈away desde primeru. 
JHN.8.26	Tʉnaguep mayo'c cosajat pa tʉnʉmgʉs̈awa'n mit pa tʉjuzga̱tcʉs̈wa'n. Po jeme tʉs̈ajyu'tway, ayé iyacs̈ta'cway. Mit lo que tʉnmaraway iguinʉjm je', ayʉ̱́j tʉnyʉmgʉs̈ap jayajwat ayʉ̱́j mundujway.
JHN.8.27	Po igajawigawu ni'c je' cots de ite̱t Dios. 
JHN.8.28	Cʉs̈ Jesús inʉmgʉs̈au:
JHN.8.28	—Cuandu is̈ajcu'tcáj cunu̱s̈ni'c ʉ̱ jeme tʉjatway jayau, wejpu'n injawigáj ni'c ʉ̱j ayé tʉs̈ajyu'tway Dios, mit ʉ̱jyu tʉngawatp neti, po as̈am tʉs̈ajque's̈ap tʉnte̱t Dios, wename-ey tʉs̈nʉm. 
JHN.8.29	Ni'c Dios jeme tʉs̈ajyu'tway tsʉ̱nap mit ʉ̱, mit tʉnte̱t Dios tʉs̈canicuyaguip tʉntu'gumu ni'c tʉnwatí̱jcap iwampay je'.
JHN.8.30	Iguinʉjm we'n, mayo'c jayajwat iguicupʉjcau je'.
JHN.8.31	Cʉs̈ Jesús inʉmgʉs̈au ayé judíujat iguicupʉjcaway je':
JHN.8.31	—Te mijchat inmutangap lo que tʉnyʉmpay, iyacs̈ta'cway mijatcáj tʉ̱pʉctampajyat, 
JHN.8.32	mit inis̈capcáj lo que iyacs̈ta'cway, mit lo que iyacs̈ta'cway is̈acnilibra̱tcʉjʉ̱j.
JHN.8.33	Cʉs̈ iguipo'ngau:
JHN.8.33	—Ʉjtsat tʉpichingau Abraham ifamiliani'c mit nunca tʉganitsʉ̱ngap to'ctʉgʉyic mit nepʉn. ¿Tini'cpaj is̈nʉm ni'c tʉjatcáj libre?
JHN.8.34	Jesús ipo'ngʉs̈:
JHN.8.34	—Iyacs̈ta'cway tʉnʉmgʉs̈ap ni'c nu'pʉjʉn iwatpay mal, to'ctʉgʉyic itsʉ̱na mit ayé ma̱jlat. 
JHN.8.35	Mit tu'c to'ctʉgʉyicway ca-oyap iguimutájna ijayc itʉjc, po je' iway imutanáj pa siempre. 
JHN.8.36	Jemni'c te Dios iway is̈libra̱tcáj, mijatcáj libre iyacs̈ta'cway. 
JHN.8.37	Tʉnjawip ni'c mijchat mipichingau Abraham ifamiliani'c, po inwangap is̈ago'jcáj ni'c ingamutangap lo que tʉnyʉmpay. 
JHN.8.38	Ʉ̱ tʉnyʉmp jeme tʉn-is̈way iguiwat tʉnte̱t Dios, mit mijchat inwatcap lo que inmaraugaway iguiwat inte̱jtat.
JHN.8.39	Mit iguinʉmgajau:
JHN.8.39	—Ʉjtsat tʉnte̱jtat Abraham.
JHN.8.39	Jesús inʉmgʉs̈au:
JHN.8.39	—Te mijchat is̈wajyatate Abraham, inwatcájate as̈am Abraham iguiwajt. 
JHN.8.40	Po jinap inwangap is̈ago'jcáj mit ʉ̱ tʉnʉmgʉs̈au lo que iyacs̈ta'cway as̈am tʉs̈nʉjmau Dios. Abraham igawatu as̈am mijchat. 
JHN.8.41	Mijchat inwatcap as̈am inte̱jtat iguiwat.
JHN.8.41	Cʉs̈ iguinʉmgajau:
JHN.8.41	—Ʉjtsat tʉgaje'jat pejpejnat. Tʉnaguepcap tu'gu tʉnte̱jtat, mit ayé Dios.
JHN.8.42	Cʉs̈ Jesús inʉmgʉs̈au:
JHN.8.42	—Pi téjtatajate Dios, iyacs̈ta'cway is̈wangájate ʉ̱ ni'c tʉpichin mam Dios mit tʉmín yam. Mit tʉgaminu ʉ̱jyu, po je' tʉs̈ajyu't. 
JHN.8.43	¿Tini'c is̈ca-entendiá̱tca lo que tʉnyʉmpay? Ni'c ca-oyap is̈márauga lo que tʉnyʉmpay. 
JHN.8.44	Mijchat inte̱jtat Awayagats ayé, mit inwato'jcʉjʉp lo que iwampay inte̱jtat. Je' tu'c ago'cpay desde ámbanu, mit igamutanu lo que iyacs̈ta'cway ni'c igawatp iyacs̈ta'cway. Iguinʉmwa'n tu'c we̱t, aye ni'c yujic iguiwat, ni'c je' tu'c we̱tpay mit je' i-acchu̱chip nu'pʉjʉn we̱t. 
JHN.8.45	Po ʉ̱ is̈cacupʉjcap ni'c tʉnyʉmp iyacs̈ta'cway. 
JHN.8.46	¿Pʉn mam mijchat icomproba̱tp ni'c tʉnwatp mal? Mit te tʉnyʉmp iyacs̈ta'cway, ¿tini'c is̈cacupʉjcap? 
JHN.8.47	Jeme iguiwayjátway Dios, imarap lo que inʉmpay Dios. Jemni'c is̈camárauga lo que inʉmpay ni'c mijchat caje'jat is̈wajyat Dios.
JHN.8.48	Cʉs̈ judíujat iguinʉmgajau:
JHN.8.48	—Iyacs̈ta'cway lo que tʉnyʉmgapay ni'c mi̱ miSamariajway mit inaguep demo̱nyu.
JHN.8.49	Ipo'ngʉs̈ Jesús:
JHN.8.49	—Ʉ̱ tʉnga-aguep demo̱nyu po tʉn-oyninʉmp tʉnte̱t Dios, mit mijchat is̈malninʉmgap. 
JHN.8.50	Po ʉ̱ tʉngache'mp pa jayajwat tʉs̈-oyninʉmgáj. Itp pʉn iche'mpay pa tʉs̈-oyninʉmáj, mit je' inʉmáj lo que iyacs̈ta'cway. 
JHN.8.51	Iyacs̈ta'cway tʉnʉmgʉs̈ap ni'c jeme ijayaumaypay lo que tʉnyʉmpay, nunca ca-o'gáj.
JHN.8.52	Cʉs̈ judíujat iguinʉmgajau:
JHN.8.52	—Jinap que tʉnjawigap ni'c inaguep demo̱nyu. Abraham o'cway mit we'ney profetajat, mit mi̱ inyʉmp ni'c jeme ijayaumaypay lo que mi̱ inyʉmpay, nunca ca-o'gáj. 
JHN.8.53	¿Is̈jawi mi̱ más mi-oyninʉmic que Abraham nate̱jtat ámbanuway mit profetajat jeme o'jcaway? ¿As̈am pʉn inyiwajtʉ mi̱?
JHN.8.54	Ipo'ngʉs̈ Jesús:
JHN.8.54	—Te ʉ̱jyu tʉni-oyninʉjmʉp, caservia̱tp lo que tʉnyʉmpay. Tʉnte̱t Dios ayé tʉs̈-oyninʉmpay, mit mijchat inyʉmgap ni'c je' inDiosat. 
JHN.8.55	Po mijchat inga-is̈capcap je', po ʉ̱ tʉnis̈cap. Mit te tʉnyʉmp ni'c tʉnga-is̈cap je', tʉjatáj tu'c we̱tpay as̈am mijchat. Po tʉnis̈cap je' mit tʉnjayaumayp lo que inʉmpay. 
JHN.8.56	Abraham inte̱jtat ámbanuway ji'c ijo̱jt ni'c ijawiu ni'c i-e'páj ayé s̈ʉjw tʉntumi'námpay, mit i-is̈ mit ji'c ijo̱jt.
JHN.8.57	Cʉs̈ iguinʉmgajau judíujat:
JHN.8.57	—Ingani-aguep cincuenta añu, ¿mit in-is̈way Abraham?
JHN.8.58	Jesús inʉmgʉs̈au:
JHN.8.58	—Iyacs̈ta'cway tʉnʉmgʉs̈ap ni'c antes i-ijt Abraham, ʉ̱ tʉ-itnup.
JHN.8.59	Cʉs̈ ipʉjcau tsa' pa iguipojcajawa'n, po Jesús niguyu'jtsʉu, mit pichin templuni'c. Mit je' nas̈tuc mam je'jat itsʉ̱nga, mit nʉcs̈.
JHN.9.1	Inas̈ Jesús, i-is̈ tu'c jayau winchic desde ima̱m iguita̱c. 
JHN.9.2	Mit igui-ucyo'tcau ipʉctampajyat:
JHN.9.2	—Amayipay, ¿pʉn iwat mal, ayʉ̱́j jayau, ite̱t o ima̱m pa ijajt winchic?
JHN.9.3	Jesús ipo'ngʉs̈:
JHN.9.3	—Igawatu mal ayʉ̱́j jayau, ne ite̱t ne ima̱m, po jat winchic pa Dios ma ajque's̈ ipoder mit je'. 
JHN.9.4	Itp ti tʉs̈wajtawa'n iyos̈ ayé Dios tʉs̈ajyu'tway mientras itpnaj tiempu en ayʉ̱́j s̈ʉjw, ni'c icutsu'iwa'n, nepʉn caja-oyap iyos̈wat. 
JHN.9.5	Mientras tʉtsʉ̱napnaj en ayʉ̱́j mundu, tʉnta'cs̈cʉs̈áj jayajwat ayʉ̱́j mundujway.
JHN.9.6	Iguinʉjm we'n, tsuj na̱s̈ni'c mit ituwat mo'ts itsujnʉ', mit ayé mo'ts ijajtsau iwini'c ayé winch, 
JHN.9.7	mit inʉjmau:
JHN.9.7	—Nʉs̈ nigupújʉ en ayé nʉ'to'y tsʉ̱napay barrio Siloé mit ayé inʉmo'jcʉp Ajyu'ticway.
JHN.9.7	Cʉs̈ nʉcs̈, mit nigupujʉu, mit ipitujc, e'pnup. 
JHN.9.8	Cʉs̈ ivecinujat mit jeme igui-is̈caway primeru ni'c wínchigate, inʉmgau:
JHN.9.8	—¿Caje' ayʉ̱́j ayé jeme tsʉ̱naway pa iyo'twa'n?
JHN.9.9	Cʉjtu'c inʉmgau:
JHN.9.9	—Je' ayé.
JHN.9.9	Mit japu̱jtat inʉmgau:
JHN.9.9	—Ique's̈ as̈am je'.
JHN.9.9	Mit je' inʉm:
JHN.9.9	—Ʉ̱j ayé.
JHN.9.10	Mit iguinʉmgajau:
JHN.9.10	—¿Nat in-e'pta̱jc?
JHN.9.11	Je' ipo'ngʉs̈:
JHN.9.11	—Ayé jayau inʉ'jyway Jesús iwat mo'ts, mit tʉs̈jajtsau tʉnwini'c, mit tʉs̈nʉjmau: “Nʉs̈ en ayé nʉ'to'y tsʉ̱napay barrio Siloé, mit nigupújʉ.” Mit tʉ-oy, mit tʉnigupujʉu, mit tʉ-e'pta̱c jaran.
JHN.9.12	Cʉs̈ iguinʉmgajau:
JHN.9.12	—¿Jʉm itsʉ̱na ayé jayau?
JHN.9.12	Mit je' inʉm:
JHN.9.12	—Tʉngajawip.
JHN.9.13	Cʉs̈ imunʉs̈cau mam itsʉ̱nga fariseujat ayé jayau jeme tsʉ̱naway winchic. 
JHN.9.14	Mit wejpu'n po'cs̈ans̈ʉjw cuandu Jesús iguiwajt mo'ts mit igui-ac-e'pta̱jc ayé jayau. 
JHN.9.15	Cʉs̈ igui-ucyo'tcawatu fariseujat nat i-e'pta̱jc. Mit je' inʉmgʉs̈au:
JHN.9.15	—Tʉs̈yajcau mo'ts tʉnwini'c, mit tʉnigupujʉu, mit tʉ-e'pta̱c jaran.
JHN.9.16	Cʉs̈ una̱c fariseujat inʉmgau:
JHN.9.16	—Ayé Jesús caminu mam Dios, ni'c igawatp cuenta po'cs̈ans̈ʉjw.
JHN.9.16	Ja-una̱c inʉmgau:
JHN.9.16	—¿Po nat tu'c jayau iwatpay mal iguiwatwa'n ayʉ̱́j milagrujat?
JHN.9.16	Mit catsʉ̱ngawu en acuerdu ayé jayajwat. 
JHN.9.17	Cʉs̈ inʉmgajawatu ayé winch:
JHN.9.17	—¿Mi̱j te, ti inyʉmp de ayé jayau is̈ac-e'pta̱cway? Mit je' inʉm ni'c tu'c profeta i-ajyu'tway Dios.
JHN.9.18	Po judíujat igacupʉjcawu ni'c je' tsʉ̱nau winchic mit e'pta̱c hasta iguiyá̱s̈cajaj ite̱t mit ima̱m ayé jeme e'pta̱cway, 
JHN.9.19	mit i-ucyo'tcau:
JHN.9.19	—¿Inwajyat ayʉ̱́j? ¿Inyʉmgap ni'c winchic i-ijt? ¿Nat i-e'pta̱jc?
JHN.9.20	Ima̱m mit ite̱t ipo'ngau:
JHN.9.20	—Tʉnjawigap ni'c ayʉ̱́j tʉnwajyat, mit winchic i-ijt, 
JHN.9.21	po tʉngajawigap nat i-e'pta̱jc jinap, ne tʉngajawigapey pʉn igui-ac-e'pta̱c. Po ijtʉnup s̈iwit, oyap is̈-ucyo'tca je', mit je'yu is̈nʉmgajáj.
JHN.9.22	Ite̱t mit ima̱m inʉmgau wename ni'c ipʉ̱tcau judíujat, ni'c judíujat iwatcaway tu'c acuerdu ni'c te tu'c jayau inʉmp ni'c Jesús ayé Cristu i-ajyu'támpay Dios, itu'mbac-acpichingáj mam i-adora̱tca judíujat. 
JHN.9.23	Jemni'c iguinʉ́mgaj ite̱t mit ima̱m: “Ijtʉnup s̈iwit, oyap is̈-ucyo'tca je'.”
JHN.9.24	Cʉs̈ iya̱s̈cawatu ayé jayau jeme tsʉ̱naway winchic, mit inʉmgajau:
JHN.9.24	—Oyninʉm Dios ni'c je' is̈ac-oytan. Ni'c tʉnjawigap ni'c ayé Jesús tu'c jayau iwatpay mal.
JHN.9.25	Cʉs̈ je' ipo'ngʉs̈:
JHN.9.25	—Te je' tu'c jayau iwatpay mal, tʉngajawip. Po tu'c cosa tʉnjawip ni'c tʉwínchigate po jinap tʉ-e'p.
JHN.9.26	Inʉmgajawatu:
JHN.9.26	—¿Ti is̈wajtau? ¿Nat is̈ac-e'pta̱c?
JHN.9.27	Je' ipo'ngʉs̈:
JHN.9.27	—Tʉnʉmgʉs̈away po ingawangap is̈márauga. ¿Tini'c inwangap is̈maraugawa'natu? ¿Inwangapey injatcawa'n is̈pʉctampajyat je'?
JHN.9.28	Mit iguitucotscau mit iguinʉmgajau:
JHN.9.28	—Mi̱ je' is̈pʉctampay, po ʉjtsat tʉs̈pʉctampajyat Moisés. 
JHN.9.29	Ʉjtsat tʉnjawigap ni'c Dios imucots Moisés, po pa ayé Jesús, tʉngajawigap jʉm imijn.
JHN.9.30	Mit ayé jayau ipo'ngʉs̈:
JHN.9.30	—Po ayʉ̱́j nas̈acnigu-épijyʉp ni'c ingajawigap jʉm imijn, mit ʉ̱ tʉs̈ac-e'pta̱c je'. 
JHN.9.31	Mit najawigap ni'c Dios igamarap jeme iwatcapay mal, po te tu'c jayau ipʉ̱tp Dios, mit iwatp lo que Dios iwampay, ayé imarap. 
JHN.9.32	Desde ámbanu naganimarap iguinʉ́mga ni'c tambʉn i-ac-e'pta̱cp tu'c jayau ye'cpay winchic. 
JHN.9.33	Te ayʉ̱́j jayau magami'nate mam Dios, ca-oyapate neti iguiwat.
JHN.9.34	Je'jat iguipo'ngau:
JHN.9.34	—Mi̱ inwat mal desde in-ijt, ¿mit is̈jawi ʉjtsat is̈ajque's̈cajáj? Cʉs̈ itu'mbac-acpichingau mam judíujat i-adora̱tca.
JHN.9.35	Mit imarau Jesús ni'c itu'mbac-acpichingau ayé jayau. Mit iguipa̱jt, inajau:
JHN.9.35	—¿Incupʉjcap mi̱ Dios iway?
JHN.9.36	Je' iguipo'n:
JHN.9.36	—¿Pʉn ayé, Señor, pa tʉs̈cupʉcwa'n je'?
JHN.9.37	Jesús inʉjmau:
JHN.9.37	—Po in-is̈way mit jeme is̈mucotspay, je' ayé.
JHN.9.38	Mit je' iguinʉjmau:
JHN.9.38	—Tʉcupʉcp, Señor. Mit cʉs̈ i-adora̱t.
JHN.9.39	Jesús inʉm:
JHN.9.39	—Ʉ̱ tʉmín en ayʉ̱́j mundu pa tʉs̈proba̱tcʉs̈wa'n jayajwat te tʉs̈cupʉjcáj ʉ̱, pa jeme ca-e'pcapay, ma e'pca. Mit jeme e'pcapay ma wínchiga.
JHN.9.40	Cʉs̈ una̱c fariseujat tsʉ̱ngaway mit je', iguimáraugaj we'n, inʉmgajau:
JHN.9.40	—¿Is̈jawi ni'c ʉjtsat tʉwínchijcatey?
JHN.9.41	Jesús ipo'ngʉs̈:
JHN.9.41	—Pi tsʉ̱nga-ate winchic, migatsʉ̱ngájate culpa̱tic mit ma̱jlat. Po jinap ni'c inyʉmgap ni'c mi-e'pcap, is̈tangajap ayé mal inwatcapay.
JHN.10.1	Iyacs̈ta'cway tʉnʉmgʉs̈ap:
JHN.10.1	—Jeme catʉgʉypay puertani'c curra̱tjugum mam igui-actsʉ̱́nga borregujat, mit tʉgʉyp jatu'c laj, ayé tu'c nu'mpay mit tʉctʉgʉypay. 
JHN.10.2	Po jeme tʉgʉypay puertani'c, ayé ayé jeme icuida̱tpay borregujat. 
JHN.10.3	Mit pa ayé jayau igui-awa̱jtsap puertacuida̱tpayna', mit borregujat iguimaraugap icots. Mit cʉs̈wa'n imuya̱s̈cʉs̈p iborregujat inʉ'jyni'jcat mit i-acpichingʉs̈p. 
JHN.10.4	Mit igui-acpichingʉs̈wa'n nu'pʉjʉn ije', je' nʉcs̈p jʉpm mit iborregujat iguinatspoguigap ni'c iguimaraugap icots. 
JHN.10.5	Po tu'c jayjayau iganatspoguigáj, mejor icupo'jcáj ni'c igamaraugap jayjayajwat.
JHN.10.6	Jesús itumuquips̈ ayʉ̱j cuentu pa je'jat, po igajawigawu ti inʉmo'jcʉp.
JHN.10.7	Mit cʉs̈ Jesús inʉmgʉs̈awatu:
JHN.10.7	—Iyacs̈ta'cway tʉnʉmgʉs̈ap: Ʉ̱j as̈am tʉpuerta mam itʉgʉyga borreguwájat. 
JHN.10.8	Nu'pʉjʉn jeme mingaway antes tʉmijn, ayé as̈am nu'mpajyat mit tʉctʉgʉypajyat, po borregujat igamaraugawu. 
JHN.10.9	Ʉ̱j as̈am tʉpuerta. Jeme tʉgʉypay mit ʉ̱, nisalva̱jtʉ̱́j, Mit oyáj itʉgʉy mit ipichin mit iguigatogoyáj neti.
JHN.10.10	’Tu'c nu'mpay mimp pa inu'mwa'n mit pa i-ago'cwa'n mit pa igui-actogoyda'cwa'n nu'pʉjʉn. Po ʉ̱ tʉmín pa tʉs̈moygʉs̈wa'n vida, mit pa ma aguepca vida jeme siguia̱támpay pa siempre. 
JHN.10.11	Ʉ̱j ayé tʉborregu-cuida̱tpay oyway, mit tu'c borregu-cuida̱tpay oyway iyacp ivida pa borregujat. 
JHN.10.12	Po jeme yos̈watpay pa i-actsʉ̱nawa'nu, ayé caje' borregu-cuida̱tpay, mit caje' ije' borregujat. Mit igui-e'pwa'n ni'c mimp tu'c paju, icuyaguigʉs̈p borregujat mit po'cp. Mit ayé paju i-actangʉs̈p mit i-acs̈is̈cada̱cpʉ'mp. 
JHN.10.13	Jemni'c ipo'c jeme yos̈watpay pa i-actsʉ̱nawa'n ni'c je' actsʉ̱napu, mit igawatp cuenta ayé borregujat.
JHN.10.14	’Ʉ̱j ayé tʉborregu-cuida̱tpay oyway mit tʉnis̈capcʉs̈p tʉmborregujat, mit nu'pʉjʉn tʉnje' tʉs̈-is̈capcap 
JHN.10.15	as̈am tʉnte̱t Dios tʉs̈-is̈cap, mit tʉnis̈capey tʉnte̱t Dios, mit tʉnyacp tʉmvida pa borregujat. 
JHN.10.16	Tʉnaguepey japu̱t borregujat catsʉ̱ngapay en ayʉ̱́j curra̱t, mit aye'jat itp ti tʉs̈mumingʉs̈wa'n, mit imaraugámpey tʉcots, mit itáj tu'gu borregujuc mit tu'c borregu̱cuida̱tpay.
JHN.10.17	’Jemni'c tʉs̈wamp tʉnte̱t Dios ni'c tʉnyacp tʉmvida, mit cʉs̈wa'n tʉnaguepájatu vida. 
JHN.10.18	Nepʉn tʉs̈cachi'jtap tʉmvida po ʉ̱jyu tʉnyacp. Ni'c tʉnaguep derechu pa tʉs̈yacwa'n,mit tʉnaguepey derechu pa tʉs̈aguepwa'natu, ni'c we'n tʉs̈najau tʉnte̱t Dios.
JHN.10.19	Mit cʉs̈ catsʉ̱ngawu-atu en acuerdu judíujat ni'c we'n iguinʉjm. 
JHN.10.20	Mayo'c inʉmgaway:
JHN.10.20	—Ijtʉp demo̱nyu mit ayé tu'c loco ¿tini'c is̈márauga?
JHN.10.21	Japu̱t inʉmgau:
JHN.10.21	—Tu'c jayau inʉmpay wename ca-ijtʉp tu'c demo̱nyu. ¿Is̈jawiga tu'c demo̱nyu oyap igui-ac-e'pta̱jcʉs̈ winchat?
JHN.10.22	Meru-ate iguitsóuga Jerusalén ayé ma̱s̈ʉjw cuandu iguidedicá̱tcaj ayé templu. Mit wejpu'n itiempu payic. 
JHN.10.23	Mit Jesús yo'y templu-á̱m mam i-it ayé corredor inʉ'jyway Salomón. 
JHN.10.24	Mit judíujat igui-apitucje̱jcau mit iguinʉmgajau:
JHN.10.24	—¿Hasta jutim is̈caja-acpensa̱tcáj? Te mi miCristu i-ajyu'tway Dios, nʉmgajac jaran pa tʉjáwiga.
JHN.10.25	Jesús inʉmgʉs̈au:
JHN.10.25	—Tʉnʉmgʉs̈away mit ingacupʉjcap. Tʉnwatp nu'pʉjʉn tʉs̈manda̱tpay tʉnte̱t Dios, mit nu'pʉjʉn tʉnwatpay is̈actujawigap ni'c Dios tʉs̈ajyu't 
JHN.10.26	Po mijchat is̈cacupʉjcap ni'c migaje'jat tʉ̱borregujat, as̈am tʉnʉmgʉ́s̈aj. 
JHN.10.27	Tʉmborregujat tʉs̈maraugap tʉs̈mucotscʉs̈, mit tʉnis̈capcʉs̈p, mit tʉs̈natspoguigap, 
JHN.10.28	mit tʉnmoygʉs̈áj vida cacʉs̈ámpay, mit catogoygáj nunca, mit nepʉn tʉs̈cachi'tcʉs̈áj tʉncʉ'jugum. 
JHN.10.29	Tʉnte̱t Dios jeme tʉs̈moygʉs̈way más ijtʉp poder que nepʉn, mit nepʉn ca-oyáj iguichi'tcap tʉnte̱t icʉ'jugum. 
JHN.10.30	Ʉ̱ mit tʉnte̱t Dios tʉnije'jatu.
JHN.10.31	Cʉs̈ judíujat ipʉjcawatu tsa' pa iguipojcajawa'n. 
JHN.10.32	Jesús ipo'ngʉs̈:
JHN.10.32	—Mayo'gap cosa oyway tʉnte̱t Dios tʉs̈actuwatway pa pi e'pca, ¿jʉmay ayé is̈cagusta̱tcapay pa is̈pojcajáj?
JHN.10.33	Judíujat iguipo'ngau:
JHN.10.33	—Tʉgapojcajap ni'c inwatp oy po ni'c ingarespeta̱tp Dios, ni'c mi̱ mijayau mit miniwajtʉp Dios.
JHN.10.34	Jesús ipo'ngʉs̈:
JHN.10.34	—Tsʉ̱nap ja'yic inleyni'jcat: “Inʉmp ni'c mijchat as̈am midiosat.” 
JHN.10.35	Inʉm ni'c as̈am diosat ayé jeme Dios imucotscʉs̈way, ni'c nu'pʉjʉn tsʉ̱napay ja'yic Dios ilibruni'c naganʉmwit ni'c caje' iyacs̈ta'cway. 
JHN.10.36	Mit te tʉnte̱t Dios tʉs̈aparta̱t mit tʉs̈ajyu't en ayʉ̱́j mundu, ¿tini'c mijchat is̈nʉ́mga ni'c tʉngarespeta̱tp Dios, ni'c tʉnyʉm: Ʉ̱j ayé Dios tʉs̈wáy? 
JHN.10.37	Te tʉngawatp tʉnte̱t Dios iyos̈, camcupʉjcac. 
JHN.10.38	Po te tʉnwatp ayé yos̈, maja is̈cacupʉjcámpaj lo que tʉnyʉmpay, po cupʉjca lo que tʉnwatpay pa pi jawiga mit pi cupʉjca ni'c tʉnte̱t Dios tsʉ̱nap mit ʉ̱, mit ʉ̱ tʉtsʉ̱nap mit tʉnte̱t Dios.
JHN.10.39	Iwangawatu igui-actangawa'n, po je' pichin icʉ'jugujmat.
JHN.10.40	Mit nʉcs̈atu tuganʉ-ájw Jordán mam inʉ'gutejm Juan, mit jem itajn. 
JHN.10.41	Mit mayo'c mingaway mam je', mit inʉmgau:
JHN.10.41	—Iyacs̈ta'cway Juan igawatu nejʉmay milagru, po nu'pʉjʉn inʉmway Juan ti iwatámpay Jesús, pichin iyacs̈ta'cway.
JHN.10.42	Mit mayo'c iguicupʉjcaway jem.
JHN.11.1	Mit wenajpu'n tsʉ̱nau tu'nij tu'c jayau inʉ'jy Lázaro Betaniajway inʉ'jcopacni'jcat María mit ije̱way Marta. 
JHN.11.2	Mit María jemé ijajtsaway perfume el Señor mit i-actʉ̱jtsaway ita'jnat mit icuajy. Je' ijtʉu ije̱way inʉ'jy Lázaro mit tu'nij itsʉ̱naj. 
JHN.11.3	Mit Lázaro ije̱wajyat i-ajyu'tcajau razón Jesús ma nʉmgaja:
JHN.11.3	—Señor, tu'nij itsʉ̱na ayé jeme inwano'cpay.
JHN.11.4	Iguimarajw Jesús, inʉm:
JHN.11.4	—Ayʉ̱́j enfermedaj caje' pa igui-ago'gáj po iguijat we'n pa Dios ma tsʉ̱na mʉjninʉmic, mit we'ney iway ma tsʉ̱na mʉjninʉmic. Jemni'c itu'jnʉj.
JHN.11.5	Mit Jesús imuniwangʉs̈ʉu Lázaro, Marta mit María. 
JHN.11.6	Po iguimarajw ni'c tu'nij itsʉ̱na, je' tan jamechc s̈ʉjw en ayé lugar mam itsʉ̱na. 
JHN.11.7	Mit cʉs̈ inʉmgʉs̈au ipʉctampajyat:
JHN.11.7	—Jaga-atu Judeajway na̱s̈.
JHN.11.8	Iguinʉmgajau ipʉctampajyat:
JHN.11.8	—Amayipay, jinapo'cnaj is̈che'ngau judíujat pa is̈pojcajáj mit tsa', ¿mit minʉs̈ájatu jem?
JHN.11.9	Jesús ipo'ngʉs̈:
JHN.11.9	—Ca-oyap tʉs̈watcajap neti. ¿Caje' doce hora ijec tu'c s̈ʉjw? Mit jeme yo'ypay s̈ʉ̱m cacunepip ni'c oyap i-e'p ni'c s̈ʉjw ita'cs̈cʉs̈p jayajwat ayʉ̱́j mundujway. 
JHN.11.10	Po jeme yo'ypay tsu'm, cunepip ni'c yo'yp chitimicni'c. 
JHN.11.11	Iguinʉjm we'n, cʉs̈ inʉmgʉs̈awatu: Lázaro na-amigujat ma̱p, po nʉs̈áj tʉs̈acjutuc.
JHN.11.12	Cʉs̈ iguinʉmgajau ipʉctampajyat:
JHN.11.12	—Señor, te ma̱p, oytanáj.
JHN.11.13	Po Jesús inʉm we'n ni'c o'guic itsʉ̱na Lázaro, mit je'jat inʉmgapayta ni'c inʉm ni'c ma̱p pa ipo'cs̈wa'n. 
JHN.11.14	Cʉs̈ Jesús inʉmgʉs̈au pa ma jawiga, inʉm:
JHN.11.14	—Lázaro o'cway, 
JHN.11.15	mit ji'cp tʉnjo̱jt ni'c tʉgatsʉ̱nawu jem, ni'c más is̈cupʉjcáj. Jinap jaga mam je'.
JHN.11.16	Cʉs̈ inʉm Tomás inʉ'jywayey Gemelo, inʉmgʉs̈au imupʉctampayje̱wajyat:
JHN.11.16	—Jaga-ey ʉjtsat pa na-o'jca mit je'.
JHN.11.17	Cʉs̈ icojy Jesús, ipa̱t ni'c cuatro s̈ʉjwanu Lázaro itsʉ̱na á̱nimacʉtʉm. 
JHN.11.18	Mit Betania tomo'c Jerusalén, como tres kilómetro i-ijtʉ. 
JHN.11.19	Mit mayo'c judíujat imíngaj mam itsʉ̱nga Marta mit María pa iguiconsola̱tcawa'n ni'c o'guic ije̱way. 
JHN.11.20	Cʉs̈ Marta iguimarajw ni'c mimp Jesús, pichin pa iguipa̱jtsowa'n, po María tan itʉcmat. 
JHN.11.21	Mit Marta inajau Jesús:
JHN.11.21	—Señor, ingatsʉ̱́naj yam, ca-o'cpate tʉnje̱way. 
JHN.11.22	Po jinap tʉnjawip ni'c nu'pʉjʉn inyo'jtámpay Dios, Dios is̈mo'áj.
JHN.11.23	Jesús inʉjmau:
JHN.11.23	—Inje̱way jutucta'gáj.
JHN.11.24	Po Marta iguinʉjmau:
JHN.11.24	—Tʉnjawip ni'c jutucta'gáj po hasta últimu s̈ʉjw ijutucta̱jcawa'n á̱nimajat.
JHN.11.25	Po Jesús inʉjmau:
JHN.11.25	—Ʉ̱j ayé tʉnacjutucta̱jcʉs̈pay á̱nimajat mit tʉnmoygʉs̈p vida. Jeme tʉs̈cupʉgámpay ʉ̱j, maja i-o'cwa'naj jutucta'gáj. 
JHN.11.26	Mit nu'pʉjʉn jeme tsʉ̱napnajway mit tʉs̈cupʉcp, ca-o'gáj nunca. ¿Incupʉcp ayʉ̱́j?
JHN.11.27	Iguinʉjmau:
JHN.11.27	—Jo̱, Señor, tʉncupʉcp ni'c mi̱j ayé miCristu Dios iway, mit minʉmic pa inmi'nwa'n en ayʉ̱́j mundu.
JHN.11.28	Cʉs̈ iguinʉjm we'n, nʉcs̈ mit iya̱s̈ ije̱way María, inajau anu'mu:
JHN.11.28	—Yam itsʉ̱na Amayipay mit is̈ya̱s̈p.
JHN.11.29	Iguimarajw we'n María, ca's̈ʉ'c jaran mit min iguipa't. 
JHN.11.30	Mit Jesús canicoyp nʉ'jcopacni'c, po tsʉ̱naunaj en ayé lugar mam iguipa̱t Marta. 
JHN.11.31	Cʉs̈ judíujat tsʉ̱ngaway itʉcm pa iguiconsola̱tcáj, igui-ís̈caj ni'c María ca's̈ʉ'c jaran mit pichin, inatspoguigau ni'c inʉmgapayta ni'c nʉs̈p mam ini'pigui ije̱way pa Iguinijʉ'wa'n.
JHN.11.32	Icojy María mam itsʉ̱na Jesús, igui-is̈, nicos̈atenda̱jcʉu ita'n-á̱m, inʉjmau:
JHN.11.32	—Señor, ingatsʉ̱́naj yam, ca-o'cpate tʉnje̱way.
JHN.11.33	Cʉs̈ Jesús igui-is̈ ni'c jʉyp, mit jʉygapey judíujat jeme iguicumpaljátcapay, je' s̈ajtogojyʉu mʉgʉc ijo̱jtugum mit tu'n ijo̱jt. 
JHN.11.34	Mit inʉmgʉs̈au:
JHN.11.34	—¿Jʉm is̈comga je'? Mit iguinʉmgajau: Señor, mi'n e'p.
JHN.11.35	Mit Jesús jʉy. 
JHN.11.36	Cʉs̈ inʉmgau judíujat:
JHN.11.36	—¡E'pca ni'c iwano'cp Lázaro!
JHN.11.37	Mit una̱c je'jat inʉmgau:
JHN.11.37	—Ayʉ̱́j ayé i-ac-e'pta̱cway ayé winch. ¿Is̈jawiga ca-oyapate-ey iguimajyi Lázaro maga-o'c?
JHN.11.38	Mit Jesús tu'no'gatu ijo̱jt, min mam i-it ayé á̱nimacʉt. Ayé tu'c cʉt pactajicway, mit tu'c mʉjway tsa' itu-atujcau. 
JHN.11.39	Inʉm Jesús:
JHN.11.39	—Chi'tca ayé tsa'.
JHN.11.39	Po Marta jeme o'cway ije̱way, iguinʉjmau:
JHN.11.39	—Señor, s̈u'cnup ni'c ijtʉnup cuatro s̈ʉjw i-o'jc.
JHN.11.40	Jesús inʉjmau:
JHN.11.40	—¿Tʉganajap ni'c te incupʉcp, in-e'páj nat Dios itsʉ̱na mʉjninʉmic?
JHN.11.41	Cʉs̈ ichi'tcau ayé tsa' itu-atujcaway mam itsʉ̱naj á̱nima. Mit Jesús iyuc-e'jp pa yucm, inʉm:
JHN.11.41	—Padre, tʉnʉjmap ni'ctiyu̱s̈ ni'c is̈maraway. 
JHN.11.42	Ʉ̱ tʉnjawip ni'c is̈marawí̱cp, po tʉnyʉm we'n pa ma marauga ayʉ̱́j jayajwat tsʉ̱ngapay yam, pa ma cupʉjca ni'c mi̱ is̈ajyu't.
JHN.11.43	Mit iguinʉjm we'n, cots mʉgʉc mit inʉm:
JHN.11.43	—¡Lázaro, pichin pe'ta̱m!
JHN.11.44	Cʉs̈ jeme o'guicwayate pichin, mit tsumic icʉ' mit ita'n mit venda, mit iwindugʉt cutucmo'nic mit jamuc. Jesús inʉmgʉs̈au:
JHN.11.44	—Quéjca mit tsac ma nʉcs̈.
JHN.11.45	Cʉs̈ mayo'c judíujat jeme mingaway pa iguicumpaljatcawa'n María, igui-ís̈caj lo que iwatway Jesús, icupʉjcau je'. 
JHN.11.46	Po ja-una̱c je'jat nʉs̈cau mam itsʉ̱nga fariseujat mit inʉmgajau lo que iwatway Jesús. 
JHN.11.47	Mit judíujat imʉjpa̱nijat mit fariseujat ni-apʉcmujcʉjʉu mit judíujat ijefejat, inʉmgau:
JHN.11.47	—¿Ti nawatcáj? ni'c ayé Jesús mayo'ganu milagru iguiwat. 
JHN.11.48	Te namoygap laj ma siguia̱t, nu'pʉjʉn jayau icupʉjcáj je', mit mingáj Romajatway, mit i-actogoyda̱jcáj natemplujat mam na-adora̱tca mit nanʉs̈cáj s̈is̈cada'guic.
JHN.11.49	Cʉs̈ Caifás tsʉ̱nau mit je'jat, mit je' mʉjpa̱nij ayé s̈iwit, inʉmgʉs̈au:
JHN.11.49	—Mijchat ingajawigap ayʉ̱́j asuntu. 
JHN.11.50	Ne ingajawigap ni'c más oy pa ʉjtsat tu'c jayau ma o'c mit caje' nu'pʉjʉn itogoygawa'n. We'n iguinʉjm Caifás.
JHN.11.51	Mit ayé inʉmway, ayé caje' je'yu ipensa̱t, po como je' mʉjpa̱nij ayé s̈iwit, jemni'c Dios igui-actunʉm jeme jatámpay, ni'c Jesús o'gáj pa nu'pʉjʉn Israelway jayajwat, 
JHN.11.52	mit je' o'c caje'yu pa Israelway jayajwat, po we'ney je' o'c pa nu'pʉjʉn jayajwat iguicupʉjcámpay, mit jatcáj as̈am tu'gu jeme Dios iwayjatcʉs̈ámpay, jeme tsʉ̱ngapay s̈is̈cada'guic. 
JHN.11.53	Mit cʉs̈ judíujat ijefejat desde ayé s̈ʉjw ni-acochigʉjʉu pa igui-ago'jcawa'n Jesús.
JHN.11.54	Jemni'c Jesús cajayo'yu mam igui-e'pcáj judíujat, po pichin jem mit nʉcs̈ en tu'c nʉ'jcopac inʉ'jyway Efraín, mit jem itajn mit ipʉctampajyat, mit yajyʉ'n de ayé nʉ'jcopac ca-itu tʉjcat.
JHN.11.55	Mit tomo'c ayé ma̱s̈ʉjw pascua itsowí̱jcapay judíujat, mit mayo'c jayau ayé lajatway nʉs̈cau pa Jerusalén antes de ayé ma̱s̈ʉjw pa inilimpia̱tcʉjʉwa'n as̈am igui-acostumbrá̱tcaj. 
JHN.11.56	Mit iche'ngau Jesús, mit jeme tsʉ̱ngaway templuni'c ni-ucyo'tcʉjʉu je'jatu:
JHN.11.56	—¿Nat is̈jawiga? ¿Cami'námpa'p ma̱s̈ʉuni'c?
JHN.11.57	Mit judíujat imʉjpa̱nijat mit fariseujat iyajcau orden ni'c te tambʉn ijai am itsʉ̱na Jesús, ma ajquigui-actangawa'n.
JHN.12.1	Mit seis s̈ʉjw antes ayé ma̱s̈ʉjw pascua, coy Jesús Betania mam itsʉ̱na Lázaro jeme o'cwayate mit i-acjutucta̱c mam itsʉ̱nga á̱nimajat. 
JHN.12.2	Mit iwatcajau jem pa i-u̱cma'wa'n, mit Marta cayanje'p. Mit mam itsʉ̱nbʉ'ngaj nu'pʉjʉn jayajwat, jemey itsʉ̱naj Lázaro mit Jesús me̱s̈ani'c. 
JHN.12.3	Cʉs̈ María ipʉc tu'c limeta ijtʉway puru oyway perfume waticway de nardo, mit ayé tsowo'gaj, mit ijajtsau Jesús ita'ni'c, mit cʉs̈ i-actʉ̱jtsau mit icuajy, mit pa'cs̈u'cta̱c ayé perfume tujugum. 
JHN.12.4	Mit inʉm tu'c ipʉctampajyat inʉ'jy Judas, Simón Iscariote iway, jeme iguito'ctʉgʉyámpay, 
JHN.12.5	inʉm:
JHN.12.5	—¿Tini'c nas̈cato'jcaj ayé perfume tres mil pesos pa nas̈moygawa'n pro̱wijwájat.
JHN.12.6	Po inʉm we'n caje' ni'c i-ayo̱wis̈cʉs̈p pro̱wijwájat po ni'c je' tu'c nu'mpay, mit je' encarga̱tic pa iguiguarda̱twa'n tumi̱n, mit ichi'tí̱cp jeme icompay jem. 
JHN.12.7	Cʉs̈ Jesús inʉm:
JHN.12.7	—Camnʉjma neti ayé to's̈ay, ni'c ayé perfume iguarda̱t pa ʉ̱ antes ayé s̈ʉjw tʉs̈ni̱pcáj. 
JHN.12.8	Ni'c pro̱wijat siempre tsʉ̱ngáj mit mijchat, po ʉ̱ tʉgatsʉ̱náj nu'pʉjʉn tiempu yam mit mijchat.
JHN.12.9	Cʉs̈ iguijawigaj may judíujat ni'c jem itsʉ̱na Jesús, mingau pa igui-e'pcawa'n Jesús mit pa igui-e'pcawa'ney Lázaro jeme i-acjutucta̱cway mam itsʉ̱nga á̱nimajat. 
JHN.12.10	Po mʉjpa̱nijat ni-acochigʉjʉu pa igui-ago'jcawa'ney Lázaro, 
JHN.12.11	ni'c mayo'c judíujat igajamutʉgʉygawu mʉjpa̱nijat, mit icupʉjcau Jesús ni'c i-acjutucta̱c Lázaro.
JHN.12.12	Icus̈ʉwij jatu'c s̈ʉjw mayo'c jayau jeme mingaway ma̱s̈ʉutso̱pay, iguimáraugaj ni'c Jesús mimp pa Jerusalén, 
JHN.12.13	ipʉjcau tu̱ts-ajy, mit pichingau iguipa̱jtsóuga. Mit cotscau mʉgʉc, inʉmgau:
JHN.12.13	—¡Hosanna! Mʉjninʉmic ayé mimpay, jeme el Señor igui-ajyu'tway. ¡Mʉjninʉmic Israejlatway irejyat!
JHN.12.14	Mit Jesús ipa̱t tu'c burruwáy mit itucu't, as̈am itsʉ̱na ja'yic Dios ilibruni'c:
JHN.12.15	Ma ji'jca injo̱jtat mitsʉ̱ngapay nʉ'jcopac Sion,
JHN.12.15	e'pca ni'c mimp inrejyat,
JHN.12.15	mit itumimp tu'c burruwáy.
JHN.12.16	Po ipʉctampajyat primeru iga-entendia̱tcawu ti inʉmo'jcʉp ayé, po icu'jt Jesús oymanac tsajpni'c, inijawigau ni'c nu'pʉjʉn ayʉ̱́j cosajat tsʉ̱nau ja'yic iguijatámpay je, mit wename iguiwátcajaj.
JHN.12.17	Mit ayé jayajwat i-actujawigau nu'pʉjʉn jayajwat, ni'c je'jat tsʉ̱ngau mit je' cuandu iguiya̱s̈ Lázaro ma pichin á̱nimacʉtni'c, mit i-acjutucta̱c mam itsʉ̱nga á̱nimajat. 
JHN.12.18	Jemni'c imíngaj jayajwat iguipa̱jtsóuga Jesús ni'c imaraugau ni'c je' iwat ayé milagru. 
JHN.12.19	Po fariseujat inʉmgau je'jatu:
JHN.12.19	—E'pca ni'c ca-oyap nas̈wátcaja neti, ni'c nu'pʉjʉn jayajwat inatspoguigap je'.
JHN.12.20	Mit una̱c jayajwat caje'jatway judíujat nʉs̈cawey adora̱tpay ma̱s̈ʉuni'c. 
JHN.12.21	Ayʉ̱́jat icutomigau Felipe jeme tsʉ̱naway Betsaida Galileajway na̱s̈, mit inʉmgajau:
JHN.12.21	—Señor, tʉnwangap tʉs̈-e'pcawa'n Jesús.
JHN.12.22	Felipe nʉcs̈ iguinʉ́jma Andrés. Cʉs̈ Andrés mit Felipe inʉmgajau Jesús. 
JHN.12.23	Jesús ipo'ngʉs̈:
JHN.12.23	—Coynup hora pa ʉ̱ jeme tʉjatway jayau tʉtsʉ̱nawa'n oyninʉmic. 
JHN.12.24	Iyacs̈ta'cway tʉnʉmgʉs̈ap ni'c te nani̱p tu'c trigupú̱j na̱s̈ni'c mit te capu̱tsp, je'yu tamp. Po te pu̱tsp, ye'gáj mit iwatáj may itʉjm. 
JHN.12.25	Jeme imoypay gustu ivida pa je'yu, i-actogoyáj. Po jeme igawatpay wename mit ivida en ayʉ̱́j mundu, je' iguarda̱táj pa tu'c vida cacʉs̈ámpay. 
JHN.12.26	Te tambʉn iwamp tʉs̈majyiyáj, ma tʉs̈natspoguiyac. Mit mam ʉ̱ tʉtsʉ̱nawa'n, jemey itsʉ̱nawa'n jeme tʉs̈majyiyámpay. Te tambʉn tʉs̈majyip, tʉnte̱t Dios igui-oyninʉmáj.
JHN.12.27	’Jinap tu'no'cp tʉnjo̱jt, ¿mit is̈jawiga tʉnyʉmáj: “Padre, chi'jtac ayʉ̱́j hora tʉntu-o'gámpay”? Po ca-oyap. Jemni'c tʉmijn en ayʉ̱́j hora pa tʉ-o'cwa'n. 
JHN.12.28	Padre, wat pa pi tsʉ̱na mʉjninʉmic. Cʉs̈ Dios cots tsajpni'c, mit inʉm:
JHN.12.28	—Tʉtsʉ̱nanup mʉjninʉmic mit tʉtsʉ̱náj más mʉjninʉmic.
JHN.12.29	Mit ayé jayaujuc tsʉ̱ngaway jem, imaraugau ni'c Dios cotsp po inʉmgapayta ni'c ya̱s̈p tu'c ániway. Po ja-una̱c inʉmgau ni'c iguimucots tu'c ángel.
JHN.12.30	Jesús ipo'ngʉs̈:
JHN.12.30	—Dios cacotsu pa ʉ̱, po je' cots pa mijchat pi marauga. 
JHN.12.31	Jinap tsʉ̱ngáj juzga̱tic jayajwat ni'c iwatcap mal, mit ichi'tcajámpey ipoder ma̱lwayna' imanda̱tpay ayʉ̱́j mundu. 
JHN.12.32	Mit te tʉs̈ajca's̈ʉ'jcap cunu̱s̈ni'c, nu'pʉjʉn jayajwat tʉnacmimbʉ'náj mam ʉ̱.
JHN.12.33	Mit inʉm wename pa igui-actujawigʉs̈wa'n nat i-o'cwa'n. 
JHN.12.34	Mit jayajwat iguinʉmgajau:
JHN.12.34	—Ʉjtsat tʉnmaraugau tsʉ̱napay ja'yic leyni'c, inʉm ni'c Cristu tanáj pa siempre. ¿Tini'cpaj is̈nʉjm ni'c mi̱ jeme mijatway jayau is̈ajca's̈ʉ'jcáj cunu̱s̈ni'c? ¿Tini'c is̈nʉm ni'c mi̱ mijatway jayau?
JHN.12.35	Cʉs̈ Jesús inʉmgʉs̈au:
JHN.12.35	—Jas̈ʉ̱nu tʉta'cs̈cʉs̈wa'n. Yo'yga mientras tʉta'cs̈cʉs̈pnaj pi is̈ca-actangac tsu'm, ni'c jeme yo'ypay chitimicni'c, igajawip jʉm inʉcs̈. 
JHN.12.36	Mientras tʉta'cs̈cʉs̈p, cupʉjcac ʉ̱ jeme tʉmoygʉs̈pay luz pa pi yo'yga mit Dios jeme iyacpay luz.
JHN.12.36	Iguinʉjm we'n Jesús, nʉcs̈ mit niguyu'jtsʉu.
JHN.12.37	Mit Jesús iwat may milagru pa igui-actujawigʉs̈ ni'c ijtʉu poder, po majawe'naj igacupʉjcawu je'. 
JHN.12.38	Jat we'n pa ma cumplia̱t inʉmway profeta Isaías:
JHN.12.38	Señor, ¿pʉn icupʉc na-anuncia̱tcaway?
JHN.12.38	¿Mit pʉjnat i-actu-is̈cʉs̈ Dios ipoder?
JHN.12.39	Po Isaías inʉm tini'c ca-oyawu iguicupʉ́jca, 
JHN.12.40	inʉm:
JHN.12.40	Dios i-atujcʉs̈au iwijnat, mit igamoygʉs̈u ma entendia̱tca,
JHN.12.40	pa magatu-e'pca iwijnat,
JHN.12.40	mit maga-entendia̱tca ijo̱tni'jcat,
JHN.12.40	mit pa magacupʉjca, ne maga-oytanga. 
JHN.12.41	Isaías inʉm we'n cuandu igui-is̈ el Señor mʉjninʉmic, mit inʉm ni'c je' tsʉ̱náj mʉjninʉmic.
JHN.12.42	We'n iguinʉjm Isaías, po majawe'naj mayo'c jayajwat icupʉjcau Jesús, hasta cupʉjcawey una̱c judíujat ijefejat, po como ipʉ̱tcau fariseujat iganʉmgawu ni'c icupʉjcap. Iganʉmgawu neti ma iguiga-acpichingac mam judíujat i-adora̱tca. 
JHN.12.43	Ni'c iwangau más jayajwat igui-oyninʉmgáj que Dios.
JHN.12.44	Jesús cots mʉgʉc mit inʉm:
JHN.12.44	—Jeme tʉs̈cupʉcpay ʉ̱, tʉs̈cacupʉcp ʉ̱jyu, po icupʉcpey tʉnte̱t Dios jeme tʉs̈ajyu'tway, 
JHN.12.45	mit jeme tʉs̈-e'pay, i-e'pey jeme tʉs̈ajyu'tway. 
JHN.12.46	Ʉ̱ tʉmín pa tʉs̈ta'cs̈cʉs̈wa'n jayajwat ayʉ̱́j mundujway, pa nu'pʉjʉn tʉs̈cupʉgámpay ʉ̱, magajayo'y mit ma̱jlat, ni'c ayé ma̱jlat as̈am chitimic. 
JHN.12.47	Jeme imarapay lo que tʉnyʉmpay, mit igajayaumayp, ʉ̱ tʉngacondena̱táj, ni'c tʉgaminu pa tʉs̈condena̱twa'n jayajwat ayʉ̱́j mundujway, po tʉmín pa tʉs̈salva̱tcʉs̈wa'n. 
JHN.12.48	Jeme tʉs̈capʉctso̱pay, ne igapʉctso̱pey lo que tʉnyʉmpay, tsʉ̱náj condena̱tic mit Dios. Ni'c ayé tʉnyʉmway, ayé itucondena̱tcáj icojawa'n ayé s̈ʉjw itujuzga̱támpay Dios. 
JHN.12.49	Ni'c tʉnganʉmp lo que ʉ̱jyu tʉmpensa̱tpay, po tʉnte̱t Dios jeme tʉs̈ajyu'tway, je' tʉs̈najau ti tʉnyʉmámpay, mit nat tʉcotswa'n. 
JHN.12.50	Mit tʉnjawip ni'c lo que je' inʉmpay, ayé iyacp vida cacʉs̈ámpay. Jemni'c lo que tʉnyʉmpay, tʉnyʉmp as̈am tʉnte̱t Dios tʉs̈nʉjmau.
JHN.13.1	Antes icojy ayé ma̱s̈ʉjw pascua, ijawiu Jesús ni'c iguicojyanup ihora pa ipichinwa'n en ayʉ̱́j mundu pa inʉs̈wa'n tsajpni'c mam itsʉ̱na ite̱t Dios, po como iwano'jcʉs̈ ijayau imuyo'ygʉs̈way en ayʉ̱́j mundu, iwangʉs̈ pa nu'pʉjʉn tiempu.
JHN.13.2	Cuandu i-u̱cma̱ga, Awayagatsna' i-acochiu Judas, Simón Iscariote iway, ma to'ctʉgʉy Jesús. 
JHN.13.3	Ijawiu Jesús ni'c ite̱t Dios iguiyajcau nu'pʉjʉn cosajat icʉ'jugum, mit ijawiwey ni'c pichin mam Dios mit pitucnú̱jatu mam Dios. 
JHN.13.4	Cʉs̈ ca's̈ʉ'c mam i-u̱cma̱ga, ichi't iyagatsjamuc icompay iyucuinm, mit ipʉguey tu'c toalla, itutsum ipi̱nic. 
JHN.13.5	Cʉs̈ icom nʉ' tuguchimni'c, mit chu̱chiu iguicupujcʉ́s̈a ita'jnat ipʉctampajyat, mit i-actʉ̱tscʉs̈au mit ayé toalla itunitsujmʉway ipi̱nicni'c.
JHN.13.6	Cʉs̈ min mam Simón Pedro, mit Pedro iguinʉjmau:
JHN.13.6	—Señor, ¿mi̱ is̈cupujá̱j tʉnta'n?
JHN.13.7	Jesús ipo'n:
JHN.13.7	—Jeme ʉ̱ tʉnwatpay, mi̱ ingajawip jinap, po injawiyáj más pa jʉpm.
JHN.13.8	Pedro iguinʉjmau:
JHN.13.8	—Tʉgamo'áj laj is̈cupujá̱j tʉnta'n.
JHN.13.8	Jesús ipo'n:
JHN.13.8	—Te tʉgacupujap, inga-aguepáj parte mit ʉ̱j.
JHN.13.9	Iguinʉjmau Simón Pedro:
JHN.13.9	—Señor, caje'yu tʉnta'n is̈cupujá̱j, po we'ney tʉncʉ'jat mit tʉncopac.
JHN.13.10	Jesús inʉjmau:
JHN.13.10	—Jeme yo'ypay chi'wic, ma cupuj ita'jnatu pa itsʉ̱nawa'n bien limpiu. Mit mijchat mitsʉ̱nganupey limpiu injo̱tni'jcat, po caje' minu'pʉjʉjnat.
JHN.13.11	Ni'c ijawiu pʉn iguito'ctʉgʉyámpay, jemni'c iguinʉjm: “Migatsʉ̱ngap limpiu minu'pʉjʉjnat.”
JHN.13.12	Mit cʉs̈ iguicupujcʉ́s̈aj ita'jnat, icomnuwatu iyagatsjamuc, mit nitsʉ̱nda̱jcʉwatu me̱s̈ani'c, mit inʉmgʉs̈au:
JHN.13.12	—¿Injawigap ti tʉwatcʉs̈away? 
JHN.13.13	Mijchat inyʉmgap ni'c ʉ̱ tʉ-ajque's̈cʉs̈ap mit tʉmanda̱tcʉs̈pey. Oyo'gu is̈nʉmga ni'c ayé iyacs̈ta'cway. 
JHN.13.14	Po te ʉ̱ tʉmanda̱tpay mit tʉ-ajque's̈pay, e'pca ni'c tʉcupujcʉs̈au inta'jnat. Jinap we'ney mijchat wátca pa inyiservia̱tcʉjʉwa'n. 
JHN.13.15	Ni'c tʉyajcʉs̈away ejemplu, pa pi watca as̈am ʉ̱ tʉwatcʉ́s̈a. 
JHN.13.16	Iyacs̈ta'cway tʉnʉmgʉs̈ap ni'c tu'c jeme majyipay ca-oyap iguicʉ'nas̈ ijayc, ne tu'c ajyu'ticway ca-oyapey iguicʉ'nas̈ jeme igui-ajyu'tway. 
JHN.13.17	Te injawigap ayʉ̱́j cosajat, mitsʉ̱ngáj oy te inwatcap.
JHN.13.18	’Tʉnganʉmp ayʉ̱́j pa minu'pʉjʉjnat ni'c tʉnjawip pʉn tʉncupiugʉs̈way, po tʉnyʉmp pa ma cumplia̱t tsʉ̱napay ja'yic Dios ilibruni'c: “Jeme icayway ma̱s̈anʉ̱n mit ʉ̱, tʉs̈traiciona̱táj.” 
JHN.13.19	Jinap tʉnʉmgʉs̈ap antes ijatwa'n, pa cuandu ijatwa'n, incupʉjcáj ni'c Dios tʉs̈ajyu't. 
JHN.13.20	Iyacs̈ta'cway tʉnʉmgʉs̈ap: Jeme ipʉctsowámpay pʉn tʉnajyu'támpay, casi ʉ̱ tʉs̈pʉctso̱p. Mit jeme tʉs̈pʉctso̱pay ʉ̱, ipʉctso̱pey jeme tʉs̈ajyu'tway.
JHN.13.21	Iguinʉjm we'n Jesús, tu'no'c ijo̱jt, i-actujawigʉs̈, inʉm:
JHN.13.21	—Iyacs̈ta'cway tʉnʉmgʉs̈ap ni'c tu'c jayau tsʉ̱napay mit mijchat tʉs̈to'ctʉgʉyáj.
JHN.13.22	Cʉs̈ ipʉctampajyat ni-e'padá̱jcʉjʉu ni'c igajawigawu pʉn inʉjmap. 
JHN.13.23	Mit tu'c ipʉctampay jeme Jesús iwano'cpay tsʉ̱nau tomo'c mit Jesús. 
JHN.13.24	Mit ayʉ̱́jway iguiwajtau seña Simón Pedro pa ma ucyo't Jesús pʉn ayé inʉjmapay. 
JHN.13.25	Cʉs̈ ayé jeme tsʉ̱naway tom mit Jesús, inʉjmau:
JHN.13.25	—Señor, ¿pʉn ayé inyʉjmapay?
JHN.13.26	Jesús ipo'n:
JHN.13.26	—Pʉn tʉnacs̈o'jcámpay ima̱s̈anʉ̱n, jemé ayé.
JHN.13.26	Mit igui-acs̈o'jc ayé ma̱s̈anʉ̱n, imoy Judas Simón Iscariote iway. 
JHN.13.27	Mit cʉs̈ iguipʉctsojw ayé ma̱s̈anʉ̱n, Awayagatsna' iguitutʉgʉy jaran. Cʉs̈ Jesús iguinʉjmau:
JHN.13.27	—Jeme inwato'jcʉpay, wat jaran.
JHN.13.28	Po nepʉn jeme tsʉ̱ngaway me̱s̈ani'c, igajawigawu tini'c iguinʉ́jmaj we'n. 
JHN.13.29	Ni'c cʉjtu'c inʉmgapayta ni'c Jesús inʉjmap we'n ni'c Judas encarga̱tic pa iguiguarda̱twa'n tumi̱n mit ma juy jeme inesita̱tcámpay pa ayé ma̱s̈ʉjw, o ma moygʉs̈ tanti pro̱wijwájat. 
JHN.13.30	Cʉs̈ iguipʉctsojw ayé ma̱s̈anʉ̱n, pichin jaran mit wejpu'n tsu'manu.
JHN.13.31	Cʉs̈ ipichijn Judas, Jesús inʉm:
JHN.13.31	—Jinap ʉ̱ jeme tʉjatway jayau tʉtsʉ̱nap mʉjninʉmic, mit Dios tsʉ̱námpey mʉjninʉmic ni'c tʉnjayaumay. 
JHN.13.32	Te Dios mʉjninʉmic ni'c tʉnjayaumay, we'ney Dios je'yu tʉs̈mʉjninʉmámpey, mit tʉs̈mʉjninʉmámpey jaran. 
JHN.13.33	Mijchat tʉ-e'pcʉs̈p as̈am tʉ̱wajyat. Tʉtsʉ̱námnaj jas̈ʉ̱n mit mijchat. Mit is̈che'ngáj, po tʉnʉmgʉs̈ap as̈am tʉs̈nʉmgʉ́s̈aj judíujat, ni'c mam ʉ̱ tʉnʉs̈wa'n, mijchat ca-oyáj inyʉs̈ca. 
JHN.13.34	Jinap tʉyajcʉs̈ap tu'c namay mandamientu pa pi niwangʉjʉ minu'pʉjʉjnat, as̈am ʉ̱ tʉwangʉs̈, wename-ey niwángʉjʉ. 
JHN.13.35	Wename i-is̈capcáj nu'pʉjʉn jayajwat ni'c mijchat tʉ̱pʉctampajyat te miniwangʉjʉp minu'pʉjʉjnat.
JHN.13.36	Iguinʉjmau Simón Pedro:
JHN.13.36	—Señor, ¿jʉm inyʉs̈?
JHN.13.36	Jesús ipo'n:
JHN.13.36	—Mam ʉ̱ tʉnʉs̈wa'n, ca-oyáj is̈natspoguip jinap. Is̈natspoguiyáj, po más we'n.
JHN.13.37	Iguinʉjmau Pedro:
JHN.13.37	—Señor, ¿tini'c ca-oyap tʉnatspogui jinap? Tʉnyagáj tʉmvida por mi̱.
JHN.13.38	Jesús ipo'n:
JHN.13.38	—¿Is̈jawi inyagáj imvida por ʉ̱? Iyacs̈ta'cway tʉnʉjmap: Antes i-ʉwa'n ca̱yuna', inyʉmáj tu̱gup viaje ni'c ʉ̱ is̈ca-is̈cap.
JHN.14.1	’Magatu'nga injo̱jtat. Te incupʉjcap Dios, cupʉ́jcaguey ʉ̱. 
JHN.14.2	Mam itsʉ̱na tʉnte̱t Dios, mayo'c laj i-it pa intsʉ̱ngawa'n. Maga-ítate we'n, tʉganʉmgʉs̈apate. Po tʉnʉs̈áj tʉs̈-oyac tu'c lugar pa mijchat. 
JHN.14.3	Mit cʉs̈wa'n tʉs̈-oyac lugar, tʉmi'nájatu mit tʉmunʉs̈cʉs̈áj, pa we'n mam ʉ̱ tʉtsʉ̱nawa'n, mijchat mitsʉ̱ngámpey jem. 
JHN.14.4	Mit injawigap jʉm tʉnʉs̈, mit injawigapey ayé to̱u tʉntunʉs̈pay.
JHN.14.5	Iguinʉjmau Tomás:
JHN.14.5	—Señor, tʉngajawigap jʉm inyʉs̈, ¿natpaj tʉs̈jawigawa'n ayé to̱u intunʉs̈pay?
JHN.14.6	Jesús inʉjmau:
JHN.14.6	—Ʉ̱j ayé tʉnyacpay to̱u iyacs̈ta'cway mit tʉnmoygʉs̈pay vida, ni'c nepʉn ca-oyap icoja mam tʉnte̱t Dios te tʉs̈canatspoguip ʉ̱. 
JHN.14.7	Pi is̈-is̈capcac ʉ̱, inis̈capcájate-ey tʉnte̱t Dios, mit jinap inis̈capcanup, mit in-is̈caway.
JHN.14.8	Felipe iguinʉjmau:
JHN.14.8	—Señor, actu-e'pcac inte̱t Dios, mit tʉtsʉ̱ngáj contentu.
JHN.14.9	Jesús inʉjmau:
JHN.14.9	—¿Mayo'gap tiempu tʉtsʉ̱na mit mijchat, mit is̈cani-is̈cap, Felipe? Jeme tʉs̈-is̈way ʉ̱, i-is̈wayey tʉnte̱t Dios. ¿Natpaj is̈nʉm mi̱: Actu-e'pcac inte̱t Dios? 
JHN.14.10	¿Ingacupʉcp ni'c tʉtsʉ̱nap mit tʉnte̱t Dios, mit tʉnte̱t Dios tsʉ̱nap mit ʉ̱? Nu'pʉjʉn tʉnʉmgʉs̈apay, tʉnganʉmp ʉ̱jyu, po tʉnte̱t Dios jeme tsʉ̱napay mit ʉ̱, je' tʉs̈actuwatp nu'pʉjʉn. 
JHN.14.11	Cupʉjcac ni'c tʉtsʉ̱nap mit tʉnte̱t Dios, mit tʉnte̱t Dios tsʉ̱nap mit ʉ̱. Te is̈cacupʉjcap ʉ̱, po cupʉjca lo que tʉnwatpay pa tʉnte̱t Dios. 
JHN.14.12	Iyacs̈ta'cway tʉnʉmgʉs̈ap: Jeme tʉs̈cupʉcpay ʉ̱, iwatámpey lo que ʉ̱ tʉnwatpay, mit iwatáj cosa más majatway ni'c ʉ̱ tʉnʉs̈p mam tʉnte̱t Dios. 
JHN.14.13	Mit nu'pʉjʉn inyo'tcajámpay tʉnte̱t Dios ni'c ʉ̱ is̈cupʉjcap, tʉnacmi'náj pa nu'pʉjʉn jayajwat ma mʉjninʉmga tʉnte̱t Dios ni'c tʉnacmimp nu'pʉjʉn inyo'tcámpay. 
JHN.14.14	Te inyo'tcap tanti ni'c ʉ̱ is̈cupʉjcap, tʉnacmi'náj.
JHN.14.15	’Te ʉ̱ is̈wangap, jayaumáyga lo que tʉnʉmgʉs̈apay. 
JHN.14.16	Mit tʉnyo'jtáj tʉnte̱t Dios, mit je' is̈acmingajáj jatu'c is̈majyigámpay pa itsʉ̱nawa'n mit mijchat pa siempre. 
JHN.14.17	Mit je' ayé Espíritu Santu jeme is̈actujawigámpay lo que iyacs̈ta'cway, mit jayajwat ayʉ̱́j mundujway ca-oyap iguipʉctsóuga, ni'c iga-e'pcap ne iga-is̈capcap je'. Po mijchat inis̈capcap je', ni'c tsʉ̱náj injo̱tni'jcat mit is̈mutangáj mijchat. 
JHN.14.18	Tʉgayajcʉs̈áj as̈am cuya̱majcat. Tʉmi'nájatu mam mijchat. 
JHN.14.19	Jas̈ʉ̱nu tʉtsʉ̱nawa'n, mit jayajwat ayʉ̱́j mundujway tʉs̈caja-e'pcáj, po mijchat is̈-e'pcáj tʉjutucta'cwa'n. Ni'c as̈am ʉ̱ tʉtsʉ̱nawa'n pa siempre, mijchat mitsʉ̱ngámpey mit ʉ̱. 
JHN.14.20	En ayé s̈ʉjw injawigáj ni'c tʉtsʉ̱nap mit tʉnte̱t Dios, mit mijchat mitsʉ̱nap mit ʉ̱, mit ʉ̱ tʉtsʉ̱nap mit mijchat. 
JHN.14.21	Jeme ijawipay lo que tʉnyʉmpay mit ijayaumayp, ayé jayau tʉs̈wamp. Mit jeme tʉs̈wampay, iguiwa'námpey tʉnte̱t Dios, mit ʉ̱ tʉnwa'náj, mit tʉnactujawiyáj ni'c tʉtsʉ̱nap mit je'. 
JHN.14.22	Iguinʉjmau Judas (po caje' Iscariote):
JHN.14.22	—Señor, ¿natpaj is̈actujawigáj ni'c mitsʉ̱nap mit ʉjtsat, mit ingamoygʉs̈áj laj ma is̈-is̈capcac jayajwat ayʉ̱́j mundujway?
JHN.14.23	Mit Jesús ipo'n:
JHN.14.23	—Jeme tʉs̈wampay, ijayaumayáj lo que tʉnyʉmpay, mit tʉnte̱t Dios iguiwa'náj mit tʉmingáj mam je', mit tʉtsʉ̱ngáj mit je'. 
JHN.14.24	Jeme tʉs̈cawampay, igajayaumayp lo que tʉnyʉmpay. Mit lo que inmaraugaway, ayé caje' ʉ̱jyu tʉnyʉmp, po ayé tʉs̈actunʉmp tʉnte̱t Dios jeme tʉs̈ajyu'tway.
JHN.14.25	’Tʉnʉmgʉs̈ap ayʉ̱́j cosajat mientras tʉtsʉ̱napnaj mit mijchat. 
JHN.14.26	Po ayé Espíritu Santu jeme is̈majyigámpay, tʉnte̱t Dios i-ajyu'táj ni'c ʉ̱ tʉnyo'jtáj, mit je' is̈ajque's̈cajáj nu'pʉjʉn cosajat, mit is̈actunijawigáj nu'pʉjʉn tʉnʉmgʉs̈away.
JHN.14.27	’Ʉ̱ tʉyajcʉs̈ap paz, mit tʉmoygʉs̈p paz injo̱tni'jcat. Mit ayé paz tʉnyacpay, caje' as̈am iyajcapay jayajwat ayʉ̱́j mundujway. Jemni'c magatu'nga injo̱jtat, mit campʉ̱tcawit. 
JHN.14.28	Inmaraugaway ni'c tʉnʉmgʉs̈au: Tʉnʉs̈p mit tʉmimpatu mam mijchat. Pi is̈wángagate, ji'gájate injo̱jtat, ni'c tʉnʉmgʉs̈au tʉnʉs̈p mam tʉnte̱t Dios, ni'c je' más mʉjninʉmic que ʉ̱. 
JHN.14.29	Mit jinap tʉnʉmgʉs̈ap antes tʉnʉcs̈nuwa'n, pa cuandu ijatwa'n incupʉjcáj.
JHN.14.30	’Caja-oyap tʉmucotscʉs̈ jec mijchat, ni'c mimp ma̱lwayna' jeme imanda̱tpay ayʉ̱́j mundu, mit tʉngamunipʉjcʉp je'. 
JHN.14.31	Po tʉnwatp lo que tʉnte̱t Dios iwampay, pa jayajwat ayʉ̱́j mundujway ma jawiga ni'c tʉnwamp je'. Ca's̈ʉ'jca mit napíchinga yam.
JHN.15.1	’Ʉ̱ as̈am tu'c uvapoj iyacs̈ta'cway, mit tʉnte̱t Dios ayé jeme iyos̈wajtapay. 
JHN.15.2	Mit nu'pʉjʉn tʉn-awec igawatámpay itʉjm, itsuctujcáj. Mit nu'pʉjʉn tʉn-awec iwatámpay itʉjm, iculimpia̱táj pa ma wat más itʉjm. 
JHN.15.3	Mit we'ney mijchat is̈limpia̱tcaway Dios ni'c inmutangau lo que tʉnʉmgʉs̈away. 
JHN.15.4	Tánga mit ʉ̱, mit tʉtanáj mit mijchat. As̈am tu'c awec ca-oyap iguiwat itʉjm itu'gumu te catamp uvapojni'c, we'ney mijchat ca-oyap is̈watca neti te migatangap mit ʉ̱.
JHN.15.5	’Ʉ̱ as̈am tʉ-uvapoj mit mijchat as̈am mi-awecwájat. Jeme tampay mit ʉ̱, mit ʉ̱ mit je', ayé iwatáj may itʉjm. Ni'c te miniju'pcʉjʉp de ʉ̱, ca-oyáj is̈watca neti. 
JHN.15.6	Jeme catampay mit ʉ̱, i-acpichingáj pe'ta̱m as̈am iguicucáchiga tu'c awec, mit tʉ'tsáj, mit i-apiumujcáj, mit icomgáj jʉngʉtʉm pa ma tinin.
JHN.15.7	’Te mitangap mit ʉ̱, mit inmutangap lo que tʉnyʉmpay, yo'tca nu'pʉjʉn inwangámpay, mit is̈mingajáj. 
JHN.15.8	Wename tsʉ̱náj mʉjninʉmic tʉnte̱t Dios te inwatcap puru oyway yos̈ as̈am ayé uvapoj iguiwat itʉjm, mit wename mijatcáj tʉ̱pʉctampajyat. 
JHN.15.9	As̈am tʉnte̱t Dios tʉs̈wamp, we'ney tʉwangʉs̈ mijchat. Jinap tánga mit ʉ̱ ni'c tʉwangʉs̈p. 
JHN.15.10	Tʉwangʉs̈áj te injayaumaygap lo que tʉnyʉmpay, as̈am ʉ̱ tʉs̈jayaumayey lo que inʉmpay tʉnte̱t Dios, mit je' siempre tʉs̈wampey.
JHN.15.11	’Tʉnʉmgʉs̈au we'n pa ma ji'c injo̱jtat as̈am ʉ̱ iji'c tʉnjo̱jt, pa we'n ji'gáj injo̱jtat iyacs̈ta'cway. 
JHN.15.12	Ayʉ̱́j tʉmanda̱tcʉs̈p pi watca: Pi niwangʉjʉ minu'pʉjʉjnat as̈am ʉ̱ tʉwangʉs̈. 
JHN.15.13	Te tu'c jayau iyacp ivida pa i-amigujat, ayé más jayawano'cp. 
JHN.15.14	Mijchat tʉ-e'pcʉs̈áj as̈am tʉ̱-amigujat te inwatcap lo que tʉnʉmgʉs̈apay. 
JHN.15.15	Tʉgaja-e'pcʉs̈áj as̈am mozojat ni'c tu'c mozo igajawip ti iwatpay ijayc. Po tʉ-e'pcʉs̈p as̈am tʉ̱-amigujat, ni'c nu'pʉjʉn cosajat tʉnmarapay iguinʉm tʉnte̱t Dios, tʉ-actujawigʉs̈pey. 
JHN.15.16	Mijchat is̈cacupiugawu ʉ̱, po ʉ̱ tʉcupiugʉs̈ mijchat, mit tʉyajcʉs̈ pa inyʉs̈cawa'n is̈watca puru oyway yos̈, mit ma tan lo que inwatcapay. Pa we'n nu'pʉjʉn inyo'tcajámpay tʉnte̱t Dios, je' is̈acmingajáj ni'c ʉ̱ is̈cupʉjcap. 
JHN.15.17	Ayʉ̱́j tʉnʉmgʉs̈ap pi watca: Pi niwangʉjʉ minu'pʉjʉjnat.
JHN.15.18	’Te jayajwat ayʉ̱́j mundujway is̈-ángap, pi jawiga ni'c ʉ̱ tʉs̈-ajnʉ'jcau que mijchat. 
JHN.15.19	Pi watca-ate as̈am iwatcapay jayajwat ayʉ̱́j mundujway, is̈wangájate je'jat. Po ingajamunipʉjcʉjʉp jayajwat ayʉ̱́j mundujway ni'c tʉcupiugʉs̈way de je'jat, jemni'c is̈-angap je'jat. 
JHN.15.20	Nijáwiga ayé tʉnʉmgʉs̈away ni'c tu'c mozo ca-oyap itsʉ̱na más oyninʉmic que ijayc. Te ʉ̱ tʉs̈po'ctangau, we'ney mijchat is̈po'ctangáj. Te ijayaumaygau lo que tʉnyʉmway, we'ney ijayaumaygáj lo que mijchat inyʉmgapay. 
JHN.15.21	Mit nu'pʉjʉn ayʉ̱́j is̈watcajáj ni'c ʉ̱ is̈wangap, ni'c je'jat iga-is̈capcap Dios jeme tʉs̈ajyu'tway.
JHN.15.22	’Tʉgami'n mit tʉgamucotscʉs̈, catsʉ̱ngájate culpa̱tic, po jinap ca-oyap iguinʉmga ni'c ca-itcʉjʉp culpa. 
JHN.15.23	Jeme tʉs̈-ampay ʉ̱, i-ampey tʉnte̱t Dios. 
JHN.15.24	Tʉgawat mam je'jat nejʉmay milagru jeme nepʉn ca-oyapay iguiwat, catsʉ̱ngájate culpa̱tic. Po jinap tʉs̈-is̈cau mit tʉs̈-angap mit i-angapey tʉnte̱t Dios. 
JHN.15.25	Po iwatcap wename pa ma cumplia̱t jeme tsʉ̱napay ja'yic ileyni'jcat, inʉm: “Tʉs̈-angau mit tʉngawatu neti.”
JHN.15.26	’Tʉ-ajyu'tcʉs̈á-j ayé Espíritu Santu pa is̈majyigáj, mit is̈actujawigáj lo que iyacs̈ta'cway, mit je' pichináj mam tʉnte̱t Dios. Imi'nwa'n je', is̈actujawigáj lo que tʉnwatpay. 
JHN.15.27	Mit mijchat inactujawigámpey lo que tʉnwatpay, ni'c mitsʉ̱ngau mit ʉ̱ desde tʉya̱s̈cʉs̈.
JHN.16.1	’Tʉnʉmgʉs̈au we'n pigacutu'mpʉjca mit inca'ugawa'n mit ma̱jlat. 
JHN.16.2	Ni'c is̈acpichingáj mam judíujat i-adora̱tca, mit mi'náj tu'c tiempu cuandu tambʉn is̈ago'jcáj, je' ipensa̱táj ni'c iwatp oy pa Dios. 
JHN.16.3	Mit iwatcáj we'n ni'c iga-is̈capcap tʉnte̱t Dios ne tʉs̈ca-is̈capcap ʉ̱. 
JHN.16.4	Ayʉ̱́j cosajat tʉnʉmgʉs̈ap pa cuandu ijatwa'n wename, inyijawigáj ni'c we'n tʉnʉmgʉ́s̈aj.
JHN.16.4	’Ayʉ̱́j tʉganʉmgʉs̈awu primeru ni'c tʉtsʉ̱nau mit mijchat. 
JHN.16.5	Po jinap tʉnʉs̈áj mam itsʉ̱na Dios jeme tʉs̈ajyu'tway, mit mijchat is̈ca-ucyo'tcap jʉm tʉnʉs̈. 
JHN.16.6	Mit tu'no'cp injo̱jtat ni'c we'n tʉnʉmgʉ́s̈aj. 
JHN.16.7	Jinap tʉnʉmgʉs̈ap iyacs̈ta'cway, ni'c más oy pa mijchat tʉ̱nʉs̈. Ni'c te tʉganʉs̈p, cami'náj mam mijchat Espíritu Santu is̈majyigámpay. Po te tʉnʉs̈p, tʉ-ajyu'tcʉs̈á̱j. 
JHN.16.8	Mit imi'nwa'n Espíritu Santu, i-actujawigʉs̈áj jayajwat ayʉ̱́j mundujway ni'c iwatcap mal, mit ni'c igawatcawu oy, mit i-actujawigʉs̈áj jayajwat ni'c tsʉ̱ngáj juzga̱tic. 
JHN.16.9	Je'jat iwatcap mal ni'c tʉs̈cacupʉjcap. 
JHN.16.10	Mit Espíritu Santu i-actujawigʉs̈áj ni'c tʉnwatp oy ni'c tʉnʉs̈p mam tʉnte̱t Dios, mit is̈caja-e'pcáj. 
JHN.16.11	Mit Espíritu Santu i-actujawigʉs̈áj jayajwat ni'c tsʉ̱ngáj juzga̱tic, ni'c ma̱lwayna' imanda̱tpay ayʉ̱́j mundu condena̱tiganu itsʉ̱na.
JHN.16.12	’Tʉnaguepnaj mayo'c cosajat tʉnʉmgʉs̈ámpay, po jinap ca-oyáj is̈majmóyga. 
JHN.16.13	Po imi'nwa'n ayé Espíritu Santu jeme iyacs̈ta'cway, is̈actujawigáj nu'pʉjʉn lo que iyacs̈ta'cway. Ni'c cacotsáj je'yu, po inʉmáj nu'pʉjʉn imarapay, mit is̈actujawigáj nu'pʉjʉn cosajat jatámpay. 
JHN.16.14	Espíritu Santu tʉs̈-oyninʉmáj ni'c ipʉctsowáj lo que tʉnaguepay mit ayé is̈actujawigáj. 
JHN.16.15	Nu'pʉjʉn tʉnte̱t Dios ijtʉpay, ayé tʉnje'. Jemni'c tʉs̈nʉjm ni'c Espíritu Santu ipʉctsowámpey lo que tʉnaguepay mit ayé is̈actujawigáj.
JHN.16.16	’Tʉtsʉ̱náj jas̈ʉ̱n yam mit is̈ca-e'pcáj, mit cʉs̈wa'n tu'c tiempu is̈-e'pcájatu, mit tʉnʉs̈áj mam itsʉ̱na tʉnte̱t Dios.
JHN.16.17	Cʉs̈ cʉjtu'c ipʉctampajyat ni-ucyo'tcʉjʉu:
JHN.16.17	—¿Ti inʉmo'jcʉp ayé nas̈nʉmgajapay: Tʉtsʉ̱náj jas̈ʉ̱n yam mit is̈ca-e'pcáj, mit cʉs̈wa'n tu'c tiempu is̈-e'pcájatu, mit tʉnʉs̈áj mam itsʉ̱na tʉnte̱t Dios? 
JHN.16.18	Cʉs̈ inʉmgau: ¿Ti inʉmo'jcʉp ni'c tsʉ̱náj jas̈ʉ̱n yam? Nagajawigap ti inʉmpay.
JHN.16.19	Jesús ijawiu ni'c iwangau igui-ucyo'tcáj, mit inʉmgʉs̈au:
JHN.16.19	—¿Mini-ucyo'tcʉjʉp ti inʉmo'jcʉp ayʉ̱́j tʉnyʉmway: Tʉtsʉ̱náj jas̈ʉ̱n yam mit is̈ca-e'pcáj, mit cʉs̈wa'n tu'c tiempu is̈-e'pcájatu? 
JHN.16.20	Iyacs̈ta'cway tʉnʉmgʉs̈ap ni'c mijʉygáj mit tu'náj injo̱jtat, mit jayajwat ayʉ̱́j mundujway ji'gáj ijo̱jtat. Po maja itu'nwa'naj injo̱jtat, cʉs̈wa'n ji'gájatu injo̱jtat. 
JHN.16.21	Ita'cwa'n tu'c to's̈ay, pʉcp icuerpu ni'c iguicojyaway hora. Po iguita'cwa'n iway, igajanijawip ni'c pʉjcʉs̈ʉu ni'c ji'go'cp ijo̱jt ni'c itnup tu'c qui'chwáy. 
JHN.16.22	We'ney mijchat tu'mp injo̱jtat jinap, po ʉ̱ tʉ-e'pcʉs̈ájatu mit ji'gáj injo̱jtat, mit nepʉn ca-oyáj is̈nʉmgajap magaji'c injo̱jtat.
JHN.16.23	’En ayé s̈ʉjw is̈caja-ucyo'tcáj neti. Iyacs̈ta'cway tʉnʉmgʉs̈ap ni'c nu'pʉjʉn inyo'tcajámpay tʉnte̱t Dios, is̈acmingajáj ni'c ʉ̱ is̈cupʉjcap. 
JHN.16.24	Hasta jinap inganiyo'tcajap Dios neti. Yo'tca mit impʉctsougáj ni'c ʉ̱ is̈cupʉjcap, pa we'n ji'gáj injo̱jtat iyacs̈ta'cway.
JHN.16.25	’Ayé tʉnʉmgʉs̈away, tʉntumuquips̈ cuentujat. Po cojáj hora tʉngajatumuquips̈áj cuentujat po tʉ-actujawigʉs̈áj pajcu nat ayé tʉnte̱t Dios. 
JHN.16.26	En ayé s̈ʉjw tʉnʉcs̈wa'n, inyo'tcajáj Dios ni'c ʉ̱ is̈cupʉjcap, mit tʉnʉmgʉs̈ap ni'c canesita̱tp tʉs̈yo'jtawa'n tʉnte̱t Dios pa mijchat, ni'c je'yu is̈moygáj nu'pʉjʉn. 
JHN.16.27	Ni'c tʉnte̱t Dios is̈wangap ni'c mijchat is̈wangapey ʉ̱, mit incupʉjcap ni'c tʉpichin mam Dios. 
JHN.16.28	Tʉpichin mam tʉnte̱t Dios mit tʉmín en ayʉ̱́j mundu. Mit tʉpichinájatu en ayʉ̱́j mundu mit tʉnʉs̈áj mam tʉnte̱t Dios.
JHN.16.29	Ipʉctampajyat iguinʉmgajau: Jinap que micotsp pajcu, mit ingatumuquips̈p nejʉmay cuentu. 
JHN.16.30	Jinap tʉnjawigap ni'c injawip nu'pʉjʉn cosa mit canesita̱tp nepʉn is̈-ucyo'táj. Jemni'c tʉs̈cupʉ́jca ni'c mipichin mam Dios. 
JHN.16.31	Jesús ipo'ngʉs̈:
JHN.16.31	—¿Jinap incupʉjcap ayé? 
JHN.16.32	Cojáj hora mit jinap coyway pa inyʉs̈cawa'n s̈is̈cada'guic cada jayau mamu iguiwa'n, mit is̈cuyaguigáj tʉntu'gumu. Po tʉgatsʉ̱nap tʉntu'gumu ni'c tʉnte̱t Dios tsʉ̱nap mit ʉ̱. 
JHN.16.33	Tʉnʉmgʉs̈au we'n pa pi aguepca paz ni'c ʉ̱ is̈cupʉjcap. En ayʉ̱́j mundu intunas̈cáj po ma ji'c injo̱jtat ni'c tʉmvencia̱tway ayʉ̱́j mundu.
JHN.17.1	Cʉs̈ iguinʉjm we'n Jesús, yuc-e'p pa tsajpni'c, i-ora̱jtau Dios, inʉm:
JHN.17.1	—Padre, tʉs̈cojyaway hora pa tʉ-o'cwa'n. Oyninʉmac ni'c ʉ̱ mi̱ is̈wáy, pa ʉ̱ tʉ-oyninʉmwa'ney mi̱. 
JHN.17.2	Ni'c mi̱ is̈moy derechu pa tʉs̈wejnu'pcʉs̈awa'n nu'pʉjʉn jayajwat, mit pa tʉs̈moygʉs̈wa'n vida cacʉs̈ámpay nu'pʉjʉn ayé is̈moygʉs̈way. 
JHN.17.3	Mit ipʉctsougáj vida cacʉs̈ámay jeme is̈-is̈capcapay mi̱ mit we'ney jeme tʉs̈-is̈capcámpay ʉ̱ Jesucristu jeme mi̱ is̈ajyu'tway, ni'c miDios iyacs̈ta'cway mit ca-itp jatu'c ni-as̈amu.
JHN.17.4	’Ʉ̱ tʉ-oyninʉmway en ayʉ̱́j mundu, mit tʉncʉs̈way ayé yos̈ is̈moyway tʉwat. 
JHN.17.5	Jinap, Padre, mʉjninʉmac ʉ̱ pa tʉtsʉ̱nawa'n mʉjninʉmic mit mi̱, as̈am tʉtsʉ̱najʉ'jc mʉjninʉmic mit mi̱ antes ichu̱chij ayʉ̱́j mundu.
JHN.17.6	’Tʉnactujawigʉs̈ ayé jayajwat is̈moygʉs̈way en ayʉ̱́j mundu ma is̈-is̈capcac mi̱. Ayé jayajwat inje'ate po is̈moygʉs̈ ʉ̱, mit ijayaumaygau lo que inyʉmpay. 
JHN.17.7	Jinap ijawiganup ni'c nu'pʉjʉn poder tʉnaguepay, ayé mi̱ is̈acmijnau. 
JHN.17.8	Mit jeme is̈nʉjmaway, ayé tʉnyʉmgʉs̈au mit ipʉctsougau. Mit ijawiganup ni'c iyacs̈ta'cway tʉpichin mam mi̱, mit icupʉjcau ni'c mi̱ is̈ajyu't.
JHN.17.9	’Tʉyo'jtap pa jeme incupiugʉs̈way, mit tʉgayo'jtap pa jayajwat iwangapay ayʉ̱́j mundu, po tʉyo'jtap pa jeme is̈moygʉs̈way ni'c aye'jat inje'. 
JHN.17.10	Mit nu'pʉjʉn tʉnaguepay, inje'. Mit mi̱ inaguepay, tʉnje'. Jemni'c ʉ̱ tʉs̈-oyninʉmgap je'jat.
JHN.17.11	’Tʉgajatsʉ̱náj jec en ayʉ̱́j mundu, po je'jat tangap en ayʉ̱́j mundu, mit ʉ̱ tʉnʉs̈p mam mi̱. Padre, mi̱ mitsʉ̱nap mʉjninʉmic. Cuida̱tcʉs̈ mit impoder jeme ʉ̱ is̈moygʉs̈way pa ma jatca tu'jcatu, as̈am ʉjtsat natu'jcatu. 
JHN.17.12	Cuandu tʉtsʉ̱́naj mit je'jat en ayʉ̱́j mundu, tʉncuida̱tcʉs̈ mit impoder. Tʉncuida̱tcʉs̈ jeme is̈moygʉs̈way mit tʉnga-actogoyu netu'c, po aye'yu tan jeme nʉmicway pa itogoywa'n, pa ma cumplia̱t tsʉ̱napay ja'yic inlibruni'c.
JHN.17.13	’Po jinap tʉnʉs̈p mam mi̱, mit tʉnyʉmgʉs̈ap ayʉ̱́j cosajat en ayʉ̱́j mundu pa ma ji'c ijo̱jtat iyacs̈ta'cway as̈am ʉ̱ iji'c tʉnjo̱jt. 
JHN.17.14	Tʉnyʉmgʉs̈away tʉnjayajwat lo que mi̱ inyʉmway, mit jayajwat ayʉ̱́j mundujway igui-ampʉjcau, ni'c tʉnjayajwat igawangap mal itpay en ayʉ̱́j mundu, as̈am ʉ̱ tʉngawampey mal itpay en ayʉ̱́j mundu. 
JHN.17.15	Tʉgayo'jtap pi chi'tcʉs̈ en ayʉ̱́j mundu, po pi cuida̱tcʉs̈ magatʉgʉyga mam i-it ma̱jlat. 
JHN.17.16	Je'jat igawangap mal itpay en ayʉ̱́j mundu as̈am ʉ̱ tʉngawampey mal itpay en ayʉ̱́j mundu. 
JHN.17.17	Aparta̱tcʉs̈ pa inje' pa ma jawiga lo que iyacs̈ta'cway, ni'c mi̱ inyʉmp lo que iyacs̈ta'cway. 
JHN.17.18	As̈am mi̱ is̈ajyu't en ayʉ̱́j mundu, wename-ey tʉs̈ajyu'tcʉs̈ pa ma nʉmdacyo'yga oyway noticia en ayʉ̱́j mundu. 
JHN.17.19	Mit tʉni-entrega̱jtʉp incʉ'jugum ni'c tʉnwangʉs̈p je'jat, pa je'jatey ma ni-entrega̱tcʉjʉ pa iguiwatcawa'n lo que iyacs̈ta'cway.
JHN.17.20	’Po tʉgayo'jtap pa ayʉ̱́jatu, po tʉyo'jtapey pa jeme tʉs̈cupʉjcámpay iguimaraugawa'n ayé oyway noticia lo que je'jat inʉmdacyo'ygámpay, 
JHN.17.21	pa nu'pʉjʉn ma jatca tu'jcatu as̈am mi̱ mit ʉ̱ natu'jcatu, oh Padre, pa je'jat ma jatca tu'jcatu mit ʉjtsat, pa we'n jayajwat ayʉ̱́j mundujway icupʉjcáj ni'c mi̱ is̈ajyu't. 
JHN.17.22	As̈am ʉ̱ is̈-oyninʉm, we'ney ʉ̱ tʉs̈-oyninʉmgʉs̈ pa ma jatca tu'jcatu as̈am ʉjtsat natu'jcatu. 
JHN.17.23	Mi̱ mitsʉ̱nap mit ʉ̱, mit ʉ̱ mit je'jat, pa ma jatca tu'jcatu iyacs̈ta'cway, pa jayajwat ayʉ̱́j mundujway ma jawiga ni'c mi̱ is̈ajyu't, mit ma jawiga-ey ni'c inwangʉs̈p tʉnjayajwat as̈am ʉ̱ is̈wamp.
JHN.17.24	’Padre, ayé jayajwatt is̈moygʉs̈way tʉnwamp ma tsʉ̱nga mit ʉ̱, pa ma e'pca nat is̈mʉjninʉmáj, ni'c ʉ̱ is̈wan antes is̈wajt ayʉ̱́j mundu. 
JHN.17.25	Padre, mi̱j ayé inwatpay yacs̈ic nu'pʉjʉn. Jayajwat ayʉ̱́j mundujway is̈cani-is̈capcap, po ʉ̱ tʉ-is̈cap mit tʉnjayajwat ijawiganupey ni'c mi̱ is̈ajyu't. 
JHN.17.26	Tʉnactujawigʉs̈ tʉnjayajwat ma is̈-is̈capcac mi̱, mit tʉnactujawigʉs̈áj más, pa ma jawiga ni'c inwangʉs̈p je'jat as̈am ʉ̱ is̈wamp, mit ʉ̱ tʉnwangʉs̈pey je'jat.
JHN.18.1	Cʉs̈ iguinʉjm we'n Jesús, pichin mit ipʉctampajyat mit nʉs̈cau pa tuganʉ-ájw Cedrón en tu'c lugar mam i-it may olivu cujyat, mit jem itʉgʉjy mit ipʉctampajyat. 
JHN.18.2	Mit Judas jeme iguito'ctʉgʉyway i-is̈capey ayé lugar ni'c mayo'c viaje Jesús ini-apʉcmújcʉjʉj jem mit ipʉctampajyat. 
JHN.18.3	Cʉs̈ Judas i-apʉcmuc soldajuc mit comandantejat jeme igui-ajyu'tcaway judíujat imʉjpa̱nijat mit fariseujat, mit nʉs̈cau jem mit linternajat mit jʉmbola mit i-armajat. 
JHN.18.4	Po Jesús ijawiu nu'pʉjʉn jeme iguijatámpay, icutomigʉs̈ mit inʉmgʉs̈au:
JHN.18.4	—¿Pʉn inche'ngap?
JHN.18.5	Iguipo'ngau:
JHN.18.5	—Tʉnche'ngap Jesús Nazaretway.
JHN.18.5	Jesús inʉmgʉs̈au:
JHN.18.5	—Ʉ̱j ayé.
JHN.18.5	Mit jemey iyo'jy Judas jeme iguito'ctʉgʉyway. 
JHN.18.6	Cuandu iguinʉmgʉ́s̈aj Jesús: “Ʉ̱j ayé”, nʉs̈cau pa mugus̈á̱m mit ca'ubʉ'ngau na̱s̈ni'c. 
JHN.18.7	Mit Jesús i-ucyo'tcʉs̈atu:
JHN.18.7	—¿Pʉn inche'ngap?
JHN.18.7	Mit je'jat iguipo'ngau:
JHN.18.7	—Tʉnche'ngap Jesús Nazaretway.
JHN.18.8	Jesús ipo'ngʉs̈:
JHN.18.8	—Tʉnʉmgʉs̈away ni'c ʉ̱j ayé. Te ʉ̱ is̈che'ngap, moyga laj ma nʉs̈ca tʉnmuyo'ygʉs̈pay.
JHN.18.9	Inʉm we'n pa ma cumplia̱t lo que inʉmway: “Jeme is̈moygʉs̈way netu'c tʉnga-actogoyu.”
JHN.18.10	Cʉs̈ Simón Pedro jeme imuyo'yway i-espada, ichi't mit itumoy mʉjpa̱nijna' imozo, mit ipus̈tujcau ita̱tsʉc oyimay. Mit ayé mozo inʉ'jy Malco. 
JHN.18.11	Cʉs̈ Jesús inʉjmau Pedro:
JHN.18.11	—Com in-espada i-acni'c, ni'c Dios Nate̱jat inʉm ni'c itp ti tʉs̈tunas̈wa'n.
JHN.18.12	Cʉs̈ ayé soldajuc mit icapitán mit judíujat icomandantejat i-actangau Jesús mit icutsumda̱jcau. 
JHN.18.13	Mit imunʉs̈ʉ'jcau mam Anás ni'c ayé Caifás imʉ'tna', mit Caifás mʉjpa̱nij ayé s̈iwit. 
JHN.18.14	Mit Caifás ayé jeme i-acochigʉs̈way judíujat ni'c más oy solo tu'c jayau ma o'c mit caje' itogoygawa'n nu'pʉjʉn jayajwat.
JHN.18.15	Mit Simón Pedro mit jatu'c pʉctampay inatspoguigau Jesús. Mit ayé pʉctampay igui-is̈cap mʉjpa̱nij, mit tʉgʉy mit Jesús mʉjpa̱nijna' ipe'tni'c, 
JHN.18.16	po Pedro tan pe'ta̱m tʉc-auni'c. Cʉs̈ pichin ayé pʉctampay igui-is̈capay mʉjpa̱nijna', mit inajau ayé puertacuida̱tpayma̱m ma mo' laj ma tʉgʉy Pedro. 
JHN.18.17	Cʉs̈ ayé puertacuida̱tpayma̱m inajau Pedro:
JHN.18.17	—¿Caje' mi̱ is̈pʉctampay Jesús?
JHN.18.17	Pedro inʉm:
JHN.18.17	—Tʉgaje'.
JHN.18.18	Mit jem iténagaj ayé mozojat mit comandantejat, mit i-acotmujcau jʉjn pa is̈amgawa'n ni'c payiguito'c, mit jemey iténaj Pedro mit je'jat, mit s̈amwey.
JHN.18.19	Mit ayé mʉjpa̱nij i-ucyo't Jesús pʉjnat ipʉctampajyat mit ti i-ajque's̈cʉs̈ap. 
JHN.18.20	Jesús ipo'n:
JHN.18.20	—Ʉ̱ tʉcots mam nu'pʉjʉn iguimárauga. Siempre tʉ-ajque's̈way mam judíujat i-adora̱tca mit templuni'c mam ini-apʉcmújcʉjʉ nu'pʉjʉn judíujat, mit tʉganicotsp anu'mu. 
JHN.18.21	¿Tini'c is̈-ucyo'tp ʉ̱? Ucyo'tcʉs̈ jeme imaraugaway tʉcots, ni'c je'jat ijawigap lo que tʉnyʉmway.
JHN.18.22	Iguinʉjm we'n Jesús, tu'c comandante tsʉ̱naway jem iguimoy tu'c apatsmuc, inʉm:
JHN.18.22	—¿We'n is̈po'n mʉjpa̱nij?
JHN.18.23	Jesús ipo'n:
JHN.18.23	—Te tʉcots mal, actujawiyac ti mal tʉnwat, mit te tʉnwat oy, ¿tini'c is̈moy?
JHN.18.24	Cʉs̈ Anás i-acnʉcs̈ Jesús cutsumda'guic mam Caifás mʉjpa̱nijna'.
JHN.18.25	Cʉs̈ Pedro siguia̱t is̈am. Mit inʉmgajau:
JHN.18.25	—¿Caje' mi̱ is̈pʉctampay Jesús?
JHN.18.25	Mit Pedro inʉm:
JHN.18.25	—Ca̱j, tʉgaje'.
JHN.18.26	Tu'c imozo mʉjpa̱nijna', ije̱way ayé jayau jeme Pedro ipus̈tujcaway ita̱tsʉc, i-ucyo't:
JHN.18.26	—Tʉs̈jawi tʉ-is̈ mi̱ en ayé lugar mit Jesús.
JHN.18.27	Pedro inʉmatu ni'c ca̱j, mit ʉ̱u jaran ca̱yuna'.
JHN.18.28	Cʉs̈ i-acpichingau Jesús tʉc Caifás mit imunʉs̈cau pa gobernadorna' ipalaciuni'c, mit ayé hora jopoyito'cnaj, mit je'jat catʉgʉygawu palaciuni'c pa maganijingʉjʉ, ni'c te tʉgʉygap, ca-oyájate iguitsouga ayé ma̱s̈ʉjw pascua. 
JHN.18.29	Cʉs̈ pichin Pilato mam je'jat mit inʉmgʉs̈au:
JHN.18.29	—¿Ti iwat ayʉ̱́j jayau pa is̈-acusá̱tca?
JHN.18.30	Je'jat iguipo'ngau:
JHN.18.30	—Magawátate mal ayʉ̱́j jayau, camimpate tʉ-entregá̱tcaja.
JHN.18.31	Cʉs̈ Pilato inʉmgʉs̈au:
JHN.18.31	—Munʉ́s̈ca mijchat mit juzgá̱tca as̈am iguinʉm inlejyat.
JHN.18.31	Mit ayé judíujat iguinʉmgajau:
JHN.18.31	—Ʉjtsat tʉnlejyat tʉs̈camoygap laj tʉs̈ago'jcawa'n nepʉn.
JHN.18.32	Inʉmgau we'n pa ma cumplia̱t jeme inʉmway Jesús, ni'c je' i-actujawigʉs̈ nat i-o'cwa'n. 
JHN.18.33	Cʉs̈ Pilato tʉgʉyatu palaciuni'c, mit iya̱s̈ Jesús, inʉjmau:
JHN.18.33	—¿Mi̱j ayé judíujat is̈rejyat?
JHN.18.34	Jesús ipo'n:
JHN.18.34	—¿Mi̱jyu inyʉmp ayʉ̱́j, o tambʉn is̈nʉmgajau tʉpʉn ʉ̱?
JHN.18.35	Pilato iguipo'n:
JHN.18.35	—¿Is̈jawi ni'c ʉ̱ tʉjudíu? Intʉcmayna̱s̈atway mit judíujat imʉjpa̱nijat is̈-entrega̱tcau tʉncʉ'jugum. ¿Ti inwat?
JHN.18.36	Ipo'n Jesús:
JHN.18.36	—Tʉgaminu pa tʉs̈manda̱tcʉs̈wa'n jayajwat ayʉ̱́j mundujway. Tʉmandá̱tate ayʉ̱́j mundu, jeme tʉs̈majyigapay tsuguinwatcájate pa ʉ̱ tʉgatan judíujat icʉ'jugujmat, po ʉ̱ tʉgamanda̱tp yam.
JHN.18.37	Cʉs̈ iguinʉjmau Pilato:
JHN.18.37	—¿Ah po mireypaj?
JHN.18.37	Jesús ipo'n:
JHN.18.37	—Mi̱ inyʉmp ni'c ʉ̱ tʉrey. Jemni'c tʉ-ijt mit jemni'c tʉmijn en ayʉ̱́j mundu pa tʉs̈actujawigʉs̈wa'n lo que iyacs̈ta'cway. Mit nu'pʉjʉn iwatcapay iyacs̈ta'cway, imaraugap lo que tʉnyʉmpay.
JHN.18.38	Pilato iguinʉjmau:
JHN.18.38	—¿Ti ayé lo que iyacs̈ta'cway?
JHN.18.38	Mit iguinʉjm we'n, pichinatu mam itsʉ̱nga judíujat, mit inʉmgʉs̈au:
JHN.18.38	—Tʉngapa̱jtap nejʉmay mal iwatway ayʉ̱́j jayau. 
JHN.18.39	Po mijchat miyújijcat tʉ-acjo'ngʉs̈a tu'c presu pascuani'c. ¿Inwangap tʉ-acjo'ngʉs̈awa'n judíujat irejyat?
JHN.18.40	Cʉs̈ ya̱s̈cawatu, inʉmgau:
JHN.18.40	—Tʉnwangap pi ago'c Jesús, mit acjo'n Barrabás.
JHN.18.40	Mit Barrabás tu'c nu'mpay.
JHN.19.1	Mit cʉs̈ Pilato i-acnʉcs̈ Jesús mit i-acmojyʉu. 
JHN.19.2	Mit soldajat ique'cs̈cajau tu'c corona de puru apit, mit icomgajau icopacni'c, mit icutigatscau mit tu'c jamuc moraduway, 
JHN.19.3	mit iburla̱tcau, inʉmgajau:
JHN.19.3	—¡Pi tsʉ̱na mʉjninʉmic mi̱, judíujat is̈rejyat!
JHN.19.3	Mit imoyta̱jcau.
JHN.19.4	Cʉs̈ Pilato pichinatu mit inʉmgʉs̈au:
JHN.19.4	—E'pca ni'c tʉmumingʉs̈ap mam mijchat pa pi jawiga ni'c tʉngapa̱jtap nejʉmay mal iwatway ayʉ̱́j jayau.
JHN.19.5	Mit imupichin Jesús icopacni'c ayé corona de puru apit, mit cutigatsic mit ayé jamuc moraduway. Mit Pilato inʉmgʉs̈au:
JHN.19.5	—¡E'pca ayʉ̱́j jayau!
JHN.19.6	Igui-ís̈caj judíujat imʉjpa̱nijat mit comandantejat, ya̱s̈cau mit inʉmgau:
JHN.19.6	—¡Yajca cunu̱s̈ni'c! ¡Yajca cunu̱s̈ni'c!
JHN.19.6	Pilato inʉmgʉs̈au:
JHN.19.6	—Munʉs̈ca mijchat mit yajca cunu̱s̈ni'c, ni'c ʉ̱ tʉngapa̱jtap te iwat mal ayʉ̱́j jayau.
JHN.19.7	Judíujat iguipo'ngau:
JHN.19.7	—Ʉjtsat tʉnaguepcap tu'c ley, mit tʉnlejyat inʉmp ni'c itp ti i-o'cwa'n ni'c je'yu niwajtʉu Dios iway.
JHN.19.8	Pilato iguimarajw ni'c we'n iguinʉmga, más ipʉ̱jt. 
JHN.19.9	Mit tʉgʉyatu palaciuni'c, inʉjmau Jesús:
JHN.19.9	—¿Mijʉmay mi̱?
JHN.19.9	Po Jesús capo'nu.
JHN.19.10	Cʉs̈ Pilato inʉjmau:
JHN.19.10	—¿Is̈capo'mp ʉ̱? ¿Ingajawip ni'c oyap tʉyac cunu̱s̈ni'c, mit oyapey tʉ-acjo'n?
JHN.19.11	Jesús iguipo'n:
JHN.19.11	—Inga-aguep nejʉmay derechu mit ʉ̱ te is̈camoyp Dios tsʉ̱napay yucm. Jemni'c jeme tʉs̈-entrega̱tway incʉ'jugum más may mal i-ijtʉ.
JHN.19.12	Cʉs̈ iguimarajw we'n Pilato iche'jnau ilaj pa igui-acjo'nwa'n. Po judíujat ya̱s̈cau mit inʉmgau:
JHN.19.12	—Te inacjo'mp ayʉ̱́j jayau, caje' in-amigu rey César, ni'c pʉn iwa'námpay ijatwa'n rey, imutsuguinwatáj César.
JHN.19.13	Cʉs̈ iguimarajw we'n Pilato, imupichin Jesús pa pe'ta̱m, mit nitsʉ̱nda̱jcʉu mam ijuzga̱t, mit ayé lugar watic ipisu mit oyway tsa', mit hebreu-auni'c inʉ'jy Gabata.
JHN.19.14	Mit wejpu'n ivíspera ayé ma̱s̈ʉjw pascua, mit pu̱ts̈ʉjwanu. Cʉs̈ inʉmgʉs̈au judíujat:
JHN.19.14	—¡E'pca inrejyat!
JHN.19.15	Po je'jat ya̱s̈cau:
JHN.19.15	—¡Munʉs̈ca, munʉs̈ca, yajca cunu̱s̈ni'c!
JHN.19.15	Pilato inʉmgʉs̈au:
JHN.19.15	—¿Is̈jawiga inrejyat tʉnyagáj cunu̱s̈ni'c?
JHN.19.15	Iguipo'ngau mʉjpa̱nijat:
JHN.19.15	—Tʉnga-aguepcap jatu'c rey. César ayé tʉnrejyat.
JHN.19.16	Cʉs̈ i-entrega̱tcʉs̈au icʉ'jugujmat Jesús pa ma yajca cunu̱s̈ni'c. Cʉs̈ i-actangau mit imunʉs̈cau.
JHN.19.17	Mit Jesús itsʉmdacnʉs̈ icunu̱s̈ pa tu'c lugar inʉ'jyway Animacopac, mit hebreu-auni'c inʉ'jy Gólgota, 
JHN.19.18	mit jem iguiyájcaj cunu̱s̈ni'c. Mit iyajcawey mechc jayajwat mit je', tu'c oyim mit tu'c anajyim, mit Jesús es̈pu̱tum. 
JHN.19.19	Mit Pilato ija'yey tu'c letreru mit iyajcau icunu̱s̈ni'c, mit ayé letreru inʉm: “JESUS NAZARETWAY, JUDIUJAT IREJYAT.” 
JHN.19.20	Mit mayo'c judíujat icotscau ayé letreru, ni'c ayé lugar mam iguiyájcaj Jesús cunu̱s̈ni'c tomo'c ayé nʉ'jcopac, mit ayé letreru tsʉ̱nau ja'yic hebreu-auni'c, griegu-auni'c mit latín-auni'c. 
JHN.19.21	Mit judíujat imʉjpa̱nijat inʉmgajau Pilato:
JHN.19.21	—Camja'ywit judíujat irejyat, po ja'y ni'c je' inʉm: “Ʉ̱ judíujat tʉs̈rejyat.”
JHN.19.22	Pilato ipo'ngʉs̈:
JHN.19.22	—Lo que tʉnja'yway, ja'yiganu itsʉ̱na.
JHN.19.23	Cʉs̈ soldajat iguiyájcaj Jesús cunu̱s̈ni'c, ipʉjcajau ijamuc mit itsujcada̱jcau mactas̈p parte, tu'c pa cada soldaj. Mit ipʉjcajawey jatu'c ijamuc jeme canu'icway po watic yacs̈nas̈igu desde yucm hasta pa'tm. 
JHN.19.24	Cʉs̈ inʉmgau je'jatu:
JHN.19.24	—Ayʉ̱́j nagapartiá̱tca po na-í̱jcaja, na-e'pcáj pʉn ipʉgáj.
JHN.19.24	Iwatcau we'n pa ma cumplia̱t tsʉ̱napay ja'yic Dios ilibruni'c, inʉm:
JHN.19.24	I-acpas̈angau tʉnjamuc pa je'jat,
JHN.19.24	mit i-i̱jcajau pa iguipʉjcawa'n tʉnyagatsjamuc.
JHN.19.24	Mit we'n iguiwátcaj soldajat.
JHN.19.25	Mit tsʉ̱ngau Jesús icunu̱s̈-á̱m Jesús ima̱m, mit ima̱m ije̱way, mit María Cleofas ito's̈ay, mit María Magdalajway. 
JHN.19.26	Mit Jesús i-is̈ ima̱m mit i-is̈ ni'c jemey itsʉ̱na ayé pʉctampay iwano'cpay. Mit Jesús inʉjmau ima̱m:
JHN.19.26	—Mamá, jemé itsʉ̱na inwayjatámpay.
JHN.19.27	Cʉs̈ inʉjmau ipʉctampay:
JHN.19.27	—Jemé itsʉ̱na inma̱mjatámpay. Mit wejpu'n ayé pʉctampay ipʉctsojwau itʉcm Jesús ima̱m pa iguicuida̱twa'n.
JHN.19.28	Cʉs̈ Jesús iguijawij ni'c cumplia̱tway nu'pʉjʉn, inʉm: Tʉnʉ-u̱go'jcʉp. Inʉm we'n pa ma cumplia̱t tsʉ̱napay ja'yic Dios ilibruni'c.
JHN.19.29	Mit it jem tu'c taza patsic mit vinagre. Cʉs̈ ayé jayajwat i-acs̈o'jcau tu'c jamucbola mit vinagre, mit itsumgau en tu'c pʉ̱yan mit i-ajcutomigajau i-auni'c. 
JHN.19.30	Cʉs̈ iguipʉctsojw ayé vinagre, inʉm:
JHN.19.30	—Cumplia̱tiganu nu'pʉjʉn.
JHN.19.30	Cʉs̈ iguino'umanajc icopac, o'c.
JHN.19.31	Mit wejpu'n ivíspera pascua, mit judíujat igawangawu ma tanga ayé cuerpujat cunu̱s̈ni'c en ayé po'cs̈ans̈ʉjw, ni'c ayé po'cs̈ans̈ʉjw tu'c s̈ʉjw mʉjway pa je'jat. Cʉs̈ iyo'tcajau Pilato ma manda̱t ma actotscaja ita'mpajcat pa ma o'jca mit ma chi'tca jem. 
JHN.19.32	Cʉs̈ mingau soldajat mit i-actotscajau ita'mpajcat primeruway, mit we'ney jatu'cway jeme iyajcaway cunu̱s̈ni'c mit Jesús. 
JHN.19.33	Po icóygaj mam itsʉ̱na Jesús, iga-actotscajawu ita'mpajcat ni'c i-is̈cau ni'c o'guiganu.
JHN.19.34	Po tu'c soldaj icot icabapni'c mit tu'c cotan, mit pichin jaran nipin mit nʉ'. 
JHN.19.35	Ʉ̱ jeme tʉnja'ypay ayʉ̱́j libru tʉn-is̈ ni'c we'n ijajt, mit iyacs̈ta'cway lo que tʉ-actujawigʉs̈pay, pa mijchat pi cupʉjca-ey. 
JHN.19.36	Jat we'n pa ma cumplia̱t tsʉ̱napay ja'yic Dios ilibruni'c: “Netu'c ipajc iga-actotscajáj je'.” 
JHN.19.37	Mit tsʉ̱napey ja'yic Dios ilibruni'c: “Igui-e'pcáj jeme iguicotcaway.”
JHN.19.38	Mit cʉs̈ José Arimateajway ayé tu'c Jesús ipʉctampay po je' cupʉc anu'mu ni'c ipʉ̱tcʉs̈p judíujat. Iyo'jtau Pilato ma iguimo'ac laj igui-acmanajcawa'n Jesús icuerpu pa iguini'pwa'n, mit Pilato iguimoy laj. Cʉs̈ min mit i-acmanajcau Jesús icuerpu. 
JHN.19.39	Mit we'ney Nicodemo jeme oyway tsu'm mam Jesús, imumin como treinta kilo tu'c po't pa'cs̈u'cpay motic mirra mit aloes. 
JHN.19.40	Cʉs̈ i-acmanajcajau Jesús icuerpu mit itugusádatscau sábana mit iyajcajau perfume pa'cs̈u'cpay as̈am iguiwatí̱jca judíujat iguiní̱pca tu'c á̱nima. 
JHN.19.41	Mit mam iguiyájcaj cunu̱s̈ni'c it tu'c lugar mam i-it may olivu cujyat, mit en ayé lugar it tu'c cʉt pactajicway tsa'ni'c watic pa á̱nima, mit jem nepʉn iganicomgap. 
JHN.19.42	Cʉs̈ icomgau jem Jesús ni'c tomo'c i-ijt ayé á̱nimacʉt, ni'c wejpu'n ivíspera ayé po'cs̈ans̈ʉjw itsowí̱jcapay judíujat.
JHN.20.1	Mit primer s̈ʉjw ayé s̈ama̱na, María Magdalajway nʉcs̈ jopoytsu'mnaj pa mam i-it ayé á̱nimacʉt. Mit i-is̈ ni'c chi'tiganu ayé tsa' itu-atujcaway ayé á̱nimacʉt. 
JHN.20.2	Cʉs̈ nʉcs̈ pujʉ'c mam Simón Pedro mit mam jatu'cway pʉctampay jeme Jesús iwano'cpay, mit inʉmgʉs̈au:
JHN.20.2	—Ichi'tcaway el Señor á̱nimacʉtni'c, mit tʉngajawigap jʉm iguiyájcaj. 
JHN.20.3	Mit pichingau Pedro mit jatu'cway pʉctampay mit nʉs̈cau mam i-it ayé á̱nimacʉt. 
JHN.20.4	Pujʉ'jcau inimechcatij, po jatu'cway pʉctampay pujʉ'c más mʉgʉc que Pedro, mit je' cojyʉ'c mam i-it ayé á̱nimacʉt. 
JHN.20.5	Mit nico'uda̱jcʉu pa i-e'ptʉgʉywa'n, mit i-is̈ ni'c jem i-it ayé sábanajat, po je' catʉgʉyu. 
JHN.20.6	Cʉs̈ coy Simón Pedro ni'c más mugus̈á̱m imijn, mit tʉgʉy á̱nimacʉtni'c, mit i-is̈ ayé sábanajat mam i-it, 
JHN.20.7	mit i-is̈wey ayé jamuc itugutucmo'ngaway Jesús icopac catumuyaguic ayé sábanajat, po aparte itsʉ̱na a-ʉ'pmuguic. 
JHN.20.8	Cʉs̈ tʉgʉyey jatu'c pʉctampay jeme cojyʉ'cway mam i-it ayé á̱nimacʉt, i-is̈ mit icupʉc. 
JHN.20.9	Ni'c igani-entendia̱tcap ayé tsʉ̱napay ja'yic Dios ilibruni'c, ni'c Jesús it ti ijutucta'cwa'n mam itsʉ̱nga á̱nimajat. 
JHN.20.10	Mit ayé pʉctampajyat pitujcanuw itʉcmat.
JHN.20.11	Po María pe'ta̱m itsʉ̱naj mit jʉy á̱nimacʉt-á̱m. Po merute ijʉ', nico'uda̱jcʉu pa i-e'ptʉgʉywa'n á̱nimacʉtni'c, 
JHN.20.12	mit i-is̈ mechc ángejlat cutígatsijcat mit po'pjamuc, mit jem itsʉ̱na tu'c ángel mam i-íjtʉj icopac Jesús, mit jatu'c ángel mam i-íjtʉj ita'jnat, mam iguiyájcajaj Jesús icuerpu. 
JHN.20.13	Mit inʉmgajau ayé to's̈ay:
JHN.20.13	—¿Tini'c injʉ'?
JHN.20.13	Inʉmgʉs̈au:
JHN.20.13	—Tʉjʉyp ni'c ichi'tcau el Señor Jesús, mit tʉngajawip jʉm iguiyájcaj.
JHN.20.14	Iguinʉjm we'n, e'jpituc mit i-is̈ Jesús ni'c jem itsʉ̱na, po igajawiwu te Jesús. 
JHN.20.15	Mit Jesús inʉjmawey ayé to's̈ay:
JHN.20.15	—¿Tini'c injʉ'? ¿Pʉn inche'mp?
JHN.20.15	Po María inʉmpayta ni'c je' ayé icuida̱tpay olivucujyat, mit inʉjmau:
JHN.20.15	—Señor, te mi̱ inmunʉcs̈, nʉjmac jʉm is̈yajc, mit ʉ̱ tʉnmunʉcs̈áj.
JHN.20.16	Jesús iguinʉjmau:
JHN.20.16	—¡María!
JHN.20.16	I-e'jpitujc je', inʉjmau:
JHN.20.16	—¡Raboni! (Ayʉ̱́j inʉmo'jcʉp, Amayipay.)
JHN.20.17	Jesús iguinʉjmau:
JHN.20.17	—Camtsʉgac, ni'c tʉganicu'tp mam tʉnte̱t Dios. Po nʉs̈ mam tʉmpʉctampajyat jeme tʉnwangʉs̈pay, mit nʉmgʉs̈a ni'c tʉcu'táj mam itsʉ̱na tʉnte̱t Dios, mit mijchat in-e'pcapey as̈am inte̱jtat, mit je' ayé tʉnDios mit in-e'pcapey as̈am inDiosat.
JHN.20.18	Cʉs̈ nʉcs̈ María Magdalajway pa iguinʉmgʉs̈awa'n oyway noticia ayé pʉctampajyat ni'c i-is̈way el Señor, mit je' inʉmgʉs̈au lo que je' iguinʉjmaway.
JHN.20.19	Icutsu'ij nije'yu primer s̈ʉjw s̈ama̱na, mit wejpu'n atuguic tʉc-ajwat en ayé lugar mam ini-apʉcmujcʉjʉ ayé pʉctampajyat ni'c ipʉ̱tcau judíujat. Cʉs̈ min Jesús mit ique's̈ta̱jcʉs̈au i-es̈pu̱tujmat, mit inʉmgʉs̈au:
JHN.20.19	—Pi aguepca paz injo̱tni'jcat.
JHN.20.20	Mit iguinʉmgʉ́s̈aj we'n, i-actu-is̈cʉs̈ icʉ'jat mit icabap. Mit ipʉctampajyat ji'cta̱jcau ijo̱jtat igui-ís̈caj el Señor. 
JHN.20.21	Cʉs̈ Jesús inʉmgʉs̈awatu:
JHN.20.21	—Pi aguepca paz injo̱tni'jcat. As̈am tʉs̈ajyu't tʉnte̱t Dios, we'ney tʉ-ajyu'tcʉs̈wa'n mijchat.
JHN.20.22	Iguinʉjm we'n, s̈uj, mit inʉmgʉs̈au:
JHN.20.22	—Pʉctsóuga Espíritu Santu. 
JHN.20.23	Pʉn inactunʉmgámpay ima̱jlat, Dios iguiperdona̱táj. Mit pʉn inga-actunʉmgámpay ima̱jlat, ayé imutanáj nu'pʉjʉn mal iwatway.
JHN.20.24	Po Tomás tu'c de ayé doce pʉctampajyat, inʉ'jywayey Gemelo, catsʉ̱nawu jem mit je'jat i-ojyʉ'jc Jesús. 
JHN.20.25	Cʉs̈ iguinʉmgajau japu̱t pʉctampajyat:
JHN.20.25	—Tʉn-is̈caway el Señor.
JHN.20.25	Po je' inʉmgʉs̈au:
JHN.20.25	—Te tʉnga-e'jpap icʉ'jat mam iguipás̈cajaj clavusat, mit te tʉngacojmap tʉncʉ'jʉjp mam itʉgʉygaj clavusat, mit te tʉngacojmap tʉncʉ' icabapni'c, tʉngacupʉgáj.
JHN.20.26	Inas̈ ocho s̈ʉjwat, tsʉ̱ngawatu tujugum ipʉctampajyat, mit jemey itsʉ̱naj Tomás. Mit atuguic tʉc-ajwat itsʉ̱ngaj mit Jesús coyatu mit nitenda̱jcʉu es̈pu̱tum, mit inʉmgʉs̈au:
JHN.20.26	—Pi aguepca paz injo̱tni'jcat.
JHN.20.27	Cʉs̈ inʉjmau Tomás:
JHN.20.27	—Yac yam incʉ'jʉjp mit e'p tʉncʉ'jat, mit ajcutomi-ey incʉ' tʉncabapni'c mit com. Mit camjaduda̱twit, más oy pi cupʉc.
JHN.20.28	Cʉs̈ Tomás ipo'n:
JHN.20.28	—¡Mi̱j ayé tʉ̱Dios, mit mi̱ is̈manda̱tp! 
JHN.20.29	Jesús iguinʉjmau: Tomás, ni'c ʉ̱ is̈-is̈, is̈cupʉc. Tsʉ̱ngáj oy jeme iga-e'pcapay Dios mit cupʉjcap.
JHN.20.30	Mit Jesús iwat japu̱t milagrujat mam igui-ís̈caj ipʉctampajyat, po aye'jat catsʉ̱nap ja'yic en ayʉ̱́j libru. 
JHN.20.31	Po ayʉ̱́j cosajat tsʉ̱nap ja'yic pa pi cupʉjca ni'c Jesús ayé Cristu, Dios iway, ni'c we'n te incupʉjcap je', inaguepcáj vida cacʉs̈ámpay.
JHN.21.1	Mit cʉs̈ Jesús ique's̈ta̱jcʉs̈awatu ipʉctampajyat laguna-auni'c Tiberias. Mit yename iguique's̈ta̱jcʉ́s̈aj. 
JHN.21.2	Apʉcmuguic itsʉ̱nga Simón Pedro, Tomás inʉ'jywayey Gemelo, Natanael jeme tsʉ̱naway nʉ'jcopac Caná Galileajway na̱s̈, Zebedeo iwajyat, mit jamechc ipʉctampajyat. 
JHN.21.3	Simón Pedro inʉmgʉs̈au:
JHN.21.3	—Tʉnʉs̈p ma̱cpay.
JHN.21.3	Mit je'jat iguinʉmgajau:
JHN.21.3	—Tʉnʉs̈cámpey ʉjtsat mit mi̱.
JHN.21.3	Nʉs̈cau mit tʉgʉygau en tu'c aj. Mit ayé tsu' neti iga-actangawu. 
JHN.21.4	Mit tom icus̈ʉwiwa'n, coy Jesús laguna-auni'c. Po ipʉctampajyat igajawigawu te Jesús. 
JHN.21.5	Mit inʉmgʉs̈au:
JHN.21.5	—Mijchat tʉ-e'pcʉs̈pay as̈am tʉ̱wajyat, ¿inaguepcap tanti nacayámpay?
JHN.21.5	Mit iguipo'ngau:
JHN.21.5	—Tʉnga-aguepcap.
JHN.21.6	Mit inʉmgʉs̈au:
JHN.21.6	—Ca'tsca intsamajcat i-oyimay laj ayé aj, mit impa̱tcáj.
JHN.21.6	Mit ica'tstʉgʉygau, cʉs̈ hasta ca-oyapate igui-acpíchinga ni'c mayo'c acs̈ i-íjtʉj. 
JHN.21.7	Cʉs̈ ayé pʉctampay jeme Jesús iwano'cpay inʉjmau Pedro:
JHN.21.7	—¡E'p, el Señor ayé!
JHN.21.7	Iguimarajw Simón Pedro ni'c el Señor ayé, icom ijamuc (ni'c chi'tigate iguimuyo'jy), mit nica'tstʉ́gʉjyʉu lagunani'c. 
JHN.21.8	Mit ayé pʉctampajyat jeme tangaway mingau ajni'c, mit iquebeptacmingau ayé tsamac ijtʉway acs̈, ni'c cayagatsu itsʉ̱ngaj laguna-auni'c, como cien metru. 
JHN.21.9	Ipíchingaj na̱s̈ni'c, i-is̈cau ni'c itnup jʉntʉ̱jts, mit tu'c acs̈ jʉntʉ̱tsyucuinm, mit itey ma̱s̈anʉ̱n. 
JHN.21.10	Jesús inʉmgʉs̈au:
JHN.21.10	—Muminga una̱c acs̈ jeme je'naj inactangaway.
JHN.21.11	Cu't ajni'c Simón Pedro, mit i-acpichin ayé tsamac pa na̱s̈ni'c. Mit patsic itsʉ̱naj. Ijtʉu ciento cincuenta y tres puru majatway acs̈, po majawe'naj catetu ayé tsamac. 
JHN.21.12	Jesús inʉmgʉs̈au:
JHN.21.12	—Mi'n cayga.
JHN.21.12	Mit ayé pʉctampajyat como ijawigau ni'c je' el Señor, iga-ucyo'tcawu pʉn je'. 
JHN.21.13	Cʉs̈ Jesús icutomigʉs̈ mit ipʉc ayé ma̱s̈anʉ̱n mit imoygʉs̈, mit we'ney ayé acs̈.
JHN.21.14	Ayʉ̱́j ayé imutu̱gupay viaje iguique's̈ta̱jcʉ́s̈aj Jesús ipʉctampajyat después ijutucta̱jc mam itsʉ̱nga á̱nimajat.
JHN.21.15	Icʉ́s̈caj caypay, Jesús inʉjmau Simón Pedro:
JHN.21.15	—Simón, Jonás iway, ¿is̈wamp ʉ̱ más que incumpajlat?
JHN.21.15	Cʉs̈ iguipo'n:
JHN.21.15	—Jo̱, Señor, mi̱ injawip ni'c ʉ̱ tʉwamp.
JHN.21.15	Mit je' inʉjmau:
JHN.21.15	—Ajque's̈cʉs̈a tʉnjayajwat, ni'c je'jat as̈am borregujat jeme cunʉs̈igapay.
JHN.21.16	Cʉs̈ inʉjmawatu:
JHN.21.16	—Simón, Jonás iway, ¿is̈wamp ʉ̱?
JHN.21.16	Pedro iguipo'n:
JHN.21.16	—Jo̱, Señor, mi̱ injawip ni'c ʉ̱ tʉwamp.
JHN.21.16	Mit inʉjmau:
JHN.21.16	—Cuida̱tcʉs̈ tʉnjayajwat as̈am nas̈cuida̱t borregujat.
JHN.21.17	Mit cʉs̈ inʉjmau imutu̱gupay viaje:
JHN.21.17	—Simón, Jonás iway, ¿is̈wamp ʉ̱?
JHN.21.17	Cʉs̈ tu'no'c ijo̱jt Pedro ni'c iguinʉjmau tu̱gup viaje:
JHN.21.17	—¿Is̈wamp ʉ̱?
JHN.21.17	Mit iguipo'n:
JHN.21.17	—Señor, mi̱ injawip nu'pʉjʉn, mi̱ injawip ni'c tʉwamp.
JHN.21.17	Jesús inʉjmau:
JHN.21.17	—Ajque's̈cʉs̈a tʉnjayajwat, ni'c je'jat as̈am borregujat jeme cunʉs̈igapay. 
JHN.21.18	Iyacs̈ta'cway tʉnʉjmap: Cuandu más miyaunaj, incom injamuc mit minʉcs̈ mamu is̈wa'n. Po cuandu inya'wayiwa'n, jatu'c jayau is̈cutsumda'gáj mit is̈munʉs̈áj mam is̈cawa'n inyʉs̈wa'n.
JHN.21.19	Inʉjmau we'n pa igui-actujawiwa'n nat i-o'cwa'n, mit we'n i-oyninʉmáj Dios. Iguinʉjm we'n, inʉjmawatu:
JHN.21.19	—Natspoguiyac.
JHN.21.20	I-e'jpitujc Pedro, i-is̈ ni'c iguinatspoguigap ayé pʉctampay Jesús iwano'cpay. Ayé nije'yu jeme tsʉ̱naway tom mit Jesús cuandu i-u̱cmá̱gaj, mit jeme inʉjmaway: “Señor, ¿pʉn ayé is̈to'ctʉgʉyámpay?” 
JHN.21.21	Igui-is̈ Pedro ayé pʉctampay, inʉjmau Jesús:
JHN.21.21	—Señor, ¿ti iwatáj ayʉ̱́j jayau?
JHN.21.22	Jesús iguinʉjmau:
JHN.21.22	—Te ʉ̱ tʉnwamp je' ma tan hasta tʉmi'nwa'n, mi̱ camwat cuenta. Natspoguiyac mi̱.
JHN.21.23	Mit ayé inʉmway siguia̱t iguinʉmga nu'pʉjʉn hermanujat ni'c ayé pʉctampay ca-o'gáj. Po Jesús iganʉmu ni'c ca-o'gáj, po inʉm: “Te ʉ̱ tʉnwamp je' ma tan hasta tʉmi'nwa'n, mi̱ camwat cuenta.”
JHN.21.24	Ʉ̱j ayé tʉpʉctampay tʉ-actujawigʉs̈pay ayʉ̱́j cosajat, mit ʉ̱ tʉnja'y ayʉ̱́j cosajat, mit tʉnjawip ni'c iyacs̈ta'cway lo que tʉnyʉmpay.
JHN.21.25	Mit Jesús iwat japu̱t cosajat, mit ma ja'yga-ate nu'pʉjʉn, tʉs̈jawi ni'c catʉgʉybʉ'nájate en ayʉ̱́j mundu ayé librujat ija'ygámpay. Yam icʉs̈.
ACT.1.1	Oh Teófilo, en ayé libru tʉnja'jyʉ'cway tʉ-actujawiu nu'pʉjʉn cosajat jeme Jesús iwatway mit i-ajque's̈way. Tʉ-actujawiu nu'pʉjʉn desde Jesús ichu̱chij nʉmdacyo'ypay hasta ayé s̈ʉjw cuandu Dios iguimunʉjcs̈ pa tsajpni'c. 
ACT.1.2	Antes inʉjcs̈ pa tsajpni'c, Jesús icupi̱u i-apóstojlat mit i-ajque's̈cʉs̈au ti iwatcámpay. Mit Jesús iguimoy poder Espíritu Santu pa igui-ajque's̈cʉs̈awa'n ayé apóstojlat. 
ACT.1.3	Cʉs̈ i-o'jc cunu̱s̈ni'c, Jesús jutucta̱cwatu mit cʉs̈ ique's̈ta̱jcʉs̈au i-apóstojlat por cuarenta s̈ʉjwat. Iwat we'n pa ma jawiga ni'c iyacs̈ta'cway ijutucta̱jc, mit inʉmgʉs̈au nat imanda̱twa'n Dios.
ACT.1.4	Cuandu itsʉ̱́naj Jesús mit i-apóstojlat, imanda̱tcʉs̈ magapichinga en ayé mʉjway nʉ'jcopac Jerusalén, mit inʉmgʉs̈au:
ACT.1.4	—Atsʉ̱́nga hasta Dios Nate̱jat iguicumplia̱twa'n lo que iprometia̱tway, as̈am tʉnʉmgʉ́s̈aj. 
ACT.1.5	Ni'c iyacs̈ta'cway Juan nʉ'gutem mit nʉ', po cajegáj Dios is̈moygáj Espíritu Santu.
ACT.1.6	Wejpu'n ayé apóstojlat ni-apʉcmujcʉjʉu mit i-ucyo'tcau Jesús:
ACT.1.6	—Señor, ¿inyajcʉs̈áj libre Israelway jayajwat en ayʉ̱́j jinapay tiempu pa ma manda̱tca-atu?
ACT.1.7	Mit Jesús ipo'ngʉs̈:
ACT.1.7	—Ca-itp ti is̈jawigawa'n ti tiempu o ti s̈ʉjw ijatwa'n we'n, ni'c Dios Nate̱jat iwatáj hasta je' iguiwa'nwa'n. 
ACT.1.8	Po Dios is̈acmingajáj Espíritu Santu mit wejpu'n impʉctsougáj poder. Mit inyʉmdacyo'ygáj pa jayajwat ma tʉs̈cupʉjcac. Mit inyʉmdacyo'ygáj Jerusalén, mit nu'pʉjʉn Judeajway na̱s̈, mit Samariajway na̱s̈, mit hasta mam icucʉs̈inu ayʉ̱́j mundu.
ACT.1.9	Mit cʉs̈ iguinʉmgʉ́s̈aj ayʉ̱́j cosajat, Dios imunʉcs̈nuw Jesús pa tsajpni'c, mit je'jat i-is̈cau inʉjcs̈. Mit Jesús iguicutuc tu'c wintuc, mit ayé apóstojlat i-is̈togoygau. 
ACT.1.10	Mit je'jat yuc-e'pcau pa yucm mam icu't Jesús, mit cʉs̈ que's̈ta̱jcau jaran mechc jayajwat mam je'jat itsʉ̱nga, mit ayé mechc jayajwat cutigatsijcat mit po'pjamuc. 
ACT.1.11	Ayʉ̱́jat iguinʉmgajau:
ACT.1.11	—Jayajwat Galileajatway, ¿tini'c inyuc-e'pca pa yucm? Ayé nije'yu Jesús in-is̈cau inʉjcs̈ pa tsajpni'c, mit as̈am is̈-ís̈caj inʉjcs̈ pa tsajpni'c, wename imi'nwa'natu.
ACT.1.12	Mit cʉs̈ ayé apóstojlat pichingau en ayé copac inʉ'jyway los Olivos, mit pitujcau pa Jerusalén. Ayé copac tsʉ̱nap tomo'c Jerusalén como tu'c kilómetro, ni'c ayé ley wejenu iguimarca̱t ma yo'y tu'c jayau po'cs̈ans̈ʉuni'c. 
ACT.1.13	Icóygaj Jerusalén, cu'tcau en tu'c cuartu tsʉ̱naway hasta yucm mam itsʉ̱ngaj Pedro, Jacobo, Juan, Andrés, Felipe, Tomás, Bartolomé, Mateo, Jacobo Alfeo iway, Simón inʉmgajapay cananista, mit Judas Jacobo imajtsʉc. 
ACT.1.14	Nu'pʉjʉn je'jat siempre ni-apʉcmujcʉjʉu pa i-ora̱ti̱jcawa'n, mit ora̱tcawey mit je'jat una̱c to's̈aywájat, mit we'ney María Jesús ima̱m, mit Jesús imajtsʉcwájat.
ACT.1.15	En ayé s̈ʉjwat Pedro nitenda̱jcʉu es̈pu̱tum mam itsʉ̱nga nu'pʉjʉn hermanujat, mit tsʉ̱ngau jem como ciento veinte jayajwat. Mit Pedro inʉmgʉs̈au:
ACT.1.16	—Hermanujat, it ti icumplia̱jt jeme tsʉ̱napay ja'yic Dios ilibruni'c, ni'c Espíritu Santu ámbanu i-actunʉm David ti iguijatámpay Judas. Ni'c Judas ayé jeme iwejnu'pcʉs̈away aye'jat jeme i-actangaway Jesús. 
ACT.1.17	Judas yo'y mit ʉjtsat, mit ayé jayau cupiwigate-ey pa tʉs̈muyos̈watcawa'n Jesús. 
ACT.1.18	Judas ma̱lo'c ni'c ito'ctʉgʉy Jesús, mit ayé tumi̱n imoygaway itujuygau tu'c na̱s̈. Mit cʉs̈ Judas jas̈manac, pʉjtuc itinchay mit s̈is̈cada̱c nu'pʉjʉn itripajat. 
ACT.1.19	Mit nu'pʉjʉn jeme tsʉ̱ngaway Jerusalén ijawigau jeme jatway, mit ayé na̱s̈ inʉ'jymoygau je'jat i-auni'jcat Acéldama, ayʉ̱́j inʉmo'jcʉp Nipin-na̱s̈. 
ACT.1.20	Ni'c ja'yic itsʉ̱na libruni'c los Salmos, inʉm:
ACT.1.20	Nu'pʉjʉn ma cuyaguiga ayé tʉjc mam je' itsʉ̱naj,
ACT.1.20	magatsʉ̱na nepʉn jem.
ACT.1.20	Mit inʉm jatu'c salmu:
ACT.1.20	Iche'ngáj jatu'c jeme yos̈watámpay je' ilajni'c.
ACT.1.21	Inʉm Pedro:
ACT.1.21	—Itp ti nas̈cupiugawa'n tu'c jayau jeme tsʉ̱naway mit ʉjtsat nu'pʉjʉn ayé tiempu cuandu el Señor Jesús iyo'jy mit ʉjtsat. 
ACT.1.22	Nacupiugáj tu'c jayau jeme tsʉ̱naway mit ʉjtsat desde Juan inʉ'gutejm hasta ayé s̈ʉjw cuandu Dios iguimunʉjcs̈ Jesús pa tsajpni'c. Ayé jayau ma nʉm as̈am ʉjtsat ni'c iyacs̈ta'cway ijutucta̱jc Jesús.
ACT.1.23	Mit icupiugau mechc jayajwat pa pʉn ipʉgámpay ayé yos̈. Tu'c jayau inʉ'jy José mit inʉ'jyey Barsabás, mit i-apellidu Justo. Jatu'cway inʉ'jy Matías. 
ACT.1.24	Mit i-ora̱tcajau Dios, inʉmgajau:
ACT.1.24	—Señor, mi̱ inis̈cap nat itsʉ̱nga tʉnjo̱jtat tʉnu'pʉjʉjnat. Actujáwigac jʉmay incupiwáj de ayʉ̱́j mechc jayajwat. 
ACT.1.25	Actujáwigac pʉn yos̈watáj mit ʉjtsat mit ma jat apóstol, ni'c Judas i-actogoy iyos̈ ni'c ma̱lo'c. Je' o'c mit nʉcs̈ je' ilugarni'c pa iguitunas̈wa'n.
ACT.1.26	Mit je'jat i-i̱jcajau suerte mit actsʉ̱nau Matías. Mit je' tʉgʉy mit ayé once apóstojlat.
ACT.2.1	Icojy ayé s̈ʉjw itutsougapay ma̱s̈ʉjw Pentecostés, nu'pʉjʉn hermanujat ni-apʉcmujcʉjʉu en tu'c lugar. 
ACT.2.2	Mit imaraugau jaran tu'c ruidu jeme minway tsajpni'c, mit ayé ruidu min as̈am tu'c s̈e'm jeme s̈ujpay mʉgʉc, mit imaraubʉ'ngau jaran en ayé tʉjc mam itsʉ̱́ngaj. 
ACT.2.3	Mit iguique's̈ta̱jcajau tu'c cosa as̈am jʉn-ádatsic, mit ayé que's̈ as̈am jʉjn iyo'y, mit iguicutomigau cada jayau. 
ACT.2.4	Mit Espíritu Santu tʉgʉy ijo̱tni'jcat nu'pʉjʉn je'jat, mit chu̱chigau cotspay en jatu'c ajwat as̈am Espíritu Santu igui-ajcotscau.
ACT.2.5	Wejpu'n itsʉ̱ngaj Jerusalén judíujat jeme i-adora̱tcaway Dios. Ayé jayajwat mingau nu'pʉjʉn na̱s̈atway. 
ACT.2.6	Mit imaraugau nat ayé hermanujat igui-oyninʉ́mga Dios. Iguimáraugaj we'n, ayé jayaujuc nigutomigʉjʉu mit nigu-épigʉjʉu jaran ni'c cada jayau imarau icótsca ayé hermanujat, mit is̈ta'c imaraugau ni'c cotscau as̈am je'jat icotsca. 
ACT.2.7	Mit nigu-epigadá̱jcʉjʉu, inʉmgau:
ACT.2.7	—¡E'pnaj! Ayʉ̱́jat Galileajatway jeme cotscapay. 
ACT.2.8	¿Tini'cpaj nas̈márauga icótsca cada jayau na-auni'jcat mam naye'jca? 
ACT.2.9	Yam itsʉ̱nga jayajwat jeme mingaway nu'pʉjʉn na̱s̈atway, Partiajway na̱s̈, Mediajway, Elamway, Mesopotamiajway, Judeajway, Capadociajway, Pontojway mit Asiajway na̱s̈. 
ACT.2.10	Mingawey Frigiajway na̱s̈, Panfiliajway, Egiptojway mit Africajway tom Cirenejway na̱s̈. Mit yam itsʉ̱nga-ey Romajatway, is̈ta'c judíujat mit jayajwat jeme niwatcʉjʉway judíujat. 
ACT.2.11	Yamey itsʉ̱nga Cretajatway mit Arabiajatway. Mit namaraugap icótsca as̈am ʉjtsat nacótsca, mit inʉmgap ayé mʉjway cosajat iwatpay Dios pa ʉjtsat namárauga.
ACT.2.12	Mit nu'pʉjʉn nigu-épigʉjʉu may mit igajawigawu ti inʉmgáj, nimucotscʉjʉu je'jatu, inʉmgau:
ACT.2.12	—¿Ti inʉmo'jcʉp ayʉ̱́j jeme jatpay?
ACT.2.13	Po japu̱jtat itus̈i̱jcau, inʉmgau:
ACT.2.13	—Ayʉ̱́jat mu̱go'jcʉjʉp.
ACT.2.14	Mit cʉs̈ Pedro nitenda̱jcʉu mit ayé once apóstojlat, mit cotsta̱c mʉgʉc, inʉmgʉs̈au:
ACT.2.14	—Jayajwat Judeajatway mit nu'pʉjʉn mijchat mitsʉ̱ngapay Jerusalén, tʉnwamp pi entendia̱tca. Maraugac oymanac lo que tʉnʉmgʉs̈ámpay. 
ACT.2.15	Ʉjtsat tʉgaje'jat mu'gajayajwat as̈am mijchat is̈nʉmga ni'c jopoyito'cnaj pa imu̱jcʉjʉwa'n jayajwat. 
ACT.2.16	Po ayʉ̱́j jeme jatway, ayé as̈am iguinʉjm profeta Joel, inʉm:
ACT.2.17	We'n iguinʉm Dios: Yename ijatwa'n últimu s̈ʉjwat,
ACT.2.17	tʉnmoygʉs̈áj tʉn-espíritu nu'pʉjʉn jayajwat,
ACT.2.17	mit inwayna'jat inʉmdacyo'ygáj lo que ʉ̱ tʉnactunʉmgʉs̈ámpay,
ACT.2.17	ya̱wayna'jat i-e'pcáj cosa oymanajcatway as̈am en tu'c cucma',
ACT.2.17	mit na'waywájat cucma̱gáj.
ACT.2.18	En ayé s̈ʉjwat tʉnmoygʉs̈áj tʉn-espíritu tʉnmozojat, jayajwat mit to's̈ajyat,
ACT.2.18	mit je'jat inʉmdacyo'ygáj tʉmpalabra.
ACT.2.19	Mit tʉ-acnigu-epigʉs̈ʉ̱́j mit milagru itámpay tsajpni'c,
ACT.2.19	mit we'ney na̱s̈ni'c tʉ-actu-e'pcʉs̈áj majatway señajat, as̈am nipin, jʉnjuc mit wi's̈icjuc.
ACT.2.20	S̈ʉwáy cuchitimiyáj, mit po'wáy que's̈áj as̈am nipin,
ACT.2.20	antes imi'nwa'n ayé s̈ʉjw ijuzga̱twa'n el Señor,
ACT.2.20	mit nu'pʉjʉn jayajwat i-e'pcáj ayé s̈ʉjw mʉjo'cway.
ACT.2.21	Mit nu'pʉjʉn jeme inʉ'jutámpay el Señor iyacs̈ta'cway, nisalva̱jtʉ́j. We'n iguinʉjm Dios.
ACT.2.22	Mit Pedro siguia̱t iguinʉmgʉ́s̈a, inʉm:
ACT.2.22	—Jayajwat Israelway, maraugac lo que tʉnʉmgʉs̈ámpay. Dios nas̈actu-is̈cau ni'c i-aproba̱t Jesús Nazaretway ni'c iguimoy poder ma wat majatway milagrujat, nas̈acnigu-épigʉjʉu, mit iwat majatway señajat mam mijchat intsʉ̱́ngaj, as̈am is̈jawiga-ey. 
ACT.2.23	Judas i-entrega̱t Jesús mijchat incʉ'jugujmat, po Dios inʉm ni'c we'n iguijatáj Jesús, ni'c je' iwan jayajwat ma nisalva̱tcʉjʉ, mit Dios ijawiu desde ámbanu ti iguijatámpay. Jesús inactangau mit inactu-ago'jcau maljayajwat cunu̱s̈ni'c. 
ACT.2.24	Po Dios i-acjutucta̱c Jesús mam itsʉ̱nga á̱nimajat, ni'c ca-oyawu itsʉ̱na o'guic. 
ACT.2.25	Mit rey David inʉm Dios ilibruni'c nat Jesús iguinʉ́jmaj Dios, inʉm:
ACT.2.25	Siempre tʉn-e'p el Señor Dios tom mam tʉtsʉ̱na,
ACT.2.25	como je' tsʉ̱nap tomo'c mam ʉ̱, jayajwat tʉs̈ca-apʉ̱tigáj.
ACT.2.26	Jemni'c iji'c tʉnjo̱jt, mit jemni'c tʉcots ni'c ji'cp tʉnjo̱jt.
ACT.2.26	Po'cs̈nú̱j tʉncuerpu ni'c tʉconfia̱tp mit Dios.
ACT.2.27	Ni'c mi̱, oh Dios, ingacuyaguiyáj tʉn-espíritu ma tan mam itsʉ̱nga á̱nimajat i-espíritujat,
ACT.2.27	ʉ̱ is̈cupi̱u mit ingayagáj laj tʉpu̱tstogoy.
ACT.2.28	Is̈actu-is̈ tu'c to̱u jeme tʉs̈mo'ámpay vida,
ACT.2.28	is̈acji'cta̱jcáj tʉnjo̱jt ni'c mi̱ tʉ-e'páj mam intsʉ̱na.
ACT.2.29	Mit Pedro siguia̱t iguinʉm:
ACT.2.29	—Jayajwat, tʉnʉmgʉs̈áj pajcu ni'c o'cway David nate̱jtat ámbanuway, mit ni'piganu itsʉ̱na, mit hasta jinap yam nas̈actsʉ̱nga ni'pic. 
ACT.2.30	Po como rey David tu'c profeta, ijawiu ni'c Dios iguiprometia̱jtau ni'c i-acmi'náj Cristu nije'yu David ifamiliani'c, mit Cristu manda̱táj as̈am tu'c rey as̈am rey David imanda̱jt. 
ACT.2.31	David inʉm desde ámbanu ni'c Cristu jutucta'gáj, ni'c Dios igacuyáguijyawu Cristu i-espíritu mam itsʉ̱nga á̱nimajat i-espíritujat, ne capu̱tstogoyu icuerpu. 
ACT.2.32	Dios i-acjutucta̱c Jesús, mit ʉjtsat tʉnu'pʉjʉjnat tʉnjawigap ni'c iyacs̈ta'cway ayé, ni'c tʉn-is̈cau je' ni'c jutucta̱c. 
ACT.2.33	Mit Dios imunʉcs̈ pa tsajpni'c pa ma tsʉ̱na i-oyimaycʉ'ni'c. Mit Dios imoy Jesús ayé Espíritu Santu as̈am iguinʉjm, mit cʉs̈ Jesús imoygʉs̈ Espíritu Santu pa jayajwat, as̈am mijchat is̈-ís̈caj mit is̈máraugaj. 
ACT.2.34	Mit caje' David cu't tsajpni'c, po David inʉm:
ACT.2.34	El Señor inʉjmau tʉnSeñor:
ACT.2.34	“Tsʉ̱na tʉn-oyimaycʉ'ni'c
ACT.2.35	hasta tʉs̈vencia̱tcʉs̈wa'n inmutsuguijnat.”
ACT.2.36	’Nu'pʉjʉn Israelway jayajwat magaduda̱tca neti po ma jawiga ni'c Dios iyac Jesús pa ma tan Señor pa ʉjtsat, mit je' ayé Cristu jeme Dios i-ajyu'tway. Mit je' ayé Jesús jeme inyajcaway cunu̱s̈ni'c.
ACT.2.37	Iguimáraugaj we'n, ayé jayaujuc nijo̱jtu'ngʉjʉu, mit inʉmgajau Pedro mit japu̱t apóstojlat:
ACT.2.37	—Hermanujat, ¿ti tʉnwatcáj?
ACT.2.38	Pedro inʉmgʉs̈au:
ACT.2.38	—Cuyáguiga inma̱lway to̱jwat mit ninʉ'gutémgʉjʉ mijchat minu'pʉjʉjnat Jesucristu inʉ'jyni'c, pa we'n Dios is̈perdona̱tcajáj nu'pʉjʉn mal inwatcaway, mit je' is̈moygáj Espíritu Santu. 
ACT.2.39	Ni'c Dios iprometia̱t ni'c is̈moygáj Espíritu Santu pa mijchat mit pa inwayna'jat mit pa nu'pʉjʉn jeme tsʉ̱ngapay yagatsway na̱s̈. Ayé pa nu'pʉjʉn jeme el Señor Dios icupiugʉs̈way ma minga mam je'.
ACT.2.40	Mit itp más inʉmgʉs̈away Pedro, mit itsawigʉs̈, inʉm:
ACT.2.40	—Nisalvá̱tcʉjʉ pigatogoyga mit ayʉ̱́j jinapay jayajwat ni'c je'jat ma̱lo'jcat.
ACT.2.41	Mit iwatcau cuenta lo que iguinʉmgajaway Pedro, mit cʉs̈ ninʉ'gutemgʉjʉu. Mit it como tres mil jayajwat jeme imutʉgʉygaway Dios en ayé s̈ʉjw. 
ACT.2.42	Ayʉ̱́jat isiguia̱tcajau lo que apóstojlat i-ajque's̈caway, mit imunipʉjcʉjʉu, mit je'jat caybʉ'ngau tuwitic mit i-emgada̱jcau ma̱s̈anʉ̱n ni'c inijawigau nat Jesús iguiwajt en ayé últimu cena, mit ora̱tpʉ'ngau.
ACT.2.43	Mit nu'pʉjʉn jayajwat nigu-épigʉjʉu ni'c i-is̈cau lo que iwatcaway ayé apóstojlat. Mit ayé apóstojlat Dios igui-actuwatcau may milagru mit majatway señajat. 
ACT.2.44	Mit nu'pʉjʉn jeme cupʉjcaway yo'ygau en acuerdu. Mit i-ayo̱wis̈cau ihermanujat, igaguarda̱tcawu neti pa je'jatu. 
ACT.2.45	Mit ito'jcau itʉjcat mit we'ney nu'pʉjʉn lo que i-aguepcaway, mit i-acpas̈angau ayé tumi̱n pa nu'pʉjʉn hermanujat nesita̱tijcatway. 
ACT.2.46	Mit cada s̈ʉjw ni-apʉcmujcʉjʉu templuni'c, mit caybʉ'ngau tu'gu itujugujmat, mit i-emgada̱jcau ma̱s̈anʉ̱n ni'c inijawigau nat Jesús iguiwajt en ayé últimu cena. Mit ji'cta̱c ijo̱jtat, mit nepʉn canimʉjninʉjmʉwu. 
ACT.2.47	I-oyninʉmgau Dios, mit nu'pʉjʉn jayajwat irespeta̱tcau ayé hermanujat. Mit cada s̈ʉjw el Señor iguisalva̱tcʉs̈ más jayajwat, mit je'jat imutʉgʉygau ayé cupʉcpajyat.
ACT.3.1	Pedro mit Juan nʉs̈cau tuwitic pa templuni'c a las tres de la tarde, ni'c en ayé hora itu-ora̱tcaway je'jat. 
ACT.3.2	Mit cada s̈ʉjw iyajcau templutʉc-auni'c tu'c jayau cú̱s̈uway desde ima̱m iguita̱c. Mit ayé tʉc-ajw inʉ'jy la Hermosa. Ayé cu̱s̈uwáy iyo'tcʉs̈ap limosna jeme tʉgʉygapay templuni'c. 
ACT.3.3	Ayé cu̱s̈uwáy igui-is̈cʉs̈ Pedro mit Juan ni'c tʉgʉygap templuni'c, iyo'tcʉs̈au ma iguimoygac limosna. 
ACT.3.4	Pedro mit Juan icu-e'pca̱tcau ayé jayau. Cʉs̈ Pedro inajau:
ACT.3.4	—E'pcac ʉjtsat.
ACT.3.5	Wejpu'n je' i-is̈cʉs̈ ayé jayajwat, inʉmpayta ni'c iguimoygáj tanti. 
ACT.3.6	Pedro inʉjmau:
ACT.3.6	—Tʉnga-aguep plata ne oro, po tʉmo'áj lo que tʉnaguepay. Nitendá̱jcʉ mit yo'y ni'c is̈mo'áj maj Jesucristu Nazaretway.
ACT.3.7	Mit Pedro i-actajnau i-oyimaycʉ' ayé cu̱s̈uwáy mit i-ajca's̈ʉ'c. Mit majpʉc jaran ita'jnat mit ita'nyo'c. 
ACT.3.8	Mit iguimojy tu'c tsut, nitenda̱jcʉu jaran mit yo'y. Mit imutʉgʉygʉs̈ templuni'c, mit jem iyo'jy, mit tsut, mit i-oyninʉm Dios. 
ACT.3.9	Mit nu'pʉjʉn jayajwat i-is̈cau ayé jayau iyo'y mit igui-oyninʉm Dios. 
ACT.3.10	Mit i-is̈capcau ayé jayau, mit ijawigau ni'c je' ayé jeme tsʉ̱naway templutʉc-auni'c pa iguiyo'twa'n limosna, mit ayé tʉc-ajw inʉ'jy la Hermosa. Mit nigu-épigʉjʉu may mit ni-apʉ̱tigʉjʉu ni'c we'n iguijat ayé jayau.
ACT.3.11	Ayé cu̱s̈uwáy jeme oytanway igacuyaguigʉs̈u Pedro mit Juan. Mit nu'pʉjʉn jayajwat nigu-épigʉjʉu mit nigutomigʉjʉu mam je'jat itsʉ̱nga en ayé corredor inʉ'jyway Salomón. 
ACT.3.12	Igui-is̈ wename Pedro, inʉmgʉs̈au ayé jayajwat:
ACT.3.12	—Jayajwat Israelway, ¿tini'c inyigu-épigʉjʉ? ¿Tini'c ʉjtsat is̈-e'pcap? Inyʉmgapayta ni'c ʉjtsatu más tʉ-ojyat, mit inyʉmgap ni'c ʉjtsatu tʉnaguepcap maj pa tʉs̈acyo'yda̱jcawa'n ayʉ̱́j cu̱s̈uwáy. 
ACT.3.13	Ayé caje' ʉjtsat tʉnwatcap. Iwat iDiosat Abraham, Isaac, Jacob, ayé nate̱jtat ámbanuway. Mit ayé nije'yu Dios i-oyninʉm iway Jesús jeme inyajcaway autoridajat icʉ'jugujmat. Mit ayé gobernador Pilato ijawan igui-acjo'nwa'n Jesús, po mijchat ingawangawu we'n. 
ACT.3.14	Mijchat ingawangawu Jesús mit je' tu'c jayau oyway mit je' tu'c jayau yacs̈icway, mit inyo'tcajau Pilato ma is̈acjo'ngajac tu'c ago'cpayna'. 
ACT.3.15	Mit inac-ago'jcʉjʉu ayé Jesús jeme nas̈moygapay vida, po Dios i-acjutucta̱c mam itsʉ̱nga á̱nimajat, mit ʉjtsat tʉn-is̈cau ni'c jutucta̱c. 
ACT.3.16	Mit ayʉ̱́j cu̱s̈uwáy jeme in-e'pcapay mit inis̈capcapay, icupʉc Jesús, mit jemni'c Dios iguimoy maj pa i-oytanwa'n. Como tʉncupʉjcap Jesús, bien oytanic itsʉ̱na ayʉ̱́j jayau as̈am is̈-e'pca.
ACT.3.17	’Jayajwat, mijchat mit injefejat inac-ago'jcʉjʉu Jesús, po tʉnjawip ni'c ingajawigawu lo que inwatcaway. 
ACT.3.18	Po Dios icumplia̱t wename lo que i-ajque's̈caway nu'pʉjʉn iprofetajat. Je'jat inʉmgau ni'c it ti iguitunas̈ ayé Cristu jeme Dios i-ajyu'tway. 
ACT.3.19	Jemni'c pi cuyaguiga inma̱lway to̱jwat mit pʉ́jcaja Dios i-oyway to̱u, pa we'n Dios is̈chi'tcajáj inma̱jlat, mit we'n el Señor i-acmi'náj tu'c tiempu natutsʉ̱ngámpay oy. 
ACT.3.20	Mit Dios i-acmi'nájatu Jesucristu as̈am is̈nʉmgajau ámbanu, mit Jesús je' ayé Cristu inatsʉ̱ngapay. 
ACT.3.21	Ayʉ̱́j Jesús itp ti itsʉ̱nawa'n tsajpni'c hasta ayé s̈ʉjw cuandu Dios igui-oyacwa'n yacs̈ic nu'pʉjʉn cosajat. We'n iguinʉmgʉ́s̈aj ámbanu ayé profetajat icupiugʉs̈way. 
ACT.3.22	Mit Moisés inʉmgʉs̈au nate̱jtat ámbanuway: “El Señor Dios i-acmi'náj tu'c profeta as̈am je' tʉs̈acmin ʉ̱, mit je' pichináj mijchat infamiliani'jcat. Inmaraugáj nu'pʉjʉn cosa is̈nʉmgajámpay. 
ACT.3.23	Ni'c Dios i-actogoyáj nu'pʉjʉn jeme igamarawámpay ayé profeta, mit cajatsʉ̱ngáj mit Dios ijayajwat. We'n iguinʉjm Moisés.”
ACT.3.24	’Mit nu'pʉjʉn profetajat desde Samuel hasta jinap inʉmgauni'c jatcáj ayʉ̱́j cosajat jeme jatcapay jinap. 
ACT.3.25	Lo que inʉmgaway profetajat, ayé pa mijchat pi tsʉ̱nga oy, mit impʉctsougau ayé acuerdu jeme iwatway Dios mit nate̱jtat ámbanuway. Ni'c Dios inʉjmau Abraham: “Pichináj infamiliani'c tu'c jeme ibendiciona̱támpay nu'pʉjʉn familia en nu'pʉjʉn mundu.” 
ACT.3.26	Dios i-acmijnʉ'c iway pa mijchat, mit i-acjutucta̱c pa je' is̈bendiciona̱tcáj, pa nu'pʉjʉn mijchat pi cuyaguiga inma̱lway to̱jwat.
ACT.4.1	Pedro mit Juan imucotscapnajate ayé jayajwat, mingau mam je'jat judíujat ipa̱nijat, mit ayé jefe imanda̱tway soldajat templuni'cway, mit saduceujat. 
ACT.4.2	Je'jat awa'nigau ni'c Pedro mit Juan i-ajque's̈cajau nʉ'jcopac jayajwat mit inʉmgajau ni'c jutucta̱jcáj nu'pʉjʉn á̱nimajat as̈am Jesús ijutucta̱jc. 
ACT.4.3	Mit cʉs̈ i-actangau Pedro mit Juan, mit icomgau cuytujugum hasta jatu'c s̈ʉjw ni'c tsu'jito'ganu. 
ACT.4.4	Po mayo'c imaraugaway Dios ipalabra cupʉjcau. Mit it como cinco mil jayajwat jeme cupʉjcaway.
ACT.4.5	Mit icus̈ʉwij jatu'c s̈ʉjw ni-apʉcmujcʉjʉu Jerusalén judíujat ijefejat, na'waywájat mit jeme i-ajque's̈capay ley. 
ACT.4.6	Mit jemey itsʉ̱́naj Anás mʉjpa̱nijna', mit Caifás, Juan, Alejandro mit nu'pʉjʉn mʉjpa̱nijat ifamiliajat. 
ACT.4.7	Mit imumingau Pedro mit Juan mit iyajcau es̈pu̱tum, mit i-ucyo'tcau:
ACT.4.7	—¿Pʉn is̈manda̱tcap? ¿Pʉn is̈moygau laj is̈ac-oytangawa'n tu'nijatway?
ACT.4.8	Mit Espíritu Santu mʉgʉc itsʉ̱na Pedro ijo̱tni'c, mit inʉmgʉs̈au: Jefejat de ayʉ̱́j nʉ'jcopac mit na'waywájat Israelway, 
ACT.4.9	jinap is̈-ucyo'tcap ʉjtsat ni'c tʉnwatcajau oy tu'c jayau tu'nijway. Injawi-o'jcʉjʉp nat i-oytajn. 
ACT.4.10	Nu'pʉjʉn mijchat mit nu'pʉjʉn Israelway jayajwat ma jawiga ni'c oytanic itsʉ̱na ayʉ̱́j jayau mam is̈-e'pca ni'c ijtʉp poder Jesucristu Nazaretway. Ayé Jesús mijchat inyajcau cunu̱s̈ni'c mit Dios i-acjutucta̱c. 
ACT.4.11	Jesús as̈am ayé tsa' jeme ingawangaway mitʉcwatpayna'jat, po ayé tsa' it itajn pa iguitsʉmtsowa'n nu'pʉjʉn, ni'c Dios i-oyninʉm iway. 
ACT.4.12	Mit nejʉmay jatu'c jayau ca-oyap nas̈salva̱tcap. Solo Dios iyac Jesús pa nas̈salva̱tcáj, mit ca-itp nepʉn en ayʉ̱́j mundu jeme oyámpay nas̈salva̱tcap.
ACT.4.13	Igui-ís̈caj ni'c capʉ̱tcap Pedro mit Juan, mit iguijáwigaj ni'c igajatcap mayo'c noc ne caje' mʉjninʉmijcatway, je'jat nigu-épigʉjʉu mit nimoygʉjʉu cuenta ni'c imuyo'ygau Jesús. 
ACT.4.14	Mit igui-ís̈caj ni'c ayé jayau jeme oytanway tenap mit je'jat, ca-oyawu iguinʉmga neti. 
ACT.4.15	Mit imanda̱tcau Pedro mit Juan ma pichinga mam itsʉ̱nga apʉcmuguijcat, mit cʉs̈ judíujat ijefejat je'jatu ni-acochigʉjʉu, 
ACT.4.16	inʉmgau:
ACT.4.16	—¿Ti nawatcáj mit ayʉ̱́j jayajwat? Ni'c iyacs̈ta'cway iwatcau tu'c milagru mʉjway, mit nu'pʉjʉn jeme tsʉ̱ngapay Jerusalén ijawigap, mit ʉjtsat ca-oyap nas̈nʉmga ni'c ca̱j. 
ACT.4.17	Mit pa nʉ'jcopac jayajwat maganʉmdacyo'yga más lo que inʉmgapay ayʉ̱́j jayajwat, janga nache'cta̱jca mʉgʉc pa magaja-ajque's̈caja nepʉn lo que inʉmway Jesús. 
ACT.4.18	Mit iya̱s̈cau ma minga Pedro mit Juan mam ayé jefejat itsʉ̱nga, mit imanda̱tcau ni'c nepʉn magaja-ajque's̈caja lo que inʉmway Jesús.
ACT.4.19	Mit cʉs̈ Pedro mit Juan inʉmgajau:
ACT.4.19	—Oy pi pensa̱tca jʉmay más iwa'náj Dios, tʉjayaumaygawa'n mijchat o tʉs̈jayaumaygawa'n Dios. 
ACT.4.20	Ni'c itp ti tʉs̈nʉmgawa'n lo que tʉn-is̈caway mit tʉnmaraugaway.
ACT.4.21	Mit cʉs̈ iguiche'ctá̱jcaj mʉgʉc i-acjo'nganuw ni'c igapa̱tcawu nat iguicastiga̱tcawa'n. Judíujat ijefejat más ipʉ̱tcau nʉ'jcopac jayajwat, ni'c nu'pʉjʉn ayé jayajwat i-oyninʉmgau Dios ni'c we'n iguijat ayé jayau cú̱s̈uway. 
ACT.4.22	Ni'c iguijat tu'c mʉjway milagru, ni'c ayé jayau jeme oytanway ijtʉu más de cuarenta s̈iwit.
ACT.4.23	Mit igui-acjo'ngaj Pedro mit Juan, je'jat nʉs̈cau pa mam itsʉ̱nga icumpajlat mit i-ampiugajau nu'pʉjʉn lo que iguinʉmgajaway judíujat imʉjpa̱nijat mit na'waywájat. 
ACT.4.24	Iguimáraugaj we'n, nu'pʉjʉjnat i-ora̱tcajau Dios, inʉmgajau:
ACT.4.24	—Señor, mi̱ inmanda̱tp nu'pʉjʉn, mi̱j ayé miDios jeme inwatway tsajp, na̱s̈ mit lama̱t mit nu'pʉjʉn lo que itpay jem. 
ACT.4.25	Mi̱ inmozo David inactunʉm wename:
ACT.4.25	¿Tini'c itsuguinwátca jayajwat?
ACT.4.25	mit ¿tini'c jayajwat iguipensa̱tca cosa ca-ojyatway?
ACT.4.26	Ayé rejyat ayʉ̱́j mundujway ca's̈ʉ'jcau,
ACT.4.26	mit ayé manda̱tpajyat ni-apʉcmujcʉjʉu,
ACT.4.26	contra el Señor Dios mit contra ayé Cristu icupi̱way Dios.
ACT.4.27	’Mit siguia̱t igui-ora̱tcaja Dios, inʉmgau: Señor, iyacs̈ta'cway ni-apʉcmujcʉjʉu en ayʉ̱́j nʉ'jcopac contra Jesús inway oyway jeme incupi̱way. Ni-apʉcmujcʉjʉu Herodes mit Poncio Pilato, mit pe'ta̱majyat mit jayajwat Israelway. 
ACT.4.28	Mi̱ inyʉm desde ámbanu ni'c we'n iguiwatcawa'n ayé maljayajwat, mit jemni'c ijajt we'n, ni'c itp ti icumplia̱twa'n lo que inyʉmway. 
ACT.4.29	Señor, e'pnaj nat tʉs̈che'cta̱jcap, mit ʉjtsat mi̱ is̈mozojat, majyigac tʉgapʉ̱́tca tʉs̈nʉmgajawa'n impalabra. 
ACT.4.30	Mi̱ inaguep poder. Ac-oytangʉs̈ jayajwat, wat milagrujat mit acnigu-epigʉ́s̈ʉ nu'pʉjʉn jayajwat. Wat we'n pa ma e'pca ni'c ijtʉp poder Jesús inway oyway. We'n iguinʉ́mgajaj Dios.
ACT.4.31	Mit cʉs̈ i-orá̱tcaj, yʉgʉn ayé na̱s̈ mam itsʉ̱ngaj apʉcmuguijcat, mit Dios imoygʉs̈ Espíritu Santu pa nu'pʉjʉn je'jat, mit cʉs̈ je'jat capʉ̱tcawu iguinʉ́mgaja Dios ipalabra.
ACT.4.32	Mit ayé jayajwat jeme cupʉjcaway tsʉ̱ngau en acuerdu, mit nepʉn igaguarda̱tu neti pa je'yu, po nu'pʉjʉn itcʉjʉu icosajat pareju entre nu'pʉjʉjnat. 
ACT.4.33	Mit Dios imoygʉs̈ may poder apóstojlat, mit we'n i-actujawigau jayajwat ni'c el Señor Jesús jutucta̱c, mit Dios imoygʉs̈ may favor pa nu'pʉjʉn ayé cupʉcpajyat. 
ACT.4.34	Mit nepʉn catsʉ̱nawu nesita̱tic entre ayé hermanujat, ni'c nu'pʉjʉn jeme itcʉjʉway na̱s̈at o tʉjcat ito'ctʉgʉygau, mit imumingau itumi̱jnat de ayé biejnat ito'jcaway, 
ACT.4.35	mit iyajcau itumi̱jnat mam itsʉ̱nga apóstojlat, mit je'jat i-acpas̈angau ayé tumi̱n pa cada jayau nesita̱ticway. 
ACT.4.36	Wejpu'n it tu'c jayau inʉ'jyway José, mit apóstojlat inʉ'jymoygau Bernabé, ayé inʉmo'jcʉp tu'c jayau iconsola̱tpay jayajwat. Ayé jayau pichin Leví ifamiliani'c, mit ye'c Chiprejway na̱s̈. 
ACT.4.37	Mit ayé jayau ijtʉu tu'c na̱s̈, mit ito'ctʉgʉy, mit imumin ayé tumi̱n, mit i-entrega̱tcʉs̈au apóstojlat.
ACT.5.1	It tu'c jayau inʉ'jyway Ananías, mit ito's̈ay inʉ'jy Safira. Mit Ananías ito'ctʉgʉy tu'c na̱s̈, 
ACT.5.2	mit imutan tu'c parte ayé tumi̱n, mit jatu'c parte imunʉcs̈, mit i-entrega̱tcʉs̈au ayé apóstojlat. Mit ito's̈ay ijawiwey lo que iwatway. 
ACT.5.3	Cʉs̈ Pedro iguinʉjmau:
ACT.5.3	—Ananías, ¿tini'c Awayagatsna' is̈mojy laj ma tʉgʉy injo̱tni'c? Mi̱ impensa̱t is̈we̱twa'n Espíritu Santu, mit inmutan tu'c parte ayé tumi̱n impʉctso̱way de ayé na̱s̈. 
ACT.5.4	Antes is̈to'jc ayé na̱s̈, mi̱ inje'. Mit cʉs̈ is̈to'jc, oyapate is̈tuwat ayé tumi̱n tiyu inwampay. ¿Tini'c is̈pensa̱jt is̈watwa'n we'n? Ingawe̱tcʉs̈u jayajwat, solo Dios inwanate is̈we̱twa'n.
ACT.5.5	Cʉs̈ Ananías iguimarajw we'n, ca'u o'guic. Mit ni-apʉ̱tigʉjʉu nu'pʉjʉn jeme imaraugaway lo que iguijatway. 
ACT.5.6	Mit cʉs̈ mingau ya̱wayna'jat, icupitmo'ngau, mit imunʉs̈cau pa iguini̱pcawa'n.
ACT.5.7	Inas̈ como tu̱gup hora, tʉgʉy Ananías ito's̈ay mit igajawiwu ti jatway. 
ACT.5.8	Cʉs̈ Pedro inʉjmau ayé to's̈ay:
ACT.5.8	—Nʉjmac te wejen is̈to'jcaj ayé na̱s̈.
ACT.5.8	Mit je' iguinʉjmau:
ACT.5.8	—Jo̱, wejen.
ACT.5.9	Mit Pedro inʉjmau:
ACT.5.9	—¿Tini'c intsʉ̱nga acochiyic pa is̈proba̱tcawa'n el Señor Dios jeme ijawipay nu'pʉjʉn. E'p mam iminga ya̱wayna'jat jeme ini̱pcaway inya'u, mit je'jat is̈munʉs̈cámpey mi̱ pa is̈ni̱pcáj.
ACT.5.10	Mit je' ca'u jaran o'guic Pedro ita'ná̱m. Mit itʉ́gʉygaj ya̱wayna'jat ipa̱tcau o'guiganu. Mit imunʉs̈cawey mit ini̱pcau tomo'gu mam itsʉ̱na ni'pic ina'u. 
ACT.5.11	Mit ni-apʉ̱tigʉjʉu nu'pʉjʉn cupʉcpajyat, mit we'ney nu'pʉjʉn jeme imaraugaway jeme jatway.
ACT.5.12	Dios imoygʉs̈ poder ayé apóstojlat ma watca may milagrujat mit ma acnigu-épigʉjʉ nu'pʉjʉn nʉ'jcopac jayajwat. Mit nu'pʉjʉn cupʉcpajyat ni-apʉcmujcʉjʉu en ayé corredor inʉ'jyway Salomón. 
ACT.5.13	Mit japu̱t jayajwat pʉ̱tcau iguimutʉgʉygawa'n ayé cupʉcpajyat, po nu'pʉjʉn nʉ'jcopac jayajwat iguirespeta̱tcau may. 
ACT.5.14	Mit mas may jayajwat icupʉjcau el Señor, jayajwat mit to's̈ajyat. 
ACT.5.15	Mit cʉs̈ imumingau calleni'c tu'nijatway, mit iyajcau iche's̈ni'jcat mit ito'cni'jcat, pa we'n inas̈wa'n Pedro maja icojutugaj nas̈áj mam una̱c je'jat, mit we'n oytangáj. 
ACT.5.16	Mit may jayajwat jeme tsʉ̱ngaway en ayé nʉ'jcopacwájat tomay, nʉs̈cau pa Jerusalén, mit imunʉs̈cau tu'nijatway mit jeme igui-actunas̈caway demo̱nyuja, mit nu'pʉjʉn oytangau.
ACT.5.17	Mit wejpu'n imijn judíujat imʉjpa̱nij mit nu'pʉjʉn ayé grupu de saduceujat jeme tsʉ̱ngaway mit je'. Je'jat awa'nigau, 
ACT.5.18	mit i-actangau ayé apóstojlat mit icomgau cuytujugum. 
ACT.5.19	Po el Señor i-ángel igui-awa̱jts tsu'm presutʉc-ajwat, i-acpichingʉs̈, inʉm:
ACT.5.20	—Nʉs̈ nitendá̱jcʉjʉ templuni'c, mit nʉ́mgaja jayajwat ni'c itp nam vida pa nu'pʉjʉn icupʉjcapay Jesucristu.
ACT.5.21	Pedro mit Juan imaraugau ayé ángel, mit icus̈ʉwij jatu'c s̈ʉjw, tʉgʉygau templuni'c mit chu̱chigau igui-ajque's̈ca.
ACT.5.21	Mit cʉs̈ ayé mʉjpa̱nij mit jeme tsʉ̱ngaway mit je' i-apʉcmujcau nu'pʉjʉn judíujat ijefejat, ayé inʉmo'jcʉp nu'pʉjʉn Israelway na'waywájat jeme manda̱tcapay. Mit i-acnʉs̈cau pa presutujugum ma muminga ayé apóstojlat. 
ACT.5.22	Mit icóygaj jem comandantejat, igapa̱tcawu cuytujugum nepʉn. Cʉs̈ pitujcau mit i-ajque's̈cajau ayé jefejat. 
ACT.5.23	Inʉmgau:
ACT.5.23	—Tʉmpa̱tcau ayé presutʉjc bien atucta'guic, mit cuida̱tpajyat tenagap pe'ta̱m tʉc-auni'jcat, po cuandu tʉs̈awá̱tscaj tʉngapa̱tcawu nepʉn tujugum.
ACT.5.24	Iguimáraugaj we'n ayé mʉjpa̱nij, ayé jefe jeme imanda̱tway soldajat templuni'cway mit mʉjpa̱nijat, igajawigawu ti jatámpay. 
ACT.5.25	Mit cʉs̈ coy tu'c jayau igui-ajque's̈, inʉm:
ACT.5.25	—Ayé jayajwat incomgaway cuytujugum tsʉ̱ngapatu templuni'c mit i-ajque's̈cajapatu jayajwat.
ACT.5.26	Cʉs̈ nʉs̈cau ayé jefe jeme manda̱tway templuni'c mit comandantejat, mit imumingawatu ayé apóstojlat sin nejʉmay tsuguin, ni'c ipʉ̱tcau ayé jayaujuc ma iguigapojcajac mit tsa'. 
ACT.5.27	Mit iguimumíngaj ayé apóstojlat, iyajcau mam itsʉ̱nga judíujat ijefejat, mit ayé mʉjpa̱nij inʉmgʉs̈au yename:
ACT.5.28	—Tʉmanda̱tcau mʉgʉc pigaja-ajque's̈ca lo que Jesús inʉmway, mit jinap inajque's̈cajaway nu'pʉjʉn jayajwat tsʉ̱ngapay Jerusalén. Mit inwangap is̈culpa̱tcáj ʉjtsat, inyʉmgap ni'c ʉjtsat ayé tʉnago'jcaway Jesús.
ACT.5.29	Mit Pedro mit japu̱t apóstojlat inʉmgajau:
ACT.5.29	—Itp ti tʉs̈jayaumaygawa'n Dios que tʉs̈jayaumaygawa'n jayajwat. 
ACT.5.30	Nate̱jtat ámbanuway icupʉjcau Dios, mit nije'yu Dios i-acjutucta̱c Jesús jeme inago'jcaway mit jeme inyajcaway cunu̱s̈ni'c. 
ACT.5.31	Mit Dios imunʉcs̈ Jesús pa tsajpni'c pa ma tsʉ̱na i-oyimaycʉ'ni'c, pa ma it tu'c manda̱tpay mit tu'c jeme nas̈salva̱tcámpay, mit je' iwamp Israelway jayajwat ma cuyaguiga ima̱lway to̱jwat pa iguichi'tcʉs̈awa'n ima̱jlat. 
ACT.5.32	Mit tʉnjawigap ni'c iyacs̈ta'cway lo que tʉnyʉmgapay mit Espíritu Santu tʉs̈actujawigapey ni'c iyacs̈ta'cway. Mit Dios imoygʉs̈áj Espíritu Santu pa jeme iguijayaumaygámpay.
ACT.5.33	Iguimáraugaj we'n, awa'nigau jaran, mit iwangau igui-ago'jcawa'n ayé apóstojlat. 
ACT.5.34	Wejpu'n mam itsʉ̱nga judíujat ijefejat it tu'c fariseu inʉ'jyway Gamaliel, mit je' i-is̈cap ley, mit nu'pʉjʉn jayajwat iguirespeta̱tcau. Mit Gamaliel nitenda̱jcʉu mit manda̱t ma acpichinga pe'ta̱m ayé apóstojlat pa tu'c ratuwáy. 
ACT.5.35	Mit cʉs̈ inʉmgʉs̈au ayé jefejat:
ACT.5.35	—Jayajwat Israelway, nicuidá̱tcʉjʉ, pensá̱tca ti inwatcámpay mit ayʉ̱́j jayajwat. 
ACT.5.36	Pi nijawiga ni'c en tu'c tiempu ca's̈ʉ'c Teudas mit je' nimʉjninʉjmʉu. Mit iguimutʉgʉygau je' como cuatrociento jayajwat. Teudas i-ago'jcau, mit po'cpʉ'ngau nu'pʉjʉn jeme iguicupʉjcaway je', mit catanu nepʉn. 
ACT.5.37	Mit cʉs̈ ca's̈ʉ'c Judas Galileajway en ayé s̈ʉjwat cuandu iguija'ygu'tcaj jayajwat, mit i-apʉcmuc may jayajwat pa ma iguinatspoguigac. Je' togoyey, mit cunʉs̈igada̱jcau nu'pʉjʉn jeme iguicupʉjcaway je'. 
ACT.5.38	Mit jinap tʉnʉmgʉs̈ap: Nicuidá̱tcʉjʉ mit ayʉ̱́j jayajwat, mit cammunyajca. Te jayajwatu ipensa̱tcau iguiwatcawa'n ayʉ̱́j cosajat, cajatáj neti. 
ACT.5.39	Po te Dios i-acchu̱chiu ayʉ̱́j cosajat, ca-oyap is̈actogoyda̱jca. Te inwatcap we'n, casi inmutsuguinwatcap Dios. We'n iguinʉjm Gamaliel.
ACT.5.40	Mit je'jat imaraugau lo que inʉmway Gamaliel. Mit cʉs̈ imuya̱s̈cau ayé apóstojlat ma tʉgʉyga. Cʉs̈ iguiraunipʉ'ngaj, imanda̱tcau magajanʉmdacyo'yga lo que Jesús inʉmway. Mit cʉs̈ i-acjo'nganuw. 
ACT.5.41	Mit ayé apóstojlat pichingau yos̈tujugum mam itsʉ̱nga judíujat ijefejat, mit ji'go'c ijo̱jtat, ni'c Dios iguimoygau favor pa iguitunas̈cawa'n winchu̱jc, mit je'jat itunas̈cau we'n ni'c icupʉjcau Jesús. 
ACT.5.42	Mit cada s̈ʉjw, te templuni'c o te itʉcmat, catentangawu igui-ajque's̈caja mit iguinʉmdacyo'ygaja Jesucristu i-oyway noticia.
ACT.6.1	En ayé s̈ʉjwat tʉgʉygau más may cupʉcpajyat, mit cada s̈ʉjw i-acpas̈angau cayan pa nesita̱tijcatway. Mit jeme cotscaway griegu-ajw imuniqueja̱tcʉjʉu jeme cotscaway hebreu-ajw. Ayé griegujat inʉmgau ni'c hebreujat más i-is̈cu'tcau je'jat icu-o'cwájat, mit iga-is̈cu'tcawu tantu griegujat icu-o'cwájat. 
ACT.6.2	Mit cʉs̈ ayé doce apóstojlat i-apʉcmujcau nu'pʉjʉn cupʉcpajyat, mit inʉmgajau:
ACT.6.2	—Ca-oy tʉs̈cuyaguigajawa'n Dios ipalabra pa tʉs̈cuida̱tcawa'n pro̱wijat. 
ACT.6.3	Hermanujat, che'nga siete jayajwat mam mijchat mit je'jat intumuyajcáj ma majyiga cu-o'cwájat. Ayé siete jayajwat ma tsʉ̱nga oyninʉmijcat, ma tsʉ̱na mʉgʉc Espíritu Santu ijo̱tni'jcat, mit ma is̈capca may. 
ACT.6.4	Mit ʉjtsat tʉ-ora̱ti̱jcáj mit tʉnajque's̈tacyo'ygajáj Dios ipalabra.
ACT.6.5	Mit nu'pʉjʉn ayé jayajwat iguigusta̱tcau lo que ipensa̱tcaway ayé apóstojlat. Mit cʉs̈ icupiugau Esteban tu'c jayau jeme cupʉcway may mit mʉgʉc itsʉ̱na Espíritu Santu ijo̱tni'c. Icupiugawey Felipe, Prócoro, Nicanor, Timón, Parmenas mit Nicolás Antioquíajway jeme niwajtʉway judíu. 
ACT.6.6	Ayé siete jayajwat imumingau pa mam itsʉ̱nga ayé apóstojlat. Mit cʉs̈ i-ora̱tcajau Dios, mit iyajcajau icʉ'jat iyucuinmat pa ma pʉctsouga ayé yos̈.
ACT.6.7	Mit inʉmdacyo'ygajau más el Señor ipalabra, mit más may cupʉcpajyat imutʉgʉygau Dios en ayé nʉ'jcopac Jerusalén, mit may judíujat ipa̱nijat icupʉjcau Jesucristu.
ACT.6.8	Dios imoy Esteban may favor mit poder, mit i-acnigu-epigʉs̈ʉu jayajwat mit iwat milagrujat majatway mam itsʉ̱nga jayajwat. 
ACT.6.9	Mit it jem tu'c grupu judíujat inʉmgajapay Libertujat, mit itcʉjʉu tʉjc mam i-adora̱tca. Je'jat coygau mam Esteban itsʉ̱na mit mingawey una̱c Cirenejatway, Alejandríajatway, Ciliciajatway mit Asiajatway. Mit je'jat imuninʉmgʉjʉu Esteban. 
ACT.6.10	Po ca-oyawu je'jat iguipo'nga lo que Esteban iguinʉmgajaway, ni'c je' cots as̈am tu'c jayau i-is̈capay, ni'c Espíritu Santu igui-actunʉm nu'pʉjʉn. 
ACT.6.11	Mit itso̱jcau una̱c jayajwat ma we̱tca, mit ma nʉmga ni'c imaraugau Esteban iguitucojts Moisés mit Dios. 
ACT.6.12	Mit i-acochigau ayé jayaujuc mit we'ney na'waywájat, mit jeme i-ajque's̈capay ley. Mit nigutomigʉjʉu mam Esteban, i-actangau mit imunʉs̈cau pa yos̈tujugum mam itsʉ̱nga judíujat ijefejat. 
ACT.6.13	Mit iche'ngau we̱tpay testigujat jeme inʉmgámpay:
ACT.6.13	—Ayʉ̱́j jayau catentamp iguitucots ayé templu aparta̱ticway pa Dios, mit itucojtsap Moisés iley, 
ACT.6.14	ni'c tʉnmaraugau iguinʉjm ni'c ayé Jesús Nazaretway i-acyʉnʉnmanagáj ayé templu, mit itigatsáj ayé costumbrejat jeme Moisés nas̈yajcajaway.
ACT.6.15	Mit judíujat ijefejat mit nu'pʉjʉn jeme tsʉ̱ngaway yos̈tujugum igui-ís̈caj Esteban, i-is̈cau ni'c iwindugʉt jat as̈am tu'c ángel iwindugʉt.
ACT.7.1	Mit cʉs̈ judíujat imʉjpa̱nij i-ucyo't Esteban, inʉm:
ACT.7.1	—¿Iyacs̈ta'cway lo que inʉmgapay ayʉ̱́j testigujat?
ACT.7.2	Mit Esteban inʉmgʉs̈au:
ACT.7.2	—Jayajwat mit na'waywájat, máraugac. Dios jeme mʉjninʉmicway ique's̈ta̱jcau Abraham nate̱jtat ámbanuway. Je' ique's̈ta̱jcau cuandu Abraham itsʉ̱naj Mesopotamiajway na̱s̈, antes inʉjcs̈ pa Haranway na̱s̈. 
ACT.7.3	Dios inʉjmau Abraham: “Pichin intʉcmayna̱s̈ mam itsʉ̱nga infamiliajat, mit nʉs̈ pa ayé na̱s̈ jeme tʉ-actu-e'pámpay.” 
ACT.7.4	Cʉs̈ ipichijn Caldeajway na̱s̈, tsʉ̱nau Haránway na̱s̈, mit i-o'jc Abraham ite̱t, Dios igui-acpichin jem, mit igui-acmin pa ayʉ̱́j na̱s̈ mam mijchat jinap intsʉ̱nga. 
ACT.7.5	Mit Dios igamoyu Abraham netu'c pedazu na̱s̈ pa iguije'jatwa'n, po imoy tu'c promesa ni'c imo'áj después ayʉ̱́j na̱s̈, ni'c imoygʉs̈áj más después pa iwayna'jat, po wejpu'n je' cani-ijtʉp iwajyat. 
ACT.7.6	Mit Dios inʉjmau Abraham ni'c ifamiliajat jeme ijtʉ́mpay ituyo'ygáj jayna̱s̈, mit jem itsʉ̱ngawa'n as̈am mozojat, mit jem igui-actunas̈cawa'n cuatrociento s̈iwit. 
ACT.7.7	Mit Dios inʉm: “Tʉncastiga̱táj ayé nación mam je'jat igui-actunás̈ca as̈am mozojat, mit cʉs̈wa'n pichingáj jem, mit tʉs̈-adora̱tcáj ʉ̱ en ayʉ̱́j lugar.” 
ACT.7.8	Mit Dios iwat tu'c acuerdu mit Abraham, inʉjmau ma marca̱tcʉs̈ iwajyat pa ma jawiga ni'c je'jat Dios ijayajwat. Jemni'c cuandu Abraham i-íjtʉj iway Isaac, i-íjtʉj ocho s̈ʉjwat, imarca̱t. Mit Isaac ijtʉu iway Jacob, mit imarca̱tey. Mit Jacob ijtʉu doce iwayna'jat, mit imarca̱tcʉs̈ iniwe'jnatij. Mit je'jat ayé nate̱jtat ámbanuway.
ACT.7.9	’Mit Jacob iwayna'jat i-ano'jcau imajtsʉcwájat inʉ'jyway José, mit je' ito'ctʉgʉygau pa ma nʉcs̈ Egiptojway na̱s̈, po Dios tsʉ̱nau mit je'. 
ACT.7.10	Mit Dios ilibra̱t José pa magajatunas̈, mit i-actu-is̈cap may, mit imoy favor pa itsʉ̱nawa'n oy mit Faraón ayé rey jeme manda̱tway Egiptojway na̱s̈. Ayé rey iyac José pa gobernador pa nu'pʉjʉn Egiptojway na̱s̈, mit itumuyac nu'pʉjʉn itʉcm tsʉ̱ngapay.
ACT.7.11	’Mit cʉs̈ min tu'c yu' en nu'pʉjʉn Egiptojway na̱s̈ mit we'ney Canaánway na̱s̈, mit nu'pʉjʉn itunas̈cau mʉgʉc, mit nate̱jtat ámbanuway igapa̱tcawu ti icaygámpay. 
ACT.7.12	Mit iguimarajw Jacob ni'c it trigu Egiptojway na̱s̈, i-ajyu'tcʉs̈ iwajyat, mit aye'jat nate̱jtat ámbanuway. Mit ayʉ̱́j ayé primer viaje iwatcaway pa Egiptojway na̱s̈. 
ACT.7.13	Mit jatu'c viaje i-oygaj, i-actujawigʉs̈ i-ajchna'jat ni'c je' José, mit Faraón oyau igui-is̈cap jʉmay familia ipichijn José. 
ACT.7.14	Mit José i-acmin ite̱t inʉ'jyway Jacob, mit nu'pʉjʉn ifamiliajat, setenta y cinco jayajwat. 
ACT.7.15	Wejpu'n Jacob inʉjcs̈ pa Egiptojway na̱s̈, jem i-o'jc, mit jemey i-o'jcaj nate̱jtat ámbanuway. 
ACT.7.16	Je'jat i-acnas̈cajau ipajcat pa Siquemway na̱s̈, mit icomgau en tu'c á̱nimacʉt jeme Abraham ijuygʉs̈away Hamor iwayna'jat jeme tsʉ̱ngaway Siquemway na̱s̈.
ACT.7.17	’Mit inás̈caj may s̈iwit, tomiu pa Dios iguicumplia̱twa'n ipromesa as̈am iguinʉ́jmaj Abraham. Mit ayé Israelway jayajwat ye'jcau majyat Egiptojway na̱s̈. 
ACT.7.18	Mit cʉs̈ ca's̈ʉ'c jatu'c rey Egiptojway na̱s̈, mit ayé igajawatu cuenta José. 
ACT.7.19	Ayé rey iwe̱jta̱jcʉs̈ nafamiliajat ámbanuway mit iwatcʉs̈au mal nate̱jtat, mit imanda̱tcʉs̈ ma cuyaguiga iyawayqui'chwájat ma o'jca, pa magaye'jca más jayajwat. 
ACT.7.20	Mit wejpu'n i-ijt Moisés, mit Dios iwano'c ayé qui'chwáy, mit icuida̱tcau ite̱t itʉcm pa tu̱gup po'. 
ACT.7.21	Mit cʉs̈ it ti iguicuyáguigaj Moisés pa ma o'c. Mit cʉs̈ Faraón iwayma̱m oy igui-acpichin nʉ'jugum, mit i-acye'c as̈am tu'c iway. 
ACT.7.22	Mit i-ajque's̈cajau Moisés nu'pʉjʉn lo que Egiptojatway i-is̈capcaway, mit ipʉctan pa icotswa'n mit pa iguiwatwa'n may cosajat.
ACT.7.23	’Cuandu Moisés i-íjtʉj cuarenta s̈iwit, iwan iguitʉcyo'ygʉs̈wa'n ije̱wajyat Israejlatway. 
ACT.7.24	Mit igui-is̈ ni'c tu'c Egiptojway jayau imoyta̱cp tu'c jayau Israelway, Moisés icowan ayé jayau Israelway. Je' venga̱t mit i-ago'c ayé jayau Egiptojway. 
ACT.7.25	Po je' ipensa̱t ni'c ije̱wajyat i-entendia̱tcáj ni'c Dios i-actulibra̱tcʉs̈áj je'jat, po je'jat iga-entendia̱tcawu we'n. 
ACT.7.26	Mit icus̈ʉwij jatu'c s̈ʉjw, mechc Israelway jayajwat nimoygʉjʉu, mit coy Moisés mit i-acnicowangʉs̈ʉ̱́jate, inʉm: “Jayajwat, mijchat minije'jatu, ¿tini'c inyimóygʉjʉ?” 
ACT.7.27	Mit cʉs̈ ayé jeme imoyta̱cway imupro̱wije̱way, itsacpichin Moisés, mit inʉjmau: “¿Pʉn is̈yac mi̱ as̈am jefe o juez pa is̈juzga̱tcáj ʉjtsat? 
ACT.7.28	¿Inwampey ʉ̱ is̈ago'gáj as̈am is̈ago'jc tʉ'jy ayé jayau Egiptojway?” 
ACT.7.29	Iguimarajw we'n, Moisés po'c mit nʉcs̈ pa Madiánway na̱s̈, mit jem itsʉ̱naj as̈am pe'ta̱may jayau, mit jem ijtʉu mechc iwaywájat.
ACT.7.30	’Inas̈ cuarenta s̈iwit, Moisés yo'y mam iga-it tʉjcat tom tu'c copac inʉ'jyway Sinaí, mit iguique's̈ta̱jcau tu'c ángel mam itinin tu'c apitma'jts inʉ'jyway zarza. 
ACT.7.31	Cʉs̈ igui-is̈ Moisés, nigu-épijyʉu mit ayé visión i-is̈way, mit nigutomijyʉu pa igui-oy-e'pwa'n, mit imarau ni'c iguimucotsp el Señor, 
ACT.7.32	iguinʉjmau: “Ʉ̱ tʉs̈Dios inte̱jtat ámbanuway, tʉs̈Dios Abraham, Isaac mit Jacob.” Po Moisés yarat mit pʉ̱t igui-e'pwa'n. 
ACT.7.33	Mit iguinʉjmau el Señor Dios: “Chi't incʉ'ac, ni'c ayé na̱s̈ mam intena tʉnaparta̱t pa ʉ̱. 
ACT.7.34	Ʉ̱ tʉn-e'p nat iguitunas̈ca tʉnjayajwat jeme tsʉ̱ngapay Egiptojway na̱s̈, mit tʉnmarap nat is̈ajtógoygʉjʉ ni'c itunas̈cap mʉgʉc, mit tʉmín pa tʉs̈libra̱tcʉs̈wa'n. Jinap tʉ-acnʉs̈áj pa Egiptojway na̱s̈.”
ACT.7.35	’Ayé Moisés iguigawangawu ijayajwat, po inʉmgau: “¿Pʉn is̈yac mi̱ as̈am jefe mit juez pa is̈juzga̱tcáj?” Po Dios i-ajyu't Moisés pa jefe mit pa jeme ilibra̱támpay ijayajwat, mit iguimajyiu ayé ángel jeme iguique's̈ta̱jcaway zarza-ma'tsni'c. 
ACT.7.36	Ayé Moisés i-acpichingʉs̈ ijayajwat Egiptojway na̱s̈, je' i-acnigu-epigʉs̈ʉu Egiptojatway, mit iwat may milagru Egiptojway na̱s̈, mit we'ney en ayé lama̱t inʉ'jyway Mar Rojo. Mit Dios igui-actuwatey milagrujat cuandu iyo'ygaj ijayajwat cuarenta s̈iwit mam iga-it tʉjcat. 
ACT.7.37	Ayé nije'yu Moisés inʉmgʉs̈au Israelway jayajwat: “Dios i-acmi'náj tu'c profeta as̈amay ʉ̱, mit je' pichináj mijchat infamiliani'jcat, mit je' inmaraugáj.” 
ACT.7.38	Ayé nije'yu Moisés imuyo'ygʉs̈ ayé Israejlatway mam iga-it tʉjcat. Mit Moisés tsʉ̱nau mit ayé ángel jeme iguimucotsway en ayé copac inʉ'jyway Sinaí, mit je' tsʉ̱nawey mit nate̱jtat ámbanuway, mit je' ipʉctso̱u pa nas̈moygáj ayé palabrajat jeme nas̈moygapay vida.
ACT.7.39	’Mit nate̱jtat ámbanuway igawanu iguijayaumaygawa'n, mit igawangawu Moisés, po ipensa̱tcau ijo̱tni'jcat ipitujcanuwa'n pa Egiptojway na̱s̈. 
ACT.7.40	Mit inʉmgajau Aarón: “Wátcajac tiyu̱s̈wájat pa nas̈wejnu'pcajámpay, ni'c ayé Moisés jeme nas̈acpichingaway Egiptojway na̱s̈, nagajawigap ti iguijatway.” 
ACT.7.41	Mit cʉs̈ iwatcau tu'c tiyu̱s̈wáy as̈am becerru, mit i-ago'jcajau aníma̱jtat pa ayé tiyu̱s̈, mit lo que icʉ'watcaway igui-acji'jcajau ijo̱jtat. 
ACT.7.42	Mit cʉs̈ Dios icuyaguigʉs̈ ni'c je'jat i-adora̱tcau nu'pʉjʉn i-is̈caway tsajpni'c, as̈am itsʉ̱na ja'yic profetajat ilibruni'jcat:
ACT.7.42	Inʉm Dios: Oh Israelway jayajwat, pa cuarenta
ACT.7.42	s̈iwit jalmanu ʉ̱ is̈cotscajau aníma̱jtat
ACT.7.42	o'guijcatway mit no'guijcatway mam iga-it tʉjcat.
ACT.7.43	Más inwangau is̈tsʉmgajawa'n Moloc itiyu̱s̈tʉcwáy,
ACT.7.43	mit inadora̱tcau ayé ma̱jts inʉ'jyway Renfán jeme inDiosjátcaway.
ACT.7.43	Inwatcau tiyu̱s̈at pa is̈-adora̱tcawa'n,
ACT.7.43	po tʉ-acpichingʉs̈áj más yajyʉ'n de Babiloniajway na̱s̈ pa is̈tunas̈cawa'n.
ACT.7.44	’Mit mam iga-it tʉjcat nate̱jtat ámbanuway iwatcau tu'c tʉcwáy mam iguiguardá̱tcaj ayé ley ija'yway Moisés. Mit Dios imanda̱t Moisés ma wat ayé tʉcwáy as̈am ayé forma igui-actu-is̈way Dios. 
ACT.7.45	Mit cʉs̈ Moisés itumuyajcʉs̈ ayé tʉcwáy nate̱jtat ámbanuway, mit jeme imuyo'ygaway Josué imunʉs̈cau ayé tʉcwáy. Mit wejpu'n Josué mit ijayajwat ipʉjcajau ina̱s̈at Canaánway jayajwat, mit jemajyat Dios i-acpichingʉs̈. Mit nate̱jtat ámbanuway i-ocupa̱tcau ayé tʉcwáy hasta imijn rey David. 
ACT.7.46	Mit Dios imoy favor David, mit David iwan iguitenda'cwa'n tu'c mʉjway templu pa iguitutsʉ̱nawa'n Israelway jayajwat iDiosat. 
ACT.7.47	Po Salomón ayé jeme iwatway tu'c mʉjway templu pa Dios. 
ACT.7.48	Po Dios yucmay igatutsʉ̱nap templujat jeme cʉ'watijcatway, as̈am iguinʉjm ayé profeta Dios ilibruni'c:
ACT.7.49	Inʉm el Señor Dios: Tʉmanda̱tp tsajpni'c,
ACT.7.49	mit ayʉ̱́j mundu as̈am tu'c laj mam tʉs̈yacwa'n tʉnta'n.
ACT.7.49	Ca-oyap tʉtsʉ̱na en tu'c tʉjc,
ACT.7.49	ni'c nepʉn ca-oyap tʉs̈wajtap tu'c tʉjc mam tʉpo'cs̈wa'n.
ACT.7.50	¿Ingajawigap ni'c ʉ̱ tʉnwat nu'pʉjʉn itpay?
ACT.7.51	’Mit cʉs̈ Esteban inʉmgʉs̈au: ¡Micopacmʉgʉgo'jcat! Migacupʉjcap injo̱tni'jcat mit ingajayaumaygap lo que inmaraugapay. Inwatcap as̈am jayajwat iga-is̈capcapay Dios. Siempre inatujcap lo que Espíritu Santu iwatpay. As̈am inte̱jtat iguiwátcaj ámbanu, mijchat we'ney is̈wátca hasta jinap. 
ACT.7.52	Inte̱jtat ámbanuway i-acpo'jcau ayé pofetajat mit i-ago'jcau jeme inʉjmʉ'jcaway ni'c mi'náj Jesús, ayé jayau yacs̈icway. Ayé Jesús inyajcau icʉ'jugujmat imutsuguijnat, mit je' inac-ago'jcʉjʉu. 
ACT.7.53	Dios i-ajyu't ángejlat pa is̈moygáj ley, po ingajayaumaygawu ayé.
ACT.7.54	Iguimáraugaj we'n, ayé jayajwat awa'nigau jaran hasta i-ajcʉrrʉchcau itʉ̱jtsat ni'c imu-awa'nigau Esteban. 
ACT.7.55	Po mʉgʉc itsʉ̱na Espíritu Santu Esteban ijo̱tni'c, iyuc-e'jp pa tsajpni'c, i-is̈ mam itsʉ̱na Dios oymanac, mit i-is̈ey Jesús ni'c tenau Dios i-oyimaycʉ'ni'c, 
ACT.7.56	mit Esteban inʉm:
ACT.7.56	—¡E'pca! Tʉn-e'p ni'c awa'tsiganu tsajp, mit Jesús jeme jatway jayau tenap i-oyimaycʉ'ni'c Dios.
ACT.7.57	Mit cʉs̈ je'jat ya̱s̈cau mʉgʉc, mit i-atujcau ita̱tsʉjcat, mit icutomigau jaran Esteban iwiná̱m. 
ACT.7.58	Mit i-acpichingau pa nʉ'jcopac-auni'c, mit ipojniguítaugau mit tsa', mit testigujat iyajcau ijamujcat ita'ná̱m tu'c ya̱wayna' inʉ'jyway Saulo. 
ACT.7.59	Mit mientras Esteban ipojniguítaugau mit tsa', je' ora̱t, inʉm:
ACT.7.59	—Señor Jesús, pʉctsou tʉn-espíritu.
ACT.7.60	Mit cʉs̈ Esteban nicos̈atenda̱jcʉu, mit ya̱s̈ mʉgʉc, inʉm:
ACT.7.60	—Señor, camcondena̱tcʉs̈wit pa ayʉ̱́j mal iwatcapay.
ACT.7.60	Cʉs̈ iguinʉjm we'n, o'c.
ACT.8.1	Mit Saulo iwan ma o'c Esteban.
ACT.8.1	Mit en ayé nije'yu s̈ʉjw cupʉcpajyat Jerusalénway igui-acpo'jcau imutsuguijnat, mit nu'pʉjʉn cupʉcpajyat cunʉs̈igada̱jcau pa Judeajway na̱s̈ mit Samariajway na̱s̈, po tangau Jerusalén ayé apóstojlat. 
ACT.8.2	Mit jayajwat jeme i-adora̱tcaway Dios imunʉs̈cau pa iguini̱pcawa'n Esteban, mit mayo'c inijʉygaway. 
ACT.8.3	Mit cʉs̈ Saulo tigapa'tu iwatcada̱jcʉs̈au ayé cupʉcpajyat. Je' tʉgʉy cada cupʉcpay itujugujmat, mit imunʉs̈cʉs̈ jayajwat mit to's̈ajyat, mit icomgʉs̈ cuytujugum.
ACT.8.4	Po ayé cupʉcpajyat jeme cunʉs̈igada̱jcaway nʉs̈cau nu'pʉjʉn lajat mit inʉmdacyo'ygajau Jesús i-oyway noticia. 
ACT.8.5	Mit wejpu'n Felipe nʉcs̈ pa tu'c nʉ'jcopac inʉ'jyway Samaria, mit inʉmdacyo'y ni'c Jesús ayé Cristu i-ajyu'tway Dios. 
ACT.8.6	Mit ni-apʉcmujcʉjʉu ayé jayajwat mit iwangau iguimaraugawa'n lo que inʉmway Felipe, imaraugau mit i-is̈cau ayé milagrujat Dios igui-actuwatway. 
ACT.8.7	Mit oytangau mayo'c jeme itcʉjʉway demo̱nyujat hasta ya̱s̈cau mʉgʉc ayé demo̱nyujat cuandu ipíchingaj, mit oytangau mayo'c paralíticujat mit cu̱s̈uwájat. 
ACT.8.8	Mit ji'cta̱jcau ijo̱jtat ayé jayajwat en ayé nʉ'jcopac.
ACT.8.9	Mit it tu'c jayau inʉ'jyway Simón. Mit je' ijat tso'c en ayé nʉ'jcopac, mit iwe̱jta̱jcʉs̈ ayé jayajwat Samariajway, mit je'yu nimʉjninʉjmʉu mit lo que i-is̈capay. 
ACT.8.10	Ayé tso'c nu'pʉjʉn iwangau iguimaraugawa'n, pro̱wijat mit ricujat, mit inʉmgau:
ACT.8.10	—Ayʉ̱́j jayau ijtʉp mʉjway poder as̈amu Dios.
ACT.8.11	Mit nu'pʉjʉnate iwatcau cuenta je' ni'c mayanu tiempu iguiwe̱jta̱jcʉs̈ ni'c ijato'c tso'c. 
ACT.8.12	Mit Felipe inʉmdacyo'y tu'c oyway noticia ni'c Dios manda̱táj, mit inʉmdacyo'y ni'c ma cupʉjca Jesucristu. Mit icupʉjcau lo que inʉmway Felipe mit cʉs̈ ninʉ'gutemgʉjʉu jayajwat mit to's̈ajyat. 
ACT.8.13	Mit ayé nije'yu Simón cupʉguey mit ninʉ'gutejmʉu mit i-acompaña̱t Felipe. Mit Simón nigu-épijyʉu igui-is̈ ayé milagrujat mit ayé majatway señajat jeme jatway.
ACT.8.14	Mit cʉs̈ ayé apóstojlat jeme tsʉ̱ngaway Jerusalén imaraugau ni'c Samariajatway ipʉctsougajau Dios ipalabra, mit i-ajyu'tcau pa jem Pedro mit Juan. 
ACT.8.15	Icóygaj Pedro mit Juan, i-ora̱tcajau Dios ma moygʉs̈ Espíritu Santu pa ayé cupʉcpajyat Samariajatway. 
ACT.8.16	Ni'c Dios iganimoygʉs̈pate Espíritu Santu je'jat. Solo je'jat tsʉ̱ngau nʉ'gutemijcat ni'c ipʉctsougau Jesús. 
ACT.8.17	Cʉs̈ Pedro mit Juan iyajcajau icʉ'jat, mit cʉs̈ ipʉctsougau Espíritu Santu ayé Samariajatway.
ACT.8.18	Igui-is̈ Simón ni'c ayé apóstojlat imoygau Espíritu Santu cuandu iguiyájcajaj icʉ'jat, je' icotscʉs̈au tumi̱n, 
ACT.8.19	mit inʉmgʉs̈au:
ACT.8.19	—Moygaguey ʉ̱ ayʉ̱́j poder pa pʉmba'tu tʉs̈yajcʉs̈awa'n tʉncʉ'jat iyucuinmat ma pʉctsou Espíritu Santu.
ACT.8.20	Mit cʉs̈ Pedro iguinʉjmau:
ACT.8.20	—Ma togoy intumi̱n mit mi̱, ni'c inyʉmpayta ni'c tumi̱n natujuyp lo que Dios iyacpay. 
ACT.8.21	Mi̱ ca-itp ti is̈-e'pwa'n mit ayʉ̱́j asuntu, ni'c Dios is̈-is̈cajpap injo̱jt ni'c migacupʉcp iyacs̈ta'cway. 
ACT.8.22	Cuyagui inma̱lway to̱u, mit yo'jta Dios te is̈perdona̱jtáj ayé mal impensa̱tpay injo̱tni'c. 
ACT.8.23	Tʉn-e'p ni'c mima̱lo'c mit inactuwatcʉs̈pey mal japu̱t jayajwat, mit mʉgʉgo'c is̈domina̱tp ayé ma̱jlat.
ACT.8.24	Mit cʉs̈ Simón inʉmgʉs̈au ayé apóstojlat:
ACT.8.24	—Orá̱tcaja el Señor pa ʉ̱, ma tʉs̈cajatac neti jeme is̈nʉmgajaway.
ACT.8.25	Mit ayé apóstojlat inʉmdacyo'ygau lo que Jesús inʉmway, mit inʉmgajau Dios ipalabra. Mit inʉmdacyo'ygajau Jesús i-oyway noticia en may nʉ'jcopajcat Samariajatway. Mit cʉs̈ pitujcau pa Jerusalén.
ACT.8.26	El Señor Dios i-ángel imucots Felipe, inʉjmau:
ACT.8.26	—Ca's̈ʉ'c mit pichin Jerusalén mit nʉs̈ pa surway laj mit impʉgáj Gazajway to̱u mam iga-it tʉjcat.
ACT.8.27	Mit cʉs̈ Felipe ca's̈ʉ'c mit nʉcs̈. Mit imunipa̱jtʉu tu'c jayau Etiopíajway. Je' tu'c mʉjayau mit ijtʉp mʉjway cargu ni'c je' tesorero mam itsʉ̱na ayé reina Candace, mit ayé reina imanda̱tcʉs̈ Etiopíajatway. Ayé mʉjayau min Jerusalén adora̱tpay, 
ACT.8.28	Mit ipítucnuj, je' tsʉ̱nau icarretani'c, mit icojtsau ilibru profeta Isaías. 
ACT.8.29	Mit Espíritu Santu inʉjmau Felipe:
ACT.8.29	—Nigutómijyʉ mit nʉs̈ mit je' carretani'c.
ACT.8.30	Inigutómijyʉj Felipe, imarau ni'c ayé mʉjayau cotsp ilibruni'c profeta Isaías, mit i-ucyo't:
ACT.8.30	—¿Inentendia̱tp lo que incotspay?
ACT.8.31	Mit ayé mʉjayau inʉjmau Felipe:
ACT.8.31	—¿Nat tʉs̈-entendia̱twa'n te ca-itp pʉn tʉs̈ajque's̈apay?
ACT.8.31	Mit je' inʉjmau Felipe ma cu't mit ma tsʉ̱na mit je' carretani'c.
ACT.8.32	Mit ayé lugar mam iguicójtsaj Dios ilibru, ayʉ̱́j ayé:
ACT.8.32	Je' imunʉs̈cau as̈am tu'c borrregu jeme i-ago'jcámpay,
ACT.8.32	mit as̈am tu'c borreguwáy ma̱s̈uway canigutsʉjcʉp cuandu nas̈cupe',
ACT.8.32	we'ney je' iganʉmu neti.
ACT.8.33	Igawatcawu cuenta ni'c je' pro̱wijo'c.
ACT.8.33	¿Pʉn igui-oyninʉmgáj ayé jayajwat?
ACT.8.33	Ni'c i-ago'jcau je' pa magajatsʉ̱na en ayʉ̱́j mundu.
ACT.8.34	Mit ayé mʉjayau inʉjmau Felipe:
ACT.8.34	—Tʉnwamp is̈nʉjmáj de pʉn icots ayé profeta, te cots de je'yu o de jatu'c jayau.
ACT.8.35	Mit wejpu'n Felipe icotsta̱jc, chu̱chiu nijemu mam iguicojts ayé jayau, mit inʉjmau ayé oyway noticia ni'c Jesús itunas̈ pa nas̈salva̱tcáj. 
ACT.8.36	Mit mam inʉ́s̈caj to̱uni'c coygau mam i-it tu'c nʉ'. Inʉm ayé mʉjayau:
ACT.8.36	—¡E'pnaj! yam itp nʉ'. ¿Is̈jawi ca-oyáj tʉtsʉ̱na nʉ'gutemic?
ACT.8.37	Mit inʉm Felipe:
ACT.8.37	—Te micupʉcp mit nu'pʉjʉn injo̱jt, oyap intsʉ̱na nʉ'gutemic.
ACT.8.37	Mit po'nda̱c, inʉm:
ACT.8.37	—Tʉncupʉcp ni'c Jesucristu ayé Dios iway.
ACT.8.38	Mit inajau ma actentan ayé carreta, mit Felipe mit ayé mʉjayau manacta̱jcau inimechcatij mam i-it ayé nʉ', mit Felipe inʉ'gutem ayé mʉjayau. 
ACT.8.39	Mit ipíchingaj mam i-it ayé nʉ', el Señor Dios imunʉcs̈ Felipe, mit ayé mʉjayau igaja-is̈u, po ji'go'c ijo̱jt inʉs̈ to̱uni'c. 
ACT.8.40	Mit Felipe coy nʉ'jcopac Azoto, mit inas̈ jem, inʉmdacyo'y Jesús i-oyway noticia en nu'pʉjʉn nʉ'jcopajcat hasta icojy nʉ'jcopac Cesarea.
ACT.9.1	Mit Saulo catentanu iguipo'ctangʉs̈awa'n el Señor Jesús icupʉcpajyat, mit iwan ma o'jca. Mit Saulo min mam itsʉ̱na judíujat imʉjpa̱nij, 
ACT.9.2	mit iyo'jtau tu'c noc, mit ayé noc ijtʉ̱́j derechu pa inʉs̈wa'n nʉ'jcopac Damasco en ayé laj mam i-adora̱tca judíujat. Je' iche'ngʉs̈ jayajwat mit to's̈ajyat jeme icupʉjcajapay Jesús i-oyway noticia. Je' iwan iguimumingʉs̈wa'n presu Jerusalén. 
ACT.9.3	Inʉjcs̈ Saulo to̱uni'c, mit icojy tom Damasco, iguicuta'cs̈ta̱c jaran tu'c luz tsajpni'cway, 
ACT.9.4	mit Saulo ca'u na̱s̈ni'c, mit imarau tu'c voz jeme iguinʉjmaway:
ACT.9.4	—Saulo, Saulo, ¿tini'c ʉ̱ is̈po'ctamp?
ACT.9.5	Cʉs̈ Saulo inʉjmau:
ACT.9.5	—Oh Señor, ¿mipʉn mi̱?
ACT.9.5	Mit je' iguinʉjmau:
ACT.9.5	—Ʉ̱ tʉJesús jeme impo'ctámpay. Mʉgʉgo'c is̈tunas̈ jinap pa pi nijawi ayé mal inwatpay.
ACT.9.6	Mit Saulo yarat ni'c pʉ̱t, inʉjmau:
ACT.9.6	—Oh Señor, ¿ti inwamp mi̱ tʉwat?
ACT.9.6	Mit el Señor Jesús iguinʉjmau:
ACT.9.6	—Ca's̈ʉ'c mit nʉs̈ nʉ'jcopacni'c, mit jem is̈nʉmgajáj ti inwatámpay.
ACT.9.7	Mit ayé jayajwat imuyo'ygaway Saulo, nigutenigʉjʉu mit nigu-épigʉjʉu, ni'c iyacs̈ta'cway imaraugau tu'c voz po iga-is̈cawu nepʉn. 
ACT.9.8	Mit cʉs̈ Saulo ca's̈ʉ'c mam itsʉ̱naj na̱s̈ni'c, mit igui-awa̱jts iwijn, ca-oyawu i-e'p, mit je' icʉ'ju'ptacnʉs̈cau pa Damasco. 
ACT.9.9	Mit jem itsʉ̱naj tu̱gup s̈ʉjw winchic, mit ne cacayu mit ne ca-u̱gu.
ACT.9.10	Mit tsʉ̱nau Damasco tu'c cupʉcpay inʉ'jyway Ananías. Mit je' el Señor Jesús iguique's̈ta̱jcau as̈am en tu'c cucma' mit iguinʉjmau:
ACT.9.10	—Ananías.
ACT.9.10	Mit je' ipo'n:
ACT.9.10	—Yam tʉtsʉ̱na, Señor.
ACT.9.11	Mit el Señor Jesús iguinʉjmau:
ACT.9.11	—Ca's̈ʉ'c mit nʉs̈ en ayé calle inʉ'jyway Derecha, mit che'n Judas itʉcm tu'c jayau inʉ'jyway Saulo Tarsojway, 
ACT.9.12	ni'c je' ora̱tp mit Dios igui-actu-is̈ tu'c visión. I-is̈ ni'c mi̱ Ananías mitʉgʉyp mit inyajcap incʉ'jat iyucuinm je' pa ma e'pta'c.
ACT.9.13	Mit cʉs̈ Ananías ipo'n:
ACT.9.13	—Señor, tʉnmarau mayo'c iguinʉ́mgaj ni'c ayé jayau may mal iguiwatcʉ́s̈aj injayajwat Jerusalénway. 
ACT.9.14	Mit judíujat imʉjpa̱nijat iguimoygaway laj yam pa iguimunʉs̈cʉs̈wa'n presu nu'pʉjʉn is̈nʉ'jutcapay.
ACT.9.15	Mit iguinʉjmau el Señor Jesús:
ACT.9.15	—Nʉs̈ ni'c tʉncupi̱way ayé jayau mit tʉnajyu'táj ma nʉmdacyo'y oyway noticia mam itsʉ̱nga pe'ta̱may jayajwat, mit mam rejyat, mit mam Israelway jayajwat. 
ACT.9.16	Mit ʉ̱ tʉnactujawiyáj lo que itpay iguitunas̈wa'n ni'c ʉ̱ tʉs̈cupʉcnup.
ACT.9.17	Mit cʉs̈ nʉcs̈ Ananías mit tʉgʉy en ayé tʉjc mam itsʉ̱na Saulo, mit iyajcau icʉ'jat iyucuinm, inʉm:
ACT.9.17	—Hermanu Saulo, el Señor Jesús jeme is̈que's̈ta̱jcaway to̱uni'c mam inmi'n, ayé Jesús tʉs̈acmin pa pi e'pta'c mit pa pi pʉctsou Espíritu Santu.
ACT.9.18	Mit cʉs̈ iguica'jwanuw jaran tu'c cosa jeme igui-atujcaway iwijn, mit e'pta̱c jaran. Mit Saulo ca's̈ʉ'c mit ninʉ'gutejmʉu jaran. 
ACT.9.19	Mit icajy, majpʉc jaran. Mit Saulo tsʉ̱nau una̱c s̈ʉjwat mit ayé cupʉcpajyat jeme tsʉ̱ngaway Damasco.
ACT.9.20	Mit Saulo inʉmdacyo'y jaran mam judíujat i-adora̱tca ni'c ma cupʉjca Jesús, mit inʉmgʉs̈au ni'c Jesús ayé Dios iway. 
ACT.9.21	Mit nu'pʉjʉn jeme iguimaraugaway je' nigu-épigʉjʉu, mit inʉmgau:
ACT.9.21	—¿Is̈jawiga ayʉ̱́j ayé jeme ipo'ctangʉs̈way Jerusalén ayé jeme inʉ'jutcapay Jesús? mit jemni'c imijn pa yam, pa iguimunʉs̈cʉs̈wa'n presu pa mam itsʉ̱nga judíujat imʉjpa̱nijat.
ACT.9.22	Po Saulo ipʉc más maj mit Dios, mit i-acnigu-epigʉs̈ʉu judíujat jeme tsʉ̱ngaway Damasco, ni'c i-actujawigʉs̈ ni'c Jesús ayé Cristu i-ajyu'tway Dios.
ACT.9.23	Mit iguinás̈caj may s̈ʉjwat, judíujat ni-acochigʉjʉu pa igui-ago'jcawa'n Saulo, 
ACT.9.24	po Saulo ijawiu ni'c i-atsʉ̱ndujcáj. Mit judíujat i-atsʉ̱ngau tsu'm mit s̈ʉ̱m tʉgʉyda'gʉj de ayé nʉ'jcopac pa igui-ago'jcawa'n. 
ACT.9.25	Mit wejpu'n ayé cupʉcpajyat tsu'm iguicómgaj Saulo en tu'c ca'c mʉjway mit i-acmanajcau en ayé barda yucmay jeme itu-atujcaway ayé nʉ'jcopac, mit wename ipo'jc en ayé nʉ'jcopac.
ACT.9.26	Mit icojy Saulo Jerusalén, iwan iguimunipʉjcʉs̈ʉwa'n cupʉcpajyat jemajyat, po je'jat ipʉ̱tcau je' ni'c igacupʉjcawu ni'c iyacs̈ta'cway je' tu'c cupʉcpay. 
ACT.9.27	Mit cʉs̈ Bernabé imunipʉjcʉu Saulo, mit imunʉcs̈ pa mam itsʉ̱nga ayé apóstojlat, mit i-ampiugʉs̈au nat Saulo igui-is̈ el Señor Jesús to̱uni'c, mit nat iguimucots, mit inʉmgʉs̈au ni'c Saulo capʉ̱tu-ey iguinʉmwa'n Damasco ni'c ma cupʉjca Jesús. 
ACT.9.28	Mit Saulo tsʉ̱nau mit je'jat Jerusalén, mit imuyo'ygʉs̈. 
ACT.9.29	Mit je' capʉ̱tu iguinʉmdacyo'ywa'n ni'c ma cupʉjca el Señor Jesús, mit imuninʉmgʉs̈ʉu mʉgʉc ayé judíujat jeme cotscaway griegu-ajw, po je'jat iwangau igui-ago'jcawa'n je'. 
ACT.9.30	Iguijáwigaj hermanujat, je' imunʉs̈cau hasta nʉ'jcopac Cesarea, mit de jem i-acnʉs̈cau pa nʉ'jcopac Tarso.
ACT.9.31	Mit cʉs̈ tsʉ̱ngau en paz ayé cupʉcpajyat jeme tsʉ̱ngaway Judea, Galilea, mit Samaria. Mit ipʉjcau más maj mit Dios, más ipʉ̱tcau el Señor Dios, mit Espíritu Santu iguimajyigau pa itʉgʉygawa'n mit je'jat más may cupʉcpajyat.
ACT.9.32	Mit wejpu'n Pedro itʉcyo'ygʉs̈ hermanujat, mit minwey mam itsʉ̱nga Dios ijayajwat jeme tsʉ̱ngaway nʉ'jcopac Lida. 
ACT.9.33	Mit jem iguipa̱jt tu'c jayau inʉ'jyway Eneas. Ayé jayau tsʉ̱nau ocho s̈iwit che's̈ni'c, ni'c je' paralíticu. 
ACT.9.34	Mit Pedro inʉjmau:
ACT.9.34	—Eneas, Jesucristu is̈ac-oytamp. Ca's̈ʉ'c mit oyac inche's̈.
ACT.9.34	Mit cʉs̈ ca's̈ʉ'c jaran. 
ACT.9.35	Mit nu'pʉjʉn jeme tsʉ̱ngaway Lida mit Sarón i-is̈cau ni'c oytanic ayé jayau, mit chu̱chigau iguicupʉjca el Señor Jesús.
ACT.9.36	Mit en ayé nʉ'jcopac Jope it tu'c to's̈ay cupʉcpay inʉ'jyway Tabita, mit griegu-auni'c inʉ'jy Dorcas. Ayé to's̈ay iwat puru cosa oyway mit imajyigʉs̈ pro̱wijat. 
ACT.9.37	Mit wejpu'n Dorcas tu'jnʉu mit cʉs̈ o'c. Mit cʉs̈ i-acchiugau as̈am iguiwátcaj judíujat, mit icʉmda̱jcau en tu'c cuartu segundu pisu. 
ACT.9.38	Mit como nʉ'jcopac Lida tsʉ̱nau tom Jope, imaraugau cupʉcpajyat ni'c jem itsʉ̱na Pedro. Mit i-ajyu'tcau mechc jayajwat, mit inʉmgajau je':
ACT.9.38	—Janga jaran mam ʉjtsat tʉtsʉ̱nga.
ACT.9.39	Mit cʉs̈ Pedro nʉcs̈ mit je'jat. Mit icojy jem, imucu'tcau pa ayé cuartu. Mit nigutomigʉjʉu mam je' nu'pʉjʉn cu-o'cwájat, mit jʉygau mit i-actu-is̈cau ayé chejcat mit ma'cs̈at inu'gʉs̈away Dorcas cuandu itsʉ̱naj mit je'jat. 
ACT.9.40	Mit cʉs̈ Pedro i-acpichingʉs̈ pe'ta̱m, mit je' nicos̈atenda̱jcʉu mit ora̱t. Cʉs̈ i-e'jpitujc mam itsʉ̱na ayé cuerpu, inʉjmau:
ACT.9.40	—Tabita, ca's̈ʉ'c.
ACT.9.40	Cʉs̈ je' i-awa̱ts iwijn, mit igui-is̈ Pedro, nitsʉ̱nda̱jcʉu. 
ACT.9.41	Mit Pedro i-actajnau icʉ', mit i-ajca's̈ʉ'c, mit cʉs̈ iya̱s̈cʉs̈ ma tʉgʉyga Dios ijayajwat mit cu-o'cwájat, mit i-actu-is̈cʉs̈ ni'c nijutuganu itsʉ̱na ayé to's̈ay. 
ACT.9.42	Mit nu'pʉjʉn Jopejatway ijawigau ti jatway, mit mayo'c icupʉjcaway el Señor Jesús. 
ACT.9.43	Mit wejpu'n Pedro itajn mayo'c s̈ʉjwat nʉ'jcopac Jope, mit tan Simón itʉcm jeme icurtia̱tpay pa̱gas̈-ác.
ACT.10.1	It tu'c jayau inʉ'jyway Cornelio jeme tsʉ̱naway nʉ'jcopac Cesarea. Ayé jayau tu'c capitán jeme imanda̱tway tu'c soldajúc inʉ'jyway el Italiano. 
ACT.10.2	Mit Cornelio tu'c jayau i-adora̱tway Dios. Je' mit nu'pʉjʉn itʉcm tsʉ̱ngapay ipʉ̱tcau Dios, mit iyaguí̱c may tumi̱n pa iguimajyiwa'n nʉ'jcopac jayajwat, mit i-ora̱tí̱jcau Dios. 
ACT.10.3	Como a las tres de la tarde ayé jayau Dios igui-actu-is̈ claru tu'c visión, mit i-is̈au Dios i-ángel itʉgʉjy mam je' itsʉ̱na, mit iguinʉjmau:
ACT.10.3	—¡Cornelio!
ACT.10.4	Mit je' iguicu-e'pca̱jt ayé ángel, ni-apʉ̱tijyʉu, inʉm:
ACT.10.4	—Oh Señor, ¿ti ayʉ̱́j?
ACT.10.4	Mit je' iguinʉjmau:
ACT.10.4	—Dios imarau mam je' itsʉ̱na lo que inyo'jtaway, mit ijawinup ayé tumi̱n inyaguí̱cpay pa pro̱wijat. 
ACT.10.5	Ajyu'tcʉs̈ jaran inmozojat pa nʉ'jcopac Jope, mit acmi'n Simón eme inʉ'jywayey Pedro. 
ACT.10.6	Ayé jayau tsʉ̱nap tʉc Simón jeme icurtia̱tpay pa̱gas̈-ác mit ijtʉp itʉjc lama̱t-auni'c, mit Pedro is̈nʉjmáj ti inwatámpay.
ACT.10.7	Inʉjcs̈ ayé ángel jeme iguimucotsway Cornelio, imuya̱s̈ mechc imozojat mit we'ney tu'c soldaj jeme i-adora̱tway Dios mit jeme iguimajyiway siempre. 
ACT.10.8	Mit cʉs̈ i-ampiugʉs̈au nu'pʉjʉn jeme jatway, mit i-ajyu'tcʉs̈ pa nʉ'jcopac Jope.
ACT.10.9	Icus̈ʉwij jatu'c s̈ʉjw, je'jat nʉs̈cau to̱uni'c. Mit icóygaj tom ayé nʉ'jcopac, pu̱ts̈ʉjw cu't Pedro tʉcyucuinm azoteani'c pa i-ora̱twa'n. 
ACT.10.10	Mit cayo'jcʉu mʉgʉc, mit iwan icaywa'n. Po mientras iwatcajap icayan, Dios igui-actu-is̈ tu'c visión, 
ACT.10.11	mit i-is̈ tsajp awa'tsic, mit manac tu'c cosa jeme que's̈way as̈am tu'c manta mʉjway, mit manac pa na̱s̈ni'c tsumic inimactas̈pij i-esquina. 
ACT.10.12	Mit ayé cosa ijtʉu de nu'pʉjʉn aníma̱jtat jeme itpay na̱s̈ni'c, mit ijtʉwey tsanajyat mit jonwájat. 
ACT.10.13	Mit imarau ni'c cotsp el Señor, iguinʉjmau:
ACT.10.13	—Ca's̈ʉ'c, Pedro, ago'c mit cay.
ACT.10.14	Mit cʉs̈ inʉm Pedro:
ACT.10.14	—Ca̱ Señor, nunca tʉnganicayp jeme ca-oyway nas̈caywa'n ne jeme caje'way limpiu.
ACT.10.15	Mit iguinʉjmawatu imumechcpacway viaje, inʉm:
ACT.10.15	—Jeme Dios inʉmway ni'c limpiu, camnʉmwit ni'c ca-oy nas̈caywa'n.
ACT.10.16	Mit pa tu̱gup viaje we'n iguinʉjm, mit cʉs̈ ayé manta cu'tnuwatu pa tsajpni'c. 
ACT.10.17	Mit Pedro igajawiwu ti inʉmo'jcʉu ayé visión igui-actu-is̈way Dios. Mit en ayé ratu ayé jayajwat jeme i-ajyu'tcʉs̈way Cornelio i-ucyo'tcau jʉm itsʉ̱na Simón hasta icóygaj Simón itʉc-auni'c. 
ACT.10.18	Mit iguimucótscaj, i-ucyo'tcau te jem ayé itsʉ̱na Simón jeme inʉ'jywayey Pedro. 
ACT.10.19	Mit ipensa̱tpnajate Pedro ti inʉmo'jcʉu ayé visión i-is̈way, cʉs̈ Espíritu Santu iguinʉjmau:
ACT.10.19	—E'pnaj, tu̱gup jayajwat is̈che'ngap. 
ACT.10.20	Ca's̈ʉ'c mit manac. Campensa̱t neti pa inyʉs̈wa'n mit je'jat, ni'c ʉ̱ tʉnacmingʉs̈.
ACT.10.21	Mit cʉs̈ Pedro manac pa mam itsʉ̱nga ayé jayajwat i-ajyu'tcʉs̈way Cornelio, mit inʉmgʉs̈au:
ACT.10.21	—Ʉ̱j ayé is̈che'ngapay. ¿Tini'c inmíngaj?
ACT.10.22	Mit je'jat inʉmgajau:
ACT.10.22	—Tʉs̈ajyu'tcau tu'c capitán inʉ'jyway Cornelio. Je' tu'c jayau oyway jeme ipʉ̱tpay Dios, mit je' igui-oyninʉmgap nu'pʉjʉn judíujat. Mit tu'c Dios i-ángel iguinʉjmau ni'c je' itp ti is̈ya's̈áj pa inyʉs̈wa'n je' itʉcm, mit imarawáj lo que inyʉmámpay.
ACT.10.23	Mit cʉs̈ Pedro icomgʉs̈ tujugum mit inʉmgʉs̈au ni'c jem ma nas̈ca tsu'. Mit icus̈ʉwij jatu'c s̈ʉjw, ca's̈ʉ'c mit nʉcs̈ mit je'jat. Mit nʉs̈cau mit je' una̱c hermanujat Jopejatway.
ACT.10.24	Mit jatu'c s̈ʉjw coygau nʉ'jcopac Cesarea. Mit Cornelio i-atsʉ̱ngʉs̈, mit apʉcmuguiganu itsʉ̱ngaj imutʉcmay je̱wajyat mit i-amigujat jeme más iwano'jcʉs̈pay. 
ACT.10.25	Mit icojy jem Pedro, pichin jaran Cornelio iguipa̱jtsou, mit nicos̈atenda̱jcʉu Pedro ita'ná̱m ni'c iwan igui-adora̱twa'n. 
ACT.10.26	Po Pedro i-ajca's̈ʉ'c mit inʉjmau:
ACT.10.26	—Ca's̈ʉ'c ni'c ʉ̱ tʉjayawey as̈am mi̱.
ACT.10.27	Imucotspnajate, tʉgʉy mit ipa̱tcʉs̈ jem mayo'jcat jeme ni-apʉcmujcʉjʉway. 
ACT.10.28	Mit Pedro inʉmgʉs̈au:
ACT.10.28	—Mijchat injawigap ni'c ca-oy tu'c jayau judíu iguimunipʉjcʉwa'n tu'c pe'ta̱may ne magatʉgʉywit itujugum. Po Dios tʉs̈actujawiu ni'c nejʉmay jayau tʉganʉmwit ni'c ca-oy o caje' limpiu. 
ACT.10.29	Cuandu ʉ̱ is̈ya̱s̈, tʉmín jaran mit tʉngapensa̱tu neti. Jinap tʉnwamp tʉs̈jawiwa'n tini'c is̈acmin.
ACT.10.30	Mit cʉs̈ Cornelio ipo'n:
ACT.10.30	—Ijtʉnup mactas̈p s̈ʉjw tʉ-ayuna̱t en ayʉ̱́j nije'yu hora. Mit a las tres de la tarde tʉ-ora̱jt tʉntujugum, mit tʉn-is̈ ni'c tu'c jayau tenap tʉnwiná̱m mit cuquijangada̱c ijamuc, 
ACT.10.31	mit tʉs̈nʉjmau: “Cornelio, Dios imarau lo que inyo'jtaway, mit je' ijawinup ayé tumi̱n inyaguí̱cpay pa pro̱wijat. 
ACT.10.32	Ajyu't pa nʉ'jcopac Jope, mit acmi'n ayé Simón jeme inʉ'jywayey Pedro. Ayé jayau tsʉ̱nap tʉc Simón jeme icurtia̱tpay pa̱gas̈-ác, mit ijtʉp itʉjc lama̱t-auni'c. Imi'nwa'n, je' is̈mucotsáj.” 
ACT.10.33	Mit cʉs̈ tʉ-acmin jaran, mit oyo'gu inmijn. Mit jinap tʉtsʉ̱nbʉ'ngap yam mam Dios tʉs̈-e'pcap, mit tʉnmaraugáj nu'pʉjʉn lo que Dios is̈manda̱tway pa is̈nʉmgajáj ʉjtsat.
ACT.10.34	Mit Pedro cotsta̱c, inʉm:
ACT.10.34	—Iyacs̈ta'cway jinap tʉnjawip ni'c Dios niwe'nu igui-e'pcʉs̈ nu'pʉjʉn jayajwat. 
ACT.10.35	Dios iwangʉs̈p nu'pʉjʉn jayajwat jeme je' iguipʉ̱tcapay mit jeme iwatcapay oy. 
ACT.10.36	Dios imucotscʉs̈ Israelway jayajwat, mit inʉmgʉs̈au tu'c oyway noticia ni'c Jesucristu nas̈cowangap mit Dios. Je' ayé el Señor pa ʉjtsat nanu'pʉjʉjnat. 
ACT.10.37	Mijchat injawigap jeme jatway en nu'pʉjʉn Judea. Chu̱chijʉ'c iguinʉmdacyo'yga oyway noticia Galileajway na̱s̈ después inʉmdacyo'jy Juan. Je' inʉm ni'c itp ti naninʉ'gutejmʉwa'n. 
ACT.10.38	Injawigap ni'c Dios icupi̱u Jesús Nazaretway, mit imoy Espíritu Santu mit poder. Ayé Jesús iwat cosa ojyatway mam iyo'jy, mit i-ac-oytangʉs̈ nu'pʉjʉn jeme Awayagatsna' iguidomina̱tcaway, ni'c Dios tsʉ̱nau mit Jesús. 
ACT.10.39	Mit ʉjtsat tʉn-is̈cau nu'pʉjʉn lo que iwatway Jesús Judeajway na̱s̈ mit en ayé nʉ'jcopac Jerusalén. Ayé Jesús i-ago'jcau mit iyajcau cunu̱s̈ni'c. 
ACT.10.40	Mit Dios i-acjutucta̱c Jesús imutu̱gupay s̈ʉjw, mit ʉjtsat tʉs̈actu-is̈cau ni'c jutucta̱c. 
ACT.10.41	Po Jesús igaque's̈ta̱jcʉs̈awu nu'pʉjʉn nʉ'jcopac jayajwat. Solo tʉs̈que's̈ta̱jcajaújtsat ni'c Dios tʉs̈cupiugau desde ámbanu as̈am testigujat. Tʉnmucaygau je' mit tʉnmu-u̱jcau cʉs̈ ijutucta̱jc mam itsʉ̱ngaj á̱nimajat. 
ACT.10.42	Mit je' tʉs̈manda̱tcau pa tʉs̈nʉmgajawa'n jayajwat ni'c Dios iyac Jesús pa iguijuzga̱tcʉs̈wa'n jeme tsʉ̱ngapnajway mit jeme o'guijcatway. 
ACT.10.43	Mit nu'pʉjʉn profetajat inʉmgau ámbanu ni'c nu'pʉjʉn jayajwat jeme icupʉjcapay Jesús, Dios iperdona̱tcʉs̈áj nu'pʉjʉn mal iwatcaway.
ACT.10.44	Mit Pedro imucotscʉs̈pnajate, Dios imoygʉs̈ Espíritu Santu pa nu'pʉjʉn jeme imaraugaway lo que inʉmway je'. 
ACT.10.45	Mit mingau mit Pedro judíujat jeme icupʉjcaway Jesús, mit nigu-épigʉjʉu ni'c Dios imoygʉs̈ Espíritu Santu pa jayajwat jeme caje'jatway judíujat. 
ACT.10.46	Mit imaraugau icótscaj en jatu'c ajwat, mit imaraugau igui-oyninʉ́mga Dios. 
ACT.10.47	Mit cʉs̈ Pedro inʉmgʉs̈au:
ACT.10.47	—¿Pʉn i-atujcʉs̈áj ayʉ̱́jat maganinʉ'gutémgʉjʉ? ni'c je'jat ipʉctsougawey Espíritu Santu as̈am ʉjtsat nas̈pʉctsóugaj.
ACT.10.48	Mit je' imanda̱tcʉs̈ ma ninʉ'gutémgʉjʉ inʉ'jyni'c Jesucristu. Mit cʉs̈ inʉmgajau Pedro ma tan una̱c s̈ʉjwat mit je'jat.
ACT.11.1	Imaraugau apóstojlat mit hermanujat jeme tsʉ̱ngaway Judeajway na̱s̈ ni'c we'ney iguicupʉ́jcajaj Dios ipalabra ayé jayajwat jeme caje'jatway judíujat. 
ACT.11.2	Ipítucnuj Pedro pa Jerusalén, judíujat jeme cupʉjcaway imuninʉmgʉjʉu je', 
ACT.11.3	inʉmgajau:
ACT.11.3	—¿Tini'c is̈tʉcyo'ygʉs̈ jayajwat jeme caje'jatway judíujat? ¿Tini'c is̈mucaygʉs̈ je'jat?
ACT.11.4	Mit cʉs̈ Pedro chu̱chiu igui-ampiugʉs̈a nu'pʉjʉn jeme jatway, inʉm:
ACT.11.5	—Ʉ̱ tʉtsʉ̱nau nʉ'jcopac Jope mit tʉ-ora̱tpate, mit Dios tʉs̈actu-is̈ tu'c visión, mit tʉn-is̈ tu'c cosa as̈am tu'c manta mʉjway jeme manacpay tsajpni'c, mit tsumic itsʉ̱naj inimactas̈pij i-esquina, mit coy hasta mam tʉtsʉ̱naj. 
ACT.11.6	Mit tʉngu-e'pca̱t ayé cosa, mit cʉs̈ tʉpensa̱t ¿ti ayé? Mit tʉn-is̈ aníma̱jtat ojyatway mit aníma̱jtat ma̱jlatway, tsanajyat mit jonwájat. 
ACT.11.7	Mit tʉnmarau ni'c cotsp el Señor mit tʉs̈nʉjmau: “Ca's̈ʉ'c, Pedro, ago'c mit cay.” 
ACT.11.8	Mit tʉnyʉjmau: “Ca̱ Señor, ni'c nunca tʉnganicayp nejʉmay cosa jeme ca-oyway nas̈caywa'n ne jeme caje'way limpiu.” 
ACT.11.9	Mit wejpu'n tʉs̈po'nwatu desde tsajpni'c: “Jeme Dios inʉmway ni'c limpiu, camnʉmwit ni'c ca-oy nas̈caywa'n.” 
ACT.11.10	Mit jat we'n tu̱gup viaje, mit cʉs̈ nu'pʉjʉn ayé cosajat imunʉcs̈nuwatu pa tsajpni'c. 
ACT.11.11	Mit en ayé ratu icóygaj tu̱gup jayajwat en ayé tʉjc mam ʉ̱ tʉtsʉ̱́naj. Ayé jayajwat i-acmingau desde nʉ'jcopac Cesarea pa tʉs̈che'ngáj ʉ̱. 
ACT.11.12	Mit Espíritu Santu tʉs̈najau ni'c tʉnʉs̈ mit je'jat mit tʉgapensa̱t neti. Mit nʉs̈cawey mit ʉ̱ ayʉ̱́j seis hermanujat. Mit tʉcóygaj jem, tʉtʉgʉygau tu'c jayau itʉcm. 
ACT.11.13	Ayé jayau tʉs̈ampiugajau nat igui-is̈ tu'c ángel itujugum jeme tenaway mit iguinʉjmaway: “Ajyu'tcʉs̈ jayajwat pa nʉ'jcopac Jope, mit acmi'n Simón jeme inʉ'jywayey Pedro. 
ACT.11.14	Je' is̈nʉjmáj nat inyisalva̱tcʉjʉwa'n mi̱ mit nu'pʉjʉn intʉcm tsʉ̱ngapay.” 
ACT.11.15	Mit tʉchu̱chij cotspay, Dios imoygʉs̈wey Espíritu Santu as̈am primeru nas̈moygawey ʉjtsat. 
ACT.11.16	Cʉs̈ tʉnyijawiu lo que inʉmway el Señor Jesús, inʉm: “Iyacs̈ta'cway Juan nʉ'gutem mit nʉ', po Dios is̈moygáj Espíritu Santu.” 
ACT.11.17	Te Dios imoygʉs̈ey Espíritu Santu pa je'jat as̈am je' nas̈moygau ʉjtsat jeme nacupʉjcaway el Señor Jesucristu, ¿is̈jawiga ʉ̱ oyáj tʉs̈atuc Dios?
ACT.11.18	Cʉs̈ ayé hermanujat iguimáraugaj ayé cosajat, cajacotscawu mit i-oyninʉmgau Dios, inʉmgau:
ACT.11.18	—¡Dios imoygʉs̈ laj hasta caje'jatway judíujat ma cuyaguiga ima̱lway to̱jwat pa ma aguepca vida cacʉs̈ámpay!
ACT.11.19	Cuandu igui-ago'jcaj Esteban, chu̱chigawey iguipo'ctánga japu̱t cupʉcpajyat, mit je'jat po'jcau hasta Feniciajway na̱s̈, Chiprejway na̱s̈ mit pa nʉ'jcopac Antioquía. Mit solo inʉmgajau Dios ipalabra pa judíujatu, mit pe'ta̱may jayajwat ca̱j. 
ACT.11.20	Mit entre je'jat it una̱c cupʉcpajyat Chiprejatway mit Cirenejatway. Icóygaj Antioquía, imucotscau jeme caje'jatway judíujat, mit inʉmgajau ayé oyway noticia iyacway el Señor Jesús. 
ACT.11.21	Mit el Señor iguimajyigau je'jat mit ipoder, mit mayo'c chu̱chigau iguicupʉjca el Señor.
ACT.11.22	Mit cupʉcpajyat Jerusalénway imaraugau jeme jatway jem, mit i-ajyu'tcau Bernabé ma nʉs̈ hasta Antioquía. 
ACT.11.23	Icojy jem, Bernabé i-is̈ ni'c Dios imoygʉs̈ favor, mit ji'cta̱c ijo̱jt. Mit itsawigʉs̈ nu'pʉjʉn ma siguia̱tca iguicupʉjcawa'n el Señor Jesús mit nu'pʉjʉn ijo̱jtat. 
ACT.11.24	Mit Bernabé tu'c jayau oyway, mit tsʉ̱nau mʉgʉc Espíritu Santu ijo̱tni'c, mit icupʉc may Dios. Mit may jayajwat chu̱chigau iguicupʉjca el Señor Jesús.
ACT.11.25	Mit cʉs̈ Bernabé nʉcs̈ pa Tarso pa iguiche'nwa'n Saulo, mit iguipa̱jt, imumin pa Antioquía. 
ACT.11.26	Mit je'jat tsʉ̱ngau tu'c s̈iwit mit cupʉcpajyat jemay, mit i-ajque's̈cajau may jayajwat. Mit wejpu'n ayé cupʉcpajyat chu̱chigau iguinʉ'jymoygap cristianujat en ayé nʉ'jcopac Antioquía, ni'c je'jat icupʉjcau Cristu.
ACT.11.27	Mit en ayé s̈ʉjwat mingau profetajat Jerusalén hasta Antioquía. 
ACT.11.28	Mit mam itsʉ̱nga hermanujat, nitenda̱jcʉu tu'c profeta inʉ'jyway Agabo, mit je' igui-actujawiu Espíritu Santu ti jatámpay. Inʉm ni'c itáj tu'c yu' mʉgʉcway nu'pʉjʉn laj mam itsʉ̱nga jayajwat. Ayé yu' it cuandu imanda̱jt rey Claudio. 
ACT.11.29	Mit cʉs̈ cada cupʉcpay, según i-oyaj, ipensa̱tcau igui-ajyu'tcawa'n ayuda pa ayé hermanujat jeme tsʉ̱ngaway Judeajway na̱s̈. 
ACT.11.30	Mit we'n iguiwátcaj, mit i-ajyu'tcau Bernabé mit Saulo ma munʉs̈ca ayuda pa ayé jayajwat icuida̱tcapay cupʉcpajyat Judeajway na̱s̈.
ACT.12.1	En ayé nije'yu tiempu rey Herodes chu̱chiu iguiwatcʉs̈a mal una̱c cupʉcpajyat. 
ACT.12.2	Mit i-ac-ago'jcʉu mit espada Jacobo, Juan imajtsʉc. 
ACT.12.3	Igui-is̈ Herodes ni'c iguigusta̱tcap we'n judíujat, je' siguia̱t mit i-actanwey Pedro. Jat we'n en ayé ma̱s̈ʉjw cuandu iguicáygaj ma̱s̈anʉ̱n sin levadura. 
ACT.12.4	Mit igui-actángaj Pedro, Herodes icom cuytujugum, mit i-entrega̱tcʉs̈ mactas̈p grupu de mactas̈p soldájat ma cuida̱tca. Mit Herodes ipensa̱t igui-acpichinwa'n Pedro inas̈wa'n ma̱s̈ʉjw pascua, mit i-ac-ago'jcʉ̱́j jayau-awa'tsam. 
ACT.12.5	Jemni'c Pedro iguicuidá̱tcaj cuytujugum, po cupʉcpajyat i-ora̱ti̱jcajau Dios pa ma majyi Pedro.
ACT.12.6	Mit Herodes i-ac-ago'jcʉ̱́jate Pedro icus̈ʉwiwa'n, po nije'yu tsu' ma̱p Pedro entre mechc soldájat, mit cutsumda'guic itsʉ̱naj mit mechc cadena, mit cuida̱tpajyat tsʉ̱ngau pe'ta̱m tʉc-auni'c, icuida̱tcap presutʉjc. 
ACT.12.7	Mit cʉs̈ que's̈ta̱c el Señor Dios i-ángel, mit anangada̱c tu'c luz cuytujugum. Iguipás̈aj Pedro icabapni'c, i-acjutuc, inʉm:
ACT.12.7	—Ca's̈ʉ'c jaran.
ACT.12.7	Mit cʉs̈ cadenajat iguica'ugajau icʉ'ni'jcat. 
ACT.12.8	Iguinʉjmau ángel:
ACT.12.8	—Actsʉ'cs̈ incinturón mit com incʉ'ac.
ACT.12.8	Mit we'n iguiwajt Pedro. Cʉs̈ iguinʉjmau:
ACT.12.8	—Com inma'nchec mit natspoguiyac.
ACT.12.9	Mit Pedro pichin mit inatspoguiu ayé ángel, mit canimojyʉpate cuenta ni'c iyacs̈ta'cway lo que iwatpay ayé ángel, po je' inʉmpayta ni'c cucma̱p. 
ACT.12.10	Iguinás̈caj primeruway mit segunduway grupu de soldájat, coygau pa mam i-it tu'c pus̈antʉc-ajw jeme pichimpay pa nʉ'jcopacni'c. Ayé tʉc-ajw je'yu ni-awa̱jtsʉu, mit ipíchingaj, ituyo'ygau tu'c calle, mit cʉs̈ ayé ángel iyac Pedro itu'gumu. 
ACT.12.11	Mit cʉs̈ Pedro nimojyʉu cuenta, inʉm:
ACT.12.11	—Jinap que tʉnjawinup ni'c iyacs̈ta'cway el Señor Dios i-ajyu't i-ángel mit tʉs̈acpichin Herodes icʉ'jugum, mit tʉs̈acpichiney judíujat icʉ'jugujmat, ni'c je'jat iwangapate tʉs̈ago'jcáj.
ACT.12.12	Ipensa̱jt wename, Pedro coy tʉc María, Juan Marcos ima̱m, mit mayo'c ni-apʉcmujcʉjʉu jem mit ora̱tcau. 
ACT.12.13	Mit Pedro ipas̈ tʉc-ajw pe'tni'cway, mit pichin igui-e'p tu'c quis̈aywáy inʉ'jyway Rode. 
ACT.12.14	Mit ayé quis̈ay iguijawij ni'c cotsp Pedro, ji'cta̱c ijo̱jt, po iga-awa̱tsu jaran tʉc-ajw. Je' nʉcs̈ pujʉ'c pa tujugum, mit inʉmgʉs̈au ni'c Pedro tsʉ̱nap tʉc-auni'c. 
ACT.12.15	Mit je'jat iguinʉmgajau:
ACT.12.15	—Mi̱ miloca.
ACT.12.15	Po je' inʉmgʉs̈au ni'c iyacs̈ta'cway. Mit cʉs̈ je'jat inʉmgau:
ACT.12.15	—Dejuru i-ángel ayé iguicuida̱tpay.
ACT.12.16	Po Pedro siguia̱t iguipas̈ tʉc-ajw, mit igui-awa̱jts, i-is̈cau ni'c je' ina̱mac, mit nigu-épigʉjʉu. 
ACT.12.17	Po je' iwatcʉs̈au seña magacotsca, mit i-ampiugʉs̈au nat igui-acpichin el Señor Dios cuytujugum. Mit inʉmgʉs̈au:
ACT.12.17	—Actujawiga-ey Jacobo mit hermanujat ti tʉs̈jatway.
ACT.12.17	Cʉs̈ pichin Pedro, mit nʉcs̈ jatu'c laj.
ACT.12.18	Icus̈ʉwij, ni-ucyo'tcʉjʉu soldájat, ni'c igajawigawu jʉm inʉjcs̈ Pedro. 
ACT.12.19	Mit Herodes iche'n Pedro, mit como igapa̱tu, i-ucyo'tcʉs̈ ayé cuida̱tpajyat, mit cʉs̈ manda̱t ma ago'jca je'jat. Mit cʉs̈ Herodes pichin Judeajway na̱s̈ pa inʉs̈wa'n Cesarea, mit jem itajn.
ACT.12.20	Mit Herodes imu-awa'nigʉs̈ ayé jayajwat jeme tsʉ̱ngaway Tiro mit Sidón, po je'jat mimbʉ'ngau mam je' mit i-amigujatcau Blasto ni'c je' ijtʉu mʉjway cargu mit rey Herodes, mit iyo'tcajau ma iguigacomgajac tsuguin, ni'c je'jat caygap reyna' ina̱s̈ni'c. 
ACT.12.21	Mit Herodes iyajcʉs̈au tu'c s̈ʉjw itucoygámpay jem, mit wejpu'n Herodes tsʉ̱nau cutigatsic mit puru jamuc oyway, mit nitsʉ̱nda̱jcʉu itrononi'c mit imucotscʉs̈ nu'pʉjʉn jayajwat. 
ACT.12.22	Mit nu'pʉjʉn jayajwat chu̱chigau ya̱s̈pay, inʉmgau:
ACT.12.22	—¡Cotsp as̈am tu'c dios, mit caje' jayau!
ACT.12.23	Mit cʉs̈ igui-actu'jnʉu jaran el Señor Dios i-ángel, ni'c iga-oyninʉmu Dios, je'yu nimʉjninʉjmʉu. Mit ijo̱jtugum iguicaygau tsugujtat, mit cʉs̈ o'c.
ACT.12.24	Mit hermanujat más i-ajque's̈cajau Dios ipalabra, mit inʉmdacyo'ygau nu'pʉjʉn parte.
ACT.12.25	Mit Bernabé mit Saulo cʉs̈ iguimájyigaj, pichingau Jerusalén. Mit imunʉs̈cawey Juan Marcos.
ACT.13.1	Mit wejpu'n i-ijt profetajat mit ajque's̈pajyat entre cupʉcpajyat Antioquiajway, mit ayʉ̱́jat ayé: Bernabé, Simón jeme inʉ'jywayey Niger, Lucio Cirenejway, mit Manaén jeme imuye'cway Herodes jeme manda̱tway Galileajway na̱s̈, mit Saulo. 
ACT.13.2	Tu'c s̈ʉjw je'jat iservia̱tcajau el Señor Dios, mit ayuna̱tcau. Wejpu'n iguinʉjm Espíritu Santu:
ACT.13.2	—Apartá̱tcajac Bernabé mit Saulo ni'c tʉnya̱s̈cʉs̈ pa ma watca tu'c yos̈ pa ʉ̱.
ACT.13.3	Mit cʉs̈ ayuna̱tcau mit ora̱tcau, mit cʉs̈ iyajcajau icʉ'jat je'jat iyucuinmat, mit imunidespidia̱tcʉjʉu.
ACT.13.4	Mit Espíritu Santu i-ajyu'tcʉs̈ Bernabé mit Saulo, mit je'jat nʉs̈cau pa nʉ'jcopac Seleucia, mit de jem nʉs̈cau barcuni'c pa ayé isla inʉ'jyway Chipre. 
ACT.13.5	Icóygaj en ayé puertu Salamina, inʉmdacyo'ygau Dios ipalabra mam i-adora̱tca judíujat. Mit Juan nʉcs̈ mit je'jat mit imajyigʉs̈. 
ACT.13.6	Mit ituyo'ygau nu'pʉjʉn ayé isla hasta icojy nʉ'jcopac Pafos, mit jem iguipá̱tcaj tu'c jayau judíu inʉ'jyway Barjesús. Ayé jayau tu'c tso'c mit tu'c we̱tpayna', inʉm ni'c Dios igui-ajyu't. 
ACT.13.7	Ayé tso'c tsʉ̱nau mit tu'c jayau inʉ'jyway Sergio Paulo, mit je' manda̱t en ayé isla mit je' i-is̈cap may. Mit je' iya̱s̈cʉs̈ ma minga Bernabé mit Saulo, ni'c iwan iguimarawa'n Dios ipalabra. 
ACT.13.8	Mit ayé tso'c inʉ'jyey Elimas, mit i-atujcʉs̈ ayé jayajwat ni'c igawanu ma cupʉc ayé manda̱tpay. 
ACT.13.9	Mit cʉs̈ Saulo jeme inʉ'jywayey Pablo tsʉ̱nau mʉgʉc Espíritu Santu ijo̱tni'c, mit icu-e'pca̱t ayé jayau, 
ACT.13.10	mit inʉjmau:
ACT.13.10	—¡Mi̱ inwe̱jta̱jcʉs̈p jayajwat mit mima̱lo'c, mi̱ is̈jayau Awayagatsna', mit inga-e'po'jcʉp cosa oyway! ¿Tini'c is̈actogoyda'c tu'c cosa yacs̈icway jeme iyacway el Señor Dios? 
ACT.13.11	Mit jinap el Señor Dios is̈castiga̱táj, mit mi̱ miwinchiyáj, mit inga-e'páj neti pa tu'c tiempu.
ACT.13.11	Mit cʉs̈ cuchítimiu je', mit iche'n pʉn iguicʉ'ju'pámpay ni'c wínchiganu. 
ACT.13.12	Mit cʉs̈ ayé manda̱tpay igui-is̈ lo que jatway, icupʉc Dios, ni'c nigu-épijyʉu cuandu iguimárajwaj el Señor Dios i-ama̱s̈an.
ACT.13.13	Pablo mit icumpajlat pichingau Pafos, mit coygau nʉ'jcopac Perge Panfiliajway na̱s̈. Po Juan icuyaguigʉs̈ je'jat, mit pituc pa Jerusalén. 
ACT.13.14	Mit ipíchingaj Perge, coygau nʉ'jcopac Antioquía Pisidiajway na̱s̈. Cʉs̈ tu'c po'cs̈ans̈ʉjw tʉgʉygau mam i-adora̱tca judíujat, mit nitsʉ̱nda̱jcʉjʉu pa imaraugawa'n. 
ACT.13.15	Cʉs̈ iguicótscaj ley mit profetajat ilibrujat, jeme encargá̱tijcatway jem inʉmgajau ma ya̱s̈ca ayé mechc jayajwat ma nas̈ca, mit inʉmgajau:
ACT.13.15	—Jayajwat, te intsawigáj ayʉ̱́j nʉ'jcopac jayajwat, oyap incotsca.
ACT.13.16	Mit cʉs̈ Pablo nitenda̱jcʉu, mit iwat tu'c seña magacotsca, mit inʉmgʉs̈au:
ACT.13.16	—Jayajwat Israelway, mit mijchat impʉ̱tcapay Dios, maraugac: 
ACT.13.17	Ayé Israelway jayajwat iDiosat icupiugʉs̈ nate̱jtat ámbanuway, mit i-acjatcʉs̈ majyat cuandu itsʉ̱ngaj as̈am pe'ta̱majyat Egiptojway na̱s̈, mit Dios i-acpichingʉs̈ jem mit ipoder. 
ACT.13.18	Mit pa cuarenta s̈iwit Dios icuida̱tcʉs̈ mam igatsʉ̱naj nepʉn. 
ACT.13.19	Mit Dios i-actuvencia̱tcʉs̈ siete nʉ'jcopajcat tsʉ̱ngapayate Canaánway na̱s̈, mit imoygʉs̈ ina̱s̈at pa Israejlatway. 
ACT.13.20	Mit cʉs̈ Dios iyac juezat mit je'jat juzga̱tcau pa cuatrocientos cincuenta s̈iwit hasta imijn profeta Samuel.
ACT.13.21	Mit wejpu'n iyo'tcajau Dios ma iguimoygac tu'c rey, mit Dios imoygʉs̈ Saúl, Cis iway, tu'c jayau jeme pichinway Benjamín ifamiliani'c, mit je' manda̱t cuarenta s̈iwit. 
ACT.13.22	Mit cʉs̈ Dios ichi't Saúl, mit imoygʉs̈ David pa rey. Mit Dios i-oyninʉm David, inʉm: “David, Isaí iway, ayé tu'c jayau i-acji'cpay tʉnjo̱jt, mit je' iwatáj nu'pʉjʉn lo que tʉnwampay.” 
ACT.13.23	Mit Dios i-acmin Jesús David ifamiliani'c pa iguisalva̱tcʉs̈wa'n Israelway jayajwat, ni'c we'n iguiprometia̱jt Dios. 
ACT.13.24	Antes imijn Jesús, Juan inʉmdacyo'y ni'c nu'pʉjʉn Israelway jayajwat ma cuyaguiga ima̱lway to̱jwat mit ma ninʉ'gutemgʉjʉ. 
ACT.13.25	Iguicʉs̈ Juan ayé yos̈ Dios iguimoyway, inʉm: “¿Is̈jawiga tʉpʉn ʉ̱? Ʉ̱ tʉgaje' Cristu, po mimp tʉnmugus̈á̱m tu'c jayau, mit tʉs̈camerecia̱tp tʉs̈quejawa'n icʉ'ac.”
ACT.13.26	’Jayajwat, mijchat mipichingau Abraham ifamiliani'c, mit mijchat impʉ̱tcap Dios. Pa mijchat Dios is̈ajyu'tcajau ayʉ̱́j noticia pa is̈tunisalva̱tcʉjʉwa'n. 
ACT.13.27	Mit jeme tsʉ̱ngaway Jerusalén mit ijefejat, igajawigawu pʉn ayé Jesús. Mit cada po'cs̈ans̈ʉjw icotscap profeta ilibrujat po iga-entendia̱tcap ti inʉmo'jcʉpay. Mit cuandu iguicondená̱tcaj Jesús, je'jat icumplia̱tcau lo que inʉmgaway ayé profetajat. 
ACT.13.28	Mit igapa̱tcajawu nejʉmay causa pa i-o'cwa'n Jesús, po majawe'naj iyo'tcajau Pilato ma ac-ago'jcʉ. 
ACT.13.29	Mit iwatcajau Jesús nu'pʉjʉn cosa jeme itway ja'yic pa iguijatáj, mit cʉs̈ ichi'tcau cunu̱s̈ni'c mit icomgau á̱nimacʉtni'c. 
ACT.13.30	Po Dios i-acjutucta̱c Jesús mam itsʉ̱nga á̱nimajat. 
ACT.13.31	Mit pa mayo'c s̈ʉjwat Jesús ique's̈ta̱jcʉs̈au ayé jayajwat jeme iguimuyo'ygaway desde Galilea hasta Jerusalén, mit jinap je'jat inʉmdacyo'ygap ni'c iyacs̈ta'cway Jesús jutucta̱c.
ACT.13.32	’Mit ʉjtsat tʉnʉmgajapey tu'c oyway noticia ni'c Dios iwat tu'c promesa pa nate̱jtat ámbanuway, ni'c i-acmi'náj pʉn iguisalva̱tcámpay. 
ACT.13.33	Mit ʉjtsat nas̈wajyat nate̱jtat ámbanuway mit pa ʉjtsat Dios icumplia̱t ipromesa cuandu igui-acjutucta̱jc Jesús. As̈am itsʉ̱na ja'yic salmu segunduway mam iguinʉm Dios: “Mi̱ tʉ̱wáy, ʉ̱j ayé tʉmoyway vida.” 
ACT.13.34	Dios i-acjutucta̱c Jesús mam itsʉ̱nga á̱nimajat pa magapu̱tstogoy. Pa pi jawiga ni'c iyacs̈ta'cway ayé, Dios inʉm ilibruni'c yename: “Tʉmoygʉs̈áj cosa ojyatway lo que tʉmprometia̱jtaway David.” 
ACT.13.35	Jemni'c iguinʉjm en jatu'c salmu: “Ʉ̱ is̈cupi̱u mit ingayagáj laj tʉpu̱tstogoy.” 
ACT.13.36	Ni'c iyacs̈ta'cway David cuandu itsʉ̱naj, iservia̱tcʉs̈au ijayajwat as̈am Dios iguimanda̱t, mit cʉs̈ o'c, mit je' ini̱pcau mam itsʉ̱ngaj ni'pic ite̱jtat ámbanuway, mit pu̱tstogoy. 
ACT.13.37	Po ayé jeme Dios i-acjutucta̱cway, capu̱tstogoyu. 
ACT.13.38	Jayajwat, itp ti is̈jawigawa'n ni'c Dios is̈perdona̱tcajáj nu'pʉjʉn mal inwatcaway is̈cupʉjcawa'n Jesús. 
ACT.13.39	Moisés iley ca-oyawu is̈yacs̈icninʉmgap, po nu'pʉjʉn icupʉjcapay Jesús, Dios iyacs̈icninʉmgʉs̈áj. 
ACT.13.40	Nicuidá̱tcʉjʉ pi is̈cajatcac lo que inʉmgaway profetajat, as̈am iguinʉ́mgaj Dios ilibruni'c:
ACT.13.41	Mijchat mitucotscapay, pi nigu-épigʉjʉ, mit pi togoyga.
ACT.13.41	E'pca ni'c ʉ̱ Dios tʉnwatáj cosa ojyatway intiempuni'jcat,
ACT.13.41	Mit ingacupʉjcáj lo que tʉnwatámpay, maja iguinʉmwa'naj tambʉn.
ACT.13.42	Ipíchingaj Pablo mit icumpajlat mam i-adora̱tca judíujat, jeme caje'jatway judíujat iyo'tcajau ma minga en ayé po'cs̈ans̈ʉjw mimpay mit wejpu'n ma ajque's̈caja jatu'mbac. 
ACT.13.43	Mit cuandu ipíchingaj, iguinatspoguigau Pablo mit Bernabé may judíujat mit jeme niwatcʉjʉway judíujat jeme i-adora̱tcaway Dios. Mit Pablo mit Bernabé imucotscau mit itsawigau ma tanga mʉgʉc mit Dios ni'c je' nas̈moygap favor.
ACT.13.44	Mit icojy jatu'c po'cs̈ans̈ʉjw, ni-apʉcmujcʉjʉu casi nu'pʉjʉn nʉ'jcopac jayau pa iguimaraugajawa'n Dios ipalabra. 
ACT.13.45	Po judíujat igui-ís̈caj ayé jayaujuc, awa'nigau, mit inʉmgau ni'c caje' iyacs̈ta'cway lo que inʉmpay Pablo, mit itucotscau je'. 
ACT.13.46	Mit como Pablo mit Bernabé capʉ̱tcawu pa icotscawa'n, inʉmgajau:
ACT.13.46	—Iyacs̈ta'cway it ti tʉs̈nʉmdacyo'ygawa'n Dios ipalabra primeru pa mijchat. Po ingawangajap, mit casi inyʉmgap ni'c is̈camerecia̱tcap vida jeme cacʉs̈ámpay. Jinap tʉnʉs̈cáj pa mam itsʉ̱nga jeme caje'jatway judíujat. 
ACT.13.47	Ni'c we'n tʉs̈manda̱tcau el Señor Dios, as̈am iguinʉm ilibruni'c:
ACT.13.47	Tʉyacp mi̱ as̈am tu'c luz pa pe'ta̱may jayajwat jatu'c na̱s̈atway,
ACT.13.47	mit pa jayajwat ma nisalva̱tcʉjʉ hasta mam icucʉs̈i mundu.
ACT.13.48	Iguimáraugaj we'n jeme caje'jatway judíujat, ji'cta̱jcau ijo̱jtat, mit i-oyninʉmgau el Señor Dios ipalabra, mit cupʉjcau nu'pʉjʉn jeme Dios icupiugʉs̈way pa ma aguepca vida jeme cacʉs̈ámpay. 
ACT.13.49	Mit inʉmdacyo'ygau el Señor Dios ipalabra en nu'pʉjʉn nʉ'jcopajcat. 
ACT.13.50	Po judíujat i-acochigau to's̈ajyat jeme i-adora̱tcaway Dios, jeme oyninʉ́mijcatway, mit i-acochigawey mʉjayajwat nʉ'jcopacni'cway, mit inʉmgajau ma acpo'jca Pablo mit Bernabé, mit cʉs̈ i-acpichingau hasta mam icucʉs̈i inʉ'jcopac na̱s̈at. 
ACT.13.51	Wejpu'n Pablo mit Bernabé icus̈ics̈cau pu's̈na' jeme itcʉjʉway ita'ni'jcat pa ma jawiga ni'c ma̱lo'jcat ayé jayajwat. Mit cʉs̈ coygau nʉ'jcopac Iconio. 
ACT.13.52	Po cupʉcpajyat ji'cta̱jcau ijo̱jtat, mit tsʉ̱nau mʉgʉc Espíritu Santu ijo̱tni'jcat.
ACT.14.1	Mit cuandu itsʉ̱́ngaj Iconio, Pablo mit Bernabé tʉgʉygau tuwitic mam judíujat i-adora̱tca, mit imucotscau oymanac hasta iguicupʉ́jcaj Jesús may judíujat, mit we'ney jeme caje'jatway judíujat. 
ACT.14.2	Po judíujat jeme cacupʉjcaway i-acochigau jeme caje'jatway judíujat, mit i-ac-awa'nigau contra ayé hermanujat. 
ACT.14.3	Po majawe'naj jego'c itángaj jem, mit capʉ̱tcawu iguinʉmdacyo'yga el Señor ipalabra, mit inʉmgau ni'c Dios nas̈moygap favor mit el Señor i-actujawigʉs̈ ni'c iyacs̈ta'cway ayé, mit imoygʉs̈ poder ma watca milagrujat mit ma acnigu-épigʉjʉ ayé jayajwat. 
ACT.14.4	Po ayé nʉ'jcopac jayajwat catsʉ̱́ngawu en acuerdu. Una̱c imunipʉjcʉjʉu judíujat, mit una̱c imunipʉjcʉjʉu ayé apóstojlat. 
ACT.14.5	Mit cʉs̈ judíujat mit jeme caje'jatway judíujat ni-apʉcmujcʉjʉu mit autoridajat, mit iwatcau tu'c acuerdu pa igui-apes̈ta̱jcawa'n ayé hermanujat, mit pa iguipojcajawa'n mit tsa'. 
ACT.14.6	Po Pablo mit Bernabé iguijáwigaj we'n, po'jcau pa Listra mit Derbe, ayé nʉ'jcopajcat tsʉ̱ngau Licaoniajway na̱s̈. Mit nu'pʉjʉn ayé laj ituyo'ygau. 
ACT.14.7	Mit inʉmdacyo'ygajau jem Jesús i-oyway noticia.
ACT.14.8	Mit tu'c jayau Listrajway ca-oyawu iyo'y ni'c ca-ijtʉwu maj ita'n. Ayé jayau tsʉ̱nau jem ni'c je' cu̱s̈u desde ima̱m iguita̱c, mit nunca caniyo'yp. 
ACT.14.9	Ayé jayau imarau icojts Pablo, mit Pablo icu-e'pca̱t ayé jayau, mit i-is̈ ni'c ayé cu̱s̈uwáy cupʉcp pa i-oytanwa'n. 
ACT.14.10	Mit cʉs̈ Pablo imucots mʉgʉc:
ACT.14.10	—Nitendá̱jcʉ.
ACT.14.10	Mit iguimojy tu'c tsut, chu̱chiu yo'ypay ayé cu̱s̈u. 
ACT.14.11	Wejpu'n ayé jayajwat, igui-ís̈caj lo que iwatway Pablo, cotsta̱jcau mʉgʉc, inʉmgau Licaonia-auni'c:
ACT.14.11	—Ayʉ̱́j jayajwat diosat mit manajcau mam ʉjtsat natsʉ̱nga. We'n iguipensa̱tca.
ACT.14.12	Mit inʉmgapayta ni'c Bernabé ayé dios Júpiter, mit Pablo ayé dios Mercurio, ni'c je' ayé más cotsway. 
ACT.14.13	Mit Júpiter ipa̱nij ijtʉu itemplu tʉgʉyda'gʉj de ayé nʉ'jcopac. Je' imumin tu̱rujat mit i-apʉcmuc pijic. Ayé pa̱nij mit nʉ'jcopac jayajwat iwangau igui-ago'jcajawa'n ayé tu̱rujat ni'c i-adora̱tcájate Pablo mit Bernabé.
ACT.14.14	Iguimáraugaj ayé apóstojlat Bernabé mit Pablo ni'c we'n iguiwatcajáj, i-acna̱tcau ijamujcat ni'c ayé jayajwat itucotscau Dios, mit nʉs̈cau jaran mam jayaujuc itsʉ̱nga, mit ya̱s̈cau mʉgʉc, 
ACT.14.15	inʉmgau:
ACT.14.15	—Jayajwat, ¿tini'c is̈watca we'n? ʉ̱jtsat tʉjayajwatey as̈am mijchat, mit tʉmumingajau tu'c oyway noticia pi cuyaguiga ayʉ̱́j cosa ca-ojyatway mit cupʉjca Dios jeme tsʉ̱námpay pa siempre, ni'c je' iwat tsajp, na̱s̈, lama̱t mit nu'pʉjʉn itpay jem. 
ACT.14.16	Mit ampay tiempu Dios imoygʉs̈ laj nu'pʉjʉn jayajwat ma yo'yga natu iguiwángaj, 
ACT.14.17	po majawe'naj i-actujawigʉs̈ ni'c je' Dios, ni'c iwatp oy, nas̈acmingajap tu̱ mit may cosechajat, nas̈moygap ti nacaygámpay mit nas̈acji'jcajap najo̱jtat. We'n iguinʉjm Pablo.
ACT.14.18	Po majawe'naj, majo'c igui-atújcaj ayé jayajwat, ni'c iwangau igui-adora̱tcawa'n Pablo mit Bernabé, jemni'c i-ago'jcajájate aníma̱jtat.
ACT.14.19	Mit wejpu'n coygau mam je'jat judíujat Antioquíajway mit Iconiojway, mit i-acochigau jayajwat, mit ipojniguitaugau Pablo mit tsa', mit iquebejpichingau Pablo hasta nʉ'jcopac-auni'c, ni'c inʉmgapayta ni'c o'guiganu. 
ACT.14.20	Po cupʉcpajyat i-apitucje̱jcau Pablo, mit je' ca's̈ʉ'c, mit tʉgʉyatu nʉ'jcopacni'c. Icus̈ʉwij jatu'c s̈ʉjw, pichin mit Bernabé pa nʉ'jcopac Derbe.
ACT.14.21	Mit inʉmdacyo'ygajau Jesús i-oyway noticia en ayé nʉ'jcopac, mit i-actugupʉjcau may jayajwat. Mit cʉs̈ pitujcau pa ayé nʉ'jcopajcat Listra, Iconio mit Antioquía, 
ACT.14.22	mit i-anima̱tcʉs̈ jem ayé cupʉcpajyat, mit itsawigau ma siguia̱tca iguicupʉjcawa'n Jesús, mit inʉmgajau ni'c itp ti nas̈tunas̈cawa'n may antes natʉgʉygawa'n mam imanda̱t Dios. 
ACT.14.23	Mit icupiugau jayajwat jeme más cumplia̱tcapay pa ma majyiga en cada templu mam itsʉ̱nga cupʉcpajyat. Mit cʉs̈ ora̱tcau mit ayuna̱tcau, mit iyajcau el Señor Dios icʉ'jugum ma cuida̱tcʉs̈ ayé cupʉcpajyat.
ACT.14.24	Inás̈caj Pisidiajway na̱s̈, coygau Panfiliajway na̱s̈. 
ACT.14.25	Mit inʉmdacyo'ygau Dios ipalabra nʉ'jcopac Perge, mit cʉs̈ nʉs̈cau pa nʉ'jcopac Atalia. 
ACT.14.26	Mit de jem nʉs̈cau barcuni'c pa nʉ'jcopac Antioquía. Mit en ayé nʉ'jcopac primeru iyo'tcajau Dios ma moygʉs̈ favor Pablo mit Bernabé. Mit jinap cʉs̈way iguiwatca ayé yos̈ lo que Dios iguimoygaway. 
ACT.14.27	Icóygaj jem, ni-apʉcmujcʉjʉu cupʉcpajyat, mit i-ampiugajau nu'pʉjʉn cosa majatway iwatway Dios mit je'jat, mit inʉmgajau ni'c Dios itsʉjcʉs̈au ijo̱jtat jeme caje'jatway judíujat ma iguicupʉjcac je'. 
ACT.14.28	Mit Pablo mit Bernabé jego'c itángaj jem mit ayé cupʉcpajyat.
ACT.15.1	Mit wejpu'n una̱c jayajwat mingau Judeajway na̱s̈ pa Antioquía, mit i-ajque's̈cajau hermanujat, inʉmgau: Te migatsʉ̱ngap marca̱tic as̈am ayé costumbre iyacway Moisés, ca-oyáj inyisalva̱tcʉjʉ. 
ACT.15.2	Pablo mit Bernabé catsʉ̱ngawu en acuerdu mit je'jat, mit imuninʉmgʉjʉu may ayé jayajwat. Mit cʉs̈ hermanujat inʉmgau ni'c Pablo mit Bernabé mit ja-una̱c hermanujat ma nʉs̈ca pa Jerusalén. Ma nʉs̈ca mam itsʉ̱nga apóstojlat mit jayajwat icuida̱tcapay cupʉcpajyat pa ma arregla̱tca ayé asuntu mit je'jat.
ACT.15.3	Mit cupʉcpajyat Antioquíajway oy iguiyacta̱jca Pablo mit Bernabé. Mit inás̈caj pa Fenicia mit Samariajway na̱s̈, i-ampiugajau ni'c chu̱chiway iguicupʉjca Jesús jeme caje'jatway judíujat. Mit i-acji'cta̱jcajau ijo̱jtat nu'pʉjʉn hermanujat.
ACT.15.4	Mit icóygaj Jerusalén, iguipa̱jtsougau cupʉcpajyat, apóstojlat mit jayajwat icuida̱tcapay cupʉcpajyat, mit i-ampiugajau nu'pʉjʉn cosa lo que Dios iwatway mit je'jat. 
ACT.15.5	Po una̱c fariseujat jeme cupʉjcaway nitenda̱jcʉjʉu mit inʉmgajau:
ACT.15.5	—Itp ti nas̈marca̱tcawa'n ayé cupʉcpajyat jeme caje'jatway judíujat, mit itp ti nas̈manda̱tcawa'n ma guarda̱tcaja Moisés iley.
ACT.15.6	Mit ni-apʉcmujcʉjʉu apóstojlat mit ayé jayajwat icuida̱tcapay cupʉcpajyat pa ma pensa̱tca en ayé asuntu. 
ACT.15.7	Cʉs̈ ininʉ́mgʉjʉj, nitenda̱jcʉu Pedro, mit inʉmgʉs̈au:
ACT.15.7	—Hermanujat, mijchat injawigap ni'c ijtʉnup tiempu Dios tʉs̈cupi̱u pa tʉs̈nʉmgʉs̈awa'n oyway noticia ayé jayajwat jeme caje'jatway judíujat, pa je'jat ma cupʉjca Jesús. 
ACT.15.8	Dios ijawip nat itsʉ̱na najo̱jtat. Je' i-actujawigʉs̈ ni'c ipʉctsougʉs̈áj ni'c imoygʉs̈ Espíritu Santu pa je'jat as̈am ʉjtsat nas̈moygau. 
ACT.15.9	Dios niwe'nu igui-e'pcʉs̈ je'jat as̈am nas̈-e'pcap ʉjtsat, ni'c je' ilimpia̱tcʉs̈au ijo̱jtat jeme cupʉjcaway. 
ACT.15.10	Mit jinap, ¿tini'c is̈probá̱tca Dios? Ayé ley as̈am tu'c tsʉm u'tspay, ¿tini'c is̈ajcu'tcaja cupʉcpajyat ma tsʉmga? Mit ne nate̱jtat ámbanuway ne ʉjtsat ca-oyawu nas̈munʉs̈ca. 
ACT.15.11	Po nacupʉjcap ni'c nanisalva̱tcʉjʉ̱́j ni'c el Señor Jesús nas̈moygap favor, mit je'jat we'ney.
ACT.15.12	Mit cʉs̈ nu'pʉjʉn je'jat cajacotscawu, mit imaraugau Bernabé mit Pablo, mit je'jat i-ampiugau nat Dios iguimoygau poder pa ma watca milagru majatway, mit ma acnigu-épigʉjʉ jayajwat jeme caje'jatway judíujat. 
ACT.15.13	Icʉ́s̈caj cotspay, Jacobo inʉmda̱c:
ACT.15.13	—Hermanujat, máraugac. 
ACT.15.14	Simón nas̈ampiugajau ni'c Dios por primera vez imoygʉs̈ favor jayajwat caje'jatway judíujat. Je' iwan iguicupiugʉs̈wa'n jayajwat mam je'jat pa ma iguicupʉjcac. 
ACT.15.15	Mit ayé jat as̈am iguinʉ́mgaj ámbanu ayé profetajat, as̈am itsʉ̱na ja'yic Dios ilibruni'c:
ACT.15.16	Inʉm Dios: En ayé s̈ʉjwat tʉpitugáj mit tʉnwajtájatu David itemplu jeme ca'way,
ACT.15.16	mit tʉn-oyagáj mam itogoyda̱jc, mit tʉnajca's̈ʉ'gájatu.
ACT.15.17	Pa japu̱t jayajwat ma che'nga el Señor Dios,
ACT.15.17	mit we'ney nu'pʉjʉn pe'ta̱mayna'jat jeme tʉs̈cupʉjcapay.
ACT.15.18	We'n iguinʉm el Señor Dios, mit je' iyac ma jawiga nu'pʉjʉn ayʉ̱́j cosajat desde ámbanu.
ACT.15.19	’Mit Jacobo siguia̱t iguinʉm: Jemni'c tʉs̈nʉm ni'c nagamunyájca jeme caje'jatway judíujat, jeme chu̱chiway iguicupʉjca Dios. 
ACT.15.20	Po naja'ygajáj ni'c maganijingʉjʉ mit cayan icotscajaway tiyu̱s̈at, magachajyo'yga mit magacaygawit aníma̱jtat ahorcá̱tijcatway, mit we'ney magacayga nipin. 
ACT.15.21	Desde ámbanu itp pʉn i-ajque's̈cajapay Moisés ilibru en cada nʉ'jcopac mam i-adora̱tca judíujat, mit icotscajap cada po'cs̈ans̈ʉjw. We'n iguinʉjm Jacobo.
ACT.15.22	Wejpu'n apóstojlat, ayé jayajwat icuida̱tcapay cupʉcpajyat, mit nu'pʉjʉn cupʉcpajyat inʉmgau ni'c icupiugáj jayajwat entre je'jat, mit i-ajyu'tcáj pa nʉ'jcopac Antioquía pa ma acompaña̱tca Pablo mit Bernabé. Mit cʉs̈ icupiugau ayʉ̱́jat: Judas jeme inʉ'jywayey Barsabás, mit Silas. Mit ayé jayajwat oyninʉmijcat mam hermanujat. 
ACT.15.23	Mit ija'ygau tu'c noc pa je'jat ma entrega̱tca. Inʉm ayé noc yename:
ACT.15.23	“Ʉjtsat apóstojlat, jayajwat icuida̱tcapay cupʉcpajyat, mit hermanujat, tʉnsaluda̱tcap hermanujat jatu'c Ʉa̱s̈atway jeme tsʉ̱ngapay nʉ'jcopac Antioquía, Siriajway mit Ciliciajway na̱s̈. 
ACT.15.24	Tʉnmaraugau ni'c una̱c jayajwat pichingau mam ʉjtsat po ʉjtsat tʉnga-ajyu'tcawu je'jat. Mit is̈munyajcap mit lo que inʉmgapay, is̈trastorna̱tcajap incopajcat, ni'c inʉmgap pi nimarca̱tcʉjʉ as̈am judíujat iguiwátcaj, mit pi guarda̱tca ley. 
ACT.15.25	Jemni'c tʉs̈wátcaj tu'c acuerdu, mit tʉs̈ca'ugajau oy pa tʉs̈ajyu'tcawa'n jayajwat jeme tʉncupiugaway. Je'jat i-acompaña̱tcáj Bernabé mit Pablo jeme nawano'jcapay. Je'jat nʉs̈áj is̈-e'pcap. 
ACT.15.26	Ayé jayajwat iyajcap ividajat en peligru ni'c iwangap el Señor Jesucristu. 
ACT.15.27	Mit tʉnajyu'tcapey Judas mit Silas, mit je'jat is̈ajque's̈cajámpey ni-as̈amu. 
ACT.15.28	Espíritu Santu tʉs̈actujawigau ni'c tʉga-ajcu'tcaja mijchat nejʉmay tsʉm u'tspay. Solo oy pi watca ayʉ̱́j cosajat: 
ACT.15.29	Piganijingʉjʉ mit cayan icotscajaway tiyu̱s̈at, pigacayga nipin mit we'ney aníma̱jtat ahorcá̱tijcatway, mit pigachajyo'ygawit. Mit te inguarda̱tcap ayʉ̱́j cosajat, inwatcáj oy. Dios ma is̈mutangac.”
ACT.15.30	Mit ayé jayajwat i-ajyu'tcaway nʉs̈cau pa Antioquía, mit igui-apʉcmújcaj cupʉcpajyat, i-entrega̱tcajau ayé noc. 
ACT.15.31	Cʉs̈ iguicótscaj ayé noc, ji'cta̱jcau ijo̱jtat ni'c we'n iguitsawigau. 
ACT.15.32	Dios imoygʉs̈ favor Judas mit Silas ma nʉmgaja ipalabra, mit cʉs̈ imucotscau hermanujat, mit i-animá̱tcau mayo'c pa ma siguia̱tca mit Dios. 
ACT.15.33	Iguinás̈caj tu'c tiempu jem, ayé hermanujat imunidespidia̱tcʉjʉu, mit inʉmgajau ma saluda̱tca ayé apóstojlat jeme igui-ajyu'tcaway. 
ACT.15.34	Po Silas inʉm ni'c tanáj jem. 
ACT.15.35	Pablo mit Bernabé tangau Antioquía, mit i-ajque's̈cajau el Señor Dios ipalabra, mit inʉmdacyo'ygajau Jesús i-oyway noticia, mit we'ney iguiwátcaj japu̱t hermanujat jeme tsʉ̱ngaway mit je'jat.
ACT.15.36	Iguinás̈caj una̱c s̈ʉjwat, Pablo inʉjmau Bernabé:
ACT.15.36	—Jaga-atu natʉcyo'yga hermanujat. Nanʉs̈cáj en nu'pʉjʉn nʉ'jcopajcat mam nas̈nʉmdacyo'ygajaj el Señor Dios ipalabra, mit na-e'pcáj nat itsʉ̱nga hermanujat.
ACT.15.37	Mit Bernabé iwan iguimunʉs̈wa'n Juan Marcos. 
ACT.15.38	Po Pablo igawanu iguimunʉs̈wa'n Juan ni'c je' iguicuyaguigau cuandu itsʉ̱ngaj Panfiliajway na̱s̈, mit ca-oyu mit je'jat pa iguimajyigáj. 
ACT.15.39	Mit awa'nigau Pablo mit Bernabé hasta ni-aparta̱tcʉjʉu. Mit Bernabé imunʉcs̈ Marcos, cʉs̈ nʉs̈cau barcuni'c pa Chipre. 
ACT.15.40	Mit Pablo icupi̱u Silas. Mit hermanujat iyo'tcajau el Señor Dios ma iguimoygac favor, mit cʉs̈ pichingau. 
ACT.15.41	Pablo mit Silas ituyo'ygau Siriajway na̱s̈ mit Ciliciajway na̱s̈, mit i-animá̱tcau cupʉcpajyat ma siguia̱tca mit Dios.
ACT.16.1	Mit cʉs̈ Pablo mit Silas coygau en ayé nʉ'jcopajcat Derbe mit Listra. Mit tsʉ̱nau jem tu'c cupʉcpay inʉ'jyway Timoteo, mit Timoteo ima̱m tu'c judía jeme icupʉcway Jesús, po ite̱t griegu. 
ACT.16.2	Mit ayé hermanujat jeme tsʉ̱ngaway Listra mit Iconio i-oyninʉmgau Timoteo. 
ACT.16.3	Pablo iwan Timoteo ma nʉs̈ mit je'. Mit cʉs̈ Pablo inajau Timoteo ma nimarca̱jtʉ as̈am judíujat iguiwátcaj. Iwat we'n pa maganʉmga neti ayé judíujat jeme tsʉ̱ngaway en ayé lugar, ni'c nu'pʉjʉn ijawigau ni'c ite̱t griegu. 
ACT.16.4	Mit nu'pʉjʉn nʉ'jcopajcat mam iyo'ygaj inʉmgajau ma guarda̱tca lo que imanda̱tcaway apóstojlat mit ayé jayajwat icuida̱tcapay cupʉcpajyat jeme tsʉ̱ngaway Jerusalén. 
ACT.16.5	Mit cupʉcpajyat ipʉjcau maj pa isiguia̱tcawa'n mit Dios, mit cada s̈ʉjw cupʉjcau más jayajwat.
ACT.16.6	Mit Espíritu Santu igamoygʉs̈u laj ma nʉmgaja Dios ipalabra Asiajway na̱s̈. Mit cʉs̈ nas̈cau Frigiajway na̱s̈ mit Galaciajway na̱s̈, 
ACT.16.7	mit icóygaj Misiajway na̱s̈, iwangau inʉs̈cawa'n pa Bitiniajway na̱s̈, po Espíritu Santu igamoygʉs̈u laj. 
ACT.16.8	Inás̈caj Misiajway na̱s̈, nʉs̈cau pa nʉ'jcopac Troas. 
ACT.16.9	Mit Pablo tsu'm igui-is̈ tu'c visión as̈am en tu'c cucma', mit i-is̈ tu'c jayau Macedoniajway tenap iwiná̱m, mit iguiyo'jtau, inʉm: “Nʉs̈ca pa Macedoniajway na̱s̈ mit majyigac.” 
ACT.16.10	Igui-is̈ Pablo ayé visión, tʉnche'ngajau ilaj pa tʉnʉs̈cawa'n Macedoniajway na̱s̈. Tʉnjawigau ni'c iyacs̈ta'cway Dios tʉs̈ya̱s̈cau pa jem tʉs̈nʉmdacyo'ygawa'n Jesús i-oyway noticia.
ACT.16.11	Tʉpíchingaj Troas, tʉnʉs̈cau pajcu pa ayé isla Samotracia, mit icus̈ʉwij jatu'c s̈ʉjw, tʉcoygau nʉ'jcopac Neápolis. 
ACT.16.12	De jem tʉnʉs̈cau pa Filipos, tu'c colonia Romajway mit tu'c nʉ'jcopac más mʉjninʉmicway de Macedoniajway na̱s̈. Mit jem tʉtsʉ̱́ngaj una̱c s̈ʉjwat. 
ACT.16.13	Mit en tu'c po'cs̈ans̈ʉjw tʉpichingau pa nʉ'jcopac-auni'c, mit tʉnas̈cau mʉjnʉ-auni'c mam i-ora̱tí̱jca. Mit tʉnitsʉ̱ndá̱jcʉjʉj, tʉnyʉmgajau Dios ipalabra ayé to's̈ajyat jeme ni-apʉcmujcʉjʉway jem. 
ACT.16.14	Mit wejpu'n iguimarajw tu'c to's̈ay inʉ'jyway Lidia. Ayé to's̈ay tsʉ̱nau nʉ'jcopac Tiatira mit ito'cche'n jamuc moraduway, mit i-adora̱t Dios. Mit el Señor Dios iguitsʉjcau ijo̱jt ma wat cuenta lo que Pablo inʉmway. 
ACT.16.15	Mit ayé to's̈ay ninʉ'gutejmʉu, mit we'ney ifamilia. Mit cʉs̈ je' tʉs̈nʉmgajau:
ACT.16.15	—Te impensa̱tcap ni'c iyacs̈ta'cway tʉncupʉcp el Señor Dios, tʉ́gʉyga tʉntujugujmat mit jem tánga.
ACT.16.15	Mit tʉs̈jomigau pa tʉtánga jem.
ACT.16.16	Mit cʉs̈ tʉnʉ́s̈caj mam tʉ-orá̱tcaj, tʉs̈munipa̱tcʉjʉu tu'c quis̈ay. Je' oyap igui-acotstuc lo que jatámpay, mit ayé quis̈ay i-actsʉ̱nap may tumi̱n pa ijaycat, ni'c i-acotstucp ti jatámpay. 
ACT.16.17	Ayé quis̈ay inatspoguiu Pablo mit ʉjtsatey, mit ya̱s̈ mʉgʉc, inʉm:
ACT.16.17	—Ayʉ̱́j jayajwat iservia̱tcajap Dios yucmay, mit is̈actujawigap nat inyisalva̱tcʉjʉwa'n.
ACT.16.18	Mit we'n iguiwajt por may s̈ʉjwat. Po Pablo iguigagusta̱tu wename, mit i-e'jpitujc, inʉjmau ayé mal-espíritu imuyo'yway ayé quis̈ay:
ACT.16.18	—Ʉ̱ tʉs̈ajyu't Jesucristu mit tʉnʉjmap pi pichin mam je'.
ACT.16.18	Mit pichin jaran ayé mal-espíritu mam je'.
ACT.16.19	Igui-ís̈caj ijaycna'jat ni'c caja-oyap iguitu-actsʉ̱nga tumi̱n ayé quis̈ay, i-actangau Pablo mit Silas, mit imunʉs̈cau yos̈tujugum mam itsʉ̱nga autoridajat. 
ACT.16.20	Mit imunʉs̈cau mam juezat itsʉ̱nga, inʉmgajau:
ACT.16.20	—Ayʉ̱́j jayajwat judíujat ayé, mit imunyajcap nanʉ'jcopajcat, 
ACT.16.21	mit nas̈ajque's̈cajap costumbrejat jeme ca-oyway nas̈pʉctsougawa'n ne ca-oy nas̈watcawa'n, ni'c ʉjtsat naRomajatway.
ACT.16.22	Mit nʉ'jcopac jayajwat cotscau contra Pablo mit Silas, mit juezat imanda̱tcau ma acna̱tcaja ijamujcat, mit ma moyta̱jca mit pas̈cujy. 
ACT.16.23	Mit imoyta̱jcau hasta i-acjotcajau i-ajcat, mit cʉs̈ icomgau cuytujugum, mit inʉmgajau ayé presucuida̱tpay ma cuida̱tcʉs̈ oymanac. 
ACT.16.24	Iguipʉctsojw ayé orde, icomgʉs̈ hasta últimuway cuartu en ayé presutʉjc, mit icutsumda̱jcʉs̈au ita'jnat en tu'c tsac mʉjway.
ACT.16.25	Po pu̱jtsu'm i-orá̱tcaj Pablo mit Silas, mit cʉs̈ i-ʉugau himnujat pa Dios, mit presujat imaraugau. 
ACT.16.26	Mit cʉs̈ de repente nas̈ tu'c us̈ mʉgʉcway, mit i-acyʉgʉn ayé tʉjc hasta pa'tm mam ini'piguij. Mit cʉs̈ nu'pʉjʉn tʉc-ajwat ni-awa̱tscʉjʉu jaran, mit nu'pʉjʉn presujat icadenajat jo'ngada̱jcau. 
ACT.16.27	Mit ima̱jutujc ayé presucuida̱tpay, mit igui-is̈ ni'c awa'tsijcat presutʉc-ajwat, ichi't i-espada pa ini-ago'jcʉwa'n, ni'c inʉmpayta ni'c po'jcaway presujat. 
ACT.16.28	Po Pablo imuya̱s̈ mʉgʉc, inʉjmau:
ACT.16.28	—Camniwajtʉ nejʉmay mal, ni'c yam tʉtsʉ̱́nga tʉnu'pʉjʉjnat.
ACT.16.29	Mit cʉs̈ ayé presucuida̱tpay inajau ma no'ctsou ta'cs̈an, mit cʉs̈ tʉgʉy pujʉ'c pa tujugum, mit pʉ̱to'c hasta yarat, mit nicos̈atenda̱jcʉu ita'ná̱jmat Pablo mit Silas. 
ACT.16.30	Mit imupichingʉs̈ pe'ta̱m, inʉmgʉs̈au:
ACT.16.30	—Jayajwat, ¿ti tʉnwatáj pa tʉnisalva̱jtʉwa'n?
ACT.16.31	Mit je'jat iguinʉmgajau:
ACT.16.31	—Cupʉc el Señor Jesucristu, mit minisalva̱jtʉ̱́j, mi̱ mit intʉcm tsʉ̱ngapay.
ACT.16.32	Mit cʉs̈ inʉmgajau Dios ipalabra pa je', mit pa nu'pʉjʉn itʉcm tsʉ̱ngapay. 
ACT.16.33	Mit en ayé nije'yu hora tsu'm ayé presucuida̱tpay icupujcʉs̈au mam ijótiguij i-ajcat, Mit cʉs̈ je' ninʉ'gutejmʉu jaran mit nu'pʉjʉn itʉcm tsʉ̱ngapay. 
ACT.16.34	Mit imunʉs̈cʉs̈ pa itʉcm, mit imoygʉs̈ ma cayga, mit ji'cta̱c ijo̱jt ni'c je' mit nu'pʉjʉn itʉcm tsʉ̱ngapay icupʉjcanup Dios.
ACT.16.35	Mit icus̈ʉwij, ayé juezat i-ajyu'tcau comandantejat, inʉmgajau ayé presucuida̱tpay ma acjo'ngʉs̈ Pablo mit Silas, mit ma nʉs̈canu. 
ACT.16.36	Mit ayé presucuida̱tpay i-actujawiu Pablo lo que iguinʉmgajaway, inʉm:
ACT.16.36	—Ayé juezat tʉs̈ajyu'tcau pa tʉ-acjo'ngʉs̈wa'n. Mit jinap píchinga mit nʉ́s̈ca. Dios pi is̈munʉs̈cac.
ACT.16.37	Po Pablo inʉmgʉs̈au:
ACT.16.37	—Ʉjtsat tʉRomajatway mit tʉs̈moyta̱jcau mam nu'pʉjʉn tʉs̈-is̈cau, mit igacomproba̱tcawu te tʉnwatcaway mal, mit tʉs̈comgau cuytujugum. ¿Mit jinap is̈jawiga tʉs̈acjo'nganú̱j anu'mu? Po caje' we'n. Je'jat ma minga pa ma tʉs̈acpichingac.
ACT.16.38	Mit comandantejat oy iguinʉ́mgaja juezat lo que inʉmway Pablo, mit je'jat pʉ̱tcau iguimáraugaj ni'c je'jat Romajatway. 
ACT.16.39	Imíngaj, iyo'tcajau ma iguidispensa̱tcac. Mit cʉs̈ igui-acpíchingaj, inʉmgajau ma pichinga de ayé nʉ'jcopac.
ACT.16.40	Wejpu'n ipíchingaj cuytujugum, tʉgʉygau tʉc Lidia, mit igui-ís̈caj hermanujat, itsawigau, mit cʉs̈ pichingau.
ACT.17.1	Inás̈caj nʉ'jcopajcat Anfípolis mit Apolonia, coygau nʉ'jcopac Tesalónica mam judíujat i-ítcʉjʉj itʉjcat mam i-adora̱tca. 
ACT.17.2	Mit Pablo, as̈am iguiwatí̱c, tʉgʉy mam je'jat, mit imucotscʉs̈ tu̱gup viaje po'cs̈ans̈ʉuni'jcat. 
ACT.17.3	Mit i-actujawigʉs̈ ti inʉmo'jcʉp Dios ilibru, ni'c Cristu it ti iguitunas̈ mit ijutucta̱jc mam itsʉ̱nga á̱nimajat. Mit inʉm:
ACT.17.3	—Ayé Jesús jeme tʉnʉmgʉs̈apay, ayé ayé Cristu i-ajyu'tway Dios.
ACT.17.4	Mit una̱c judíujat icupʉjcau Jesús, mit imunipʉjcʉjʉu Pablo mit Silas. Mit cupʉjcawey mayo'c griegujat jeme i-adora̱tcaway Dios, mit mayo'c to's̈ajyat jeme mʉjninʉ́mijcatway. 
ACT.17.5	Wejpu'n judíujat jeme igacupʉjcaway Jesús, awa'nigau, mit i-apʉcmujcau una̱c maljayajwat jeme ca-itcʉjʉway yos̈. Igui-apʉcmújcaj tu'c jayaujuc, iwatcau tu'c ya's̈na̱s̈ nʉ'jcopacni'c, mit nʉs̈cau tuwitic Jasón itʉcm, ni'c iwangau igui-acpichingawa'n Pablo mit Silas mam itsʉ̱nga jayaujuc. 
ACT.17.6	Po igapa̱tcawu jem. Mit cʉs̈ imunʉs̈cau Jasón mit una̱c hermanujat pa mam itsʉ̱nga autoridajat en ayé nʉ'jcopac, mit ya̱s̈cau, inʉmgau:
ACT.17.6	—Mingawey yam jeme imunyajcapay nu'pʉjʉn jayajwat en ayʉ̱́j mundu. 
ACT.17.7	Mit Jasón ipʉctsougʉs̈ ayé jayajwat, mit nu'pʉjʉn as̈am je'jat igawatcap as̈am iguimanda̱jt rey César, po inʉmgap ni'c itp jatu'c rey inʉ'jyway Jesús.
ACT.17.8	Mit iguimáraugaj lo que inʉmgaway judíujat, ya̱s̈cada̱jcau nʉ'jcopac jayajwat, mit pensa̱to'jcau autoridajat en ayé nʉ'jcopac. 
ACT.17.9	Jasón mit ayé jayajwat jeme tsʉ̱ngaway mit je' iyajcau fianza, mit cʉs̈ i-acjo'ngau.
ACT.17.10	Mit cʉs̈ hermanujat tsu'm igui-acnʉ́s̈caj jaran Pablo mit Silas hasta nʉ'jcopac Berea. Icóygaj jem, tʉgʉygau mam judíujat i-adora̱tca. 
ACT.17.11	Mit Bereajwayna'jat más oyjayajwat que Tesalónicajatway ni'c ipʉctsougajau jaran Dios ipalabra, mit cada s̈ʉjw iche'ngau Dios ilibruni'c pa igui-e'pcawa'n te iyacs̈ta'cway lo que inʉmgapay Pablo mit Silas. 
ACT.17.12	Jemni'c iguicupʉ́jcaj Jesús mayo'c Bereajwayna'jat. Mit may griegujat cupʉjcau, to's̈ajyat oyninʉ́mijcatway mit jayajwat. 
ACT.17.13	Mit judíujat Tesalónicajway ijawigau ni'c Pablo inʉmdacyo'yey Dios ipalabra en Berea. Mit cʉs̈ nʉs̈cau, mit jem i-acya̱s̈cada̱jcawey nʉ'jcopac jayajwat. 
ACT.17.14	Mit cʉs̈ hermanujat i-acnʉs̈cau jaran Pablo pa lama̱t-auni'c, po Silas mit Timoteo tangau jem. 
ACT.17.15	Mit jeme nʉs̈caway mit Pablo, imunʉs̈cau pa nʉ'jcopac Atenas. Mit Pablo inʉmgʉs̈au ma nʉ́mgaja Silas mit Timoteo ma minga jaran mam je'. Cʉs̈ nʉs̈cau.
ACT.17.16	Mit Pablo i-atsʉ̱ngʉs̈ jem Atenas, mit tu'no'c ijo̱jt igui-is̈ ni'c it mayo'c tiyu̱s̈at en ayé nʉ'jcopac. 
ACT.17.17	Jemni'c iguimucotscʉs̈ judíujat mam i-adora̱tca, mit japu̱jtat jeme i-adora̱tcaway Dios. Mit cada s̈ʉjw iguimucotscʉs̈ jeme imunipa̱tcʉs̈ʉway plazani'c. 
ACT.17.18	Mit jem itsʉ̱ngaj una̱c i-estudia̱tcaway lo que i-ajque's̈capay epicúreojat, mit ja-una̱c i-estudia̱tcau lo que i-ajque's̈capay estoicojat. Mit je'jat imu-ampiugau Pablo. Mit una̱c inʉmgau:
ACT.17.18	—¿Ti nas̈nʉmgajáj ayʉ̱́j jayau jeme cotso'cpay?
ACT.17.18	Mit ja-una̱c inʉmgau:
ACT.17.18	—Ayʉ̱́j i-ajque's̈tacyo'yp nam diosat.
ACT.17.18	Inʉmgau we'n ni'c Pablo inʉmdacyo'jyau Jesús i-oyway noticia, mit inʉm ni'c Jesús jutucta̱c. 
ACT.17.19	Mit imunʉs̈cau Pablo pa tu'c laj inʉ'jyway Areópago mam iguiwatí̱jca asamblea. Mit inʉmgajau:
ACT.17.19	—¿Jawi te is̈nʉmgajáj ti inʉmo'jcʉp ayʉ̱́j namay ama̱s̈an inajque's̈pay? 
ACT.17.20	Ni'c is̈actumaraugap cosajat nunca tʉnganimaraugapay. Tʉnwangap tʉs̈jawigawa'n ti inʉmo'jcʉp ayʉ̱́j cosajat.
ACT.17.21	Inʉmgau we'n ni'c nu'pʉjʉn Atenaswayna'jat mit pe'ta̱majyat jemay inas̈cap tiempu puru pa iguinʉmgawa'n o iguimaraugawa'n tu'c cosa namay.
ACT.17.22	Mit Pablo nitenda̱jcʉu es̈pu̱tum mam je'jat en ayé laj inʉ'jyway Areópago, inʉmgʉs̈au:
ACT.17.22	—Jayajwat Atenasatway, tʉn-e'p ni'c más inwano'jcap tiyu̱s̈at. 
ACT.17.23	Ni'c cuandu tʉnas̈, tʉn-is̈ intempluni'jcat, mit tʉmpa̱t tu'c altar mam itsʉ̱na ja'yic yename: “PA DIOS NAGA-IS̈CAPCAPAY”. Mit ayé Dios inadora̱tcap mmit inga-is̈capcap pʉn ayé. Mit jinap ayé Dios tʉ-actu-is̈capcʉs̈áj.
ACT.17.24	’Dios iwat mundu mit nu'pʉjʉn cosa itpay yam, mit je' imanda̱tp tsajp mit na̱s̈. Je' igatutsʉ̱nap templujat cʉ'wátijcatway. 
ACT.17.25	Mit ʉjtsat ca-oyap nas̈májyiga Dios. Je' igawamp neti, ni'c je' imoygʉs̈p vida pa nu'pʉjʉn, mit je' ayé nas̈moygapay s̈e'm pa natsʉ̱ngawa'n oy, mit je' nas̈moygap nu'pʉjʉn cosajat.
ACT.17.26	’Mit Dios iwatcʉs̈ nu'pʉjʉn jayajwat ni-as̈amu pa ma tutsʉ̱nga nu'pʉjʉn na̱s̈, mit je' iyac tu'c tiempu pa itutsʉ̱ngámpay, mit iyac ayé lugar mam itsʉ̱nawa'n cada jayau. 
ACT.17.27	Dios iwat we'n pa jayajwat ma iguiche'ngac je', mit te iche'ngap oymanac ipa̱tcáj Dios, ni'c Dios tom itsʉ̱na mam nu'pʉjʉn ʉjtsat. 
ACT.17.28	Ni'c je' ayé nas̈moygapay vida, mit por je' nayo'ygap, mit na̱itcau por je', as̈am iguinʉ́mgaj poetajat inyʉ'jcopacni'cway. Mit inʉmgawey: “Ʉjtsat nas̈wajyatey Dios.” 
ACT.17.29	Como ʉjtsat nas̈wajyat Dios, naganʉmgawit ni'c Dios as̈am tu'c tiyu̱s̈ cʉ'waticway de oro, plata o tsa'. Dios caje' as̈am jayajwat iguipensá̱tca. 
ACT.17.30	Mit ampay jayajwat iwatcau mal po Dios igawatcʉs̈u cuenta ni'c iga-is̈capcawu neti, po jinap imanda̱tp nu'pʉjʉn jayajwat jʉmgapa'tu ma cuyaguiga ima̱lway to̱jwat. 
ACT.17.31	Ni'c Dios icupi̱u tu'c s̈ʉjw itujuzga̱tcʉs̈ámpay nu'pʉjʉn jayajwat en ayʉ̱́j mundu, mit ijuzga̱tcʉs̈áj yacs̈ic nat je' iguijawi natsʉ̱́nga. Mit Dios iyac Jesús pa nas̈juzga̱tcáj. Dios nas̈actujawigap ni'c iyacs̈ta'cway ayé ni'c i-acjutucta̱c Jesús mam itsʉ̱nga á̱nimajat.
ACT.17.32	Mit ayé jayajwat imaraugau Pablo iguinʉjm ni'c á̱nimajat jutucta̱jcáj, mit una̱c itus̈i̱jcau, mit ja-una̱c inʉmgajau:
ACT.17.32	—Tʉnmaraugáj jatu'mbac ayʉ̱́j is̈nʉmgajaway.
ACT.17.33	Mit cʉs̈ Pablo pichin mam je'jat. 
ACT.17.34	Po una̱c icupʉjcau Jesús, mit imunipʉjcʉjʉu Pablo. Cupʉjcawey Dionisio Areópagojway, mit tu'c to's̈ay inʉ'jyway Dámaris, mit we'ney japu̱jtat mit je'jat.
ACT.18.1	Mit cʉs̈ Pablo pichin Atenas mit nʉcs̈ pa nʉ'jcopac Corinto. 
ACT.18.2	Mit imunipa̱jtʉu tu'c judíu inʉ'jyway Aquila jeme ye'cway pontojway na̱s̈, mit ito's̈ay inʉ'jy Priscila. Aquila canijecp imi'n Italiajway na̱s̈ ni'c rey Claudio imanda̱t ma pichinga Roma nu'pʉjʉn judíujat. Mit Pablo coy mam itsʉ̱ngaj Aquila mit Priscila. 
ACT.18.3	Mit como Pablo ijat tu'c yos̈ nije'yu as̈am je'jat ijatcapay, tan mit je'jat, mit yos̈watcau tu'gu, ni'c ijatcau iguiwatca mantial-tʉjcat. 
ACT.18.4	Mit cada po'cs̈ans̈ʉjw Pablo nʉcs̈ mam i-adora̱tca judíujat, imucotscʉs̈ mit inʉmgʉs̈au judíujat mit griegujat ma cupʉjca Jesús.
ACT.18.5	Imíngaj Silas mit Timoteo Macedoniajway na̱s̈, Pablo may iguiwajn igui-ajque's̈awa'n Dios ipalabra, mit inʉmgʉs̈au judíujat ni'c Jesús ayé Cristu jeme Dios i-ajyu'tway. 
ACT.18.6	Po ayé judíujat inʉmgau ni'c caje' iyacs̈ta'cway lo que Pablo inʉmway, mit itucotscau je'. Mit cʉs̈ Pablo icus̈ics̈ca̱t ijamuc pa ma jawiga ni'c je'jat ma̱lo'jcat, mit inʉmgʉs̈au:
ACT.18.6	—Mijchatu impo'ngáj lo que inwatcaway. Tʉnga-aguep culpa pa mijchat. Jinap pa jʉpm tʉnʉs̈áj pa mam itsʉ̱nga jayajwat jeme caje'jatway judíujat.
ACT.18.7	Ipichijn jem, tʉgʉy mam itsʉ̱na tu'c jayau inʉ'jyway Justo jeme ipʉ̱tway Dios, mit je' ijtʉu itʉjc tomo'c mam i-adora̱tca judíujat. 
ACT.18.8	Mit Crispo je' jefe en ayé tʉjc mam judíujat i-adora̱tca, mit je' icupʉc el Señor Jesús, mit we'ney nu'pʉjʉn itʉcm tsʉ̱ngapay. Mit mayo'c Corintojatway imaraugajau Dios ipalabra. Mit cʉs̈ je'jat cupʉjcau mit ninʉ'gutemgʉjʉu. 
ACT.18.9	Mit el Señor tsu'm iguimucojts Pablo en visión, inʉjmau:
ACT.18.9	—Campʉ̱twit, siguia̱t incotswa'n, 
ACT.18.10	ni'c tʉtsʉ̱nap mit mi̱, mit nepʉn ca-oyáj is̈wajtap mal, ni'c itáj may jayajwat jeme tʉs̈cupʉjcámpay yam. We'n iguinʉjmau el Señor.
ACT.18.11	Mit Pablo tsʉ̱nau jem tu'c s̈iwit mit seis meses, mit i-ajque's̈cʉs̈au Dios ipalabra.
ACT.18.12	Mit wejpu'n Galión manda̱t Acayajway na̱s̈. Mit judíujat ni-apʉcmujcʉjʉu pa iguimutsuguinwatcawa'n Pablo, mit imunʉs̈cau Pablo pa yos̈tujugum. 
ACT.18.13	Mit inʉmgajau ayé gobernador:
ACT.18.13	—Ayʉ̱́j jayau inʉmgʉs̈ap jayajwat ma adora̱tca Dios, po caje' as̈am iguinʉm Moisés iley.
ACT.18.14	Mit Pablo chu̱chiyájate cotspay, po cotsta̱c Galión, inʉmgʉs̈au judíujat:
ACT.18.14	—Oh judíujat, tʉwatcʉs̈ájate cuenta po te ayʉ̱́j jayau ma̱lo'c o te iwat tu'c delitu mʉjway. 
ACT.18.15	Po te mijchat inwangap lo que inʉmgaway ampay jayajwat, mit inlejyat, mijchatu itp ti is̈-e'pcawa'n ayé, ni'c tʉngawamp tʉs̈juzga̱tcʉs̈wa'n ayé asuntujat.
ACT.18.16	Mit i-acpichingʉs̈ yos̈tujugum. 
ACT.18.17	Mit cʉs̈ nu'pʉjʉn griegujat i-actangau Sóstenes, je' jefe mam judíujat i-adora̱tca. Mit cʉs̈ imoyta̱jcau je' mam igui-e'p ayé gobernador Galión. Po je' igawatu cuenta.
ACT.18.18	Mit Pablo tan may s̈ʉjwat jem, mit je' nidespidia̱jtʉu mit hermanujat. Mit cʉs̈ nʉcs̈ barcuni'c pa Siriajway na̱s̈, mit nʉs̈cau mit je' Priscila mit Aquila. Mit en ayé nʉ'jcopac Cencrea Pablo nigupe̱jʉu mit ichi't nu'pʉjʉn icuajy, ni'c icumplia̱t tu'c promesa. 
ACT.18.19	Icojy nʉ'jcopac Efeso, jem iguiyajcʉs̈ Priscila mit Aquila. Mit cʉs̈ nʉcs̈ pa mam i-adora̱tca judíujat, mit imucotscʉs̈. 
ACT.18.20	Mit inʉmgajau Pablo ma jec mit je'jat, po je' igawanu. 
ACT.18.21	Mit Pablo nidespidia̱jtʉu mit je'jat, inʉmgʉs̈au:
ACT.18.21	—Itp ti tʉtsʉ̱nawa'n Jerusalén pa tʉs̈tsowa'n ayé ma̱s̈ʉjw jeme mimpay, mit tʉpitugájatu mam mijchat, te Dios iwamp.
ACT.18.21	Mit pichin Efeso mit nʉcs̈ barcuni'c pa Cesarea. 
ACT.18.22	Icojy nʉ'jcopac Cesarea, nʉcs̈ pa Jerusalén pa iguisaluda̱tcʉs̈wa'n cupʉcpajyat jemay, mit cʉs̈ nʉcs̈ pa Antioquía. 
ACT.18.23	Inas̈ una̱c s̈ʉjwat jem, pichinwatu, mit nas̈tacyo'y nu'pʉjʉn laj Galaciajway na̱s̈, mit we'ney Frigiajway na̱s̈. Mit imoygʉs̈ maj nu'pʉjʉn cupʉcpajyat pa ma siguia̱tca mit Dios.
ACT.18.24	Wejpu'n icojy Efeso tu'c judíu inʉ'jyway Apolos. Je' ye'c nʉ'jcopac Alejandría. Ayé jayau ijato'c cots, mit i-is̈capo'jcau Dios ilibru. 
ACT.18.25	Ayé jayau i-is̈cap lo que el Señor Jesús i-ajque's̈way. Je' ji'cs̈o'c, mit cotstacyo'y mit i-ajque's̈cʉs̈au pajcu lo que el Señor Jesús iwatway, po solo ijawiu lo que Juan nʉ'gutempay i-ajque's̈way. 
ACT.18.26	Mit je' capʉ̱tu icotswa'n mam judíujat i-adora̱tca. Mit Priscila mit Aquila imaraugau ayé jayau, mit cʉs̈ imunʉs̈cau je' jatu'c laj, mit i-ajque's̈cajau más pajcu Dios ipalabra. 
ACT.18.27	Mit cʉs̈ Apolos iwan inʉs̈wa'n pa Acayajway na̱s̈, mit hermanujat imajyigau je', mit ija'ygajau cupʉcpajyat jemay pa ma pʉctsouga oy. Icojy jem Apolos, imajyigʉs̈ cupʉcpajyat, mit je'jat cupʉjcau ni'c Dios iguimoygau favor. 
ACT.18.28	Mit may poder i-awatujcʉs̈ judíujat mam nu'pʉjʉn igui-e'pca, mit i-actujawigʉs̈ lo que inʉmpay Dios ilibruni'c, ni'c Jesús ayé Cristu i-ajyu'tway Dios.
ACT.19.1	Mit mientras Apolos itsʉ̱naj Corinto, Pablo nʉcs̈ ta'nam copac-awa'tsajmat hasta icojy nʉ'jcopac Efeso. Mit imunipa̱tcʉs̈ʉu jem una̱c cupʉcpajyat. 
ACT.19.2	Pablo i-ucyo'tcʉs̈:
ACT.19.2	—¿Impʉctsougau Espíritu Santu cuandu incupʉ́jcaj?
ACT.19.2	Mit iguipo'ngau:
ACT.19.2	—Nes̈ʉ̱n tʉnganimaraugap te itp Espíritu Santu.
ACT.19.3	Mit cʉs̈ Pablo i-ucyo'tcʉs̈:
ACT.19.3	—¿Nat inyinʉ'gutémgʉjʉj?
ACT.19.3	Mit iguipo'ngau:
ACT.19.3	—Tʉninʉ'gutemgʉjʉu as̈am Juan igui-ajque's̈.
ACT.19.4	Mit Pablo inʉmgʉs̈au:
ACT.19.4	—Juan inʉ'gutemgʉs̈ jayajwat pa ma jawiga nu'pʉjʉjnat ni'c icuyaguigaway ima̱lway to̱jwat, mit inʉmgʉs̈au jayajwat ma cupʉjca ayé jayau jeme iguinatspoguiyámpay. Ayé inʉmo'jcʉp Jesús, ayé Cristu i-ajyu'tway Dios.
ACT.19.5	Iguimáraugaj we'n, ninʉ'gutemgʉjʉu ni'c ipʉctsougau el Señor Jesús. 
ACT.19.6	Mit Pablo iguiyajcʉ́s̈aj icʉ'jat iyucuinmat, Dios imoygʉs̈ Espíritu Santu, mit cotscau en jatu'c ajwat, mit inʉmgau lo que Dios igui-actunʉmgaway. 
ACT.19.7	Mit nu'pʉjʉn je'jat como doce jayajwat.
ACT.19.8	Tu̱gup po' Pablo nʉs̈í̱c mam judíujat i-adora̱tca. Mit je' capʉ̱tu icotswa'n. Imucotscʉs̈ mit inʉmgʉs̈au ma cupʉjca ni'c manda̱táj Dios. 
ACT.19.9	Mit copacmʉgʉcwatcau una̱c mit igawangawu cupʉjca, mit imalninʉmgau ayé oyway noticia mam iguimárauga jayajwat. Cʉs̈ Pablo ni-aparta̱jtʉu mam je'jat mit imunʉs̈cʉs̈ cupʉcpajyat, mit cada s̈ʉjw iguimucotscʉs̈ en tu'c escuela mam i-ajque's̈ tu'c jayau inʉ'jyway Tiranno. 
ACT.19.10	Mit wename iguiwajt pa mechc s̈iwit hasta iguimáraugaja el Señor Jesús ipalabra nu'pʉjʉn judíujat jeme tsʉ̱ngaway Asiajway na̱s̈, mit we'ney jeme caje'jatway judíujat. 
ACT.19.11	Mit Dios i-actuwat Pablo milagru majatway. 
ACT.19.12	Mit ayé pa̱yujat mit jamujcat jeme Pablo itsʉjcʉs̈way itsapcu'tcajau iyucuinmat tu'nijatway, mit oytangau jaran, mit demo̱nyujat pichingau mam je'jat.
ACT.19.13	Mit una̱c judíujat jeme yo'ytacyo'ygaway oyau igui-acpichinga demo̱nyujat, mit iwangau iguinʉ'jutcajawa'ney el Señor Jesús inʉ'jy pa iguitu-acpichingawa'n demo̱nyujat. Mit cada jayau inʉmgajau demo̱nyujat:
ACT.19.13	—Ʉ̱ tʉmanda̱tcʉs̈p pi pichinga inʉ'jyni'c ayé Jesús jeme Pablo inʉmdacyo'ypay.
ACT.19.14	Mit it tu'c jayau judíu mit je' mʉjpa̱nij mam judíujat itsʉ̱nga, mit inʉ'jy Esceva. Je' ijtʉu siete iwayna'jat, mit je'jat i-acpichingapey demo̱nyujat. 
ACT.19.15	Po cuandu iguiwátcaj we'n, cotsta̱c ayé demo̱nyu, inʉm:
ACT.19.15	—Tʉnis̈cap Jesús, mit tʉnis̈cap pʉn ayé Pablo, po mijchat tʉga-is̈capcʉs̈p.
ACT.19.16	Mit ayé jayau jeme ijtʉway demo̱nyu itutsutcʉs̈ mit más ijtʉu maj que je'jat, idomina̱tcʉs̈ mit imuquitaugʉs̈ hasta po'jcau de ayé tʉjc sin jamuc mit bien golpia̱tijcat. 
ACT.19.17	Mit nu'pʉjʉn judíujat jeme tsʉ̱ngaway Efeso mit we'ney jeme caje'jatway judíujat ijawigau nat iguijatcau, mit nu'pʉjʉn ni-apʉ̱tigʉjʉu, mit i-oyninʉmgau el Señor Jesús.
ACT.19.18	Mit mayo'c jeme cupʉjcaway mingau, mit inʉmgau nu'pʉjʉn mal iwatcaway. 
ACT.19.19	Mit we'ney mayo'c jayajwat jeme ipʉctangaway tso'c imumingau ilibrujat mit ino'ctiningau mam igui-e'pcaj nu'pʉjʉn jayajwat. Mit i-acpichingau cuenta pʉjʉn itsou ayé librujat, mit ipa̱tcajau itsou como cinquenta mil tumi̱n de plata. 
ACT.19.20	Mit we'ney más inʉmdacyo'ygajau el Señor ipalabra, mit ijtʉu poder, mit cupʉjcau más jayajwat.
ACT.19.21	Mit cʉs̈ Pablo pensa̱t inʉs̈wa'n pa Macedoniajway na̱s̈ mit Acayajway na̱s̈, mit cʉs̈ pensa̱tey pa inʉs̈wa'n Jerusalén. Inʉm Pablo: Cʉs̈wa'n tʉs̈tuyo'y jem, itpey ti tʉnʉs̈wa'n pa Roma. 
ACT.19.22	I-acnʉs̈cʉs̈ pa Macedoniajway na̱s̈ Timoteo mit Erasto jeme iguimajyigaway, mit je' tan pa tu'c tiempu Asiajway na̱s̈.
ACT.19.23	Mit wejpu'n iwatcau tu'c ya's̈na̱s̈ mʉjo'cway ni'c imutsuguinwatcau jeme icupʉjcaway Jesús i-oyway noticia. 
ACT.19.24	I-acchu̱chiu tsuguin tu'c plateru inʉ'jyway Demetrio. Je' iwat tiyu̱s̈tʉcwájat de plata pa tu'c tiyu̱s̈ inʉ'jyway Diana, mit jeme iguimuyos̈watcaway i-actsʉ̱ngau may tumi̱n. 
ACT.19.25	Mit Demetrio i-apʉcmujcau nu'pʉjʉn jayajwat jeme ijatcaway nije'yu yos̈, mit inʉmgʉs̈au:
ACT.19.25	—Jayajwat, injawigap ni'c natu-actsʉ̱ngap may tumi̱n ayʉ̱́j yos̈, 
ACT.19.26	mit in-e'pcap lo que iwatpay Pablo, mit inmaraugap ni'c je' inʉmp ni'c caje' diosat ayé tiyu̱s̈at jeme cʉ'wátijcatway, mit i-actugupʉjcʉs̈p we'n may jayajwat, caje' solo Efesojatway po we'ney casi nu'pʉjʉn Asiajatway. 
ACT.19.27	Mit oyap nas̈cʉs̈cajap nayos̈at, mit we'ney igajawangajáj itemplu ayé tiyu̱s̈ Diana jeme más mʉjninʉmicway, mit igaja-oyninʉmgáj ayé Diana jeme i-adora̱tcapay nu'pʉjʉn Asiajatway, mit nu'pʉjʉn mundu.
ACT.19.28	Iguimáraugaj we'n, awa'nigau jaran, mit cʉs̈ ya̱s̈cau, inʉmgau:
ACT.19.28	—¡Mʉjninʉmic ayé Diana pa Efesojatway!
ACT.19.29	Mit nʉ'jcopac jayajwat igajawigawu ti iwatcámpay. Mit i-actangau mechc Macedoniajway jayajwat, Gayo mit Aristarco, mit je'jat Pablo icumpajlat. Mit imunʉs̈cau jaran pa mam iguiwatca asamblea. 
ACT.19.30	Mit Pablo iwan inʉs̈wa'n mam itsʉ̱nga apʉcmúguijcat, po cupʉcpajyat igamoygawu laj ma nʉs̈. 
ACT.19.31	Mit Pablo ijtʉu una̱c amigujat, mit je'jat autoridajat Asiajway na̱s̈. Je'jat i-ajyu'tcau razón Pablo magatʉgʉy mam itsʉ̱nga apʉcmúguijcat. 
ACT.19.32	Mit ya̱s̈cada̱jcau. Una̱c inʉmgau tu'c cosa mit ja-una̱c inʉmgau jatu'c cosa, mit igajawigawu ti iwatcáj. Mit mayo'c je'jat igajawigawu tini'c ini-apʉcmújcʉjʉj. 
ACT.19.33	Mit una̱c jayajwat i-actujawigau Alejandro ti jatway, mit judíujat iwangau je' ma cots pa je'jat, mit i-acnʉs̈cau pa mam icótscaj. Wejpu'n Alejandro iwat seña mit icʉ' pa magacotsca, iwanate iguicowangʉs̈wa'n judíujat. 
ACT.19.34	Po cuandu iguijáwigaj ni'c je' judíu, ya̱s̈pʉ'ngau nu'pʉjʉjnat como mechc hora, mit inʉmgau:
ACT.19.34	—¡Mʉjninʉmic ayé Diana pa Efesojatway!
ACT.19.35	Mit cʉs̈ nitenda̱jcʉu ayé ja'ypay en ayé nʉ'jcopac, igaja-ajcotscʉs̈ujyu mit inʉmgʉs̈au:
ACT.19.35	—Jayajwat Efesojatway, nu'pʉjʉn jayajwat ijawigap ni'c ayʉ̱́j nʉ'jcopac Efeso iguarda̱tcajap itemplu ayé tiyu̱s̈ Diana jeme mʉjninʉmicway jeme ca'way tsajpni'c. 
ACT.19.36	Como nepʉn ca-oyap iguinʉm ni'c caje' iyacs̈ta'cway, más oy pigajacotscawit, mit camwatcada̱jca neti te migapensa̱tcap oy. 
ACT.19.37	Inmumingau ayʉ̱́j jayajwat, mit iganiwatcap mal intempluni'jcat, ne iganitucotscap intiyu̱s̈at Diana. 
ACT.19.38	Te Demetrio mit jeme iguimuyos̈watcapay itcʉjʉp ti i-arregla̱tcámpay, jemni'c i-it yos̈tʉjc mit autoridajat pa igui-arregla̱tcawa'n i-asuntujat. 
ACT.19.39	Mit te inwangap jatu'c cosa, autoridajat ma watca tu'c asamblea iyacs̈ta'cway pa is̈-arregla̱tcawa'n in-asuntujat. 
ACT.19.40	Jinap natsʉ̱ngap en peligru. Oyap nas̈acusa̱tcap ni'c nawangap tsuguin ni'c nawatcau ayʉ̱́j ya's̈na̱s̈, ni'c ca-oyap nas̈nʉmga tini'c nani-apʉcmújcʉjʉj.
ACT.19.41	Iguinʉmgʉ́s̈aj we'n, iacnʉs̈cʉs̈ ayé jayaujuc.
ACT.20.1	Icʉs̈ ayé ya's̈na̱s̈, Pablo imuya̱s̈cʉs̈ ma minga cupʉcpajyat, itsawigʉs̈ mit imuni-ame'tmujcʉs̈ʉu, mit imunidespidia̱tcʉs̈ʉu. Mit cʉs̈ nʉcs̈ pa Macedoniajway na̱s̈. 
ACT.20.2	Mit Pablo ituyo'y nu'pʉjʉn ayé lajat, imu-ampiugʉs̈ mit itsawigʉs̈ hermanujat. Cʉs̈ coy Greciajway na̱s̈. 
ACT.20.3	Itsʉ̱naj jem tu̱gup po', nʉs̈ájate barcuni'c pa Siriajway na̱s̈, po como Pablo igui-atsʉ̱ndujcau judíujat, je' pensa̱t ipitucwa'n Macedoniajway na̱s̈. 
ACT.20.4	Mit igui-acompaña̱tcau hasta Asiajway na̱s̈ Sópater Bereajway mit Aristarco mit Segundo Tesalónicajatway, Gayo Derbejway mit Timoteo, mit Tíquico mit Trófimo Asiajatway. 
ACT.20.5	Ayé hermanujat nʉs̈ʉ'jcau, mit tʉs̈atsʉ̱ngau nʉ'jcopac Troas. 
ACT.20.6	Mit tʉntsougau ayé ma̱s̈ʉjw cuandu iguicayga ma̱s̈anʉ̱n sin levadura, mit cʉs̈ tʉpichingau barcuni'c de ayé nʉ'jcopac Filipos, mit cinco s̈ʉjwat tʉntucoygaway mam je'jat itsʉ̱ngaj Troas, mit jem tʉtángaj siete s̈ʉjwat.
ACT.20.7	Mit primer s̈ʉjw de ayé s̈ama̱na ni-apʉcmujcʉjʉu cupʉcpajyat, i-emgada̱jcau ma̱s̈anʉ̱n as̈am Jesús iguiwajt en ayé últimu cena, mit caybʉ'ngau. Mit como pichináj icus̈ʉwiwa'n, Pablo i-ajque's̈cʉs̈au, mit jec iguimucotscʉs̈ hasta pu̱jtsu'm. 
ACT.20.8	Mit je'jat tsʉ̱ngau apʉcmúguijcat imutu̱gupay pisu, mit no'ctsowic itsʉ̱ngaj mayo'c luzat. 
ACT.20.9	Mit tu'c ya̱wayna' inʉ'jyway Eutico tsʉ̱nau ventana-auni'c, mit igui-actan tu'c ma' mʉgʉcway ni'c Pablo jego'c icojts, mit como ma̱u mʉgʉc, ca'unas̈ imutu̱gupay pisu hasta pa'tm, mit cʉs̈ oy iguipiuga o'guiganu. 
ACT.20.10	Mit cʉs̈ Pablo manac mit nico'uda̱jcʉu mam itsʉ̱na ayé ya̱wayna', mit i-ame'tmuc. Mit cʉs̈ inʉmgʉs̈au hermanujat:
ACT.20.10	—Campʉ̱tcawit ni'c nijutucnaj itsʉ̱na.
ACT.20.11	Mit cʉs̈ cu'tatu Pablo, mit i-emgada̱c ma̱s̈anʉ̱n mit caybʉ'ngau. Mit siguia̱t cotspay hasta icus̈ʉwij, mit cʉs̈ pichin. 
ACT.20.12	Mit imunʉs̈cau ayé ya̱wayna' nijutucnaj, mit ji'go'jcau ijo̱jtat nu'pʉjʉn hermanujat.
ACT.20.13	Tʉtʉgʉygau barcuni'c mit tʉnʉs̈cau hasta nʉ'jcopac Asón pa jem tʉs̈pʉcnas̈cawa'n Pablo, ni'c je' inʉm ni'c nʉs̈o'jcʉp ta'nam. 
ACT.20.14	Mit je' tʉs̈pa̱jtsougau jem Asón, mit tʉnajcu'tcau je' barcuni'c, mit tʉnʉs̈cau pa nʉ'jcopac Mitilene. 
ACT.20.15	Tʉpíchingaj jem barcuni'c, jatu'c s̈ʉjw tʉnas̈cau tom ayé isla Quío, mit jatu'c s̈ʉjw tʉcoygau ayé isla Samos. Mit tʉpo'cs̈cau en Trogilio, mit jatu'c s̈ʉjw tʉcoygau nʉ'jcopac Mileto. 
ACT.20.16	We'n tʉs̈wátcaj ni'c Pablo iwan inas̈tucwa'n nʉ'jcopac Efeso pa magajec Asiajway na̱s̈. Je' ni-apura̱jtʉu pa icojawa'n Jerusalén pa jem iguinas̈wa'n Pentecostés s̈ʉjw, te oyap.
ACT.20.17	Itsʉ̱naj Pablo nʉ'jcopac Mileto, i-ajyu't hasta nʉ'jcopac Efeso, inʉmgʉs̈au ma minga ayé jayajwat jeme icuida̱tcapay cupʉcpajyat jemay. 
ACT.20.18	Imíngaj mam je', Pablo inʉmgʉs̈au:
ACT.20.18	—Mijchat injawigap nat tʉyo'jy mam mijchat desde primer s̈ʉjw tʉcojy Asiajway na̱s̈. 
ACT.20.19	Nu'pʉjʉn ayé tiempu tʉnservia̱jtau el Señor, mit tʉganimʉjninʉjmʉwu. Injawigap nat tʉjʉjy, mit nat itu'jn tʉnjo̱jt ni'c tʉs̈atsʉ̱ndujcau judíujat. 
ACT.20.20	Mit tʉgatentanu tʉtsawigʉs̈ pa pi tsʉ̱nga oy, mit tʉ-ajque's̈cʉs̈au jayau-awa'tsam mit we'ney intʉcmat. 
ACT.20.21	Tʉnactujawigʉs̈ judíujat mit jeme caje'jatway judíujat ni'c ma cuyaguiga ima̱lway to̱jwat mit ma siguia̱tcaja Dios i-oyway to̱u, mit ma cupʉjca el Señor Jesucristu. 
ACT.20.22	Mit jinap Espíritu Santu inʉmp ni'c itp ti tʉnʉs̈wa'n Jerusalén, mit tʉngajawip ti tʉs̈jatáj jem. 
ACT.20.23	Mit jʉmgapa'tu mam tʉnʉs̈wa'n, Espíritu Santu tʉs̈actujawip ni'c tʉntunas̈áj mit tʉs̈comgáj cuytujugum Jerusalén. 
ACT.20.24	Po tʉngawatp cuenta neti jeme tʉs̈jatámpay, ne tʉngache'mp lo que ʉ̱jyu tʉnwampay. Solo tʉnwamp tʉs̈cumplia̱twa'n lo que Dios tʉs̈nʉjmaway pa ma ji'c tʉnjo̱jt, mit tʉnwampey tʉs̈cumplia̱twa'n ayé yos̈ jeme tʉs̈moyway el Señor Jesús. Tʉtsʉ̱nap encarga̱tic pa tʉs̈nʉmgʉs̈awa'n nu'pʉjʉn jayajwat ayé oyway noticia, pa ma jawiga ni'c Dios ayé nas̈moygapay favor.
ACT.20.25	’Tʉnyʉmdacyo'y mam mijchat ni'c Dios manda̱táj. Po tʉnjawip ni'c jinap pa jʉpm ʉ̱ is̈caja-e'pcáj. 
ACT.20.26	Mit jinap tʉnʉmgʉs̈ap ni'c tʉgatsʉ̱nap culpa̱tic pa mijchat, 
ACT.20.27	ni'c tʉgapʉ̱tu tʉnʉmgʉs̈awa'n nu'pʉjʉn lo que iwampay Dios nawátca. 
ACT.20.28	Nicuidá̱tcʉjʉ mijchat, mit cuidá̱tca-ey nu'pʉjʉn cupʉcpajyat mam intsʉ̱nga, ni'c Espíritu Santu is̈yajcau encarga̱tic pa is̈cuida̱tcajawa'n el Señor Jesús icupʉcpajyat, ni'c je' o'c pa iguitso̱jcʉs̈awa'n ima̱jlat. 
ACT.20.29	Ʉ̱ tʉnjawip ni'c tʉpichinwa'nu, mingáj mam mijchat jayajwat ma̱jlatway, mit iga-ayo̱wis̈cáj cupʉcpajyat. Je'jat as̈am pa̱jujat iga-ayo̱wis̈capay borregujat. 
ACT.20.30	Mit itáj jayajwat mam mijchat jeme is̈ajque's̈cajámpay puru we̱t, mit is̈chi'tcajáj cupʉcpajyat pa ma iguinatspoguigac je'jat. 
ACT.20.31	Jemni'c nicuidá̱tcʉjʉ, mit nijáwiga ni'c pa tu̱gup s̈iwit, tsu'm mit s̈ʉ̱m, tʉgatentanu tʉtsawigʉs̈ minu'pʉjʉjnat hasta tu'n tʉnjo̱jt.
ACT.20.32	’Jinap, hermanujat, tʉyajcʉs̈áj Dios icʉ'jugum pi is̈cuida̱tcac, mit tʉyajcʉs̈áj ayé oyway noticia pa pi jawiga ni'c Dios nas̈moygap favor. Ayé oyway noticia oyap is̈majyigap pa pi pʉjca maj mit Dios, mit we'n impʉctsougáj tu'c lugar tsajpni'c mam itsʉ̱nga nu'pʉjʉn jayajwat jeme Dios i-aparta̱tcʉs̈way. 
ACT.20.33	Tʉnganiwajnap nejʉmay jayau itumi̱n ne ijamuc. 
ACT.20.34	Mijchat injawigap ni'c tʉncʉ'jat tʉntuyos̈watcʉs̈ pa nu'pʉjʉn tʉnyesita̱tcaway ʉ̱ mit we'ney jeme tʉs̈muyo'ygaway. 
ACT.20.35	Siempre tʉ-ajque's̈cʉs̈au ni'c wename is̈watcawa'n. Itp ti is̈majyigawa'n nesitá̱tijcatway, mit pi nijawiga lo que inʉmway el Señor Jesús: “Más oy nas̈yacwa'n lo que na-aguepay que nas̈pʉctsowa'n.”
ACT.20.36	Iguinʉjm Pablo wename, nicos̈atenda̱jcʉu, mit ora̱t mit nu'pʉjʉn je'jat. 
ACT.20.37	Mit nu'pʉjʉn je'jat jʉygau, mit i-ame'tmujcau Pablo, mit i-a̱cs̈u'jcau. 
ACT.20.38	Mit tu'no'c ijo̱jtat ni'c Pablo iguinʉmgajau ni'c iguigaja-e'pcáj. Mit oy iguiyacta̱jca Pablo pa mam itsʉ̱na ayé barcu.
ACT.21.1	Tʉpíchingaj mam ayé hermanujat, tʉnʉs̈cau barcuni'c mit capta'c tʉnʉ́s̈caj pa ayé isla Cos. Mit icus̈ʉwij jatu'c s̈ʉjw tʉcoygau nʉ'jcopac Rodas, mit de jem tʉnʉs̈cau pa nʉ'jcopac Pátara. 
ACT.21.2	Tʉs̈pá̱tcaj tu'c barcu jeme nʉs̈pay pa Feniciajway na̱s̈, tʉcu'tcau, mit tʉnʉs̈cau. 
ACT.21.3	Mit tʉn-is̈cau ayé isla Chipre, po tʉnyas̈tujcau i-anajyimay laj, mit tʉnʉs̈cau barcuni'c hasta Siriajway na̱s̈, mit tʉcoygau nʉ'jcopac Tiro ni'c i-acmanajcajáj jem ayé barcu itsʉm. 
ACT.21.4	Mit tʉnmunipa̱tcʉjʉu jem cupʉcpajyat, mit jem tʉtángaj siete s̈ʉjwat. Mit Espíritu Santu i-actujawigʉs̈ ayé cupʉcpajyat ma nʉmgaja Pablo maganʉs̈wit pa Jerusalén. 
ACT.21.5	Icʉs̈ ayé s̈ʉjwat, tʉpichingau. Mit oy tʉs̈yacta̱jcap nu'pʉjʉn jayajwat mit ito's̈ajyat mit iwaywájat hasta nʉ'jcopac-auni'c. Mit tʉnicos̈atenda̱jcʉjʉu lama̱t-auni'c, mit tʉ-ora̱tcau. 
ACT.21.6	Mit tʉnmuni-ame'tmujcʉjʉu, mit cʉs̈ tʉcu'tcau barcuni'c, mit je'jat pitujcanuw pa itʉcmat.
ACT.21.7	Mit tʉpíchingaj Tiro, tʉntuyo'ygau barcu hasta tʉcóygaj nʉ'jcopac Tolemaida. Tʉs̈saludá̱tcaj hermanujat jemay, tʉtangau mit je'jat tu'c s̈ʉjw. 
ACT.21.8	Icus̈ʉwij jatu'c s̈ʉjw, tʉpichingau mit Pablo. Mit cʉs̈ tʉcoygau nʉ'jcopac Cesarea. Mit tʉnʉs̈cau tʉc Felipe jeme icotstacyo'ypay oyway noticia, mit je' tu'c de ayé siete jayajwat jeme icupiugaway pa imajyigawa'n. Mit tʉtangau mit je'. 
ACT.21.9	Mit Felipe ijtʉu mactas̈p iwayma̱jmat quis̈ajyat, jeme inʉmgaway lo que jatámpay. 
ACT.21.10	Tʉtángaj jem pa mayo'c s̈ʉjwat, min Judeajway na̱s̈ tu'c profeta inʉ'jyway Agabo. 
ACT.21.11	Je' min tʉs̈-e'pcap. Mit ipʉjcau Pablo icinturón mit itutsum ita'jnat mit icʉ'jat, inʉmgʉs̈au:
ACT.21.11	—Inʉmp Espíritu Santu ni'c judíujat Jerusalénway icutsumda̱jcáj ayé jayau ijayc ayʉ̱́j cinturón, mit je' i-entrega̱tcáj pe'ta̱majyat icʉ'jugujmat.
ACT.21.12	Tʉs̈máraugaj we'n, ʉjtsat mit Cesareajatway tʉnyʉmgajau Pablo maganʉs̈ Jerusalén. 
ACT.21.13	Wejpu'n tʉs̈po'ngau Pablo, inʉm:
ACT.21.13	—¿Tini'c injʉyga? Is̈actu'ngajap tʉnjo̱jt. Ʉ̱ tʉtsʉ̱nap dispuestu caje' solo pa tʉtsʉ̱nawa'n cutsumda'guic, po we'ney tʉtsʉ̱nap dispuestu pa tʉ-o'cwa'n Jerusalén ni'c tʉnwamp el Señor Jesús.
ACT.21.14	Mit como ca-oyawu tʉs̈atújca, tʉngajanʉmgajawu neti, po tʉnyʉmgau:
ACT.21.14	—El Señor ma wat as̈am iguiwa'n.
ACT.21.15	Icʉs̈ ayé s̈ʉjwat, tʉn-oyajcau tʉntsʉjmat, mit cʉs̈ tʉnʉs̈cau pa Jerusalén. 
ACT.21.16	Mit nʉs̈cawey mit ʉjtsat una̱c cupʉcpajyat Cesareajatway, mit imunʉs̈cau tu'c ampay cupʉcpay inʉ'jyway Mnasón Chiprejwayna', mit tʉtangau mit je'.
ACT.21.17	Mit tʉcóygaj Jerusalén, hermanujat tʉs̈pʉctsougau oymanac. 
ACT.21.18	Mit icus̈ʉwij jatu'c s̈ʉjw, Pablo nʉcs̈ mit ʉjtsat pa tʉs̈-e'pcawa'n Jacobo, mit jem itsʉ̱ngaj apʉcmúguijcat nu'pʉjʉn ayé jayajwat icuida̱tcapay cupʉcpajyat. 
ACT.21.19	Pablo isaluda̱tcʉs̈ mit i-ampiugʉs̈au nu'pʉjʉn lo que Dios igui-actuwatway mam jayajwat caje'jatway judíujat. 
ACT.21.20	Iguimáraugaj we'n, i-oyninʉmgau Dios. Mit cʉs̈ inʉmgajau Pablo:
ACT.21.20	—Hermanu, in-e'pnup ni'c itp miles de judíujat jeme icupʉjcapay Jesús, mit nu'pʉjʉn iwano'jcajap Moisés iley. 
ACT.21.21	Po imaraugau ni'c inajque's̈cʉs̈ap nu'pʉjʉn judíujat jeme tsʉ̱ngapay mam pe'ta̱majyat ni'c ma cuyaguigaja Moisés iley, mit inyʉmgʉs̈ap ni'c magamarca̱tca iwajyat, ne magayo'yga según icostumbrejat. 
ACT.21.22	¿Ti jatáj? Iyacs̈ta'cway ni-apʉcmujcʉjʉ̱́j jayajwat iguimaraugawa'n ni'c miminway. 
ACT.21.23	Jinap tʉnʉmgajap mi̱ ti inwatámpay: Itp mam ʉjtsat mactas̈p jayajwat, mit itp ti iguicumplia̱tcawa'n tu'c promesa. 
ACT.21.24	Munʉs̈cʉs̈ ayé jayajwat, niprepará̱jtʉ mit je'jat as̈am Moisés iguimanda̱jt, intso̱jcʉs̈áj nu'pʉjʉn gastu, mit cʉs̈wa'n je'jat nigupe̱gʉjʉ̱́j ni'c icumplia̱tcaway ayé promesa. Mit ijawigáj nu'pʉjʉn jayajwat ni'c caje' neti lo que is̈maraugajaway, mit ijawigámpey ni'c miyo'yp pajcu, mit inguarda̱tpey ley. 
ACT.21.25	Po tʉnja'ygajau jeme caje'jatway judíujat jeme cupʉjcaway, mit tʉnyʉmgajau lo que tʉmpensa̱tcapay, ni'c ca-itp ti iguiguarda̱tcawa'n ayé cosajat. Solo maganijingʉjʉ mit cayan icotscajaway tiyu̱s̈at, ne magacayga nipin mit we'ney aníma̱jtat ahorcá̱tijcatway, mit magachajyo'ygawit.
ACT.21.26	Mit Pablo imunʉs̈cʉs̈ ayé mactas̈p jayajwat, mit icus̈ʉwij jatu'c s̈ʉjw, niprepara̱jtʉu mit je'jat. Cʉs̈ tʉgʉy templuni'c mit i-ajque's̈cʉs̈ájate ni'c cumplia̱táj ayé s̈ʉjwat ituniprepara̱tcʉjʉpay, mit iyajcájate ofrenda pa cada jayau imuyo'ygʉs̈way.
ACT.21.27	Mit cuandu coynupate ayé siete s̈ʉjwat, una̱c judíujat Asiajatway i-is̈cau Pablo templuni'c, mit cʉs̈ iwatcau tu'c ya's̈na̱s̈ nu'pʉjʉn nʉ'jcopac, mit i-actangau Pablo, 
ACT.21.28	mit ya̱s̈cau, inʉmgau:
ACT.21.28	—¡Jayajwat Israelway, majyigac! Ayʉ̱́j jayau i-ajque's̈tacyo'yp jʉmgapa'tu contra ʉjtsat, mit contra Moisés iley mit contra ayʉ̱́j templu. Mit we'ney i-actʉgʉygʉs̈ griegujat templuni'c, mit ijin ayʉ̱́j lugar aparta̱ticway pa Dios.
ACT.21.29	Inʉmgau we'n ni'c i-is̈cau Pablo iguimuyo'jy nʉ'jcopacni'c Trófimo tu'c Efesojway, mit inʉmgapayta ni'c Pablo imutʉgʉy ayé jayau templuni'c.
ACT.21.30	Wejpu'n ya̱s̈cada̱jcau nu'pʉjʉn nʉ'jcopac, mit mingada̱jcau. Igui-actángaj Pablo, iquebejpichingau pe'ta̱m de ayé templu, mit i-atujcau jaran templutʉc-ajwat. 
ACT.21.31	Mit i-ago'jcájate, po imarau tu'c mʉjcapitán ni'c nu'pʉjʉn nʉ'jcopac Jerusalén ya̱s̈cada̱jcap. 
ACT.21.32	Ayé mʉjcapitán imunʉs̈cʉs̈ jaran soldajat mit capitájnat, mit pujʉ'jcau pa mam je'jat itsʉ̱ngaj. Mit je'jat igui-ís̈caj ni'c mingap mʉjcapitán mit ayé soldajuc, tentangau jaran iguimoytá̱jca Pablo. 
ACT.21.33	Mit cʉs̈ icojy jem mʉjcapitán, i-actan Pablo mit manda̱t ma cutsumda̱jca mit mechc cadenajat, mit i-ucyo't pʉn je' mit ti iwatway. 
ACT.21.34	Po ayé jayaujuc una̱c inʉmgau tu'c cosa, mit ja-una̱c inʉmgau jatu'c. Mit como ya̱s̈cada̱jcau, ayé mʉjcapitán ca-oyawu iguijawi neti, mit je' manda̱t ma munʉs̈ca Pablo pa cuartelni'c mam itsʉ̱nga soldajat. 
ACT.21.35	Icojy Pablo escaloni'c, soldajat iguitsʉmdajcu'tcau ni'c awa'no'jcat ayé jayaujuc. 
ACT.21.36	Ni'c ayé jayaujuc inatspoguigau mit ya̱s̈cada̱jcau:
ACT.21.36	—¡Ago'jca!
ACT.21.37	Mit icomgájate Pablo cuartelni'c, inʉjmau mʉjcapitán:
ACT.21.37	—¿Is̈jawi oyáj tʉnʉjma tu'c cosa?
ACT.21.37	Mit je' iguipo'n:
ACT.21.37	—¿Injatp mi̱ griegu-ajw? 
ACT.21.38	Dejuru mi̱j ayé miEgiptojway. Mi̱ inacchu̱chiu tsuguin i-íjtʉj s̈ʉjwat, mit inacpichingʉs̈ cuatro mil ago'cpajyat pa mam iga-it tʉjcat.
ACT.21.39	Mit cʉs̈ Pablo inʉjmau:
ACT.21.39	—Iyacs̈ta'cway tʉjudíu mit tʉntʉcmayna̱s̈ Tarso, tu'c nʉ'jcopac mʉjninʉmicway Ciliciajway na̱s̈. Po tʉyo'jtap pi is̈mo'ac laj pa tʉs̈mucotscʉs̈wa'n ayʉ̱́j jayajwat.
ACT.21.40	Mit ayé mʉjcapitán imoy laj Pablo ma cots. Mit cʉs̈ Pablo tenau escaloni'c, iwat tu'c seña magajacots nepʉn. Mit cajacotsu nepʉn. Mit cʉs̈ Pablo imucotscʉs̈ hebreu-auni'c, mit inʉmgʉs̈au:
ACT.22.1	—Jayajwat mit na'waywájat, maraugac nat tʉnicowajnʉwa'n.
ACT.22.2	Mit iguimáraugaj ni'c imucotscʉs̈ hebreu-auni'c, cajacotscawu nes̈ʉ̱n. Mit cʉs̈ Pablo inʉmgʉs̈au:
ACT.22.3	—Ʉ̱ tʉjudíu mit tʉ-it nʉ'jcopac Tarso Ciliciajway na̱s̈, po tʉye'c en ayʉ̱́j nʉ'jcopac mit tʉs̈ajque's̈au amayipay Gamaliel. Mit tʉs̈ajque's̈au pajcu ayé ley iyajcaway nate̱jtat ámbanuway, mit tʉnwan may Dios as̈am mijchat jinap is̈wánga. 
ACT.22.4	Ʉ̱ tʉmpo'ctangʉs̈ jeme icupʉjcajaway Jesús i-oyway noticia, mit tʉnwan ma o'jca. Tʉnactangʉs̈ mit tʉncomgʉs̈ cuytujugum jayajwat mit to's̈ajyat. 
ACT.22.5	Mit ijawigapey ayé mʉjpa̱nij mit nu'pʉjʉn na'waywájat, ni'c tʉs̈ja'ygajau tu'c noc mit tʉs̈moy derechu tʉnʉs̈wa'n Damasco mam itsʉ̱nga tʉncumpajlat judíujat. Mit tʉnʉcs̈ Damasco pa tʉs̈che'ngʉs̈wa'n cupʉcpajyat pa tʉs̈mumingʉs̈wa'n presu pa Jerusalén, pa ma castiga̱tca yam.
ACT.22.6	’Mit wejpu'n tʉcoynupate tom Damasco, como pu̱ts̈ʉjw de repente tʉs̈cuta'cs̈ta̱c tu'c luz mʉjway tsajpni'cway. 
ACT.22.7	Mit tʉca'jw na̱s̈ni'c, tʉnmarau ni'c tʉs̈mucotsp el Señor, mit tʉs̈najau: “Saulo, Saulo, ¿tini'c ʉ̱ is̈po'ctamp?” 
ACT.22.8	Mit cʉs̈ tʉnyʉjmau: “¿Mipʉn mi̱, Señor?” Mit je' tʉs̈nʉjmau: “Ʉ̱j ayé tʉJesús Nazaretway jeme mi̱ impo'ctampay.” 
ACT.22.9	Mit jeme tsʉ̱ngaway mit ʉ̱, iyacs̈ta'cway i-is̈cau ayé luz, mit ni-apʉ̱tigʉjʉu, po igamaraugawu pʉn ayé jeme cotsway mit ʉ̱. 
ACT.22.10	Mit tʉnyʉjmau: “¿Ti tʉnwatáj, Señor?” Mit el Señor Jesús tʉs̈nʉjmau: “Ca's̈ʉ'c, mit siguia̱t inyʉs̈wa'n pa Damasco, mit jem is̈nʉmgajáj lo que Dios inʉmway pi wat.” 
ACT.22.11	Mit ca-oyawu tʉ-e'p ni'c ta'cs̈ mʉgʉc ayé luz, mit jemni'c jeme tsʉ̱ngaway mit ʉ̱ tʉs̈cʉ'ju'ptacnʉs̈cau hasta tʉcojy Damasco.
ACT.22.12	’Mit jem itsʉ̱naj tu'c jayau inʉ'jyway Ananías. Je' iguarda̱tp nu'pʉjʉn inʉmpay ley, mit nu'pʉjʉn judíujat jeme tsʉ̱ngaway jem i-oyninʉmgau ayé jayau. 
ACT.22.13	Ananías nʉcs̈ mam tʉtsʉ̱́naj, mit icojy jem, tʉs̈nʉjmau: “Hermanu Saulo, Dios is̈ac-e'pta'gáj jaran.” Mit cʉs̈ tʉ-e'pta̱jc, tʉn-is̈ ayé jayau. 
ACT.22.14	Mit je' tʉs̈nʉjmau: “Nate̱jtat ámbanuway iDios is̈cupi̱u pa pi jawi lo que je' iwampay, mit pa pi e'p Jesús jeme iwatpay yacs̈ic nu'pʉjʉn, mit pa pi marau lo que inʉmpay. 
ACT.22.15	Dios is̈cupi̱u pa testigu pa pi actujawigʉs̈ nu'pʉjʉn jayajwat lo que in-is̈way mit inmaraway. 
ACT.22.16	Mit jinap, ¿ti más inatsʉ̱nap? Ca's̈ʉ'c mit ninʉ'gutéjmʉ pa Dios is̈chi'jtáj inma̱jlat, ni'c miconfia̱tp mit je'. We'n tʉs̈nʉjmau Ananías.”
ACT.22.17	’Mit cʉs̈ wename tʉs̈jat: Cuandu tʉpitujc Jerusalén, tʉ-ora̱t templuni'c,mit cʉs̈ tʉn-is̈ tu'c visión. 
ACT.22.18	Mit tʉn-is̈ el Señor Jesús, mit je' tʉs̈nʉjmap: “Ni-apurá̱jtʉ, mit pichin jaran Jerusalén, ni'c igapʉctsougáj tʉn-oyway noticia inajque's̈ámpay.” 
ACT.22.19	Mit tʉnyʉjmau: “Señor, je'jat ijawigap ni'c ʉ̱ tʉtʉgʉy en nu'pʉjʉn tʉjc mam i-adora̱tca judíujat, mit tʉncomgʉs̈ cuytujugum jeme is̈cupʉjcaway mi̱, mit tʉnmoyta̱jcʉs̈. 
ACT.22.20	Mit cuandu igui-ago'jcaj Esteban mi̱ inmozo, jemey tʉtsʉ̱́naj, mit tʉnwaney ma ago'jca, mit tʉnguarda̱tcʉs̈au ijamujcat jeme igui-ago'jcaway.” 
ACT.22.21	Po el Señor tʉs̈nʉjmau: “Nʉs̈ ni'c ʉ̱ tʉ-ajyu'táj yagats pa mam itsʉ̱nga jayajwat jeme caje'jatway judíujat.”
ACT.22.22	Mit ayé jayaujuc imaraugau iguinʉjm we'n, mit wejpu'n ya̱s̈cawatu, inʉmgau:
ACT.22.22	—Ma o'c ayʉ̱́j jayau. Caja-oy itsʉ̱nawa'n.
ACT.22.23	Mit ya̱s̈cada̱jcau, ica'tscau ijamujcat, mit iwopcu'tcau pu's̈. 
ACT.22.24	Mit como iwatcau we'n, ayé mʉjcapitán manda̱t ma munʉs̈ca Pablo pa cuartelni'c, mit manda̱t ma moyta̱jca pa igui-actunʉmwa'n tini'c iya̱s̈cada̱jca we'n contra je'. 
ACT.22.25	Mit cuandu iguicutsumdá̱jcaj mit pa̱gas̈-actʉps̈, Pablo inʉjmau ayé capitán jeme tsʉ̱naway jem, inʉm:
ACT.22.25	—¿Is̈jawi oy is̈moyta̱jcawa'n tu'c jayau Romajway te inganijawigap ti iwatway?
ACT.22.26	Iguimarajw we'n ayé capitán, nʉcs̈ mit i-ajque's̈au mʉjcapitán, inʉjmau:
ACT.22.26	—Pensa̱t oy ti inwatámpay, ni'c ayé jayau tu'c Romajway.
ACT.22.27	Imijn mʉjcapitán, inʉjmau Pablo:
ACT.22.27	—Nʉjmac te mi̱ miRomajway jayau.
ACT.22.27	Mit je' iguinʉjmau ni'c jo̱.
ACT.22.28	Mit mʉjcapitán inʉjmau:
ACT.22.28	—Ʉ̱ tʉntso̱c may tumi̱n pa tʉjajt Romajway jayau.
ACT.22.28	Mit cʉs̈ Pablo iguinʉjmau:
ACT.22.28	—Po ʉ̱ tʉRomajway legítimu.
ACT.22.29	Mit wejpu'n jeme imoyta̱jcámpayate Pablo ni-aparta̱tcʉjʉu mam je' itsʉ̱naj. Mit mʉjcapitán pʉ̱twey iguijawij ni'c icutsumda̱jcau tu'c jayau Romajway.
ACT.22.30	Mit icus̈ʉwij jatu'c s̈ʉjw, ayé mʉjcapitán iwan iguijawiwa'n iyacs̈ta'cway tini'c Pablo igui-acusa̱tcap ayé judíujat. Je' iquejo'jnau Pablo icadenajat, mit manda̱t ma minga judíujat imʉjpa̱nijat mit nu'pʉjʉn judíujat ijefejat. Mit igui-acpichijn Pablo, i-acmin mam je'jat itsʉ̱ngaj.
ACT.23.1	Wejpu'n Pablo, igui-is̈cʉs̈ judíujat ijefejat, inʉmgʉs̈au:
ACT.23.1	—Jayajwat, tʉnjawip ni'c tʉnganiwatp mal mam Dios tʉs̈-e'p.
ACT.23.2	Mit cʉs̈ ayé mʉjpa̱nij Ananías imanda̱tcʉs̈ jeme tsʉ̱ngaway tom mit Pablo ma moyta̱jca je' i-auni'c. 
ACT.23.3	Mit cʉs̈ Pablo inʉjmau:
ACT.23.3	—¡Dios is̈moyta'gámpey mi̱. Miniwajtʉp oyo'c po mima̱lo'c. ¿Is̈jawi is̈juzga̱tp as̈am iguinʉm ley? ¿Tini'c inmanda̱t ma tʉs̈moyta̱jcac? ni'c ayé ley iganʉmp we'n.
ACT.23.4	Mit jeme tsʉ̱ngaway jem, inʉmgajau Pablo:
ACT.23.4	—¿Tini'c is̈tucójtsa Dios imʉjpa̱nij?
ACT.23.5	Mit Pablo inʉmgʉs̈au:
ACT.23.5	—Jayajwat, tʉngajawipate ni'c je' ayé mʉjpa̱nij, ni'c ja'yic itsʉ̱na Dios ilibruni'c: “Nagatucojtsáj jayajwat i-autoridajat.”
ACT.23.6	Mit cʉs̈ Pablo nimojyʉu cuenta ni'c jem itsʉ̱na tu'c grupu saduceujat mit we'ney tu'c grupu fariseujat, mit imucotscʉs̈ mʉgʉc yos̈tujugum, inʉm:
ACT.23.6	—Jayajwat, ʉ̱ tʉfariseu, mit tʉnte̱t fariseu. Tʉs̈juzga̱tcap ni'c tʉncupʉcp ni'c jutucta̱jcáj á̱nimajat.
ACT.23.7	Mit iguinʉjm we'n, ni-ago'jcʉjʉu fariseujat mit saduceujat, mit ayé jayajwat catsʉ̱ngawu en acuerdu. 
ACT.23.8	Ni'c saduceujat inʉmgap ni'c á̱nimajat cajutucta̱jcáj, ne ca-itp ángejlat, ne espíritu. Po fariseujat icupʉjcap nu'pʉjʉn ayé cosajat. 
ACT.23.9	Mit nu'pʉjʉn ya̱s̈cada̱jcau. Mit nitenda̱jcʉjʉu ayé fariseujat jeme i-ajque's̈capay ley, mit cotscau mʉgʉc, inʉmgau:
ACT.23.9	—Ayʉ̱́j jayau iganiwatp nejʉmay mal. ¿Jawi te iguimucots tambʉn tsajpni'c o tu'c ángel. Te namunyajcap ayʉ̱́j jayau, casi namutsuguinwatcapey Dios.
ACT.23.10	Mit ni-ago'jcʉjʉu hasta mʉjcapitán pʉ̱t maga-actotscada̱jca Pablo. Mit cʉs̈ manda̱t ma minga soldajat, mit ma chi'tca Pablo mam itsʉ̱nga ayé jayajwat, mit ma munʉs̈ca cuartelni'c.
ACT.23.11	Mit jatu'c tsu' iguique's̈ta̱jcau el Señor mit iguinʉjmau:
ACT.23.11	—Pablo, campʉ̱twit. As̈am is̈nʉmdacyo'jy pa ʉ̱ Jerusalén, wename-ey is̈nʉmdacyo'ywa'n en ayé mʉjnʉ'jcopac Roma.
ACT.23.12	Mit icus̈ʉwij, una̱c judíujat ni-apʉcmujcʉjʉu mit ni-acochigʉjʉu pa igui-ago'jcawa'n Pablo. Inʉmgau ni'c cacaygáj ne ca-u̱jcáj hasta te iga-ago'jcap je', mit ijura̱tcau tu'c promesa ma̱lway ni'c je'jat mismu o'jcáj te igawatcap we'n. 
ACT.23.13	Mit it más de cuarenta jayajwat jeme jura̱tcaway we'n. 
ACT.23.14	Ayé jayajwat nʉs̈cau mam judíujat imʉjpa̱nijat mit na'waywájat, mit inʉmgajau:
ACT.23.14	—Ʉjtsat tʉnjura̱tcau tu'c promesa ma̱lway ni'c tʉngacaygáj neti hasta te tʉnga-ago'jcap Pablo. Tʉnjura̱tcau ni'c ʉjtsat mismu tʉ-o'jcáj te tʉngawatcap we'n. 
ACT.23.15	Mit jinap mijchat mit japu̱t jefejat, nʉ́mgaja mʉjcapitán ma acmi'n jobom Pablo mam mijchat, ni'c as̈am inwangapay is̈-ucyo'tcawa'n más pa is̈-arregla̱tcawa'n ayé asuntu. Mit ʉjtsat, antes icojawa'n, tʉtsʉ̱ngáj listu pa tʉs̈ago'jcawa'n.
ACT.23.16	Mit cʉs̈ Pablo ije̱wayma̱m iwayna' imarau ni'c i-atsʉ̱ndujcáj, mit nʉcs̈ cuartelni'c mit i-ajque's̈au Pablo. 
ACT.23.17	Mit Pablo imuya̱s̈ tu'c capitán, inʉjmau:
ACT.23.17	—Munʉs̈ ayʉ̱́j ya̱wayna' pa mam itsʉ̱na mʉjcapitán, ni'c ijtʉp ti inʉjmámpay.
ACT.23.18	Mit imunʉcs̈ pa mam mʉjcapitán, mit inʉjmau:
ACT.23.18	—Ayé presu Pablo tʉs̈muya̱s̈, tʉs̈yo'jtau favor tʉmumi'n mam mi̱ ayʉ̱́j ya̱wayna' ni'c ijtʉp tu'c cosa is̈nʉjmámpay.
ACT.23.19	Mit mʉjcapitán i-actajnau icʉ' ya̱wayna' mit imunʉcs̈ jatu'c laj, i-ucyo't:
ACT.23.19	—¿Ti inwamp is̈nʉjmáj?
ACT.23.20	Mit inʉjmau:
ACT.23.20	—Judíujat ni-acochigʉjʉu contra Pablo, mit is̈nʉmgajáj ni'c jobom pi acnʉs̈ Pablo pa mam itsʉ̱nga je'jat ijefejat, ni'c as̈am i-ucyo'tcámpay más pa igui-arregla̱tcawa'n ayé asuntu. 
ACT.23.21	Po mi̱ camcupʉjcʉs̈, ni'c más de cuarenta jayajwat i-atsʉ̱ndujcap Pablo. Ayé jayajwat ijura̱tcau tu'c promesa ma̱lway igacaygawa'n ne iga-u̱jcawa'n hasta te iga-ago'jcap Pablo. Mit jinap tsʉ̱ngap listu, solo i-atsʉ̱ngap lo que inyʉmámpay mi̱.
ACT.23.22	Mit cʉs̈ mʉjcapitán i-acnʉcs̈ ayé ya̱wayna', mit inʉjmau maganʉjma nepʉn ni'c igui-ajque's̈au ayé cosa.
ACT.23.23	Mit ayé mʉjcapitán iya̱s̈cʉs̈ mechc capitájnat, mit manda̱t ma apʉcmujca doscientos soldájat, setenta cawajni'jcatway mit doscientos espada-muyo'ypajyat, mit ma nʉs̈ca las nueve de la noche hasta nʉ'jcopac Cesarea.
ACT.23.24	Mit je' manda̱t ma oyajca cawa̱yujat pa Pablo ma tuyo'y, mit ma munʉs̈ca Pablo pa mam itsʉ̱na gobernador Félix, mit je' inʉmey ma cuida̱tca Pablo ma iguigajatac neti. 
ACT.23.25	Mit ija'jyau ayé gobernador tu'c noc mam iguinʉm yename:
ACT.23.26	“Ʉ̱ Claudio Lisias tʉsaluda̱tp mi̱ Félix, mi̱ gobernador más mʉjninʉmicway. 
ACT.23.27	Ayʉ̱́j jayau Pablo i-actangau judíujat, mit iwangau igui-ago'jcawa'n, mit cuandu tʉs̈jawij ni'c je' Romajway jayau, tʉnmunʉcs̈ tʉnsoldajúc, mit tʉnchi'tcʉs̈au icʉ'jugujmat. 
ACT.23.28	Mit tʉnwan tʉs̈jawiwa'n tini'c igui-acusá̱tca, mit tʉnmunʉcs̈ je'jat iyos̈tujugujmat mam itsʉ̱nga judíujat ijefejat. 
ACT.23.29	Mit tʉmpa̱t ni'c i-acusa̱tcap je' ni'c igacumplia̱tp je'jat ilejyat, mit ca-ijtʉwu delitu pa i-o'cwa'n ne pa iguicomgawa'n cuytujugum. 
ACT.23.30	Po tʉs̈ajque's̈cajau ni'c je' igui-atsʉ̱ndujcap judíujat, mit cʉs̈ tʉnacnʉcs̈ ayé jayau mam mi̱, mit tʉnyʉmgʉs̈awey jeme igui-acusa̱tcapay je' ma is̈nʉmgajac mi̱ ti delitu ijtʉp. Aye'yu tʉja'jyap.”
ACT.23.31	Mit soldajat i-actangau Pablo as̈am iguimanda̱tcau, mit imunʉs̈cau tsu'm pa nʉ'jcopac Antípatris. 
ACT.23.32	Mit icus̈ʉwij jatu'c s̈ʉjw, soldajat iyajcau jeme cawajni'jcatway, mit pitujcanuw pa cuartelni'c, mit cawajni'jcatway siguia̱tcau mit Pablo. 
ACT.23.33	Icóygaj nʉ'jcopac Cesarea, imoygau ayé noc ayé gobernador, mit i-entrega̱tcau Pablo mam je' itsʉ̱naj. 
ACT.23.34	Mit ayé gobernador icots ayé noc, mit i-ucyo't jʉm ayé itʉcmayna̱s̈ Pablo, mit iguijawij ni'c je' itʉcmayna̱s̈ Cilicia, 
ACT.23.35	inʉjmau:
ACT.23.35	—Tʉmarawáj imingawa'n jeme is̈acusa̱tcapay.
ACT.23.35	Mit je' manda̱t ma guarda̱tca Pablo en ayé yos̈tʉjc iwatway Herodes.
ACT.24.1	Iguinás̈caj cinco s̈ʉjw, coygau ayé mʉjpa̱nij Ananías mit una̱c na'waywájat, mit tu'c abogado inʉ'jyway Tértulo, mit nipresenta̱tcʉjʉu mam ayé gobernador pa igui-acusa̱tcawa'n Pablo. 
ACT.24.2	Cuandu iguimumíngaj Pablo, Tértulo chu̱chiu igui-acusa̱t je', mit inʉjmau ayé gobernador:
ACT.24.2	—Por mi̱ oyo'gu natsʉ̱nga mit nepʉn nas̈camunyajcap, mit como inis̈capo'cp, may cosa oyway is̈wajt pa nu'pʉjʉn ayʉ̱́j na̱s̈. 
ACT.24.3	Siempre ʉjtsat mit jeme tsʉ̱ngapay nu'pʉjʉn lugajrat tʉmpʉctsougap lo que inwatway, mit tʉnʉmgajap ni'ctiyu̱s̈, oh Félix más mimʉjninʉmicway. 
ACT.24.4	Mit pa tʉgajomiwa'n más, tʉyo'jtap pi is̈maraugac s̈ʉ̱n ni'c mi̱ inaguepo'cp calma. 
ACT.24.5	Tʉmpa̱tcau ni'c ayʉ̱́j jayau Pablo nas̈jomi-o'jcap, mit je' i-acchu̱chip tsuguin jʉmba'tu mam judíujat. Ayʉ̱́j jayau imanda̱tp tu'c grupu inʉmgapay nazarenujat. 
ACT.24.6	Ayʉ̱́j jayau iwaney iguijinwa'n tʉntemplujat, mit cuandu tʉs̈actángaj, tʉnwangau tʉs̈juzga̱tcawa'n as̈am iguinʉm tʉnlejyat. 
ACT.24.7	Po tʉs̈pʉctʉgʉygau ayé mʉjcapitán Lisias, mit tʉs̈chi'tcajau tʉncʉ'jugujmat. 
ACT.24.8	Mit inʉmgʉs̈au jeme i-acusa̱tcapay je' ma minga mam mi̱. Mi̱ oyap is̈-ucyo't ayʉ̱́j jayau pa is̈jawiwa'n nu'pʉjʉn ayʉ̱́j cosajat tʉntu-acusa̱tcapay.
ACT.24.9	Mit ayé judíujat inʉmgau ni'c iyacs̈ta'cway nu'pʉjʉn inʉmway Tértulo. 
ACT.24.10	Mit cʉs̈ ayé gobernador iwajtau seña Pablo ma cots. Mit cʉs̈ Pablo inʉm:
ACT.24.10	—Como tʉnjawip ni'c pa mayap s̈iwit is̈manda̱tcʉs̈ jayajwat ayʉ̱́j na̱s̈atway, tʉnwamp tʉnicowajnʉwa'n mam mí̱. 
ACT.24.11	Lo que ʉ̱ tʉnyʉmámpay, oyap is̈-ucyo'tcʉs̈ te iyacs̈ta'cway. Cani-ijtʉp doce s̈ʉjwat tʉcojy Jerusalén pa tʉs̈adora̱twa'n Dios. 
ACT.24.12	Mit tʉs̈capa̱tcawu ni'c tʉnwat mal. Tʉngamuninʉjmʉp nepʉn ne tʉnga-apʉcmugu jayajwat ma tsuguinwatca, ne templuni'c, ne mam i-adora̱tca judíujat, ne nʉ'jcopacni'c. 
ACT.24.13	Ayʉ̱́j jayajwat ca-oyap iguicomproba̱tca ayé cosajat jeme tʉs̈tu-acusa̱tcapay jinap. 
ACT.24.14	Po ayʉ̱́j tʉnʉjmap: Je'jat inʉmgap ni'c tʉnajque's̈p jatu'c ama̱s̈an, po tʉnadora̱tpey tʉnte̱jtat ámbanuway iDiosat, mit tʉncupʉcp nu'pʉjʉn jeme tsʉ̱napay ja'yic Moisés ileyni'c mit profetajat ilibruni'jcat. 
ACT.24.15	Tʉncupʉcp as̈am je'jat iguicupʉjca, ni'c Dios i-acjutucta̱jcʉs̈áj o'guijcatway, oyjayajwat mit maljayajwatey. 
ACT.24.16	Mit jemni'c tʉngawamp tʉtsʉ̱nawa'n culpa̱tic mam igui-e'p Dios, mit we'ney mam igui-e'pca jayajwat.
ACT.24.17	’Mit may s̈iwijtat tʉyo'y jaynʉ'jcopacni'jcat, mit cʉs̈ tʉnʉcs̈ pa tʉntʉcmayna̱s̈ pa tʉs̈yacwa'n limosna mit ofrenda. 
ACT.24.18	Mit una̱c judíujat Asiajatway tʉs̈pa̱tcau templuni'c, mit wejpu'n tʉniprepara̱jtʉu as̈am iguinʉm Moisés iley. Tʉgayo'yu mit may jayajwat ne mit tsuguinwatpajyat. 
ACT.24.19	Ayé jayajwat itp ti imingawa'n yam pa tʉs̈acusa̱tcáj te tʉnwatcʉs̈au tanti. 
ACT.24.20	Tegaje', ma nʉmga ayʉ̱jat jeme tsʉ̱ngapay yam te tʉnwatcʉs̈au mal cuandu tʉtsʉ̱́naj iyos̈tujugujmat. 
ACT.24.21	Dejuru tʉs̈acusa̱tcap ni'c cuandu tʉtsʉ̱́naj mam je'jat tʉnmucotscʉs̈ mʉgʉc, tʉnyʉm: “Ʉ̱ is̈juzga̱tcap jinap ni'c tʉncupʉcp ni'c jutucta̱jcáj á̱nimajat. We'n iguinʉjm Pablo.”
ACT.24.22	Iguimarajw we'n Félix, mit como ijawip nat icupʉjca Jesús ijayajwat, iyajcʉs̈au pa jatu'mbac, inʉmgʉs̈au ayé judíujat:
ACT.24.22	—Imi'nwa'n ayé mʉjcapitán Lisias, wejpu'n tʉs̈-arregla̱twa'n in-asuntujat.
ACT.24.23	Mit imanda̱t tu'c capitán ma guarda̱t Pablo, po ma iguimo'ac s̈ʉ̱n libertad, ma mo' laj i-amigujat ma iguitʉcyo'ygac, mit ma iguimajyigac.
ACT.24.24	Iguinás̈caj una̱c s̈ʉjwat, coygau Félix mit ito's̈ay Drusila, mit je' judía. Mit cʉs̈ i-acmin Pablo ma iguinʉjmac nat iguicupʉjcawa'n Jesucristu. 
ACT.24.25	Mit Pablo inʉmgʉs̈au ni'c jayajwat itp ti iguiwatcawa'n oy, mit magawatcada̱jca neti, mit inʉmgʉs̈au ni'c mi'náj tu'c tiempu cuandu Dios ijuzga̱twa'n. Mit ni-apʉ̱tijyʉu Félix, mit inʉjmau:
ACT.24.25	—Jinap nʉs̈, cuandu tʉs̈aguepwa'n tiempu, tʉya̱s̈patu.
ACT.24.26	Félix i-atsʉ̱napate te Pablo iguimo'áj tumi̱n pa igui-acjo'nwa'n. Jemni'c iguiya̱s̈í̱jc pa iguimu-ampiwa'n. 
ACT.24.27	Icʉs̈ mechc s̈iwit, Félix pichinuw de gobernador, mit tʉgʉy tu'c nam gobernador inʉ'jyway Porcio Festo. Mit como Félix iwan itanwa'n oy mit judíujat, iyac Pablo ma tan presu.
ACT.25.1	Itʉgʉjy Festo de gobernador en ayé na̱s̈, icʉs̈ tu̱gup s̈ʉjw, pichin Cesarea mit nʉcs̈ Jerusalén. 
ACT.25.2	Mit coygau mam je' judíujat imʉjpa̱nijat, mit ayé judíujat más mʉjninʉ́mijcatway, pa igui-acusa̱tcawa'n Pablo. 
ACT.25.3	Iyo'tcajau ayé gobernador ma iguiwatcajac tu'c favor ma acmi'n Pablo pa Jerusalén. We'n je'jat i-atsʉ̱ndujcáj pa igui-ago'jcawa'n to̱uni'c. 
ACT.25.4	Po Festo ipo'ngʉs̈ ni'c Pablo tsʉ̱nap presu Cesarea, mit je' nʉs̈áj jaran pa jem. 
ACT.25.5	Inʉmgʉs̈au:
ACT.25.5	—Mijchat mimanda̱tcapay, pi nʉs̈ca tuwitic mit ʉ̱, mit te ijtʉp delitu ayé jayau, oyap is̈acusa̱tca.
ACT.25.6	Festo tsʉ̱nau Jerusalén como ocho o diez s̈ʉjwat, cʉs̈ pituc pa Cesarea. Icus̈ʉwij jatu'c s̈ʉjw, nitsʉ̱nda̱jcʉu yos̈tujugum, mit manda̱t ma muminga Pablo. 
ACT.25.7	Imijn je', iguicutomigau ayé judíujat jeme mingaway Jerusalén, mit i-acusa̱tcau Pablo. Inʉmgau ni'c je' iwat may cosa ma̱jlatway, po ca-oyawu iguicomproba̱tca neti. 
ACT.25.8	Mit Pablo nicowajnʉu, inʉm:
ACT.25.8	—Tʉnganiwatp nejʉmay cosa ma̱lway contra judíujat ilejyat. Tʉnganijimp ayé templu mit nejʉmay mal, ne tʉnganiwajtapey neti rey César.
ACT.25.9	Po Festo como iwan itanwa'n oy mit judíujat, inʉjmau Pablo:
ACT.25.9	—¿Inwamp inyʉs̈wa'n Jerusalén, mit jem nas̈-arregla̱tcawa'n ayʉ̱́j asuntu?
ACT.25.10	Mit Pablo ipo'n:
ACT.25.10	—Tʉtsʉ̱nap rey César icʉ'jugum, mit jem itp ti tʉs̈juzga̱tcáj. Mi̱ bien is̈jawi ni'c tʉnganiwatcʉs̈ap judíujat nejʉmay cosa ma̱lway. 
ACT.25.11	Ni'c te tʉnwat tu'c mal pa tʉ-o'cwa'n, tʉnganʉmp ni'c tʉga-o'gáj. Po te ca-itp nejʉmay cosa tʉs̈tu-acusa̱tcapay, nepʉn ca-oyap tʉs̈yacp je'jat icʉ'jugujmat. Tʉnyo'tp mejor rey César ma tʉs̈juzga̱tac.
ACT.25.12	Cʉs̈ Festo imucotscʉs̈ imuyos̈watcʉs̈pay, mit cʉs̈ inʉjmau Pablo:
ACT.25.12	—Mi̱ inyo't pi is̈juzga̱tac rey César, mit jinap minʉs̈áj mam je' pi is̈juzga̱tac.
ACT.25.13	Iguinás̈caj una̱c s̈ʉjwat, rey Agripa mit ito's̈ay Berenice nʉs̈cau pa Cesarea pa iguisaluda̱tcawa'n Festo. 
ACT.25.14	Itsʉ̱ngaj jem mayo'c s̈ʉjwat, Festo imu-ampi̱u ayé rey pa ma jawijya Pablo i-asuntu. Mit inʉjmau:
ACT.25.14	—Félix iyac yam tu'c presu. 
ACT.25.15	Mit cuandu tʉ-ojy Jerusalén, coygau mam ʉ̱ judíujat imʉjpa̱nijat mit na'waywájat Judeajatway, tʉs̈yo'tcajau pa tʉcondena̱t Pablo ma o'c. 
ACT.25.16	Mit ʉ̱ tʉmpo'ngʉs̈ je'jat ni'c Romajatway cayújijcat iguicondena̱tca tu'c jayau ma o'c te je' ca-oyap inicowajnʉ mit jeme igui-acusa̱tcapay. 
ACT.25.17	Jemni'c cuandu imíngaj je'jat pa yam, icus̈ʉwij jatu'c s̈ʉjw, tʉnitsʉ̱nda̱jcʉu jaran yos̈tujugum, mit tʉmanda̱t ma muminga ayé jayau. 
ACT.25.18	Itsʉ̱ngaj jem acusa̱tpajyat, iga-acusa̱tcawu neti as̈am ʉ̱ tʉs̈pensa̱jt. 
ACT.25.19	Solo itu-acusa̱tcau lo que je'jat icupʉjcapay. I-acusa̱tcap ni'c Pablo inʉm ni'c Jesús o'c mit jutucta̱c. 
ACT.25.20	Mit ʉ̱ tʉngajawiwu ti tʉnwatáj mit ayé asuntu, mit cʉs̈ tʉn-ucyo't je' te iwan inʉs̈wa'n Jerusalén pa jem tʉs̈-arregla̱tcawa'n ayé asuntu. 
ACT.25.21	Po como Pablo iyo't ma atsʉ̱nga hasta rey Augusto César igui-arregla̱twa'n ayé asuntu, tʉmanda̱t ma cuida̱tca je' hasta tʉs̈acnʉs̈wa'n mam ayé rey.
ACT.25.22	Cʉs̈ Agripa inʉjmau Festo:
ACT.25.22	—Ʉ̱ tʉnwampey tʉs̈marawa'n ayé jayau.
ACT.25.22	Mit je' iguinʉjmau:
ACT.25.22	—Jobom is̈marawa'n.
ACT.25.23	Icus̈ʉwij jatu'c s̈ʉjw, coygau Agripa mit Berenice bien oyaguijcat, mit tʉgʉygau mam igui-arregla̱tcaj asuntujat. Tʉgʉygawey mʉjcapitájnat mit mʉjayajwat nʉ'jcopacni'cway. Mit cʉs̈ Festo manda̱t ma muminga Pablo. 
ACT.25.24	Cʉs̈ Festo inʉmgʉs̈au:
ACT.25.24	—Rey Agripa, mit nu'pʉjʉn jayajwat jeme tsʉ̱ngapay apʉcmuguic mit ʉjtsat, in-e'pcap ayʉ̱́j Pablo. Ayʉ̱́j jayau nu'pʉjʉn judíujat iguicotsnas̈cau mit ʉ̱ Jerusalén mit yam, mit iyo'tí̱jcap ma o'c. 
ACT.25.25	Po ʉ̱ tʉmpa̱t ni'c nejʉmay mal iganiwatp pa i-o'cwa'n, mit como je'yu iyo't ma iguijuzga̱tac rey Augusto César, tʉnyʉm ni'c tʉnacnʉs̈áj mam ayé rey. 
ACT.25.26	Po tʉngapa̱tp tu'c cosa iyacs̈ta'cway pa tʉs̈ja'jyawa'n tʉnjefe. Jemni'c tʉs̈acmijn mam mijchat, po más tʉnwan pi marau mi̱, oh rey Agripa. Mit in-ucyo'táj ti mal iwatway, pa we'n tʉnaguepáj ti tʉnja'jyámpay ayé rey. 
ACT.25.27	Tʉs̈jawi ni'c ca-oy tʉs̈ajyu'twa'n tu'c presu te tʉnganʉmp ti delitu ijtʉpay.
ACT.26.1	Wejpu'n Agripa inajau Pablo:
ACT.26.1	—Tʉmoygap laj pi nicowajnʉ.
ACT.26.1	Cʉs̈ Pablo iyucju'p icʉ' mit chu̱chiu cotspay pa inicowajnʉwa'n, inʉm:
ACT.26.2	—Oh rey Agripa, ji'go'cp tʉnjo̱jt ni'c oyáj jinap tʉnicowajnʉ mam intsʉ̱na. Tʉnicowajnʉp de nu'pʉjʉn ayé cosajat tʉs̈tu-acusa̱tcapay ayʉ̱́j judíujat. 
ACT.26.3	Ni'c mi̱ más inis̈capcʉs̈ap nu'pʉjʉn judíujat icostumbrejat mit nu'pʉjʉn asuntu itcʉjʉpay. Jemni'c tʉyo'jta favor pi is̈marawac mit calma.
ACT.26.4	’Nu'pʉjʉn judíujat ijawigap nat tʉyo'jy desde tʉyauya̱waymijn. Ijawigap nat tʉyo'jy mam je'jat cuandu tʉtsʉ̱́naj tʉntʉcmayna̱s̈ mit we'ney Jerusalén. 
ACT.26.5	Je'jat ijawigap ni'c desde tʉyauya̱waymijn tʉfariseujate, mit fariseujat más iguarda̱tcap ley que japu̱t judíujat. Oyap iguinʉmga je'jat ni'c iyacs̈ta'cway lo que tʉnyʉmpay, te iwangap iguinʉmgawa'n. 
ACT.26.6	Mit jinap tʉs̈cotsnas̈cap ni'c tʉncupʉcp ayé promesa jeme Dios imoygʉs̈way tʉnte̱jtat ámbanuway. Iyac tu'c promesa ni'c á̱nimajat jutucta̱jcáj. 
ACT.26.7	Ayé doce familiajat Israejlatway i-adora̱tí̱jcap Dios tsu'm mit s̈ʉ̱m, ni'c i-atsʉ̱ngap hasta ma cumplia̱t ayé promesa. Oh rey Agripa, como tʉnatsʉ̱nap ni-as̈amu, tʉs̈acusa̱tcap judíujat. 
ACT.26.8	¿Tini'c is̈cacupʉ́jca ni'c Dios i-acjutucta'gáj á̱nimajat?
ACT.26.9	’Ʉ̱ iyacs̈ta'cway tʉmpensá̱tate tʉs̈watcʉs̈awa'n mal jeme icupʉjcaway Jesús Nazaretway, 
ACT.26.10	mit wename tʉs̈wajt Jerusalén. Tʉncomgʉs̈ cuytujugum mayo'c Dios ijayajwat ni'c tʉs̈moygau laj judíujat imʉjpa̱nijat. Mit cuandu igui-ago'jcaj cupʉcpajyat, tʉnmutʉgʉygʉs̈ ago'cpajyat. 
ACT.26.11	Mit mayo'c viaje tʉs̈castiga̱tcʉs̈ ni'c tʉnwan ma tucotsca Jesús. Tʉnche'ngʉs̈ jʉmba'tu mam i-adora̱tca judíujat, mit como tʉ-awa'no'c mit je'jat, tʉmpo'ctangʉs̈ hasta pe'ta̱may nʉ'jcopajcat.
ACT.26.12	’Cuandu tʉs̈wajt we'n, tʉnʉcs̈ nʉ'jcopac Damasco ni'c tʉs̈moygau laj mit tʉs̈ajyu'tcau judíujat imʉjpa̱nijat. 
ACT.26.13	Oh rey, pu̱ts̈ʉjw tʉs̈-is̈ to̱uni'c tu'c luz tsajpni'cway jeme ta'cs̈way más que s̈ʉjw. Ayé luz tʉs̈cuta'cs̈ta̱c ʉ̱ mit jeme tʉs̈muyo'ygaway. 
ACT.26.14	Mit tʉca'ugaj na̱s̈ni'c tʉnu'pʉjʉjnat, tʉnmarau ni'c tʉs̈mucotsp el Señor, mit je' cots hebreu-auni'c, inʉm: “Saulo, Saulo, ¿tini'c ʉ̱ is̈po'ctamp? Mʉgʉgo'c is̈tunas̈ jinap pa pi nijawi ayé mal inwatpay.” 
ACT.26.15	Mit cʉs̈ ʉ̱ tʉnyʉjmau: “¿Mipʉn mi̱, Señor?” Mit el Señor inʉm: “Ʉ̱ tʉJesús jeme impo'ctampay. 
ACT.26.16	Ca's̈ʉ'c mit nitendá̱jcʉ, ni'c tʉque's̈ta̱jcau pa ʉ̱ is̈servia̱jtáj, mit pa is̈nʉmdacyo'ywa'n lo que in-is̈way, mit inyʉmáj lo que tʉ-actu-e'pámnajway. 
ACT.26.17	Tʉlibra̱táj icʉ'jugujmat judíujat mit pe'ta̱majyat mam ʉ̱ tʉ-acnʉs̈wa'n mi̱. 
ACT.26.18	Tʉ-acnʉs̈áj mam je'jat pa pi actu-entendia̱tcʉs̈, pa magajayo'yga chitimicni'c po pa ma yo'yga Dios iluzni'c, ni'c tʉnwamp ma niju'pcʉjʉ mam igui-actangap Awayagatsna', pa we'n oyáj iguisiguia̱tcaja Dios. Tʉnwamp tʉs̈chi'tcʉs̈awa'n ima̱jlat jeme tʉs̈cupʉjcámpay, mit ma pʉctsouga lugar mit ayé jayajwat jeme Dios i-aparta̱tcʉs̈way. We'n tʉs̈nʉjmau Jesús.”
ACT.26.19	’Oh rey Agripa, tʉnjayaumay lo que Dios tʉs̈nʉjmaway cuandu tʉs̈que's̈ta̱jcau. 
ACT.26.20	Primeru tʉnyʉmdacyo'y ayé oyway noticia Damasco, mit después Jerusalén, mit nu'pʉjʉn Judeajway na̱s̈, mit we'ney mam itsʉ̱nga jayajwat jeme caje'jatway judíujat. Tʉnyʉmgʉs̈au ma cuyaguiga ima̱lway to̱jwat pa iguipʉjcawa'n tu'c to̱u yacs̈icway, mit ma yo'yga yacs̈ic pa jayajwat ma e'pca ni'c icupʉjcanup Dios. 
ACT.26.21	Jemni'c tʉs̈actangau judíujat templuni'c, mit iwangau tʉs̈ago'jcáj. 
ACT.26.22	Po como tʉs̈majyiu Dios, tʉsiguia̱tp mʉgʉc hasta jinap, mit tʉnactujawigʉs̈p mʉjayajwat mit camʉjninʉ́mijcatway, mit tʉnyʉmgʉs̈ap solo ayé cosajat lo que inʉmgaway profetajat mit Moisés. Je'jat inʉmgau ti jatáj, 
ACT.26.23	ni'c Cristu it ti iguitunas̈, mit je' ayé primeru jutucta̱cway mam itsʉ̱nga á̱nimajat, mit inʉmgajau oyway noticia ni'c Dios i-actu-entendia̱tcʉs̈áj judíujat mit jeme caje'jatway judíujat.
ACT.26.24	Mit cʉs̈ Pablo iguinʉjm we'n pa inicowajnʉwa'n, Festo cotsta̱c mʉgʉc, inʉm:
ACT.26.24	—Pablo, mi̱ miloco. Mayo'c estudiu is̈aclocoip.
ACT.26.25	Po Pablo inʉjmau:
ACT.26.25	—Festo, mi̱ más mimʉjninʉmic. Tʉgaje' loco, po tʉnyʉmp lo que iyacs̈ta'cway, tʉngatʉ'tsnʉmpu neti. 
ACT.26.26	Mit rey gripa ijawip nu'pʉjʉn ayʉ̱́j cosajat. Jemni'c tʉgapʉ̱t tʉcotswa'n iwindugʉtʉm. Tʉnjawip ni'c je' i-is̈cap nu'pʉjʉn lo que iguijatway Jesús, ni'c je' igawatu neti anu'mu. 
ACT.26.27	Oh rey Agripa, ¿incupʉcp mi̱ lo que inʉmgaway profetajat? Tʉnjawip ni'c mi̱ incupʉcp.
ACT.26.28	Mit cʉs̈ Agripa inʉjmau Pablo:
ACT.26.28	—Mi̱ inwamp jaran is̈actugupʉgáj Jesús.
ACT.26.29	Mit Pablo iguinʉjmau:
ACT.26.29	—Dios ma wa'n te jaran o te we'n, caje' mi̱jyu, po nu'pʉjʉn jeme tʉs̈maraugapay jinap, tʉnwamp ma cupʉjca as̈am ʉ̱, solo tʉngawamp ma tsʉ̱nga cutsumda'guic as̈am ʉ̱.
ACT.26.30	Mit cʉs̈ Pablo iguinʉjm we'n, nitenda̱jcʉjʉu ayé rey, ayé gobernador, Berenice, mit nu'pʉjʉn jeme tsʉ̱ngaway mit je'jat. 
ACT.26.31	Mit ipíchingaj jatu'c laj, cotscau je'jatu, inʉmgau:
ACT.26.31	—Ayé Pablo iganiwatp neti pa i-o'cwa'n, ne pa nas̈comgawa'n cuytujugum.
ACT.26.32	Mit Agripa inʉjmau Festo:
ACT.26.32	—Oyapate nas̈acjo'nga ayé jayau, po jinap ca-oyap, ni'c je' iyo't rey César ma iguijuzga̱tac.
ACT.27.1	Mit inʉmgau ni'c itp ti tʉnʉs̈cawa'n barcuni'c pa Italiajway na̱s̈, mit cʉs̈ i-entrega̱tcau Pablo mit japu̱t presujat icʉ'jugum tu'c capitán inʉ'jyway Julio, mit je' imanda̱t tu'c soldajuc inʉ'jyway Augusto. 
ACT.27.2	Mit tʉcu'tcau en tu'c barcu jeme tsʉ̱naway en ayé puertu Adramitio, mit ayé barcu nʉs̈p pa puertujat itpay Asiajway na̱s̈. Mit cʉs̈ tʉnʉs̈cau, mit nʉcs̈ mit ʉjtsat Aristarco jeme tsʉ̱naway Tesalónica, tu'c nʉ'jcopac Macedoniajway na̱s̈. 
ACT.27.3	Icus̈ʉwij jatu'c s̈ʉjw, tʉcoygau Sidón. Mit Julio, como oyjayawo'c, imoy laj Pablo ma tʉcyo'ygʉs̈ i-amigujat pa iguimajyigáj. 
ACT.27.4	Tʉpíchingaj Sidón en ayé barcu, tʉnas̈cau ayé isla Chipre pa anajyimay laj mam igas̈uj may s̈e'm, ni'c yajyʉ'n mʉgʉgo'c s̈e'm tʉs̈tsactsougau. 
ACT.27.5	Mit tʉnyas̈cau ayé lama̱t tom Cilicia mit Panfiliajway na̱s̈, cʉs̈ tʉcoygau Mira, tu'c nʉ'jcopac Liciajway na̱s̈.
ACT.27.6	Mit ayé capitán ipa̱t jem tu'c barcu Alejandríajway jeme nʉs̈pay pa Italiajway na̱s̈, mit tʉs̈ajcu'tcawatu jem. 
ACT.27.7	May s̈ʉjwat tʉnʉ́s̈caj jo̱toy en ayé barcu, mit majo'c tʉcóygaj tom nʉ'jcopac Gnido, mit como tʉs̈camoygawu laj s̈e'm, tʉnas̈cau ayé isla Creta tom ayé copac Salmón mam iga-it oy s̈e'm. 
ACT.27.8	Mit majo'c tʉnás̈caj jem, tʉmpʉjcau lama̱t-au-á̱m hasta tʉcóygaj en tu'c lugar inʉ'jyway Buenos Puertos, mit tom itsʉ̱naj tu'c nʉ'jcopac inʉ'jyway Lasea.
ACT.27.9	Mit tʉnactogoygau mayo'c tiempu, mit peligroso mam tʉnʉ́s̈caj barcuni'c ni'c tominup ayé tiempu payicway, mit jemni'c iguitsawigʉs̈ Pablo: 
ACT.27.10	inʉmgʉs̈au:
ACT.27.10	—Jayajwat, tʉn-e'p ni'c itáj peligru en ayʉ̱́j viaje, mit mayo'c nas̈actogoygawa'n. Togoygáj natsʉjmat mit ayʉ̱́j barcu, mit hasta ʉjtsat oyapey natogoyga.
ACT.27.11	Po ayé capitán más icupʉjcʉs̈ barcu-acyo'ypayna' mit barcuna' ijayc, mit igacupʉgu lo que Pablo inʉmway. 
ACT.27.12	Mit como ayé puertu ca-oyaguic pa tʉs̈acnas̈cawa'n ayé tiempu payicway, casi nu'pʉjʉn inʉmgau ni'c ma pichinga jem, te oyap inʉs̈ca pa Fenice pa jem igui-acnas̈cawa'n ayé tiempu payicway. Mit Fenice tu'c puertu en ayé isla Creta, mit Fenice e'pnʉs̈p pa norte mit jʉns̈e'may laj.
ACT.27.13	Ichu̱chij s̈ujpay jo̱toy jʉns̈e'm, inʉmgapayta ni'c oyáj isiguia̱tca en ayé viaje. Mit cʉs̈ pichingau jem, mit ipʉjcau lama̱t-au-á̱m tomo'c ayé isla Creta. 
ACT.27.14	Mit cajegu tʉyo'ygaj, s̈ujta̱c mam itsʉ̱naj barcu tu'c mʉgʉcway s̈e'mtu̱ inʉ'jyway Norte. 
ACT.27.15	Mit s̈e'm icus̈ujiu ayé barcu, mit como ca-oyawu tʉnʉs̈ca mam imi'n ayé s̈e'm, tʉnmoygau laj ma munʉcs̈ ayé barcu mam s̈e'm iguiwa'n. 
ACT.27.16	Mit tʉnas̈cau barcuni'c mam tu'c titic islawáy inʉ'jyway Clauda mam iga-it oy s̈e'm. Mit barcuna' iju'ptacmin tu'c ajwáy, mit cʉs̈ tʉs̈moygau yos̈ pa tʉs̈ajcu'tcaj ajwáy barcuni'c. 
ACT.27.17	Tʉs̈ajcu'tcaj ayé ajwáy, icutsumda̱jcau ayé barcu mit tʉps̈ pa ma ijtʉ maj, mit como ipʉ̱tcau maganʉs̈ca po'y-awa'tsam mit icutanigawa'n jem, i-acmanajcau ayé lona jeme igui-acyo'ypay ayé barcu, imoygau laj s̈e'm ma munʉcs̈ mam je' iguiwa'n. 
ACT.27.18	Icus̈ʉwij jatu'c s̈ʉjw, como tʉntunas̈cau tu'c mʉgʉcway s̈e'mtu̱, ica'tstʉgʉygau una̱c tsʉm lama̱tjugum pa maga-u'ts tantu ayé barcu. 
ACT.27.19	I-íjtʉj tu̱gup s̈ʉjw, tʉnca'tstʉgʉygau lama̱tjugum ayé cosajat i-ocupa̱tcaway pa ayé barcu. 
ACT.27.20	Mit pa mayo'c s̈ʉjwat tʉnis̈togoygau s̈ʉjw mit ma̱tswájat, mit min tu'c s̈e'mtu̱ mʉgʉcway, mit cʉs̈ tʉnyʉmgapayta ni'c tʉtogoygájama.
ACT.27.21	Como jego'c tʉtsʉ̱́ngaj sin cay, Pablo nitenda̱jcʉu es̈pu̱tum mam je'jat, mit inʉmgʉs̈au:
ACT.27.21	—Jayajwat, is̈cacupʉ́jcawate pa nagapíchinga Creta, nagatunas̈capate mit naga-actogoygapate neti. 
ACT.27.22	Po jinap tʉtsawigʉs̈p pi ni-animá̱tcʉjʉ, ni'c nepʉn de mijchat catogoygáj, solo togoyáj barcuna'. 
ACT.27.23	Ni'c ayʉ̱́j tsu' tʉs̈que's̈ta̱jcau tu'c ángel i-ajyu'tway Dios, mit Dios ayé tʉnSeñor, mit tʉnservia̱jtap je'. 
ACT.27.24	Mit ayé ángel tʉs̈nʉjmau: “Pablo, campʉ̱twit, ni'c itp ti incojawa'n mam itsʉ̱na rey César. Mit Dios is̈moy favor ni'c nu'pʉjʉn inmuyo'ygʉs̈pay catogoygáj.” 
ACT.27.25	Jayajwat, jemni'c pi ni-animá̱tcʉjʉ, ni'c tʉncupʉcp Dios, ni'c as̈am tʉs̈najau, wename ijatwa'n. 
ACT.27.26	Po itp ti nacucoyigawa'n en tu'c isla.
ACT.27.27	Inas̈ catorce s̈ʉjwat, tʉs̈munʉs̈cau s̈e'm en ayé lama̱t Adriajway, mit pu̱jtsu'm marinerujat inʉmgapayta ni'c tom itsʉ̱na tu'c na̱s̈. 
ACT.27.28	Mit iquips̈cau pʉjʉn ijuqui ayé lama̱t. Mit iguicómgaj quips̈an, ipa̱tcau ni'c treinta y seis metru ijuqui. Inʉ́s̈caj s̈ʉ̱n más jʉpm, icomgawatu quips̈an mit ipa̱tcau ni'c veintisiete metru ijuqui. 
ACT.27.29	Mit tʉpʉ̱tcau tʉgacupás̈iga tsa'ni'jcat. Mit cʉs̈ i-acmanajcau nʉ'jugum mactas̈p pus̈an u'tspay pa magayo'y ayé barcu, mit tsʉ̱ngau cutsúmiyic barcumugus̈á̱m. Mit cʉs̈ tu'ngau ijo̱jtat ni'c it ti igui-acs̈ʉwigawa'n. 
ACT.27.30	Mit cʉs̈ marinerujat iwangau iguicupo'jcawa'n ayé barcu, mit i-acmanajcau ayé aj lama̱tjugum, niwatcʉjʉu as̈am i-acmanajcapay pus̈an jʉpmay laj. 
ACT.27.31	Po Pablo i-ajque's̈cʉs̈au ayé capitán mit isoldájat, inʉmgʉs̈au:
ACT.27.31	—Te catangap ayʉ̱́jat barcuni'c, mijchat ca-oyáj inyisalva̱tcʉjʉ.
ACT.27.32	Wejpu'n soldajat iguipus̈tújcaj ajtʉps̈na', mit imoygau laj ayé aj ma ca'u nʉ'jugum.
ACT.27.33	Mit tom cus̈ʉwinup, Pablo itsawigʉs̈ nu'pʉjʉn ma cayga, inʉm:
ACT.27.33	—Catorce s̈ʉjwanu ingamá̱gaj ne ingacáygaj. 
ACT.27.34	Jemni'c tʉnʉmgʉs̈a pi cayga pa pi pʉjca maj, pa we'n oyáj impíchinga, ni'c netu'c incuaypʉjcat catogoyáj.
ACT.27.35	Mit iguinʉjm we'n, Pablo ipʉc ma̱s̈anʉ̱n mit inʉjmau Dios ni'ctiyu̱s̈ mam itsʉ̱nbʉ'ngaj nu'pʉjʉjnat, mit igui-emgada̱jc, chu̱chiu caypay. 
ACT.27.36	Mit cʉs̈ nu'pʉjʉn ni-animá̱tcʉjʉu, mit caygawey je'jat. 
ACT.27.37	Wejpu'n tʉtsʉ̱́ngaj barcuni'c tʉdoscientos setenta y seis jayajwat. 
ACT.27.38	Mit je'jat icú̱s̈cʉjʉj, ica'tstʉgʉygau trigu lama̱tjugum pa maga-u'ts tantu ayé barcu.
ACT.27.39	Mit icus̈ʉwij, iga-is̈capcawu ayé na̱s̈ mam itsʉ̱ngaj, po igui-is̈ca lama̱t-auni'c tu'c laj mam i-it playa, jem iwangau iguicutsʉmigawa'n ayé barcu, te oyap. 
ACT.27.40	Mit ipus̈tujcau ayé tʉps̈ itutsumgaway pus̈ajnat, cʉs̈ icuyaguigau lama̱tjugum. Mit i-acjo'ngau tʉps̈na'jat mam iguiju'pje̱guí̱c ayé barcu, mit i-ajcu'tcau jʉpmay lona ma pʉc s̈e'm, mit nʉs̈cau pa ayé playa lama̱t-auni'c. 
ACT.27.41	Mit i-ajcoygau ayé barcu mam initsójwʉj mit jatu'c lama̱t, mit po'ychi'jcʉu, mit cutániyic itajn jʉpm, mit lama̱tna' imqj i-ac-awa̱jtsau imugus̈á̱m. 
ACT.27.42	Mit soldajat ni-acochigʉjʉu pa igui-ago'jcawa'n presujat, nepʉn magapo'c yunic. 
ACT.27.43	Po ayé capitán iwan iguisalva̱twa'n Pablo. I-atujcʉs̈ soldajat magawatcawit we'n, mit imanda̱t jeme ijatcapay yunga ma nica'tstʉgʉjyʉ'jcʉjʉ, mit ma pichinga pa nʉ-auni'c, 
ACT.27.44	mit japu̱jtat ma pichinga tsacni'jcat, mit barcu-pedazuni'jcat. Mit we'n nu'pʉjʉjnat oyau inisalva̱tcʉjʉ, ni'c pichingau pa nʉ-auni'c.
ACT.28.1	Mit cuandu tʉpíchingaj, tʉnimoygʉjʉu cuenta ni'c ayé isla inʉ'jy Malta. 
ACT.28.2	Mit ayé jayajwat jeme tsʉ̱ngaway jem tʉs̈watcajau puru cosa oyway, ni'c i-acotmujcau jʉjn mit tʉs̈pʉctsougau oy tʉnu'pʉjʉjnat ni'c mino'c tu̱ mit payiguito'c. 
ACT.28.3	Mit Pablo ja's̈pi̱u mit icom jʉngʉtʉm. Mit tu'c tsanay igui-acpo'c jʉnjajic, iguipirat icʉ'ni'c. 
ACT.28.4	Mit jeme tsʉ̱ngaway jem, igui-ís̈caj ni'c iguipirat ayé tsanay icʉ'ni'c, inʉmgau je'jat:
ACT.28.4	—Iyacs̈ta'cway ayʉ̱́j jayau tu'c ago'cpay, ni'c nisalva̱jtʉu lama̱tjugum, po como ma̱lo'c, itp ti i-o'cwa'n.
ACT.28.5	Po Pablo i-ajca'u ayé tsanay jʉngʉtʉm, mit neti iguigajatu. 
ACT.28.6	Ayé jayajwat i-atsʉ̱ngapate hasta iqui's̈wa'n icʉ' o de repente ica'wa'n o'guic, po i-atsʉ̱ngau más, mit i-is̈cau ni'c neti iguigajatu. Mit cʉs̈ ipensa̱tcau jatu'c cosa, inʉmgau ni'c je' tu'c dios.
ACT.28.7	En ayé isla tom itsʉ̱naj ina̱s̈ tu'c jayau inʉ'jyway Publio, mit je' manda̱t en ayé isla. Je' tʉs̈pʉctsougau, mit como oyjayawo'c tʉs̈moygau laj pa tʉtángaj jem tu̱gup s̈ʉjw. 
ACT.28.8	Mit wejpu'n Publio ite̱t che's̈ni'c icʉ́mnaj tu'nij, ijtʉu jʉjn mit nipintʉ'n. Mit Pablo tʉgʉy igui-e'p ayé jayau, mit i-ora̱jtau, iyajcau icʉ' iyucuinm, mit i-ac-oytan. 
ACT.28.9	Iguiwajt we'n, nu'pʉjʉn jeme tsʉ̱ngaway tu'nij en ayé isla mingau mit oytangawey. 
ACT.28.10	Mit ayé jayajwat tʉs̈moygau may regalujat, mit tʉpíchingaj, tʉs̈moygau jeme tʉs̈togoygaway.
ACT.28.11	Mit inas̈ tu̱gup po', tʉpichingau en tu'c barcu Alejandríajway, mit ayé inas̈ payic islani'c. Ayé barcu ijtʉu tu'c figura ijʉpni'c, mechc tiyu̱s̈at inʉ'jyatway Cástor mit Pólux. 
ACT.28.12	Tʉcóygaj nʉ'jcopac Siracusa, tʉtangau jem tu̱gup s̈ʉjwat. 
ACT.28.13	De jem tʉ-ayo'yje̱jcau lama̱t-au-á̱m mit tʉcoygau nʉ'jcopac Regio. Inas̈ tu'c s̈ʉjw, is̈uj jo̱toy jʉns̈e'm, tʉcoygau jatu'c s̈ʉjw nʉ'jcopac Puteoli. 
ACT.28.14	Mit jem tʉs̈pá̱tcaj hermanujat, mit tʉs̈nʉmgajau tʉtánga mit je'jat tu'c s̈ama̱na, mit cʉs̈ tʉnʉs̈cau pa Roma. 
ACT.28.15	Mit hermanujat Romajatway iguimáraugaj ni'c tʉmingap, pichingau pa tʉs̈pa̱jtsougáj hasta Foro de Apio mit Tres Tabernas. Pablo igui-is̈cʉs̈ ayé hermanujat, inʉjmau Dios ni'ctiyu̱s̈ mit ji'cta̱c ijo̱jt. 
ACT.28.16	Tʉcóygaj Roma, ayé capitán i-entrega̱tcʉs̈ presujat icʉ'jugum ayé jefe imanda̱tway soldajat, po Pablo imoygau laj ma che'n mam itanwa'n, mit tu'c soldaj iguicuida̱támpay.
ACT.28.17	I-íjtʉj tu̱gup s̈ʉjw, Pablo iya̱s̈cʉs̈ judíujat mʉjninʉ́mijcatway. Itsʉ̱ngaj apʉcmuguic, inʉmgʉs̈au:
ACT.28.17	—Jayajwat, tʉngawatcʉs̈awu neti judíujat tʉntʉcmayna̱s̈atway, ne tʉngawatu neti contra icostumbrejat nate̱jtat ámbanuway. Po majawe'naj, desde Jerusalén tʉs̈acmingau presu Romajatway icʉ'jugujmat. 
ACT.28.18	Mit cʉs̈ tʉs̈-ucyo'tcau Romajatway, iwangau tʉs̈acjo'ngáj ni'c igapa̱tcawu causa pa tʉ-o'cwa'n. 
ACT.28.19	Po como judíujat igawangawu tʉs̈acjo'ngáj, it ti tʉs̈yo'jt rey César ma tʉs̈juzga̱tac. Po majawe'naj tʉnga-acusa̱tp tʉntʉcmayna̱s̈atway. 
ACT.28.20	Mit jemni'c tʉya̱s̈cʉs̈ pa tʉ-e'pcʉs̈wa'n mit tʉmucotscʉs̈wa'n. Ʉ̱ tʉnatsʉ̱nap nije'yu jeme Israejlatway i-atsʉ̱ngapay, ni'c Dios i-acjutucta̱jcʉs̈áj o'guijcatway. Jemni'c tʉtsʉ̱nap cutsumiyic mit ayʉ̱́j cadena.
ACT.28.21	Mit je'jat iguinʉmgajau:
ACT.28.21	—Jeme tsʉ̱ngapay Judeajway na̱s̈ tʉs̈canija'ygajap ti inwatway, ne canimingap judíujat jeme is̈malninʉmgaway o jeme is̈tucotscaway mi̱. 
ACT.28.22	Po tʉnwangap tʉs̈maraugawa'n lo que mi̱ impensa̱tpay, ni'c tʉnjawigap ni'c ayʉ̱́j grupu icupʉjcapay Cristu jʉmgapa'tu iguimalninʉ́mga.
ACT.28.23	Mit i-aparta̱tcau tu'c s̈ʉjw pa imingawa'n, mit cʉs̈ mingau mayo'jcat mam Pablo itsʉ̱naj. Mit je' imucotscʉs̈ desde jopoyít hasta tsu'jít, mit inʉmgʉs̈au nat Dios imanda̱twa'n. Mit i-ocupa̱t Moisés iley mit profetajat ilibrujat, mit i-actujawigʉs̈ ni'c Jesús ayé Cristu i-ajyu'tway Dios. 
ACT.28.24	Mit una̱c icupʉjcau lo que inʉmway, mit ja-una̱c igacupʉjcawu. 
ACT.28.25	Mit como ayé judíujat catsʉ̱ngawu en acuerdu, ca's̈ʉ'jcau pa inʉs̈canuwa'n, po Pablo inʉmgʉs̈au yename:
ACT.28.25	—Oyo'gu Espíritu Santu igui-actunʉjm ayé profeta Isaías ma nʉmgʉs̈a nate̱jtat ámbanuway, inʉm:
ACT.28.26	Nʉs̈ mam itsʉ̱nga ayé jayajwat mit nʉmgʉ́s̈a:
ACT.28.26	Intumaraugáj inta̱tsʉjcat po inga-entendia̱tcáj.
ACT.28.26	Mit intu-e'pcáj inwijnat po ingajawigáj ti ayé in-e'pcapay,
ACT.28.27	ni'c ayé jayajwat iga-entendia̱tcap oy ijo̱tni'jcat,
ACT.28.27	mit igatumaraugap oy ita̱tsʉjcat,
ACT.28.27	mit i-api'chcau iwijnat,
ACT.28.27	magatu-e'pca iwijnat,
ACT.28.27	ne magamarauga mit ita̱tsʉjcat,
ACT.28.27	ne maga-entendia̱tca ijo̱tni'jcat,
ACT.28.27	pa magacupʉjca,
ACT.28.27	pa tʉge-ac-oytangʉs̈.
ACT.28.28	Pi jawiga ni'c Dios inʉm ma nisalva̱tcʉjʉ jayajwat jeme caje'jatway judíujat, mit je'jat iguimaraugáj. 
ACT.28.29	Iguinʉmgʉ́s̈aj we'n, pichingau judíujat, mit discutia̱tcau mayo'c.
ACT.28.30	Mit Pablo tsʉ̱nau mechc s̈iwit enteru en tu'c tʉjc i-alquila̱tway, mit ipʉctsougʉs̈ nu'pʉjʉn jeme mingaway mam je'. 
ACT.28.31	Mit inʉmgʉs̈au nat Dios imanda̱twa'n, mit i-ajque's̈cʉs̈au nat iguicupʉjcawa'n el Señor Jesucristu. I-ajque's̈ mam nu'pʉjʉn iguimarauga, mit nepʉ ca-oyawu igui-atujcap.
ROM.1.1	Ʉ̱ Pablo. Tʉnservia̱jtap Jesucristu. Dios tʉs̈ya̱s̈ pa tʉjatwa'n apóstol, ayé inʉmo'jcʉp ni'c Dios tʉs̈ajyu't, mit tʉs̈cupi̱u pa tʉs̈nʉmdacyo'jyawa'n i-oyway noticia. 
ROM.1.2	Dios inʉm ámbanu ni'c iyagáj ayé oyway noticia, mit Dios i-actunʉmgʉs̈ iprofetajat mit ija'ygau lo que Dios inʉmway. 
ROM.1.3	Ayé oyway noticia nas̈actu-is̈cap el Señor Jesucristu, Dios iway, mit je' min David ifamiliani'c, mit min as̈am jayau. 
ROM.1.4	Najawigap ni'c Jesucristu Dios iway ni'c ito'jcʉp poder, mit je' ijtʉu Espíritu Santu mit yo'y limpiu en ayʉ̱́j mundu, mit jutucta̱c mam itsʉ̱nga á̱nimajat. 
ROM.1.5	Mit Jesucristu tʉs̈moygau favor ni'c tʉs̈yajcau pa apóstol. Tʉs̈ajyu'tcau pa tʉs̈nʉmgajawa'n nu'pʉjʉn jayajwat jʉmgapa'tu ma cupʉjca Jesucristu mit ma jayaumayga. 
ROM.1.6	Mit we'ney mijchat Dios is̈ya̱s̈cau pa is̈je'jatcáj Jesucristu.
ROM.1.7	Tʉja'ygʉs̈ap nu'pʉjʉn mitsʉ̱ngapay mʉjway nʉ'jcopac Roma. Dios is̈wangap mit is̈ya̱s̈cau pa inyo'ygawa'n mit je'. Dios Nate̱jat mit el Señor Jesucristu pi is̈moygac favor mit paz.
ROM.1.8	Primeru tʉnyʉjmʉ'gáj ni'c Jesucristu nas̈moygap favor, mit jemni'c tʉs̈nʉ́jma Dios ni'ctiyu̱s̈ pa mijchat minu'pʉjʉjnat. Ni'c jʉmgapa'tu inʉmgap ni'c micupʉjcap mʉgʉc. 
ROM.1.9	Dios ijawip ni'c tʉ-ora̱tí̱jcajap, mit tʉnservia̱jtap Dios mit nu'pʉjʉn tʉnjo̱jt mit tʉnyʉmdacyo'jyap i-oyway noticia Dios iway. 
ROM.1.10	Tʉnyo'tí̱jcap Dios ma oya tʉs̈acnʉs̈áj mam intsʉ̱nga, te je' iwamp. 
ROM.1.11	Ni'c tʉnwano'cp tʉ-e'pcʉs̈wa'n. Tʉnwamp tʉmajyigʉs̈wa'n mit ayé favor tʉs̈moyway Espíritu Santu, pa we'n mitsʉ̱ngáj más mʉgʉc mit Dios. 
ROM.1.12	Mit we'n nani-anima̱tcʉjʉ̱́j nanu'pʉjʉjnat ni'c nacupʉjcap ni-as̈amu.
ROM.1.13	Hermanujat, tʉnwamp pi jawiga ni'c mayap veces tʉnʉs̈o'jcʉj mam mijchat po hasta jinap cani-oyap tʉnʉs̈. Tʉnʉs̈o'jcʉp pa tʉs̈watwa'n tu'c oyway yos̈ pa Dios mam mijchat intsʉ̱nga, mit we'ney tʉs̈wato'jcʉ mam itsʉ̱nga japu̱t jayajwat jʉmgapa'tu en ayʉ̱́j mundu. 
ROM.1.14	Tʉtsʉ̱nap obliga̱tic tʉs̈ajque's̈cʉs̈awa'n jeme i-is̈capcapay mit jeme iga-is̈capcapay. 
ROM.1.15	Jemni'c ʉ̱ tʉtsʉ̱nap dispuestu pa tʉs̈nʉmdacyo'ywa'n oyway noticia pa mijchatey mitsʉ̱ngapay Roma.
ROM.1.16	Tʉgawinchu̱gap tʉs̈nʉmwa'n ayé oyway noticia. Ni'c Dios i-ajque's̈p ipoder mit ayé oyway noticia, pa ma nisalva̱tcʉjʉ nu'pʉjʉn jeme cupʉjcapay. Dios iwan primeru ma nisalva̱tcʉjʉ judíujat mit iwampey ma nisalva̱tcʉjʉ-ey jeme caje'jatway judíujat. 
ROM.1.17	Ayé oyway noticia nas̈actujawip ni'c Dios nas̈yacs̈icninʉmgap ni'c nacupʉjcap, mit solo te nacupʉjcap je'. As̈am itsʉ̱na ja'yic Dios ilibruni'c: “Dios iyacs̈icninʉmp tu'c jayau jeme cupʉcpay, mit je' tsʉ̱náj oy.”
ROM.1.18	Dios jeme tsʉ̱napay tsajpni'c nas̈actujawigap ni'c je' icastiga̱tcʉs̈áj nu'pʉjʉn jayajwat cacupʉjcapay, mit jeme igawatcapay oy. Je'jat i-atujcap jayajwat maga-is̈capca lo que iyacs̈ta'cway, ni'c je'jat iwatcap puru mal. 
ROM.1.19	Je'jat ijawigap lo que iwatpay Dios, ni'c Dios i-actu-e'pcʉs̈p. 
ROM.1.20	Ni'c desde Dios iguiwajt ayʉ̱́j mundu, jayajwat ca-oyap igui-e'pca Dios po i-e'pcap lo que je' iwatway. Ijawigap ni'c je' Dios, mit je' ijtʉp maj mit je' tamp pa siempre. Jemni'c jayajwat culpa̱tic itsʉ̱nga. 
ROM.1.21	Ijawigap ni'c itp Dios po iga-oyninʉmgap as̈am imerecia̱t, ne iganʉmgajap ni'ctiyu̱s̈. Mit jalmanu lo que ipensa̱tcapay ijo̱tni'jcat, mit nunca ca-oyap ipensa̱tca oy. 
ROM.1.22	Inʉmgap ni'c i-is̈capcap may, po jatcau tontojat. 
ROM.1.23	Igawangawu ayé Dios jeme mʉjninʉmicway jeme ca-o'cpay, más iwangau iguicupʉjcawa'n tiyu̱s̈at jeme que's̈capay as̈am jayajwat jeme o'jcapay. Mit hasta iwatcau tiyu̱s̈at as̈am jojnat, aníma̱jtat, mit as̈am tsanajyat.
ROM.1.24	Jemni'c Dios icuyaguigʉs̈ ma watca mal as̈am iguiyo't ijo̱jtat, mit iwatcau mal hasta je'jatu ni-is̈capcʉjʉu. 
ROM.1.25	Je'jat icuyaguigau cosa yacs̈icway inʉmway Dios, más iwangau puru we̱t. Mit i-adora̱tcau mit iservia̱tcajau ayé cosajat wátijcatway. Igaservia̱tcajawu Dios jeme iwatcʉs̈way ayé cosajat. Más oy na-oyninʉ́mga Dios pa nu'pʉjʉn tiempu. Amén.
ROM.1.26	Jemni'c Dios icuyaguigʉs̈ ma watca mal sin winchu̱jc, hasta to's̈ajyat tigatscawey mit ni-is̈capcʉjʉu je'jatu. 
ROM.1.27	Mit we'ney jayajwat iwatcau ni-as̈amu. Igaja-is̈capcawu ito's̈ajyat. Más iwangau ini-is̈capcʉjʉwa'n je'jatu. Jayajwat iwatcau mal mit jayajwat mit ca-itcʉjʉwu winchu̱jc, mit ipʉctsougau castigu icuerpuni'jcat ni'c we'n iguimerecia̱tcau, ni'c icuyaguigau Dios.
ROM.1.28	Igajawangawu igui-is̈capcawa'n Dios, jemni'c Dios icuyaguigʉs̈ ma pensa̱tca mal, pa ma watca lo que ca-oyway nas̈watwa'n. 
ROM.1.29	Iwatcap nu'pʉjʉn mal, chajyo'ygap, iwatí̱jcap mal, iwangap jayje', iwatcap mal, i-angap jeme itcʉjʉpay, ago'jcap, tsuguinwatcap, we̱tcap, ipensa̱tcap mal, 
ROM.1.30	tu-ampiugap, tucotscap, i-angap Dios, apes̈cap, nimʉjninʉ́mgʉjʉp, niwatcʉjʉp mʉjayajwat, i-acchu̱chigap mal cosajat, igajayaumaygap ite̱jtat, 
ROM.1.31	iga-entendia̱tcap neti, igacumplia̱tcap lo que inʉmgapay, cajayawangap, igaperdona̱tcap nepʉn, iga-ayo̱wis̈cap jayajwat. 
ROM.1.32	Ijawigap nat iguinʉm Dios ni'c ma o'jca jeme iwatcapay wename, po majawe'naj siguia̱tp iguiwatca mal mit iwangap japu̱t jayajwat ma watca-ey ni-as̈amu.
ROM.2.1	Culpa̱tic itsʉ̱nawa'n pʉmba'tu imalninʉmámpay jatu'c jayau, ni'c te imalninʉmp jatu'c jayau, je'yu nicondena̱jtʉp ni'c je' iwatpey ni-as̈amu. 
ROM.2.2	Najawigap ni'c Dios ijuzga̱tcʉs̈áj yacs̈ic jeme iwatcapay ayé mal cosajat. 
ROM.2.3	Po te tu'c jayau imalninʉmp jatu'c jayau jeme iwatpay ayé mal cosajat, mit te je' iwatpey ni-as̈amu, ¿is̈jawiga je' oyáj iguicupo'c Dios pa magatsʉ̱na juzga̱tic? 
ROM.2.4	Dios jayawano'cp mit nas̈majmoygap mit may calma, ¿mit is̈jawiga nayajcáj menus Dios? Ʉjtsat naganimoygʉjʉp cuenta ni'c Dios jayawano'cp ni'c iwamp nacuyáguiga nama̱lway to̱jwat. 
ROM.2.5	Te tu'c jayau copacmʉgʉc mit igacuyaguip ima̱lway to̱u, ayé jayau i-acmayip ima̱jlat, mit Dios iguicastiga̱táj en ayé s̈ʉjw ijuzga̱twa'n, mit wejpu'n najawigáj ni'c je' juzga̱táj yacs̈ic. 
ROM.2.6	Ni'c Dios i-actutso'gáj cada jayau as̈amu iguiwat. 
ROM.2.7	Dios imoygʉs̈áj vida cacʉs̈ámpay pa jeme iwatí̱jcapay oy, ni'c je'jat iche'ngap ayé lugar oymanacway mam igui-oyninʉmgawa'n Dios, mit jem ca-o'jcáj. 
ROM.2.8	Po Dios imu-awa'nigʉs̈áj jeme iwangapay nu'pʉjʉn pa je'jatu, mit icastiga̱tcʉs̈áj ni'c igawangap iyo'ygawa'n yacs̈ic. Mit to'ctʉgʉyic itsʉ̱nga, jemni'c iguiwatca mal. 
ROM.2.9	Itunas̈cáj mʉgʉc nu'pʉjʉn jayajwat iwatcapay mal, primeru judíujat mit we'ney jeme caje'jatway judíujat. 
ROM.2.10	Mit nu'pʉjʉn jayau iwatpay oy tsʉ̱náj mit Dios mam i-oymanagui, mit Dios igui-oyninʉmáj mit iguimo'áj paz. Ayʉ̱́j nʉmic primeru pa judíujat jeme iwatcapay oy, mit we'ney pa jeme caje'jatway judíujat.
ROM.2.11	Dios niwe'nu igui-e'pcʉs̈ nu'pʉjʉn jayajwat. 
ROM.2.12	Ni'c nu'pʉjʉn jeme iwatcapay mal mit iga-is̈capcajap Moisés iley, togoygámpey po catsʉ̱ngáj juzga̱tic mit ayé ley. Mit nu'pʉjʉn jeme iwatcapay mal mit i-is̈capcap ayé ley, itujuzga̱tcáj nije'yu ley. 
ROM.2.13	Dios igapʉctsougʉs̈p jeme imaraugapayu ayé ley. Je' ipʉctsougʉs̈p jeme ijayaumaygapay ayé ley. 
ROM.2.14	Ni'c ayé jayajwat jeme caje'jatway judíujat ca-itcʉjʉp Moisés iley. Je'jat igani-is̈capcajap judíujat ilejyat, po majawe'naj i-entendia̱tcap ti imanda̱tpay ayé ley ni'c ijawigap jeme oyway mit jeme ma̱lway. 
ROM.2.15	Najawigap ni'c i-entendia̱tcap lo que inʉmpay ayé ley ni'c ijawigap jeme oyway mit jeme ma̱lway. Mit cada jayau ijawip ijo̱tni'c te iwatp oy o te iwatp mal, mit jemni'c jayajwat oyap ini-acusa̱tcʉjʉ mit oyapey inicowangʉjʉ. 
ROM.2.16	Dios ijuzga̱táj en ayé s̈ʉjw lo que jayajwat iwatcapay cuyu'tsic, mit iyac Jesucristu pa iguijuzga̱tcʉs̈wa'n, mit wename tʉs̈ajque's̈ en ayé oyway noticia.
ROM.2.17	Tu'c judíu ni-oyninʉjmʉp ni'c je' judíu, mit ni-oyninʉjmʉp ni'c i-is̈cajpap Moisés iley, mit nimʉjninʉjmʉp ni'c tsʉ̱nap oy mit Dios. 
ROM.2.18	Tu'c judíu ijawip lo que iwampay Dios, mit ijawip cosa oyway ni'c we'n igui-ajque's̈ap ley. 
ROM.2.19	Je' tsʉ̱nap seguru ni'c oyap igui-ajque's̈cʉs̈a jeme iga-entendia̱tcapay, mit oyapey igui-actupʉctangʉs̈ jeme iga-is̈capcapay neti. 
ROM.2.20	Je' i-ajque's̈cʉs̈ap jeme igajatcapay mit i-actupʉctangʉs̈p qui'chwájat. Je' inʉmp ni'c ijtʉp nu'tsic nu'pʉjʉn ley, mit ijawip nu'pʉjʉn cosa oyway. 
ROM.2.21	Te tu'c judíu i-ajque's̈ap jatu'c jayau, ¿tini'cpaj je'yu iguigapʉctajnʉ'c? Te inʉmdacyo'yp ni'c naganu'mwit, ¿is̈jawiga je' oyap inu'm? 
ROM.2.22	Je' inʉmp ni'c nagachajyo'ywit, mit ¿is̈jawiga je' oyap ichajyo'y? Je' igawamp tiyu̱s̈at, po inu'mgʉs̈ap itpay itempluni'jcat jeme iga-is̈capcapay Dios. 
ROM.2.23	Je' nimʉjninʉjmʉp ni'c ijtʉp Dios iley, po iyacp Dios menus ni'c igajayaumayp ayé ley. 
ROM.2.24	As̈am itsʉ̱na ja'yic Dios ilibruni'c: “Jeme caje'jatway judíujat itucotscap Dios ni'c judíujat cayo'ygap yacs̈ic.”
ROM.2.25	Tu'c judíu oy ma nimarca̱jtʉ icuerpuni'c te ijayaumayp ley, po te igajayaumayp ley, jalmanu inimarca̱jtʉ. 
ROM.2.26	Mit te tu'c jayau camarca̱ticway ijayaumayp lo que imanda̱tpay ley, ayé jayau as̈am marca̱ticwayey. 
ROM.2.27	Mit jeme camarca̱ticway icuerpuni'c po te ijayaumajyap Dios iley, je' icondena̱táj tu'c judíu, ni'c ayé judíu ijtʉp Dios iley as̈am itsʉ̱na ja'yic, mit je' marca̱tic, po igajayaumayp ayé ley. 
ROM.2.28	Tu'c jayau jeme ye'cway judíu, je' caje' tu'c judíu iyacs̈ta'cway. Te tu'c jayau marca̱tic icuerpuni'gu caje' marca̱tic iyacs̈ta'cway. 
ROM.2.29	Po ayé tu'c judíu iyacs̈ta'cway jeme icupʉcpay Dios mit nu'pʉjʉn ijo̱jt, mit limpiu itsʉ̱na ijo̱tni'c. Je' ijtʉp Espíritu Santu ijo̱tni'c mit caje' tu'c ley ja'yicway. Tu'c jayau ipensa̱tpay we'n, iwamp igui-oyninʉmáj Dios, mit caje' jayajwat.
ROM.3.1	¿Ti ventaja ijtʉp tu'c judíu? Mit ¿pa ti oy te nimarca̱jtʉp as̈am judíujat iguiwatca? 
ROM.3.2	Judíujat itcʉjʉp may ventaja ni'c Dios iguitumuyajcau ipalabra. 
ROM.3.3	¿Nat is̈jawiga? Te una̱c judíujat igacumplia̱tcap lo que inʉmway Dios, ¿is̈jawiga Dios igacumplia̱táj lo que inʉmpay? 
ROM.3.4	Caje' we'n. Dios siempre icumplia̱tp lo que inʉmpay, mit je' inʉmp iyacs̈ta'cway maja iwe̱tcawa'naj jayajwat. As̈am itsʉ̱na ja'yic Dios ilibruni'c, inʉmgajau Dios:
ROM.3.4	Lo que inyʉmpay pichináj iyacs̈ta'cway,
ROM.3.4	mit mipichináj oy cuandu jayajwat iwangáj is̈juzga̱tcáj.
ROM.3.5	Cuandu jayajwat iguiwatca mal, más najawigap ni'c Dios iwatp oy. Jinap ¿ti nanʉmgáj? ¿Is̈jawiga Dios igawatp oy ni'c icastiga̱tcʉs̈p maljayajwat? We'n iguipensa̱tca una̱c jayajwat. 
ROM.3.6	Caje' we'n lo que ipensa̱tcapay. Dios itp ti iguijuzga̱tcʉs̈wa'n jayajwat. Po ma wátate mal, ca-oyájate iguijuzga̱tcʉs̈ jayajwat ayʉ̱́j mundujway.
ROM.3.7	Cuandu ʉjtsat nawe̱tcawa'n, más najawigáj ni'c Dios inʉmp solo lo que iyacs̈ta'cway, mit we'n je' tsʉ̱náj más mʉjninʉmic. Jemni'c una̱c jayajwat inʉmgap ni'c Dios magacastiga̱tcʉs̈ we̱tpajyat. 
ROM.3.8	Te wename ijat, ¿tini'c más nas̈cawátca mal pa ma mi'n lo que oyway? Cʉjtu'c we'n tʉs̈tucotscap, inʉmgap ni'c we'n tʉs̈ajque's̈ca. Más oy Dios ma condena̱tcʉs̈ jayajwat ipensa̱tcapay we'n.
ROM.3.9	¿Ti nanʉmgáj? ¿Is̈jawiga judíujat más iwatcap oy que jeme caje'jatway judíujat? Caje' we'n. Ni'c tʉnactujawigʉs̈way judíujat mit we'ney jeme caje'jatway judíujat ni'c to'ctʉgʉyijcat itsʉ̱nga mit ma̱jlat. 
ROM.3.10	As̈am itsʉ̱na ja'yic Dios ilibruni'c:
ROM.3.10	Ca-itp netu'c jayau yacs̈icway.
ROM.3.11	Ca-itp pʉn i-is̈capay,
ROM.3.11	ne ca-itp pʉn iche'mpay Dios iyacs̈ta'cway
ROM.3.12	Nu'pʉjʉn icuyaguigau oyway to̱u,
ROM.3.12	nu'pʉjʉn pichingau mal.
ROM.3.12	Ca-itp pʉn iwatpay oy. Ca-itp netu'c.
ROM.3.13	Iyo'jcʉtʉm imu-e'pcap tu'c á̱nimacʉt awa'tsicway,
ROM.3.13	ni'c ma̱lo'c nu'pʉjʉn inʉmgapay,
ROM.3.13	mit yújijcat pa iwe̱tcawa'n.
ROM.3.13	Ayé lo que inʉmgapay imu-e'p as̈am tsanay-venenu.
ROM.3.14	Jayautucotscap mit jayau-ángap.
ROM.3.15	Siempre pensa̱tí̱jcap pa igui-ago'jcawa'n tu'c jayau.
ROM.3.16	Ayé maljayajwat i-actogoyda̱jcap nu'pʉjʉn mam inʉs̈ca, mit i-actunas̈cap jayajwat.
ROM.3.17	Mit ca-oyap iguipa̱tca ayé to̱u mam i-it paz.
ROM.3.17	Siempre iwangap tsuguin.
ROM.3.18	Igapʉ̱tcap Dios cuandu iguiwatca mal.
ROM.3.19	Najawigap ni'c nu'pʉjʉn inʉmpay ayé ampay ley, inʉmp pa jeme tsʉ̱ngapay domina̱tic mit ayé ley, mit nu'pʉjʉn jayajwat ayʉ̱́j mundujway ma atujca i-ajwat, ni'c culpa̱tic itsʉ̱nga mam ijuzga̱t Dios. 
ROM.3.20	Ni'c Dios igapʉctsowáj nejʉmay jayau jeme pensa̱tpay pa puru ley iguicumplia̱twa'n. Ni'c ayé ley solo nas̈actujawigap ni'c nawatcap mal.
ROM.3.21	Jinap nas̈caja-obliga̱tcap ayé ampay ley, ni'c Dios nas̈actujawigap nat nas̈pʉctsougap, ni'c we'n iguinʉjm ámbanu ayé ley mit profetajat. 
ROM.3.22	Dios iyacs̈icninʉmgʉs̈p nu'pʉjʉn icupʉjcapay Jesucristu. Ni'c Dios niwe'nu igui-e'pcʉs̈ nu'pʉjʉn jayajwat, judíujat mit caje'jatway judíujat. 
ROM.3.23	Ni'c nu'pʉjʉn jayajwat iwatcap mal, mit Dios ca-oyap iguipʉctsougʉs̈. 
ROM.3.24	Jinap Dios nas̈pʉctsougap ni'c nas̈wano'jcau mit nas̈moygau ayʉ̱́j favor we'nujyu ni'c Cristu Jesús itso̱c nama̱jlat pa nas̈libra̱tcáj. 
ROM.3.25	Dios i-ajyu't Jesús pa i-o'cwa'n pa iguitso'cwa'n nama̱jlat, pa we'n Dios oyap iguiperdona̱tcʉs̈ nu'pʉjʉn icupʉjcapay Jesús. Jat we'n pa najawiga ni'c Dios iwatp oy, ni'c je' ijtʉu calma mit ampay jayajwat, igacastiga̱tcʉs̈u mʉgʉc por ayé mal iwatcaway. 
ROM.3.26	Mit we'ney jinapay tiempu nas̈actujawigap ni'c je' iwatp oy mit iyacs̈icninʉmgʉs̈p jeme icupʉjcapay Jesús.
ROM.3.27	Jinap ca-oyap nanimʉjninʉmgʉjʉ, ni'c ca-oyap nas̈cumplia̱tca ayé ley. Natsʉ̱ngap oy mit Dios solo ni'c nacupʉjcap Jesús. 
ROM.3.28	Jemni'c najawigap ni'c Dios ipʉctsowáj tu'c jayau te icupʉcp Jesús, mit caje' te puru ley icumplia̱tp.
ROM.3.29	Dios caje' solo pa judíujatu. Najawigap ni'c je' Dios pa jeme caje'jatwayey judíujat. 
ROM.3.30	Ni'c itp tu'gu Dios mit je' iyacs̈icninʉmgʉs̈áj judíujat te icupʉjcap Jesús, mit we'ney te icupʉjcap Jesús jeme caje'jatway judíujat. 
ROM.3.31	¿Is̈jawiga te nacupʉjcap Jesús, nayajcap jalmanu Dios iley? Caje' we'n. Te nacupʉjcap Jesús, más najayaumaygáj Dios.
ROM.4.1	Ʉjtsat tʉjudíujat tʉpichingau Abraham ifamiliani'c, mit je' meru tʉnte̱jtat ámbanuway. ¿Is̈jawiga nat ipichijn oy Abraham mit Dios? 
ROM.4.2	Te Dios iyacs̈icninʉm Abraham ni'c iwat oy, Abraham oyapate inimʉjninʉjmʉ. Po Dios igapʉctsowu Abraham ni'c iwat oy. 
ROM.4.3	¿Ti inʉm Dios ilibruni'c? Inʉm ni'c Abraham icupʉc Dios, jemni'c Dios iguipʉctso̱u as̈am tu'c jayau yacs̈icway. 
ROM.4.4	Te tu'c jayau yos̈watp, igamoygap itumi̱n as̈am regalu. Imoygap ni'c ipʉ́jquijat. 
ROM.4.5	Po Dios nas̈capʉ́jquijat neti. Ca-oyap nas̈watca neti pa Dios nas̈pʉctsougáj. Po nas̈pʉctsougap te nacupʉjcap je', ni'c Dios oyáj iguipʉctsougʉs̈ maljayajwat te iguicupʉjcap. 
ROM.4.6	Mit we'ney iguinʉjm David ni'c tsʉ̱nap oy ayé jayau jeme Dios iyacs̈icninʉmpay, ni'c je'yu ca-oyapate iguiwat neti pa inisalva̱jtʉwa'n. 
ROM.4.7	Inʉm David:
ROM.4.7	Tsʉ̱ngap oy jeme perdoná̱tijcatway ima̱jlat,
ROM.4.7	tsʉ̱nap oy tu'c jayau te Dios iguiperdona̱jtap aye mal iwatway.
ROM.4.8	Tsʉ̱náj oy tu'c jayau te Dios iguigajawajtap cuenta ayé mal iwatway.
ROM.4.9	¿Is̈jawiga tsʉ̱ngáj oy solo jeme tsʉ̱ngapay marca̱tic as̈am judíujat iguiwatca o tsʉ̱ngámpey oy jeme catsʉ̱ngapay marca̱tic? Tʉnyʉm we'n ni'c Abraham icupʉc Dios, jemni'c Dios iguipʉctso̱u as̈am tu'c jayau yacs̈icway. 
ROM.4.10	¿Mu̱tij iguipʉctso̱u as̈am jayau yacs̈icway? Dios ipʉctso̱u Abraham as̈am yacs̈icway antes inimarcá̱jtʉj. 
ROM.4.11	Mit cʉs̈ je' nimarca̱jtʉ́. Ayé tu'c seña pa najawiga ni'c Abraham yacs̈icninʉmic antes inimarcá̱jtʉj ni'c icupʉc Dios. Jat we'n pa iguiwayjatcʉs̈wa'n nu'pʉjʉn cupʉcpajyat camarcá̱tijcatway, jemni'c Dios iguipʉctsougʉs̈ as̈am yacs̈ijcatway ni'c iguicupʉjcap. 
ROM.4.12	Abraham iwayjatcʉs̈pey jeme tsʉ̱ngapay marca̱tic as̈am judíujat iguiwatca, po caje' jeme tsʉ̱ngapay marca̱tic icuerpuni'gu. Je' iwayjatcʉs̈p nu'pʉjʉn jeme cupʉjcapay as̈am je' icupʉjc antes inimarcá̱jtʉj.
ROM.4.13	Dios iprometia̱jtau Abraham mit ifamiliajat ni'c ipʉctsougáj nu'pʉjʉn mundu pa je'jat. Mit Dios iyajcʉs̈au ayé promesa, po caje' ni'c Abraham ijayaumay ayé ley. Je' iyajcau ayé promesa ni'c Abraham iguicupʉc, mit jemni'c Dios iguipʉctso̱u as̈am tu'c jayau yacs̈icway. 
ROM.4.14	Ni'c te ipʉctsougáj nu'pʉjʉn solo jeme ijayaumaygapay ley, jalmanu lo que nacupʉjcapay, mit cajavalia̱tp lo que iprometia̱tway Dios. 
ROM.4.15	Ni'c mam i-it ley, ayé ley nas̈castiga̱tcap. Po mam iga-it ley, ca-itp pʉn nas̈culpa̱tcámpay.
ROM.4.16	Jemni'c Dios iguiyajc ayé promesa pa jeme cupʉjcapay, pa nas̈moygáj favor we'nujyu, mit pa ayé promesa ma tan seguru pa nu'pʉjʉn Abraham ifamiliajat. Mit caje' solo pa jeme ijayaumaygapay ley, po we'ney pa jeme cupʉjcapay as̈am Abraham icupʉjc. Mit Abraham tan as̈am nate̱jtat nanu'pʉjʉjnat. 
ROM.4.17	Dios inajau Abraham yename: “Tʉyacp mi̱ pa pi wayjatcʉs̈ nu'pʉjʉn jayajwat.” We'n itsʉ̱na ja'yic Dios ilibruni'c. Jemni'c Abraham ayé nate̱jtat. Je' icupʉc Dios, mit Dios iguiyac pa ʉjtsat nas̈wayjatcáj. Je' icupʉc ni'c Dios oyap iguimoygʉs̈ vida o'guijcatway, mit i-acchu̱chiu ayé cosajat jeme ca-itpayate.
ROM.4.18	Abraham igajawipate nat ijatwa'n lo que Dios inʉmway, po majawe'naj je' icupʉc Dios, mit i-atsʉ̱nau pa iguiwayjatcʉs̈wa'n mayo'c jayajwat. As̈am iguinʉjmau Dios: “Mayo'c i-itwa'n inwajyat.” 
ROM.4.19	Mit Abraham ijtʉu casi cien añu, mit ijawiu ni'c icuerpu as̈am o'guicway, po je' cadesmaya̱tu icupʉc. Mit ijawiu ni'c ito's̈ay Sara nas̈way itiempu pa i-ijtʉwa'n iway, po majawe'naj siguia̱t iguicupʉc Dios. 
ROM.4.20	Je' caduda̱tu po siguia̱t iguicupʉc ayé promesa iyacway Dios. Je' cupʉc más mʉgʉc mit i-oyninʉm Dios. 
ROM.4.21	Je' tsʉ̱nau seguru ni'c Dios oyap iguiwat lo que inʉmway. 
ROM.4.22	Jemni'c Dios iguipʉctso̱u as̈am tu'c jayau yacs̈icway ni'c cupʉc.
ROM.4.23	Ja'yic itsʉ̱na Dios ilibruni'c ni'c Dios ipʉctso̱u Abraham as̈am jayau yacs̈icway. Po ayé canʉmic solo pa Abraham, ayé nʉmic pa ʉjtsatey. 
ROM.4.24	Ni'c Dios nas̈pʉctsougámpey as̈am yacs̈ijcatway ni'c nacupʉjcap ayé Dios jeme i-acjutucta̱cway el Señor Jesús mam itsʉ̱nga á̱nimajat. 
ROM.4.25	Dios i-entrega̱t Jesús pa nas̈tso̱jcajáj nama̱jlat, mit Dios i-acjutucta̱c, pa we'n nas̈yacs̈icninʉmgáj te nacupʉjcap je'.
ROM.5.1	Dios nas̈yacs̈icninʉmgap ni'c nacupʉjcap, mit jemni'c natsʉ̱nga oy mit Dios, ni'c el Señor Jesucristu nas̈actsʉ̱ngap oy mit je'. 
ROM.5.2	Mit jinap oyap nas̈cutómiga Dios ni'c Jesucristu nas̈cowangap, mit Dios nas̈moygap favor ni'c nacupʉjcap Jesucristu, mit como nas̈moygap favor, jinap natsʉ̱ngap mʉgʉc mit je'. Mit ji'cp najo̱jtat ni'c na-atsʉ̱ngap pa nas̈-e'pcawa'n Dios mam itsʉ̱na mʉjninʉmic. 
ROM.5.3	Mit ji'cpey najo̱jtat cuandu nas̈tunás̈ca. Najawigap ni'c nas̈tunas̈cawa'n, namajmoygáj más. 
ROM.5.4	Mit te namajmoygap, más napichingáj oy. Mit te napichingap oy, más oyáj nas̈atsʉ̱́nga Dios. 
ROM.5.5	Mit te na-atsʉ̱ngap Dios, nagawinchu̱gap ni'c Dios nas̈moygau Espíritu Santu najo̱tni'jcat, mit je' nas̈actujawigap ni'c Dios nas̈wangap.
ROM.5.6	Ʉjtsatu ca-oyapate nanisalva̱tcʉjʉ, po en tu'c oyway tiempu Dios i-ajyu't Cristu pa i-o'cwa'n pa maljayajwat. 
ROM.5.7	Iyacs̈ta'cway majo'c tu'c jayau i-o'cwa'n pa tu'c jayau yacs̈icway, mit oyáj i-it tu'c jayau jeme o'gámpay pa tu'c jayau oyway. 
ROM.5.8	Po Dios nas̈actujawigap ni'c nas̈wangap, ni'c Cristu o'c pa ʉjtsat cuandu nas̈wátcaj mayo'c ma̱jlat. 
ROM.5.9	Mit jinap Dios nas̈yacs̈icninʉmgap ni'c Cristu iyac inipin pa ʉjtsat. Jemni'c más natsʉ̱ngáj libra̱tic en ayé s̈ʉjw ijuzga̱twa'n Dios. 
ROM.5.10	Dios primeru nas̈-is̈cau as̈am nas̈mutsúguijnat, po jinap natsʉ̱ngap oy mit je' ni'c o'c iway pa nas̈salva̱tcáj. Natsʉ̱ngap oy mit Dios, mit más seguru natsʉ̱ngawa'n salva̱tic ni'c namutʉgʉygau Cristu jeme ijtʉpay vida. 
ROM.5.11	Mit we'ney ji'cp najo̱jtat ni'c Dios nas̈wangap, ni'c el Señor Jesucristu nas̈cowangau pa natsʉ̱́nga oy mit Dios.
ROM.5.12	Tu'c jayau inʉ'jy Adán iwajtʉ'c mal en ayʉ̱́j mundu, mit ayé ma̱jlat nas̈ago'jcap, mit jemni'c i-o'jca nu'pʉjʉn jayajwat ni'c iwatcap mal. 
ROM.5.13	Antes i-ijt Moisés iley, jayajwat iwatcau mal en ayʉ̱́j mundu, po mam iga-it ley, nepʉn nas̈caculpa̱tcap. 
ROM.5.14	Po majawe'naj, desde iguiwajt mal Adán hasta Moisés iguiwajt iley, jayajwat it ti i-o'jcaj mit o'jcawey jeme igawatcaway mal as̈am Adán iguiwajt. Ni'c Adán nas̈actogoygau po Jesucristu nas̈libra̱tcau, mit nʉmic desde ámbanu pa imi'nwa'n.
ROM.5.15	Ayé mal iwatway Adán caje' as̈am ayé favor nas̈moygapay Dios, ni'c nu'pʉjʉn jayajwat o'jcap ni'c Adán iwat mal. Po jinap natsʉ̱ngap salva̱tic ni'c Dios nas̈wangau mit nas̈moygau tu'c mʉjway favor. Jat we'n ni'c tu'c jayau Jesucristu nas̈wangau, mit jemni'c Dios nas̈moygau may favor pa natsʉ̱́nga oy nanu'pʉjʉjnat. 
ROM.5.16	Ayé favor nas̈moygapay Dios nas̈pichingajap oy, caje' as̈am iguijat Adán jeme iwatway mal. Adán juzga̱tic itsʉ̱naj ni'c je'yu iwat mal, mit por je' jayajwat tsʉ̱ngap condena̱tijcat. Mit jayajwat iwatcau mayo'c mal, po majawe'naj Dios iyacs̈icninʉmgʉs̈p ni'c imoygʉs̈ favor. 
ROM.5.17	Jayajwat itp ti i-o'jcawa'n ni'c ayé jayau Adán iwat mal. Po jinap ayé jayau Jesucristu imoygʉs̈áj vida pa jeme ipʉctsougapay Dios imʉjway favor. Ni'c Dios nas̈yacs̈icninʉmgap mit napʉctsougap ayé favor as̈am tu'c regalu.
ROM.5.18	Dios inʉm ni'c nu'pʉjʉn jayajwat tsʉ̱ngap condena̱tijcat ni'c ayé jayau Adán iwat mal. Po Dios ipʉctso̱u Jesucristu ni'c iwat oy mit ipʉctsougʉs̈ámpey nu'pʉjʉn jayajwat icupʉjcapay je', mit itcʉjʉ̱́j vida cacʉs̈ámpay. 
ROM.5.19	Ni'c nu'pʉjʉn jayajwat pichingau mal ni'c ayé jayau Adán igajayaumayu Dios. Po Dios oyáj iguipʉctsougʉs̈ jayajwat ni'c ayé jayau Jesucristu ijayaumay Dios.
ROM.5.20	Dios i-acmin iley pa jayajwat ma jawiga ni'c iwatcap mayo'c ma̱jlat. Po cuandu iguiwatca más mal, Dios más iguiyac favor pa natsʉ̱́nga salva̱tic, ni'c nas̈wano'jcau. 
ROM.5.21	Jayajwat itp ti i-o'jcawa'n ni'c iwatcap mal, po Dios nas̈moygap favor ni'c nas̈yacs̈icninʉmgap. Jinap nas̈manda̱tcap el Señor Jesucristu, mit je' nas̈moygáj vida cacʉs̈ámpay.
ROM.6.1	¿Jinap ti nanʉmgáj? ¿Is̈jawiga nasiguia̱tcáj nas̈watca mal pa Dios nas̈moygáj más favor? 
ROM.6.2	Caje' we'n, ni'c natsʉ̱ngap as̈am o'guic pa nagajawátca mal, mit jinap ¿nat nasiguia̱tcawa'n nas̈watca mal? 
ROM.6.3	¿Ingajawigap ni'c nu'pʉjʉn ʉjtsat nanʉ'gutemijcat pa nas̈mutʉgʉygawa'n Cristu Jesús? Mit jinap natsʉ̱ngap as̈am o'guijcatway mit je'. 
ROM.6.4	Ni'c cuandu naninʉ'gutémgʉjʉj, natsʉ̱ngau as̈am ni'pijcatway mit Cristu ni'c na-o'jcau mit je'. Jat we'n pa nas̈aguepcawa'n nam vida as̈am Cristu i-ijtʉ nam vida ni'c Dios i-acjutucta̱c mit ipoder mam itsʉ̱nga á̱nimajat, mit jinap na-aguepcap nam vida pa nayo'yga yacs̈ic.
ROM.6.5	Ni'c ʉjtsat namutʉgʉygau Cristu mit na-o'jcau as̈am je' i-o'jc, mit we'ney namutʉgʉygap je' pa nas̈aguepcawa'n nam vida as̈am je' i-íjtʉj nam vida cuandu ijutucta̱jc. 
ROM.6.6	Najawigap ni'c ʉjtsat natsʉ̱ngau as̈am crucifica̱tic mit Cristu, mit we'n icʉs̈ na-ampay vidajat. Mit jinap nagajawangap mal cosajat iyo'tpay najo̱jtat, mit nagajatsʉ̱ngap domina̱tic mit ma̱jlat. 
ROM.6.7	Ni'c jeme tsʉ̱nanupay o'guic, cajatsʉ̱nap domina̱tic mit ma̱jlat. 
ROM.6.8	Mit te na-o'jcau mit Cristu, natsʉ̱ngap seguru ni'c na-aguepcanup nam vida mit je'. 
ROM.6.9	Najawigap ni'c Cristu jutucta̱cway mam itsʉ̱nga á̱nimajat, mit jinap caja-oyap i-o'c. Mit jinap nejʉmay poder caja-oyap igui-ago'cp. 
ROM.6.10	Ni'c i-o'jc Cristu, je' o'c tu'mbagu mit ivencia̱t nu'pʉjʉn ma̱jlat. Mit jinap je' ijtʉp vida, mit tsʉ̱nap pa siempre mit Dios. 
ROM.6.11	We'ney mijchat, pensá̱tca ni'c mitsʉ̱ngap as̈am o'guic pa pigajawatca mal, mit pensá̱tca-ey ni'c inaguepcap nam vida pa is̈servia̱tcajawa'n Dios. Inaguepcap nam vida ni'c inmutʉgʉygau Cristu Jesús el Señor.
ROM.6.12	Cammoygawit laj ma̱jlat is̈domina̱tcáj, pa we'n ingajayaumaygáj ayé mal iyo'tpay injo̱jtat. 
ROM.6.13	Ne camni-entrega̱tcʉjʉ pa is̈watcawa'n mal, te inwatcap we'n injayaumaygáj mal cosajat. Más oy pi ni-entrega̱tcʉjʉ mit Dios ni'c cʉs̈way in-ampay vidajat mit inaguepcanup nam vida. Mit entregá̱tca nu'pʉjʉn incuerpujat pa is̈jayaumaygawa'n Dios, mit we'n inwatcáj cosa oyway. 
ROM.6.14	Migajatsʉ̱ngap domina̱tic mit ayé ma̱jlat ne is̈cajamanda̱tcap ayé ampay ley, po jinap Dios is̈manda̱tcap mit je' is̈moygap favor ni'c is̈wano'jcap.
ROM.6.15	¿Jinap ti nawatcáj? ¿Is̈jawiga nawatcáj mal ni'c ayé ley nas̈cajamanda̱tcap mit Dios nas̈moygap favor? Caje' we'n. 
ROM.6.16	Mijchat injawigap ni'c te inservia̱tcajap tu'c jayau as̈am mozojat, to'ctʉgʉyic intsʉ̱ngawa'n mit injayaumaygáj injaycat. We'ney te mitsʉ̱ngap to'ctʉgʉyic pa is̈watcawa'n mal, mitogoygáj. Po te injayaumaygap Dios, miyo'ygáj yacs̈ic. 
ROM.6.17	Primeru mitsʉ̱ngau to'ctʉgʉyic mit ma̱jlat, po jinap nanʉ́mgaja Dios ni'ctiyu̱s̈ ni'c mijayaumaygap mit nu'pʉjʉn injo̱jtat, mit miyo'ygap yacs̈ic as̈am is̈ajque's̈cajau. 
ROM.6.18	Migajatsʉ̱ngap to'ctʉgʉyic mit ma̱jlat, po jinap inservia̱tcajap Dios mit miyo'ygap yacs̈ic. 
ROM.6.19	Tʉnʉmgʉs̈au ayé ejemplu pa pi entendia̱tca más oy. Ambanu mini-entrega̱tcʉjʉu pa is̈watcawa'n mal, mit cada s̈ʉjw inwatcau más mal. Jinap ni-entregá̱tcʉjʉ mit Dios pa is̈watcawa'n más oy, pa we'n miyo'ygáj más limpiu mit inservia̱tcajá̱j Dios.
ROM.6.20	Cuandu intsʉ̱́ngaj to'ctʉgʉyic mit ma̱jlat, ca-oyawu is̈serviá̱tcaja Dios. 
ROM.6.21	¿Ti cosa oyway impʉctsougau cuandu is̈wátcaj ayé mal cosajat? Jinap intuwinchu̱gagap ayé cosajat. Mit jeme iwatcapay ayé mal cosajat togoygáj. 
ROM.6.22	Jinap migajatsʉ̱ngap to'ctʉgʉyic mit ma̱jlat, po inservia̱tcajap Dios. Mit is̈pichingajap más oy ni'c miyo'ygap limpiu pa is̈servia̱tcajawa'n Dios, mit cʉs̈wa'n je' is̈moygáj vida jeme cacʉs̈ámpay. 
ROM.6.23	Jeme tsʉ̱napay to'ctʉgʉyic mit ma̱jlat togoyáj, ni'c wename tanáj tso'guic por lo que iwatway. Po Dios iregala̱táj vida cacʉs̈ámpay pa jeme imutʉgʉygapay Cristu Jesús el Señor.
ROM.7.1	Hermanujat, tʉmucotscʉs̈p mijchat inicapcapay ley. Injawigap ni'c tu'c jayau itp ti iguijayaumaywa'n ley mientras tsʉ̱napnaj. 
ROM.7.2	Por ejemplu: Tu'c to's̈ay cʉ'pa'ticway igui-obliga̱tp ayé ley ma tsʉ̱na mit ina'u mientras cani-o'cp. Po i-o'cwa'n ina'u, ayé to's̈ay cajatsʉ̱náj obliga̱tic mit ayé ley pa itsʉ̱nawa'n mit ina'u. 
ROM.7.3	Jemni'c te ayé to's̈ay ipʉcp jatu'c jayau mit te tsʉ̱napnaj ina'u, inʉmgajáj ni'c chajyo'yp. Po te o'cp ina'u, cajatsʉ̱nap obliga̱tic mit ayé ley, mit oyap iguipʉc jatu'c jayau mit iganʉmgajáj ni'c chajyo'yp.
ROM.7.4	Tʉnhermanujat, we'ney mijchat mitsʉ̱ngap as̈am o'guic mit ayé ley ija'yway Moisés ni'c inmutʉgʉygau Cristu jeme o'cway mit jeme jutucta̱cway mam itsʉ̱nga á̱nimajat, mit jinap inaguepcap nam vida mit je', mit we'n inwatcáj oy pa Dios ma tsʉ̱na oyninʉmic. 
ROM.7.5	Ni'c ámbanu cuandu nayo'ygaj as̈am iguiyo'jt najo̱jtat, nawangau mal cosajat, mit ayé ley nas̈actujawigau ni'c mal nawatcapay, po majawe'naj nawangau mal cosajat, mit ayé mal nas̈actogoygájate. 
ROM.7.6	Mit jinap nas̈cajadomina̱tcap ayé ley ni'c na-ampay vida tsʉ̱nap as̈am o'guic, mit jinap natsʉ̱ngap libre pa nas̈servia̱tcajawa'n Dios ni'c Espíritu Santu nas̈moygap nam vida, mit nas̈cajamanda̱tcap ayé ampay ley ja'yicway.
ROM.7.7	¿Ti nanʉmgáj? ¿Is̈jawiga ayé ley nas̈actuwatcap mal? Caje' we'n. Ʉ̱ tʉngajawipate ni'c tʉnwatp mal maganʉm ayé ley ni'c tʉnwatp mal. Ʉ̱ tʉngajawipate te tʉnwa'náj jayje' maganʉm ayé ley: “Camwa'n jayje'.” 
ROM.7.8	Po ayé ley tʉs̈actujawiu ni'c tʉnwat mal, mit cʉs̈ tʉnwan nu'pʉjʉn mal. Ni'c mam iga-it ley, nagajawip te nawatp mal. 
ROM.7.9	Mit ʉ̱ ámbanu tʉnga-is̈capu ley, mit wejpu'n tʉnyʉm ni'c oy tʉtsʉ̱́naj. Po cuandu tʉs̈jawij lo que imanda̱tpay ayé ley, más tʉnwan mal cosajat, mit cʉs̈ tʉnimojyʉu cuenta ni'c tʉyo'yp mal mit tʉtogoyájate. 
ROM.7.10	Dios iyac ayé ley pa natsʉ̱ngawa'n oy, po tʉnimojyʉu cuenta ni'c ayé nije'yu ley tʉs̈actogoyájate. 
ROM.7.11	Ni'c tʉnche'n ayé ley pa tʉpichinwa'n oy mit Dios, po ayé ley tʉs̈actujawiu ni'c tʉnwat más mal, mit jas̈ʉ̱n tʉtogojy.
ROM.7.12	Mit limpiu ayé ley iyacway Dios. Mit ayé mandatu iyacway Dios, ayé limpiu, yacs̈ic mit oy. 
ROM.7.13	¿Is̈jawiga ayé ley jeme oyway tʉs̈actogoyáj? Caje' we'n. Po cuandu tʉs̈wajt mal, tʉpichin yacs̈icto̱uni'c pa tʉtogoywa'n ni'c tʉngajayaumayu ayé ley. Dios iyac ayé ley pa na-is̈cápca ayé ma̱jlat, mit najawigáj ni'c ma̱lo'c ayé ma̱jlat.
ROM.7.14	Najawigap ni'c Dios iyac ayé ley, po ʉ̱ tʉjayau, mit tʉtsʉ̱nap to'ctʉgʉyic mit ayé ma̱jlat. 
ROM.7.15	Ni'c ʉ̱ tʉnga-entendia̱tp lo que tʉnwatpay. Tʉnwamp tʉs̈watwa'n cosa oyway po tʉngawatp. Mit tʉngawamp tʉs̈watwa'n cosa ma̱lway po ayé tʉnwatp. 
ROM.7.16	Mit te tʉnwatp ayé mal tʉngawampay, tʉnimojyʉp cuenta ni'c oy ayé ley. 
ROM.7.17	Mit caje' ʉ̱jyu tʉnwatp ayé mal tʉngawampay, po tʉs̈actuwatp mal ayé ma̱jlat jeme tsʉ̱napay tʉnjo̱tni'c. 
ROM.7.18	Tʉnjawip ni'c ʉ̱ ca-oyap tʉs̈wat oy ni'c itp puru mal tʉnjo̱tni'c. Ni'c tʉnwamp tʉs̈watwa'n oy po ca-oyap tʉs̈wat. 
ROM.7.19	Tʉngawatp ayé oy tʉnwampay, po tʉnwatp ayé mal tʉngawampay. 
ROM.7.20	Mit te tʉnwatp lo que tʉngawampay, caje' ʉ̱jyu tʉnwatp ayé mal, po tʉs̈actuwatp mal ayé ma̱jlat jeme tsʉ̱napay tʉnjo̱tni'c.
ROM.7.21	Mit we'n tʉs̈jatí̱c: Cuandu tʉnwamp tʉs̈watwa'n oy, ca-oyap tʉs̈wat ni'c tʉs̈atucp ayé mal jeme tsʉ̱napay tʉnjo̱tni'c. 
ROM.7.22	Tʉnwano'jcap Dios iley mit nu'pʉʉn tʉnjo̱jt. 
ROM.7.23	Po tʉn-e'p ni'c itp jatu'c ley ma̱lway mit ayé tʉs̈atucp, mit iwamp tʉs̈domina̱táj pa tʉgajayaumájya Dios iley. Ayé ley ma̱lway inʉmo'jcʉp ayé ma̱jlat jeme tsʉ̱napay tʉnjo̱tni'c, mit iwamp tʉs̈domina̱táj.
ROM.7.24	¡Pro̱wij de ʉ̱! Tʉs̈domina̱tp ayé ma̱jlat jeme tsʉ̱napay tʉnjo̱tni'c mit tʉs̈actogoyáj. ¿Pʉn oyáj tʉs̈libra̱tp? 
ROM.7.25	Tʉnyʉjmap Dios ni'ctiyu̱s̈ ni'c el Señor Jesucristu tʉs̈libra̱t. Jemni'c tʉnservia̱jtap Dios mit nu'pʉjʉn tʉnjo̱jt mit je' tʉs̈manda̱tp, po ayé ma̱jlat iwampnaj tʉs̈domina̱táj.
ROM.8.1	Mit jinap cjatsʉ̱ngap condena̱tic jeme imutʉgʉygaway Cristu Jesús. Je'jat igawatcap mal iyo'tpay ijo̱jtat po iwatcap lo que iwampay Espíritu Santu. 
ROM.8.2	Ni'c ayé Espíritu Santu jeme nas̈manda̱tcapay imoygʉs̈p vida jeme imutʉgʉygaway Cristu Jesús, mit je' nas̈libra̱tcap de ayé ma̱jlat nas̈domina̱tpay mit nas̈actogoypay. 
ROM.8.3	Ʉjtsat ca-oyap nas̈jayaumáygaja Dios iley mit jemni'c ayé ley ca-oyap nas̈salva̱tcap. Po Dios ijtʉp poder pa nas̈salva̱tcáj. Je' i-ajyu't iway en ayʉ̱́j mundu, mit je' jat jayau as̈am ʉjtsat. Je' min pa iguitso'cwa'n nama̱jlat, mit wename oyau iguivencia̱t ayé ma̱jlat iyo'tpay najo̱jtat. 
ROM.8.4	Je' iwat we'n pa ʉjtsat ma oya nas̈cumpliá̱tca lo que imanda̱tpay ley, ni'c nagajawatcap mal iyo'tpay najo̱jtat po nawatcap lo que iwampay Espíritu Santu.
ROM.8.5	Ni'c jeme iwangapay ayé mal iyo'tpay ijo̱jtat, ipensa̱tí̱jcap aye mal. Mit jeme iwangapay lo que iwampay Espíritu Santu, ipensa̱tí̱jcap pa iguiwatcawa'n lo que iwampay Espíritu Santu. 
ROM.8.6	Ni'c jeme ipensa̱tí̱cpay ayé mal iyo'tpay ijo̱jt, togoyáj. Po jeme ipensa̱tí̱cpay pa iguiwatwa'n lo que Espíritu Santu iwampay, ayé jayau ijtʉ̱́j vida cacʉs̈ámpay mit ijtʉ̱́j paz ijo̱tni'c. 
ROM.8.7	Ni'c jeme ipensa̱tí̱cpay ayé mal iyo'tpay ijo̱jt, ayé Dios imutsuguin ni'c igajayaumajyap Dios iley, ne ca-oyap iguijayaumay. 
ROM.8.8	Mit jeme iwatcapay mal iyo'tpay ijo̱jtat, ca-oyap iguiwatca lo que dios iwampay.
ROM.8.9	Po mijchat ingawatcap ayé mal i'tpay injo̱jtat po inwatcap lo que iwampay Espíritu Santu, ni'c Dios i-Espíritu tsʉ̱nap injo̱tni'jcat. Mit te tu'c jayau igamuyo'yp Cristu ijo̱tni'c, ayé caje' Cristu ijayau. 
ROM.8.10	Iyacs̈ta'cway Cristu tsʉ̱nap najo̱tni'jcat. Nacuerpu itp ti i-o'cwa'n ni'c nawatcau mal, po Espíritu Santu nas̈moygáj nam vida ni'c Dios nas̈yacs̈icninʉmgau. 
ROM.8.11	Dios i-acjutucta̱c Cristu Jesús mam itsʉ̱nga á̱nimajat, mit Dios i-ajyu't Espíritu Santu pa itsʉ̱nawa'n najo̱tni'jcat. Mit ʉjtsat itp ti na-o'jcawa'n po Dios nas̈acjutucta̱jcáj as̈am igui-acjutucta̱jc Cristu Jesús, mit nas̈moygáj nam vida ni'c Dios i-Espíritu tsʉ̱nap najo̱tni'jcat.
ROM.8.12	Hermanujat, jemni'c nagajatsʉ̱ngap domina̱tic pa nas̈watcawa'n ayé mal iyo'tpay najo̱jtat. 
ROM.8.13	Ni'c te nawatcap ayé mal iyo'tpay najo̱jtat, natogoygáj. Po como nas̈majyigap Espíritu Santu, naniju'ptángʉjʉ mit ayé mal iyo'tpay najo̱jtat mit na-aguepcáj vida jeme cacʉs̈ámpay.
ROM.8.14	Tenas̈wejnu'pcajap Dios i-Espíritu, najawigap ni'c ʉjtsat Dios nas̈wajyat. 
ROM.8.15	Ʉjtsat napʉctsougau Espíritu Santu, po je' nas̈camanda̱tcap as̈am tu'c mozo. Jinap nagajapʉ̱tcap as̈am ámbanu napʉ̱́tcaj mit ayé ley. Je' nas̈actujawigap ni'c ʉjtsat Dios nas̈wajyat, mit jemni'c nas̈nʉ́mgaja Dios: “Majyigac Padre.” 
ROM.8.16	Ayé nije'yu Espíritu Santu tsʉ̱nap najo̱tni'jcat, mit nas̈actujawigap ni'c ʉjtsat Dios nas̈wajyat. 
ROM.8.17	Mit te ʉjtsat Dios nas̈wajyat, we'ney napʉctsougáj nu'pʉjʉn iprometia̱tway Dios. Mit napʉctsougáj jeme Cristu ipʉctsowámpay te natunas̈cap mit je', mit we'n natsʉ̱ngáj mit je' tsajpni'c mam i-oymanagui.
ROM.8.18	Tʉpensa̱tp ni'c caje' neti lo que natunas̈capay en ayʉ̱́j mundu, ni'c natsʉ̱ngáj más oy mit Dios tsajpni'c, mit je' nas̈actu-e'pcáj nat i-oymanagui. 
ROM.8.19	Mit nu'pʉjʉn cosa iwatway Dios en ayʉ̱́j mundu i-atsʉ̱ngap hasta Dios iwajyat itsʉ̱ngawa'n oymanac mit Dios. 
ROM.8.20	Ni'c nu'pʉjʉn cosa waticway capichinu oy. Mit ayé caje' je'yu niwajtʉu, po Dios iwat we'n pa ma atsʉ̱nga hasta ipichinwa'n oy nu'pʉjʉn. 
ROM.8.21	Ni'c jinap nu'pʉjʉn cosa iwatway Dios nʉmic pa itogoygawa'n, po Dios inamwatáj nu'pʉjʉn mit cajatogoygáj. Jatáj we'n en ayé s̈ʉjw cuandu Dios iwajyat itsʉ̱ngawa'n mit Dios mam je' itsʉ̱na mʉjninʉmic. 
ROM.8.22	Najawigap ni'c nu'pʉjʉn cosa iwatway Dios catsʉ̱ngap oy hasta jinap. Itunas̈cap as̈am iguitunas̈ tu'c to's̈ay ta̱go'jcʉpay. 
ROM.8.23	Mit ʉjtsat natunas̈capey. Dios nas̈moygau Espíritu Santu pa najawiga ni'c más natsʉ̱ngáj oy tsajpni'c. Jinap natunas̈cap ni'c na-atsʉ̱ngap pa Dios nas̈wayjatcáj tsajpni'c, mit wejpu'n nas̈moygáj nam cuerpujat mit nagajatunas̈cáj. 
ROM.8.24	Dios nas̈salva̱tcau mit jinap na-atsʉ̱ngap jeme jatámpay. Po te na-aguepcanup lo que na-atsʉ̱ngapay, nagaja-atsʉ̱ngap neti. Ni'c lo que tu'c jayau i-aguepnupay, igaja-atsʉ̱nap neti. 
ROM.8.25	Po te na-atsʉ̱ngap lo que naganipʉctsougapay, na-atsʉ̱ngap mit may calma.
ROM.8.26	We'ney ayé Espíritu Santu nas̈majyigap cuandu nas̈ca-aguépca maj. Ni'c nagajawigap ti nayo'tcajáj Dios. Napensa̱to'jcap pa nas̈yo'tcajawa'n, po ayé Espíritu Santu nas̈majyigap pa na-ora̱tcawa'n, ni'c je' iyo'jtap Dios pa ʉjtsat. 
ROM.8.27	Dios ijawip nat ipensa̱t cada jayau ijo̱tni'c, mit ijawipey ti ipensa̱tpay ayé Espíritu, ni'c ayé Espíritu iyo'jtap pa Dios ijayajwat, mit iyo'tp lo que Dios iwampay.
ROM.8.28	Najawigap ni'c nu'pʉjʉn nas̈jatcapay, Dios nas̈acpichingap oy ni'c je' nawangap. Ni'c Dios nas̈ya̱s̈cau pa nawatca lo que je' iwampay. 
ROM.8.29	Ni'c Dios nas̈-is̈capcau desde ámbanu, mit wejpu'n inʉm ni'c najatcáj as̈am iway Jesucristu, pa we'n Jesucristu tanáj más mʉjninʉmic mam igui-e'pcawa'n nu'pʉjʉn hermanujat. 
ROM.8.30	Dios inʉm ámbanu ni'c najatcáj as̈am Jesucristu, mit cʉs̈ nas̈ya̱s̈cau pa naserviá̱tcaja je', mit nas̈yacs̈icninʉmgau. Mit cʉs̈wa'n nas̈moygáj laj natsʉ̱ngawa'n mit je' tsajpni'c mam i-oymanagui.
ROM.8.31	Najawigap ni'c Dios iwatp nu'pʉjʉn pa ʉjtsat, mit jinap ¿ti nanʉmgáj? Te Dios tsʉ̱nap mit ʉjtsat, nepʉn nagapʉ̱tcáj. 
ROM.8.32	Dios iga-ayo̱wis̈u iway po i-entrega̱t ma o'c pa ʉjtsat nanu'pʉjʉjnat. Dios iyac Jesucristu as̈am tu'c regalu pájtsat, mit jinap nas̈moygáj nu'pʉjʉn cosajat pa ʉjtsat. 
ROM.8.33	Dios nas̈cupiugau, mit jinap nepʉn ca-oyap nas̈acusa̱tcap ni'c Dios nas̈yacs̈icninʉmgau. 
ROM.8.34	Nepʉn ca-oyap nas̈culpa̱tcap ni'c Cristu ayé jeme o'cway pa nama̱jlat, mit je' jutucta̱c, mit tsʉ̱nap mʉjninʉmic Dios i-oyimaycʉ'ni'c, mit jinap je' iyo'jtap Dios pa ʉjtsat. 
ROM.8.35	Natsʉ̱ngap seguru ni'c nepʉn nas̈cachi'tcáj Cristu icʉ'jugum ni'c je' siempre nas̈wangap. Te natunas̈cap, te na-aguepcap pruebajat, te nas̈po'ctangap, te natsʉ̱ngap sin cay, te naga-aguepcap jamuc, te natsʉ̱ngap en peligru, te nas̈ago'jcap. Maja ijatwa'naj we'n, po siempre natsʉ̱ngap mit Cristu mit je' nas̈wangap. 
ROM.8.36	As̈am itsʉ̱na ja'yic Dios ilibruni'c:
ROM.8.36	Siempre tʉtsʉ̱ngap en peligru pa tʉ-o'jcawa'n ni'c tʉwangap mi̱.
ROM.8.36	Tʉs̈-e'pcap as̈am borregujat jeme i-ago'jcámpay.
ROM.8.37	Po maja ijatwa'naj nu'pʉjʉn ayʉ̱́j cosajat, más navencia̱tcáj ni'c Cristu nas̈wangap. 
ROM.8.38	Jemni'c tʉtsʉ̱nap seguru ni'c nepʉn nas̈cachi'tcáj Dios icʉ'jugum ni'c je' siempre nas̈wangap. Te na-o'jcap o te natsʉ̱ngap, Dios siempre nas̈actangap. Nejʉmay ángel nas̈cachi'tcáj Dios icʉ'jugum, ne jeme más manda̱tcapay. Jeme nas̈jatcapay jinap mit jeme nas̈mingajámpay, ayé nagapʉ̱tcáj. 
ROM.8.39	Jeme tsʉ̱ngapay tsajpni'c ne jeme tsʉ̱ngapay en ayʉ̱́j mundu, nejʉmay cosa iwatway Dios ca-oyap nas̈chi'tcap Dios icʉ'jugum ni'c je' nas̈wangap, ni'c namutʉgʉygau Cristu Jesús el Señor.
ROM.9.1	Tʉnyʉmp iyacs̈ta'cway ni'c tʉncupʉcp Cristu, mit tʉgawe̱tp. Mit Espíritu Santu tʉs̈actujawip ni'c iyacs̈ta'cway lo que tʉnyʉmpay. 
ROM.9.2	Tristejo'c tʉtsʉ̱na mit tu'no'cp tʉnjo̱jt, 
ROM.9.3	ni'c tʉnwamp ma tsʉ̱nga salva̱tic Israelway jayajwat ni'c je'jat nije'yu tʉntʉcmayna̱s̈way. Tʉnwangʉs̈p je'jat mit tʉtsʉ̱napate dispuestu Cristu ma tʉs̈yagac pe'ta̱m pa tʉtogoywa'n, te je'jat icupʉjcap Jesús. 
ROM.9.4	Je'jat Israejlatway ni'c pichingau Israel ifamiliani'c, mit Dios iwayjatcʉs̈. Dios i-actu-is̈cʉs̈ ni'c je' oymanac, mit iyajcʉs̈au may acuerdujat, imoygʉs̈ ley, i-actuwatcʉs̈ itemplujat mam i-adora̱tca, mit imoygʉs̈ may promesajat. 
ROM.9.5	Mit je'jat nate̱jtat ámbanuway iwajyat, mit Cristu min je'jat ifamiliani'jcat. Cristu min en ayʉ̱́j mundu as̈am jayau po je' Dios jeme imanda̱tpay nu'pʉjʉn. Na-oyninʉ́mga je' pa nu'pʉjʉn tiempu. Amén.
ROM.9.6	Mit nepʉn maganʉm ni'c cacumplia̱táj lo que Dios inʉmway. Mayo'c Israejlatway catsʉ̱ngap oy mit Dios. Mayo'c ayé jayajwat pichingau Israel ifamiliani'c, po caje' Israejlatway iyacs̈ta'cway. 
ROM.9.7	Mit mayo'c jayajwat pichingau Abraham ifamiliani'c, po caje' nu'pʉjʉn Abraham iwajyat iyacs̈ta'cway, ni'c Dios inajau Abraham: “Tʉn-e'pcʉs̈áj as̈am inwajyat solo jeme pichingapay Isaac ifamiliani'c.” 
ROM.9.8	Ayʉ̱́j inʉmo'jcʉp ni'c caje' Dios iwajyat nu'pʉjʉn jeme pichingaway Abraham ifamiliani'c. Dios i-e'pcʉs̈p as̈am iwajyat jeme itcaway por ayé promesa iyacway Dios. 
ROM.9.9	Ni'c ayʉ̱́j ayé promesa Dios iyajcaway Abraham, inajau: “S̈iwit mimpay tʉmi'náj yam, mit into's̈ay Sara ijtʉ̱́j tu'c iway.”
ROM.9.10	Mit tʉnʉmgʉs̈áj jatu'c ejemplu. We'ney Rebeca iguitajnau iway me̱chwájat por ayé jayau Isaac, mit je' nate̱jtat ámbanuway. Mit ayé me̱chwájat inʉ'jyat Jacob mit Esaú. 
ROM.9.11	Mit ayé me̱chwájat cani-itcapate ne iganiwatcap oy ne mal, po Dios icupi̱u jaran tu'c de je'jat, ni'c Dios icupi̱p as̈am je' iguijawi. Dios igacupiugʉs̈p jayajwat por lo que iwatcaway, po je' iya̱s̈p pʉn iwa'námpay. 
ROM.9.12	Mit jemni'c Dios iguinʉ́jmaj Rebeca: “Esaú jeme ijtʉ'cway iservia̱jtáj Jacob jeme itway últimu.” 
ROM.9.13	As̈am itsʉ̱na ja'yic Dios ilibruni'c: Jacob más tʉnwan po Esaú tʉngawanu.
ROM.9.14	¿Jinap ti nanʉmgáj? ¿Is̈jawiga Dios igawatp oy? Caje' we'n. 
ROM.9.15	Ni'c Dios inʉjmau Moisés: “Tʉnmo'áj favor pʉn tʉnwa'námpay, mit tʉnayo̱wis̈áj pʉn tʉnwa'námpay.” 
ROM.9.16	Mit jemni'c caje' te jayajwat iwangap o te icuji'cs̈igap pa iguipʉctsougawa'n ayé favor. Dios i-ayo̱wis̈p pʉn iwa'námpay. 
ROM.9.17	Ja'yic itsʉ̱na Dios ilibruni'c. Dios inajau rey Faraón: Tʉyac mi̱ pa rey mit cʉs̈ tʉcastiga̱t, ayé pa jayajwat ma jawiga ni'c ʉ̱ tʉmanda̱tp, mit we'n inʉmgáj jʉmba'tu lo que ʉ̱ tʉnwatpay. We'n iguinʉjm Dios. 
ROM.9.18	Jemni'c Dios i-ayo̱wis̈p pʉn iwa'námpay, mit pʉn iwa'námpay imo'áj laj ma copacmʉgʉcwat.
ROM.9.19	Jinap ʉ̱ is̈-ucyo'tcáj: “Te we'n iguiwat Dios, ¿tini'c iguiculpa̱tcʉs̈ jayajwat? ¿Pʉn oyap igui-atuc lo que Dios iwatpay?” 
ROM.9.20	Po ʉjtsat nagaje'jat neti. ¿Is̈jawiga namuninʉmgʉjʉ̱́j Dios? ¿Is̈jawiga tu'c s̈uy inʉjmáj s̈uywatpayna': “Tini'c ʉ̱ is̈wat we'n?” 
ROM.9.21	Tu'c s̈uywatpay oyap iguiwat tu'c s̈uy as̈am je' iguijawi. Je' iwatáj tu'c s̈uy pa tu'c cosa oyway, mit nije'yu na̱s̈mot ituwatáj jatu'c s̈uy pa tu'c cosa ma̱lway.
ROM.9.22	Dios iwamp najawiga nat iguicastiga̱tcʉs̈wa'n maljayajwat, mit nat ayé imaj. Po Dios imajmoygʉs̈p ayé maljayajwat mit may calma, mit je'jat merecia̱tpate Dios iguicastiga̱tcáj ni'c je'jat nʉmic pa itogoygawa'n. 
ROM.9.23	Mit Dios iwampey najawiga ni'c je' nas̈-ayo̱wis̈o'jcap, pa we'n na-oyninʉmgáj je'. Mit je' inʉm desde ámbanu ni'c natsʉ̱ngáj mit je' tsajpni'c mam i-oymanagui. 
ROM.9.24	Mit ʉjtsat Dios nas̈ya̱s̈cau, ni'c Dios iya̱s̈cʉs̈p judíujat mit we'ney jeme caje'jatway judíujat. 
ROM.9.25	As̈am itsʉ̱na ja'yic Oseas ilibruni'c, inʉm Dios:
ROM.9.25	Tʉnya̱s̈cʉs̈áj tʉnjayajwat jeme caje'jatwayate tʉnjayajwat.
ROM.9.25	Mit ayé jeme tʉngawampayate, tʉnwangʉs̈áj.
ROM.9.26	Primeru Dios inʉmgʉs̈au: “Mijchat caje' tʉ̱jayajwat”,
ROM.9.26	po jinap inʉmgʉs̈áj ni'c i-e'pcʉs̈áj as̈am iwajyat,
ROM.9.26	mit je' ayé Dios jeme tsʉ̱napay pa siempre.
ROM.9.27	Mit we'ney Isaías inʉmgʉs̈au Israejlatway: “Maja i-itwa'naj may Israelway jayajwat as̈am po'y lama̱t-auni'cway, po camayu inisalva̱tcʉjʉwa'n. 
ROM.9.28	Ni'c el Señor ijuzga̱tcʉs̈áj nu'pʉjʉn jayajwat en ayʉ̱́j mundu, mit cajegáj iguijuzga̱tcʉs̈wa'n, mit ijuzga̱tcʉs̈áj yacs̈ic.” 
ROM.9.29	Mit as̈am ámbanu iguinʉjm Isaías:
ROM.9.29	Dios imanda̱tp nu'pʉjʉn mit je' nas̈ca-actogoybʉ'ngawu.
ROM.9.29	Igajajt we'n, nas̈jatcájate as̈am ayé maljayajwat jeme tsʉ̱ngaway nʉ'jcopajcat Sodoma mit Gomorra cuandu itógoygaj.
ROM.9.30	¿Jinap ti nanʉmgáj? Ayé jeme caje'jatway judíujat igache'ngawu yacs̈ic to̱u, po je'jat ipa̱tcau yacs̈ic to̱u, ni'c icupʉjcau Dios, mit Dios iyacs̈icninʉmgʉs̈. 
ROM.9.31	Po Israejlatway iche'ngau yacs̈ic to̱u iyacpay ley, po ca-oyawu iguicumpliá̱tca ayé ley. 
ROM.9.32	¿Tini'c ca-oyawu iguipa̱tca yacs̈ic to̱u? Ni'c je'jat igache'ngawu as̈am jeme icupʉjcapay Cristu, po iche'ngau as̈am jeme pensa̱tpay pa puru ley iguicumplia̱twa'n. Je'jat as̈am jeme cunepigapay en tu'c tsa', mit ayé tsa' inʉmo'jcʉp Cristu, ni'c je'jat igacupʉjcap je'. 
ROM.9.33	As̈am itsʉ̱na ja'yic Dios ilibruni'c:
ROM.9.33	Márauga, tʉnyacp nʉ'jcopac Sion tu'c tsa' nas̈ajcunepiyámpay mit nas̈ajca'wámpay,
ROM.9.33	po jeme icupʉgámpay je', cawinchu̱gáj.
ROM.10.1	Hermanujat, tʉnwamp mit nu'pʉjʉn tʉnjo̱jt ma nisalva̱tcʉjʉ Israelway jayajwat, mit tʉnyo'tí̱jcap Dios ma salva̱tcʉs̈. 
ROM.10.2	Tʉnjawip ni'c je'jat iche'ngap mʉgʉc Dios po ca-oyap igui-is̈cápca Dios iyacs̈ta'cway. 
ROM.10.3	Ni'c igajawigap nat Dios iguiyacs̈icninʉmgʉs̈ jayajwat. Je'jat iwatcap as̈am iguiwanga pa itsʉ̱ngawa'n oy mit Dios, mit igamoygap laj Dios iguiyacs̈icninʉmgáj. 
ROM.10.4	Je'jat iwangau iguicumplia̱tcawa'n ayé ampay ley, po Cristu min iguicumplia̱t pa nas̈actu-e'pcáj tu'c nam to̱u, pa ma tsʉ̱nga yacs̈icninʉ́mijcat nu'pʉjʉn icupʉjcapay je'.
ROM.10.5	Moisés nas̈actu-ís̈cau ayé yacs̈ic to̱u iyacpay ley, ni'c inʉm ilibruni'c: “Ayé jayau jeme icumplia̱támpay nu'pʉjʉn inʉmpay ley tsʉ̱náj oy mit ijtʉ̱́j vida cacʉs̈ámpay.” 
ROM.10.6	Po Dios nas̈moygau tu'c nam to̱u, mit nas̈yacs̈icninʉmgap ni'c nacupʉjcap Jesucristu. Jemni'c naganʉm: ¿Pʉn cu'táj tsajpni'c pa igui-acmi'nwa'n Cristu pa na̱s̈ni'c? 
ROM.10.7	Mit naganʉ́mey: ¿Pʉn managáj na̱s̈cʉtʉm mam itsʉ̱nga á̱nimajat pa igui-ajcu'twa'n Cristu? 
ROM.10.8	Po más oy nanʉ́mgaja Dios ipalabra ni'c ayé tsʉ̱nap najo̱tni'jcat. Ʉjtsat tʉnyʉmdacyo'ygajap Dios ipalabra pa jayajwat ma cupʉjca Jesucristu. 
ROM.10.9	Te nanʉmgap ni'c el Señor Jesús nas̈manda̱tcap, mit te nacupʉjcap mit nu'pʉjʉn najo̱jtat ni'c Dios i-acjutucta̱c Jesús mam itsʉ̱nga á̱nimajat, natsʉ̱ngáj salva̱tic. 
ROM.10.10	Ni'c nacupʉcp mit nu'pʉjʉn najo̱jt pa Dios nas̈yacs̈icninʉmáj, mit nanʉmp ni'c Jesús nas̈manda̱tp pa natsʉ̱nawa'n salva̱tic. 
ROM.10.11	Ni'c inʉm Dios ilibruni'c: “Nu'pʉjʉn icupʉjcapay je' cawinchu̱gáj.” 
ROM.10.12	Dios niwe'nu igui-e'pcʉs̈ judíujat mit jeme caje'jatway judíujat, ni'c el Señor Jesucristu nas̈manda̱tcap nanu'pʉjʉjnat mit nas̈majyigáj mayo'c te nayo'tcajap je'. 
ROM.10.13	Nu'pʉjʉn inʉ'jutcapay el Señor iyacs̈ta'cway, tsʉ̱ngáj salva̱tic. 
ROM.10.14	Po jayajwat ca-oyap iguinʉ'jútca el Señor te iganicupʉjcap je', mit ca-oyap iguicupʉ́jca je' te iganimaraugajap ipalabra, mit ca-oyap iguimaraugaja te nepʉn iganinʉmdacyo'jyap ipalabra. 
ROM.10.15	Mit te ca-itp pʉn i-ajyu'tcámpay, ¿nat iguinʉmdacyo'ygawa'n? Ni'c ja'yic itsʉ̱na Dios ilibruni'c: “¡Oyo'gu iminga jeme inʉmdacyo'ygapay paz mit jeme inʉmdacyo'ygapay oyway noticia!” 
ROM.10.16	Po caje' nu'pʉjʉn iwatcajap cuenta ayé oyway noticia. Ni'c Isaías inʉm: “Señor, ¿pʉn icupʉc lo que tʉnyʉmdacyo'ygaway?” 
ROM.10.17	Mit jemni'c itp ti nas̈maraugawa'n lo que inʉmpay Dios, pa we'n nacupʉjcáj Jesucristu. 
ROM.10.18	Po tʉn-ucyo'tp: ¿Nepʉn iganimarap ayé oyway noticia? Jo̱, imaraugau, ni'c ja'yic itsʉ̱na Dios ilibruni'c:
ROM.10.18	Inʉmdacyo'ygau jʉmgapa'tu,
ROM.10.18	mit nu'pʉjʉn jayajwat en ayʉ̱́j mundu imaraugau ayé oyway noticia.
ROM.10.19	Po tʉn-ucyo'tpey: ¿Is̈jawiga Israelway jayajwat iga-entendia̱tcawu lo que Dios inʉmway? ni'c primeru Moisés ija'y lo que Dios inʉmway:
ROM.10.19	Tʉ-ac-awa'nigʉs̈áj ni'c tʉnwatcʉs̈áj oy pe'ta̱may jayajwat,
ROM.10.19	mit tʉ-ac-awa'nigʉs̈áj ni'c tʉnwatcʉs̈áj oy ayé jayajwat jeme iga-is̈capcapay neti.
ROM.10.20	Mit capʉ̱tu Isaías iguinʉjm lo que Dios inʉmway:
ROM.10.20	Tʉs̈pa̱tcau jeme tʉs̈cache'ngaway,
ROM.10.20	mit tʉnque's̈ta̱jcʉs̈au jeme tʉs̈ca-atsʉ̱ngaway.
ROM.10.21	Po Dios inʉmgʉs̈au Israelway jayajwat: “Najs̈ʉjw tʉnya̱s̈cʉs̈ jayajwat ma tʉs̈maraugac, po tʉs̈cajayaumaygap mit copacmʉgʉcwatcap.”
ROM.11.1	Tʉn-ucyo'tp ayʉ̱́j: ¿Is̈jawiga Dios icuyaguigʉs̈ ijayajwat pa siempre? Caje' we'n, ni'c ʉ̱ tʉIsraelway jayawey, Abraham ayé tʉnte̱jtat ámbanuway mit tʉpichin Benjamín ifamiliani'c. 
ROM.11.2	Dios iganicuyaguigʉs̈p ijayajwat jeme icupiugʉs̈way ámbanu. ¿Inga-entendia̱tcap nat itsʉ̱na ja'yic Dios ilibruni'c nat iguiwajt profeta Elías? Je' iyo'jtau Dios mit i-acusa̱tcʉs̈ mit Dios ayé Israelway jayajwat, 
ROM.11.3	inʉm: “Señor, i-ago'jcau improfetajat mit ipas̈cada̱jcau ayé lugajrat mam tʉ-adorá̱tca, mit jatʉntu'gumu tʉtajn mit jinap tʉs̈che'ngapey pa tʉs̈ago'jcáj.” 
ROM.11.4	Po Dios ipo'n Elías yenamé: “Tʉnaguep siete mil jayajwat jeme cacos̈atenagaway mam itsʉ̱na ayé tiyu̱s̈ Baal.” 
ROM.11.5	Mit we'ney hasta jinap cupʉjcapnaj una̱c Israelway jayajwat, mit Dios icupiugʉs̈ ni'c imoygʉs̈ favor. 
ROM.11.6	Mit te Dios imoygʉs̈ favor, caje' ni'c iwatcau oy pa iguipʉctsougáj Dios. Dios nas̈pʉctsougap we'nu ni'c je' nas̈wano'jcap mit nas̈moygap favor.
ROM.11.7	¿Ti nanʉmgáj? Israelway jayajwat iche'ngau yacs̈ic to̱u pa itsʉ̱ngawa'n oy mit Dios, po igapa̱tcawu. Ipa̱tcau yacs̈ic to̱u jeme Dios icupiugʉs̈way, mit japu̱jtat Dios icuyaguigʉs̈ ma copacmʉgʉcwátca. 
ROM.11.8	As̈am itsʉ̱na ja'yic Dios ilibruni'c: “Dios icuyaguigʉs̈ maga-entendiá̱tca neti. Igatu-e'pcap iwijnat mit ita̱tsʉjcat igatumaraugap hasta jinapay s̈ʉjw.” 
ROM.11.9	Mit inʉm David:
ROM.11.9	Ma togoyga meru mam iguiwatca cayna̱s̈ maljayajwat,
ROM.11.9	ma cunépiga mit ma tunas̈ca.
ROM.11.10	Ma wínchiga, mit siempre ma tunas̈ca as̈am tu'c jayau tsʉmpay may.
ROM.11.11	Mit tʉn-ucyo'tp: ¿Is̈jawiga cunépigau Israelway jayajwat pa itu'mbajca'ugawa'n? Caje' we'n. Po ni'c je'jat cajayaumaygap, jinap nisalva̱tcʉjʉp jeme caje'jatway judíujat, pa we'n Israelway jayajwat ni-anima̱tcʉjʉ̱́j pa ijayaumaygawa'n. 
ROM.11.12	Mit como je'jat cajayaumaygawu, jinap tsʉ̱ngap oy nu'pʉjʉn jayajwat, mit como je'jat ca'ugau, jinap tangap oy jeme caje'jatway judíujat. Mit te we'n ijajt, cuandu Israelway jayajwat itʉgʉygawa'natu mit Dios, nu'pʉjʉn jayajwat tsʉ̱ngáj más oy.
ROM.11.13	Tʉmucotscʉs̈p mijchat migaje'jatway judíujat ni'c Dios tʉs̈ajyu't pa jeme caje'jatway judíujat, mit tʉn-oyninʉmp ayé yos̈ tʉs̈moyway Dios. 
ROM.11.14	Tʉnwamp ma ni-animá̱tcʉjʉ tʉntʉcmayna̱s̈atway pa ma cupʉ́jca-ey as̈am mijchat incupʉ́jca, mit we'n nisalva̱tcʉjʉ̱́j cʉjtu'c je'jat. 
ROM.11.15	Dios icastiga̱tcʉs̈ Israelway jayajwat, mit jinap nu'pʉjʉn jayajwat oyap itsʉ̱nga oy mit Dios. Po cojáj tu'c s̈ʉjw cuandu Dios iguipʉctsougʉs̈wa'n Israelway jayajwat mit wejpu'n nu'pʉjʉn jayajwat tsʉ̱ngáj más oy mit Dios. 
ROM.11.16	Mit te oyninʉmic ayé harinacʉ't iyajcʉ'jcaway ampay jayajwat pa Dios, we'ney nu'pʉjʉn ayé harinacʉ't oyninʉmic itsʉ̱nawa'n. Mit te oy itsʉ̱na tu'c cujy iticchicni'c, we'ney i-awejcat oy itsʉ̱ngawa'n. Jemni'c Israelway jayajwat tsʉ̱ngapey oyninʉ́mijcat ni'c Dios i-oyninʉmgʉs̈au ite̱jtat ámbanuway.
ROM.11.17	Ayé judíujat as̈am olivucujy ni'picway i-awejcat, po como Dios icastiga̱tcʉs̈, je'jat tangau as̈am awec icupus̈capay. Jeme caje'jatway judíujat ayé as̈am olivucujy cus̈umipay je'yu i-awejcat. Mit te icutsowigap ayé awejcat en tu'c olivucujy ni'picway, ayé awejcat ipʉjcáj maj mit ayé olivucujy iticchic, mit ipʉctsougajáj inipin iyacpay ayé olivucujy. Ayé inʉmo'jcʉp ni'c mijchat migaje'jatway judíujat inaguepcapey parte mit Dios. 
ROM.11.18	Po camnʉmga ni'c más mitsʉ̱ngap oy que ayé judíujat. Pi jawiga ni'c tu'c awec igatsʉmtso̱p ayé cuyticchic, po ayé cuyticchic itsʉmtso̱p ayé awec. 
ROM.11.19	Po mijchat inyʉmgáj: “Icupus̈cau ayé awejcat pa ʉjtsat tʉnigutsowigʉjʉwa'n ilajni'jcat.” 
ROM.11.20	Oyo'gu is̈nʉ́mga. Ayé judíujat as̈am awejcat icupus̈caway po jat we'n ni'c cacupʉjcawu, mit mijchat mitsʉ̱ngap oy ni'c micupʉjcap. Jemni'c camnimʉjninʉ́mgʉjʉ. Más oy pi pʉ̱tca. 
ROM.11.21	Ni'c te Dios iga-ayo̱wis̈cʉs̈u ayé awejcat jeme ye'jcaway en ayé cujy ni'picwy, je' is̈ca-ayo̱wis̈cámpey te migacupʉjcap iyacs̈ta'cway. 
ROM.11.22	Jawiga ni'c Dios jayawano'cp, po je' castiga̱tpey mʉgʉc. Dios icastiga̱tcʉs̈ jeme cajayaumaygaway po mijchat je' is̈wangap. Po oy pi tanga mʉgʉc mit je'. Te ingawatcap we'n, is̈castiga̱tcámpey as̈am iguicupús̈ca ayé awejcat. 
ROM.11.23	Mit we'ney judíujat. Te cajasiguia̱tp idudá̱tca, tsʉ̱ngájatu cutsówiyic en ayé olivucujy ni'picway, ni'c Dios ijtʉp poder pa iguicutsowigʉs̈wa'natu. 
ROM.11.24	Mijchat migaje'jatway judíujat as̈am is̈cupus̈caway de tu'c olivucujy jeme cus̈umipay je'yu, mit is̈cutsowigau en ayé olivucujy ni'picway. Mit ayé judíujat as̈am meru awec icupus̈caway de ayé olivucujy ni'picway. Jemni'c más fácil pa iguicutsowigawa'n en ayé olivucujy mam i-ijtʉ'c primeru.
ROM.11.25	Hermanujat, tʉnwamp pi jawiga tu'c cosa Dios i-aguepway cuyu'tsic piganʉmga ni'c más inis̈cápcap. Ni'c una̱c Israelway jayajwat copacmʉgʉcwatcau pa i-oyawa'n itʉgʉyga mam imanda̱t Dios jeme caje'jatway judíujat. Mit tʉgʉygáj nu'pʉjʉn jeme Dios icupiugʉs̈way. 
ROM.11.26	Mit cʉs̈wa'n nu'pʉjʉn Israelway jayajwat nisalva̱tcʉjʉ̱́j, as̈am itsʉ̱na ja'yic Dios ilibruni'c:
ROM.11.26	Mi'náj jeme ilibra̱támpay Sionway na̱s̈,
ROM.11.26	mit ichi'tcʉs̈áj Israelway jayajwat de nu'pʉjʉn mal.
ROM.11.27	Mit tʉnwatáj ayʉ̱́j acuerdu mit je'jat,
ROM.11.27	ni'c tʉnchi'tcʉs̈áj nu'pʉjʉn mal iwatcaway. We'n iguinʉjm Dios.
ROM.11.28	Jinap Dios i-e'pcʉs̈p judíujat as̈am imutsuguijnat ni'c igacupʉjcawu ayé oyway noticia. Jat we'n pa mijchat pi tsʉ̱nga oy mit Dios. Po majawe'naj Dios iwangʉs̈p judíujat ni'c iwangʉs̈au ite̱jtat ámbanuway, mit icupiugʉs̈. 
ROM.11.29	Ni'c Dios igatigatsp lo que inʉmpay, mit igacuyaguip jeme iya̱s̈cʉs̈way. 
ROM.11.30	Mit mijchat ámbanu ingajayaumaygawu-ey Dios, po como ayé judíujat cajayaumaygawu, jinap mijchat Dios is̈-ayo̱wis̈cap. 
ROM.11.31	We'ney je'jat iganijayaumaygap Dios, po Dios i-ayo̱wis̈cʉs̈áj as̈am is̈-ayo̱wis̈cau mijchat. 
ROM.11.32	Ni'c Dios iwan nu'pʉjʉn jayajwat ma jawiga ni'c cajayaumaygap, mit jinap je' oyap igui-ayo̱wis̈cʉs̈ nu'pʉjʉn.
ROM.11.33	¡Dios mʉjo'c mit ʉjtsat mit oyo'gu lo que iwatpay! Dios i-is̈cap nu'pʉjʉn cosa, mit nepʉn ca-oyap iguijawi nat ipensa̱t Dios, mit nepʉn ca-oyap igui-is̈cap lo que iwatpay je'. 
ROM.11.34	¿Pʉn ijawip nat ipensa̱t el Señor? ¿Mit pʉn oyap iguinʉjmap ti iwatámpay je'? 
ROM.11.35	Nepʉn ca-oyap iguimo' Dios tu'c regalu pa iguimoytigatsáj tu'c recompensa. 
ROM.11.36	Ni'c Dios ayé iwatway nu'pʉjʉn cosajat, mit je' nas̈moygapey nu'pʉjʉn, mit je' ipʉctsowáj nu'pʉjʉn cosajat. Na-oyninʉ́mga je' pa nu'pʉjʉn tiempu. Amén.
ROM.12.1	Hermanujat, nijawi-í̱jca lo que tʉnʉmgʉs̈away, ni'c Dios nas̈-ayo̱wis̈cap. Jemni'c na-entregá̱tca navidajat mit Dios pa najayaumayga je'. Ambanu icotscajau Dios tu'c aníma̱t o'guicway, po jinap ʉjtsat nacotscajap Dios navidajat nijutuc, mit Dios ji'cp ijo̱jt nas̈pʉctsougáj. Te nawatcap we'n, na-adora̱tcáj Dios mit nu'pʉjʉn najo̱jtat, ni'c we'n iguiwa'n Dios nawátca. 
ROM.12.2	Nagawátca as̈am jayajwat iwangapay mal costumbre itpay en ayʉ̱́j mundu. Je'jat solo ipensa̱tcap ayé cosajat i-e'pcapay, po ʉjtsat oy napensá̱tca nam cosajat pa ma tigats navidajat. Mit we'n na-is̈capcáj ti ayé iwampay Dios. Na-is̈capcáj ti ayé oyway, ti ayé igui-acji'jcapay Dios ijo̱jt, mit ti ayé más oyway.
ROM.12.3	Dios tʉs̈moy favor pa tʉtsʉ̱nawa'n encarga̱tic, mit jemni'c tʉnyʉjmap cada jayau tsʉ̱napay mam mijchat magapensa̱t ni'c je' más i-is̈cap po ma pensa̱t as̈am imerecia̱t, mit cada jayau ma pensa̱t oy, ni'c Dios imoyp cada jayau nat icupʉcwa'n. 
ROM.12.4	Ni'c nacuerpu ijtʉp may partejat, po cada parte igawatp nije'yu yos̈. 
ROM.12.5	We'ney ʉjtsat. Namayo'jcat po natsʉ̱ngap as̈am tu'c cuerpu ni'c namutʉgʉygau Cristu. Mit nanipʉjcʉjʉp nanu'pʉjʉjnat ni'c natsʉ̱ngap tu'gu. 
ROM.12.6	Mit ʉjtsat tigatsic nas̈moygau Dios ti nawatcámpay, ni'c je' imoyp favor cada jayau as̈am je' iguijawi. Jeme i-ajque's̈pay lo que inʉmpay Dios, ma ajque's̈ yacs̈ic lo que nacupʉjcapay as̈am Dios iguimoy. 
ROM.12.7	Te Dios nas̈moygau pa naserviá̱tcaja jayajwat, naserviá̱tcaja oy. Te Dios imoyp tu'c jayau ma ajque's̈a ipalabra, ma cuji'cs̈i i-ajque's̈wa'n. 
ROM.12.8	Te imoyp tu'c jayau ma anima̱tcʉs̈ jayajwat, we'n ma wat. Te tu'c jayau i-acpas̈amp lo que ijtʉpay, ma acpas̈an we'nujyu. Jeme manda̱tpay, ma manda̱t oy. Jeme imajyipay pro̱wijat, ma ji'c ijo̱jt cuandu iguimajyigʉs̈wa'n.
ROM.12.9	Cupʉcpajyat ma niwangʉjʉ mit nu'pʉjʉn ijo̱jtat, ma siguiá̱tcaja jeme oyway, mit magawatca cuenta ma̱jlat. 
ROM.12.10	Niwangʉjʉ minu'pʉjʉjnat as̈am hermanujat ni'c mitu'jcatu. Majyiga japu̱t hermanujat, mit camche'nga neti pa mijchatu.
ROM.12.11	Camcandʉ'nyújca po siempre cuji'cs̈iga, mit serviá̱tcaja el Señor mit nu'pʉjʉn injo̱jtat.
ROM.12.12	Ma ji'c injo̱jtat ni'c inatsʉ̱ngap vida cacʉs̈ámpay. Majmoyga is̈tunas̈cawa'n, mit ora̱tí̱jca.
ROM.12.13	Majyiga Dios ijayajwat jeme tsʉ̱ngapay nesita̱tic, mit pʉctsouga oymanac nu'pʉjʉn tʉcyo'ypajyat.
ROM.12.14	Oyninʉ́mga jeme is̈po'ctangapay, mit cammalninʉ́mga.
ROM.12.15	Ma ji'c injo̱jtat mit jeme ji'jcapay ijo̱jtat. Jʉ́yga mit jeme jʉygapay.
ROM.12.16	Tsʉ̱́nga en acuerdu minu'pʉjʉjnat. Camnimʉjninʉ́mgʉjʉ, po munipʉ́jcʉjʉ pro̱wijwájat. Mit camnʉmga ni'c más mijatcʉjʉp.
ROM.12.17	Camwátcaja mal jeme is̈watcajapay mal. Cuji'cs̈iga is̈watcawa'n oy mam igui-e'pca nu'pʉjʉn jayajwat, pa Dios ma tsʉ̱na oyninʉmic. 
ROM.12.18	Oy pi pensa̱tca más pa intsʉ̱ngawa'n en paz mit nu'pʉjʉn jayajwat. 
ROM.12.19	Mijchat tʉwangʉs̈pay, camacpítujca nejʉmay mal, más oy pi moyga laj Dios ma castiga̱t maljayajwat, ni'c ja'yic itsʉ̱na Dios ilibruni'c: “Ʉ̱ tʉncastiga̱tcʉs̈áj maljayajwat, mit tʉnactutso̱jcʉs̈áj. We'n iguinʉjm el Señor.” 
ROM.12.20	Mit inʉmwey el Señor: “Te inmutsuguin cayo'jcʉp, mo' ma cay. Te nʉ-u̱go'jcʉp, mo' ma u'c. Ni'c te inwatcap we'n, inactu'ngajáj ijo̱jt mit winchu̱gáj inmutsuguin.” 
ROM.12.21	Camtsʉ̱nga vencia̱tic mit ayé mal, po watca oy pa is̈vencia̱tcawa'n ayé mal.
ROM.13.1	Nu'pʉjʉn jayajwat ma jayaumayga autoridajat mit jeme más manda̱tcapay, ni'c nu'pʉjʉn jeme manda̱tcapay, Dios iyajcʉs̈p ma manda̱tca. Mit Dios iyajcʉs̈p jeme jinap manda̱tcapay. 
ROM.13.2	Jemni'c jeme igajayaumaypay autoridajat, igajayaumaypey lo que Dios imanda̱tway. Mit jeme cajayaumaygapay tsʉ̱ngáj castiga̱tic. 
ROM.13.3	Te nawatcap oy, nagapʉ̱tcáj autoridajat. Je'jat solo iguipʉ̱tcap jeme iwatcapay mal. Te nagawangap nas̈pʉ̱tcawa'n jeme manda̱tcapay, nawátca oy mit je'jat nas̈-oyninʉmgáj. 
ROM.13.4	Ni'c tu'c manda̱tpay Dios iguiyac pa natsʉ̱nga oy. Po te nawatcap mal, oy napʉ̱tca, ni'c je' ijtʉp derechu pa iguicastiga̱tcʉs̈wa'n maljayajwat. Mit je' Dios iguiyac pa igui-actunas̈wa'n jeme iwatpay mal. 
ROM.13.5	Jemni'c itp ti najayaumaygawa'n pa nagatsʉ̱nga castiga̱tic, mit we'ney pa najawiga ni'c nayo'ygap oy. 
ROM.13.6	Jemni'guey oy natsó̱jca tumi̱n-impuestu ni'c autoridajat imuyos̈watcap Dios, mit icumplia̱tcap idebejrat.
ROM.13.7	Oy natsó̱jca nu'pʉjʉn napʉ́jquijatway. Tsó̱jca jeme que'chumgapay pa gobernador, mit intso̱jcapey jeme ipʉctsougapay impuestujat. Respetá̱tca jeme imerecia̱tpay respetu. Oyninʉmga jeme merecia̱tpay is̈-oyninʉmgawa'n. 
ROM.13.8	Camtángaja pʉjqui nepʉn. Solo mipʉ́jquijat ni'c itp ti inyiwangʉjʉwa'n minu'pʉjʉjnat. Ni'c jeme iwampay imupro̱wije̱way, je' icumplia̱tnup lo que inʉmpay ley. 
ROM.13.9	Ni'c Dios inʉm yename: “Migachajyo'yáj, miga-ago'gáj, miganu'máj, ingawe̱twajtáj nepʉn, ingawa'náj jayje'.” Ayʉ̱́j mandamientu mit nu'pʉjʉn mandamientujat tsʉ̱nap nʉmic en tu'c solo mandamientu: “Inwa'náj inmupro̱wije̱way as̈am mi̱ inyiwajnʉ.” 
ROM.13.10	Jeme iwampay imupro̱wije̱way igawajtáj mal. Jemni'c ayé jayau iwampay imupro̱wije̱way, icumplia̱tnup lo que inʉmpay ley.
ROM.13.11	Cuandu primeru nacupʉ́jcaj, najawigau ni'c Cristu mi'nájatu pa nas̈libra̱tcáj. Mit jinap tomo'ganu ayé tiempu pa nas̈libra̱tcáj. Jemni'c natsʉ̱nga prepara̱tic, caje' as̈am jeme ma̱gapay. 
ROM.13.12	Tomo'ganu pa icojawa'n ayé s̈ʉjw itumi'námpay Cristu. Jemni'c ʉjtsat nacuyáguiga nu'pʉjʉn mal nawatcaway ámbanu. Mit jinap nayo'ygáj Dios iluzni'c pa natsʉ̱ngawa'n oy. 
ROM.13.13	Nayo'yga limpiu as̈am jeme yo'ygapay s̈ʉ̱m. Nagawatcadá̱jca tigapa'tu mit naga-u̱ctacyo'yga. Nagachajyo'yga mit naga-aguepca nejʉmay viciu. Nagatsuguinwátca mit nagani-ángʉjʉ. 
ROM.13.14	Po más oy namuyo'yga el Señor Jesucristu, mit nagache'nga ayé mal iyo'tpay najo̱jtat.
ROM.14.1	Pʉctsouga nu'pʉjʉn jeme cupʉjcapay. Te tu'c cupʉcpay caniyo'yp mʉgʉc mit Dios, cammalninʉ́mga. 
ROM.14.2	Por ejemplu, tu'c hermanu icupʉcp ni'c oyap iguicay nu'pʉjʉn, po jatu'c hermanu jeme canicupʉcpay mʉgʉc, inʉmp ni'c ca-oyap iguicay nu'pʉjʉn. 
ROM.14.3	Jeme icaypay nu'pʉjʉn magayac menus jeme ca-oyapay iguicay. Mit jeme igacaypay nu'pʉjʉn magamalninʉ́m jeme oyapay iguicay, ni'c ayé Dios iguipʉctso̱u. 
ROM.14.4	Ca-oy iguimalninʉm ayé hermanu ni'c je' iservia̱jtap Dios, mit Dios ijawip te ayé iwatp oy o te iwatp mal. Mit je' pichináj oy ni'c el Señor ijtʉp poder, mit imo'áj maj ayé hermanu pa ma pichin oy.
ROM.14.5	Tu'c hermanu iguarda̱tp tu'c s̈ʉjw, mit jatu'c hermanu niwe'nu igui-e'p nu'pʉjʉn s̈ʉjwat. Cada hermanu ma jawi te oy lo que iwatpay. 
ROM.14.6	Jeme iguarda̱tpay tu'c s̈ʉjw, iwatp we'n pa el Señor ma tsʉ̱na oyninʉmic. Mit jeme igaguarda̱tpay tu'c s̈ʉjw, iwatp we'n ni'c iwamp iguijayaumaywa'n el Señor. Jeme icaypay nu'pʉjʉn iwatp we'n pa el Señor ma tsʉ̱na oyninʉmic, ni'c inʉjmap Dios ni'ctiyu̱s̈. Mit jeme igacaypay nu'pʉjʉn iwatp we'n pa el Señor ma tsʉ̱na oyninʉmic, mit inʉjmapey Dios ni'ctiyu̱s̈.
ROM.14.7	Nagatsʉ̱ngap en ayʉ̱́j mundu pa nas̈watcawa'n lo que ʉjtsatu nawangapay, ne naga-o'jcáj cuandu ʉjtsatu nas̈wangawa'n. 
ROM.14.8	Te natsʉ̱ngap en ayʉ̱́j mundu, nawatcáj lo que iwampay el Señor, mit te na-o'jcap, na-o'jcáj iguinʉmwa'n el Señor. Jemni'c te natsʉ̱ngap o te na-o'jcap, ʉjtsat nas̈wajyat el Señor. 
ROM.14.9	Ni'c Cristu o'c mit jutucta̱c, pa we'n oyap iguimanda̱tcʉs̈ o'guijcatway mit jeme tsʉ̱ngapnajway. 
ROM.14.10	Ca-oy nas̈malninʉm nahermanu ne ca-oyap nas̈yac menus nahermanu. Ni'c ʉjtsat nanu'pʉjʉjnat nanipresenta̱tcʉjʉ̱́j mam Cristu pa nas̈juzga̱tcáj je'. 
ROM.14.11	Ni'c ja'yic itsʉ̱na Dios ilibruni'c:
ROM.14.11	Inʉm el Señor: Ʉ̱ tʉtsʉ̱nap pa siempre mit nu'pʉjʉn jayajwat nicos̈atenda̱jcʉjʉ̱́j mam ʉ̱ tʉtsʉ̱nawa'n,
ROM.14.11	mit nu'pʉjʉn jayajwat tʉs̈-oyninʉmgáj. We'n iguinʉjm Dios.
ROM.14.12	Jemni'c ʉjtsat nanu'pʉjʉjnat nanʉmgajáj Dios ti nawatcaway yam.
ROM.14.13	Jemni'c nagajamalninʉ́mga nahermanu. Más oy napensá̱tca ni'c nagawatcáj neti te icutu'mpʉcp nahermanu, ni'c oyap ica'u mit ma̱jlat. 
ROM.14.14	Tʉnmutʉgʉyp el Señor Jesús, jemni'c tʉtsʉ̱nap seguru ni'c ca-itp cayan ca-oyway nas̈caywa'n. Po jeme ipensa̱tpay ni'c ca-oy iguicaywa'n tu'c cayan, magacaywit ni'c ipensa̱táj ni'c iwat mal. 
ROM.14.15	Oy nawanga nahermanu. Po te inhermanu icutu'mpʉgáj ni'c incaygap tu'c cayan, ingajawangap inhermanu te inwatcap we'n. Ca-oy is̈actupʉ́jca mal to̱u ayé hermanu solo ni'c inwangap tu'c cayan, ni'c Cristu o'c pa ayé jayau. 
ROM.14.16	Mijchat inyʉmgap ni'c oy lo que inwatcapay, po cammoyga laj is̈malninʉmgáj ni'c we'n is̈watca. 
ROM.14.17	Te Dios nas̈manda̱tcap, caje' neti ayé nacaypay ne ayé na-u̱cpay. Más oy nawatca cuenta cosa oyway, natsʉ̱́nga en paz mit ma ji'c najo̱jtat ni'c Espíritu Santu tsʉ̱nap najo̱tni'jcat. 
ROM.14.18	Te tu'c jayau iservia̱jtap Cristu wename, je' i-acji'jcap Dios ijo̱jt, mit jayajwat igui-oyninʉmgap. 
ROM.14.19	Jemni'c nache'nga pa ma tsʉ̱nga en paz nu'pʉjʉn jayajwat, pa we'n nanimajyigʉjʉ̱́j mit napʉjcáj maj mit Dios. 
ROM.14.20	Ca-oy is̈actogoydá̱jca lo que Dios iwatpay por tu'c cayan. Iyacs̈ta'cway oy nu'pʉjʉn cayan, po malo'c ayé jayau i-actuwatcʉs̈pay mal japu̱t jayajwat por tu'c cayan. 
ROM.14.21	Más oy nagacay s̈is̈, ne naga-u'c vinu, ne nagawat neti te icutu'mpʉcp nahermanu, ni'c oyap ica'u mit ma̱jlat mit ca-oyáj icupʉc mʉgʉc. 
ROM.14.22	Te najawigap ni'c oy lo que nawatcapay, Dios ijawip lo que napensa̱tcapay. Ma ji'c ijo̱jt ayé jayau jeme caduda̱tpay cuandu iguiwat tu'c cosa. 
ROM.14.23	Te tu'c jayau duda̱tp cuandu iguicay tanti, je' culpa̱tic itsʉ̱nawa'n ni'c iduda̱tp lo que iwatpay. Mit te iduda̱tp lo que iwatpay, ayé jayau iwatp mal.
ROM.15.1	Ʉjtsat nacupʉjcapay mʉgʉc namájyiga jeme cacupʉjcapay mʉgʉc, mit nagawátca lo que ʉjtsatu nawangapay. 
ROM.15.2	Ʉjtsat nanu'pʉjʉjnat nawátcaja oy namupro̱wije̱wajyat pa ma pʉjca maj mit Dios. 
ROM.15.3	Mit we'ney Cristu igawatu lo que je'yu iwanway, po iguijat as̈am itsʉ̱na ja'yic Dios ilibruni'c, je' inʉjmau Dios yename: “Ʉ̱ tʉs̈malninʉmgawey jeme is̈malninʉmgaway mi̱.” 
ROM.15.4	Ni'c nu'pʉjʉn inʉmgaway ámbanu Dios ilibruni'jcat, ayé ja'yic pa napʉctánga. Mit ayé librujat nas̈majyigap pa na-aguépca calma mit nas̈-animá̱tcap, jemni'c nas̈atsʉ̱́nga lo que mi'námpay. 
ROM.15.5	Dios nas̈moygap calma mit nas̈-animá̱tcap. Je' iwamp natsʉ̱́nga en acuerdu ni'c namutʉgʉygau Cristu Jesús. 
ROM.15.6	Mit we'n nanu'pʉjʉjnat na-oyninʉmgáj Dios, el Señor Jesucristu ite̱t.
ROM.15.7	Jemni'c nipʉctsóugʉjʉ oymanac minu'pʉjʉjnat, as̈am Cristu is̈pʉctsougau mijchat, pa jayajwat ma oyninʉmga Dios. 
ROM.15.8	Mit tʉnʉmgʉs̈ap ni'c Cristu min pa iguiservia̱tcʉs̈awa'n judíujat, mit pa iguicumplia̱twa'n ayé promesajat Dios imoygʉs̈way nate̱jtat ámbanuway, mit we'n i-actujawigʉs̈ ni'c Dios icumplia̱tp lo que inʉmway. 
ROM.15.9	Mit Cristu miney pa jeme caje'jatway judíujat pa ma oyninʉmga Dios ni'c je' igui-ayo̱wis̈cau, as̈am itsʉ̱na ja'yic Dios ilibruni'c:
ROM.15.9	Tʉ-oyninʉmáj mi̱ mam itsʉ̱nga jeme caje'jatway judíujat,
ROM.15.9	mit tʉn-ʉwáj himnujat pa pi tsʉ̱na oyninʉmic. We'n iguinʉ́jmaj Dios.
ROM.15.10	Mit inʉmwey Dios ilibruni'c:
ROM.15.10	Jeme caje'jatway judíujat ma ji'c ijo̱jtat as̈amu Dios ijayajwat.
ROM.15.11	Mit inʉmwey:
ROM.15.11	Ma oyninʉmga el Señor nu'pʉjʉn jeme caje'jatway judíujat.
ROM.15.11	Ma mʉjninʉmga Dios nu'pʉjʉn jayajwat.
ROM.15.12	Mit inʉm Isaías wename pa najawiga nat imi'nwa'n Cristu:
ROM.15.12	Tu'c jayau pichináj Isaí ifamiliani'c,
ROM.15.12	mit je' imanda̱tcʉs̈áj jeme caje'jatway judíujat,
ROM.15.12	mit je'jat i-atsʉ̱ngáj hasta imi'nwa'n je'.
ROM.15.13	Ʉjtsat na-atsʉ̱ngap Dios pa nas̈pʉctsougawa'n cosa oyway, mit tʉnyo'jtap je' pi is̈acji'jcajac injo̱jtat, pi is̈moygac paz ni'c micupʉjcap, pa we'n inatsʉ̱ngáj Dios ni'c Espíritu Santu is̈moygap maj.
ROM.15.14	Tʉnhermanujat, tʉtsʉ̱nap seguru ni'c mijayawano'jcap, mit inis̈capo'jcap may, mit oyap inyitsáwigʉjʉ. 
ROM.15.15	Po tʉgapʉ̱tu tʉja'ygʉs̈a ayʉ̱́j noc pa pi nijawiga nu'pʉjʉn tʉnʉmgʉs̈away. 
ROM.15.16	Dios tʉs̈moy favor, tʉs̈yac pa tʉs̈servia̱jtawa'n Jesucristu mam itsʉ̱nga jeme caje'jatway judíujat. Mit tʉnyʉmdacyo'jyap i-oyway noticia mam je'jat. Mit jeme caje'jatway judíujat tʉnyajcʉs̈áj Dios icʉ'jugum as̈am tu'c ofrenda je' iwampay, mit Espíritu Santu tsʉ̱nap ijo̱tni'jcat pa iguilimpia̱tcʉs̈wa'n.
ROM.15.17	Tʉnservia̱jtap Cristu Jesús, mit jemni'c tʉs̈-oyninʉm ayé yos̈ tʉs̈moyway Dios. 
ROM.15.18	Jinap solo tʉnyʉmáj lo que Cristu tʉs̈actuwatpay ʉ̱, pa ma jayaumayga jeme caje'jatway judíujat. Cristu tʉs̈ajyu't pa tʉs̈nʉjmawa'n ipalabra mit pa tʉs̈watwa'n cosa oyway. 
ROM.15.19	Je' tʉs̈actuwatp majatway milagrujat mit tʉnacnigu-epigʉs̈ʉu ayé jayajwat ni'c Espíritu Santu tʉs̈moy poder. Mit tʉnyʉmdacyo'ygʉ́s̈au Cristu i-oyway noticia, mit imaraugau desde Jerusalén mit nu'pʉjʉn laj hasta Ilíricoway na̱s̈. 
ROM.15.20	Mit siempre tʉncuji'cs̈iu tʉs̈nʉmdacyo'ywa'n oyway noticia mam nunca iguiganimáraugaja Cristu inʉ'jy, ni'c tʉngawamp tʉyos̈watwa'n mam jatu'c jayau iguichú̱chij. 
ROM.15.21	As̈am itsʉ̱na ja'yic Dios ilibruni'c:
ROM.15.21	Igajawigapate ni'c mi'náj je', po je'jat igui-e'pcáj.
ROM.15.21	Je'jat nunca iganimaraugajap Dios ipalabra, po imaraugáj.
ROM.15.22	Tʉnwanate tʉnʉs̈wa'n mam mijchat, po mayo'c cosajat ca-oyap tʉs̈acnʉs̈p. 
ROM.15.23	Po jinap tʉncʉs̈way tʉnyos̈ yam. Mayap s̈iwit tʉnʉs̈o'jcʉ mam intsʉ̱nga, 
ROM.15.24	po tʉnʉs̈wa'n pa España, tʉnas̈áj mam mijchat ni'c tʉnwamp tʉ-e'pcʉs̈wa'n mit ji'gáj tʉnjo̱jt mit mijchat. Mit cʉs̈wa'n nʉs̈áj is̈yacta̱jcap mam tʉnʉs̈wa'n. 
ROM.15.25	Po jinap tʉnʉs̈p Jerusalén pa tʉs̈-entrega̱twa'n tu'c ayuda pa Dios ijayajwat jeme tsʉ̱ngapay jem. 
ROM.15.26	Ni'c hermanujat jeme tsʉ̱ngapay Macedonia mit Acayajway na̱s̈ iwangau iguiyajcawa'n tu'c ofrenda pa hermanujat pro̱wijatway jeme tsʉ̱ngapay Jerusalén. 
ROM.15.27	Iwangau iguiyajcawa'n ayé ofrenda ni'c je'jat casi ipʉ́jquijat judíujat. Ni'c jeme caje'jatway judíujat ipʉctsougau ayé cosa oyway iyacway Dios pa judíujat. Mit jemni'c je'jat itpey ti iguimajyigawa'n ayé judíujat jeme cupʉjcapay. 
ROM.15.28	Icʉs̈wa'n ayé asuntu, tʉn-entrega̱tcʉs̈áj ayé ofrenda iyajcaway. Mit cʉs̈wa'n tʉnas̈áj mam intsʉ̱nga cuandu tʉnʉs̈wa'n pa España. 
ROM.15.29	Cuandu tʉcojawa'n mam mijchat, tʉtsʉ̱nap seguru ni'c Dios tʉs̈mo'áj may favor pa tʉs̈nʉmdacyo'ywa'n ayé oyway noticia iyacway Cristu, mit wejpu'n ji'jcáj injo̱jtat.
ROM.15.30	Hermanujat, inwangap el Señor Jesucristu, mit Espíritu Santu is̈acniwangʉjʉp. Jemni'c tʉyo'tcʉs̈ap pi is̈-orá̱tcajac mʉgʉc, mit wename ʉ̱ is̈majyigáj. 
ROM.15.31	Orá̱tca pa Dios ma tʉs̈libra̱tac de ayé judíujat cacupʉjcapay. Orá̱tca-ey pa ayé hermanujat Jerusaléjnatway ma pʉctsouga oy ayé ofrenda tʉnmunʉs̈cʉs̈apay, 
ROM.15.32	mit in-ora̱tcajámpey Dios, pa ma ji'c tʉnjo̱jt cuandu tʉ-e'pcʉs̈wa'n, mit tʉpo'cs̈áj mam mijchat. Mit te Dios iwamp, pichináj oy ayé. 
ROM.15.33	Ayé Dios nas̈moygapay paz ma tsʉ̱na mit mijchat minu'pʉjʉjnat. Amén.
ROM.16.1	Tʉnʉmgʉs̈ap pi pʉctsouga hermana Febe ni'c je' imajyigʉs̈p cupʉcpajyat tsʉ̱ngapay nʉ'jcopac Cencrea. 
ROM.16.2	Pʉctsouga je' inʉ'jyni'c el Señor ni'c merecia̱tp pi pʉctsouga oy Dios ijayajwat. Májyiga je' mit nu'pʉjʉn cosa inesita̱támpay ni'c je' imajyigʉs̈p mayo'c jayajwat mit ʉ̱ tʉs̈majyipey.
ROM.16.3	Saludá̱tca Aquila mit ito's̈ay Priscila ni'c tʉs̈muyos̈watcap pa tʉs̈servia̱tcajawa'n Cristu Jesús. 
ROM.16.4	Je'jat iyajcau ividajat en peligru por ʉ̱, mit jemni'c tʉtsʉ̱nap agradecidu, mit we'ney nu'pʉjʉn cupʉcpajyat jeme caje'jatway judíujat inʉmgajapey ni'ctiyu̱s̈. 
ROM.16.5	Saludá̱tca-ey nu'pʉjʉn cupʉcpajyat jeme ni-apʉcmujcʉjʉpay Aquila itujugujmat. Saludá̱tca Epeneto ni'c je' tʉnhermanu tʉnwano'cpay, mit je' ayé primer cupʉcpay Acayajway na̱s̈. 
ROM.16.6	Saludá̱tca María ni'c je' yos̈wato'cp mam intsʉ̱nga. 
ROM.16.7	Saludá̱tca Andrónico mit Junias tʉmpaisanujat. Je'jat tsʉ̱ngawey presu as̈am ʉ̱, mit apóstojlat igui-oyninʉmgap. Je'jat icupʉjcʉ'jcau Cristu antes ʉ̱ tʉs̈cupʉjc.
ROM.16.8	Saludá̱tca tʉn-amigu Amplias. Tʉnmuniwano'jcʉp ayé jayau, mit je' icupʉcp el Señor. 
ROM.16.9	Saludá̱tca Urbano. Je' tʉs̈muyos̈watcap pa tʉs̈servia̱tcajawa'n Cristu Jesús. Saludá̱tca Estaquis jeme tʉnwano'cpay. 
ROM.16.10	Saludá̱tca Apeles ni'c je' icupʉcp Cristu iyacs̈ta'cway. Saludá̱tca-ey jeme tsʉ̱ngapay tʉc AristoUlo. 
ROM.16.11	Saludá̱tca Herodión tʉmpaisanu. Saludá̱tca jeme tsʉ̱ngapay tʉc Narciso ni'c je'jat icupʉjcap el Señor. 
ROM.16.12	Saludá̱tca Trifena mit Trifosa jeme imuyos̈watcapay el Señor. Saludá̱tca Pérsida jeme nawano'jcapay ni'c je' yos̈watp mʉgʉc pa el Señor. 
ROM.16.13	Saludá̱tca Rufo jeme el Señor icupi̱way. Saludá̱tcaja-ey ima̱m, ni'c ʉ̱ tʉn-e'pey as̈am tʉnma̱m. 
ROM.16.14	Saludá̱tca Asíncrito, Flegonte, Hermas, Patrobas, Hermes, mit nu'pʉjʉn hermanujat tsʉ̱ngapay mit je'jat. 
ROM.16.15	Saludá̱tca Filólogo, Julia, Nereo mit we'ney ito's̈ayje̱way. Saludá̱tca-ey Olimpas, mit nu'pʉjʉn Dios ijayajwat tsʉ̱ngapay mit je'jat.
ROM.16.16	Nisaluda̱tbʉ'ngʉjʉ mit tu'c ame'tamuc ni'c miniwangʉjʉp. Is̈saluda̱tcap nu'pʉjʉn icupʉjcapay Cristu.
ROM.16.17	Hermanujat, tʉnʉmgʉs̈ap pi tsáwiga jeme iwatcapay divisiójnat mit jeme i-atujcapay ayé ama̱s̈an impʉctajnʉ'jcaway, mit cammunipʉ́jcʉjʉ je'jat. 
ROM.16.18	Ni'c jayajwat we'jnatway igaservia̱tcajap el Señor Jesucristu, solo iche'ngap nu'pʉjʉn pa je'jatu. Mit cotscap oymanac pa iguiwe̱jta̱jcawa'n jeme iga-is̈capcapay neti. 
ROM.16.19	Ni'c nu'pʉjʉn jayajwat ijawigap nat injayaumayga, jemni'c iji'c tʉnjo̱jt ni'c we'n is̈wátca. Tʉnwamp pi tsʉ̱nga dispuestu pa is̈watcawa'n oy, mit caje' pa is̈watcawa'n mal. 
ROM.16.20	Mit ayé Dios iyacpay paz is̈majyigáj pa is̈vencia̱tcawa'n Awayagatsna'. El Señor Jesucristu pi is̈moygac may favor.
ROM.16.21	Is̈saluda̱tcap Timoteo jeme tʉnmuyos̈watpay. Mit is̈saluda̱tcapey Lucio, Jasón mit Sosípater tʉmpaisanujat.
ROM.16.22	Ʉ̱ Tercio tʉnja'yp ayʉ̱́j noc ni'c tʉs̈manda̱t Pablo, mit tʉsaluda̱tcʉs̈p mijchat inʉ'jyni'c el Señor.
ROM.16.23	Is̈saluda̱tcap Gayu jeme tʉs̈pʉctsoway ʉ̱, mit je' ipʉctsougʉs̈pey nu'pʉjʉn cupʉcpajyat. Is̈saluda̱tcapey Erasto tesorero nʉ'jcopacni'cway, mit we'ney hermanu Cuarto.
ROM.16.24	El Señor Jesucristu pi is̈moygac may favor. Amén.
ROM.16.25	Na-oyninʉ́mga Dios. Je' is̈moygap maj pa incupʉjcawa'n más mʉgʉc ni'c inmaraugau ayé oyway noticia tʉnajque's̈pay, mit ayé is̈actugupʉ́jcap Jesucristu. Ayé oyway noticia nas̈actujawigap lo que Dios ijtʉway cuyu'tsic desde ámbanu. 
ROM.16.26	Mit ayé profetajat jeme ja'ygaway ámbanu nas̈actujáwigawey ti iwatámpay Dios. Mit ayé Dios jeme tsʉ̱napay pa siempre tʉs̈manda̱tcau tʉnʉ́mgaja nu'pʉjʉn jayajwat ma cupʉjca Jesucristu mit ma jayaumayga. 
ROM.16.27	Dios tu'gu ayé mit je' ijawip nu'pʉjʉn. Na-oyninʉ́mga je' pa nu'pʉjʉn tiempu ni'c i-acmin Jesucristu pa nas̈salva̱tcáj. Amén.
1CO.1.1	Ʉ̱ Pablo. Dios tʉs̈ya̱s̈ tʉ̱jat apóstol pa Jesucristu ni'c we'n iguiwajn Dios. 
1CO.1.2	Ʉ̱ mit hermanu Sóstenes tʉnsaluda̱tcap Dios icupʉcpajyat tsʉ̱ngapay Corinto. Mijchat Cristu Jesús is̈limpia̱tcau, mit Dios is̈ya̱s̈cau pa is̈jayajwat. Tʉnsaluda̱tcapey nu'pʉjʉn inʉ'jutcapay iyacs̈ta'cway el Señor Jesucristu jʉmgapa'tu. Je'jat ijaycat el Señor, mit ʉjtsatey. 
1CO.1.3	Dios Nate̱jat mit el Señor Jesucristu pi is̈moygac favor mit paz.
1CO.1.4	Tʉnyʉmí̱jcap Dios ni'ctiyu̱s̈ pa mijchat ni'c je' is̈moygau favor ni'c inmutʉgʉygau Cristu Jesús. 
1CO.1.5	Je' is̈moygap nu'pʉjʉn ni'c inmutʉgʉygau je'. Is̈moygap pa incotscawa'n mit pa is̈-is̈capcawa'n nu'pʉjʉn. 
1CO.1.6	Tʉ-actujawigʉs̈ lo que iwatway Cristu, mit ayé pichin iyacs̈ta'cway ni'c mijchat incupʉjcau je'. 
1CO.1.7	Mit jinap is̈catogoygap nejʉmay favor i-acmimpay Dios, solo inatsʉ̱ngap ique's̈ta'cwa'n el Señor Jesucristu. 
1CO.1.8	Mit je' is̈moygáj maj hasta últimu s̈ʉjw, pa we'n nepʉn is̈caculpa̱tcáj en ayé s̈ʉjw itumi'námpay el Señor Jesucristu. 
1CO.1.9	Mit Dios is̈moygáj maj ni'c je' icumplia̱tp lo que inʉmpay, mit je' is̈ya̱s̈cau pa is̈munipʉjcʉjʉwa'n je' iway Jesucristu el Señor.
1CO.1.10	Hermanujat, tʉnʉmgʉs̈ap pi tsʉ̱nga en acuerdu ni'c is̈ta'c inwangap el Señor Jesucristu, maga-it división mam mijchat, más oy pi tsʉ̱nga en acuerdu mit lo que impensa̱tcapay mit lo que inwatcámpay. 
1CO.1.11	Tʉnhermanujat, tʉs̈nʉmgajau jeme tsʉ̱ngapay tʉc Cloé ni'c mini-ago'jcʉjʉp. 
1CO.1.12	Ayʉ̱́j tʉnyʉmo'jcʉp, ni'c cada jayau mam intsʉ̱nga inʉmp: “Ʉ̱ tʉnmutʉgʉyp Pablo.” Jatu'c inʉmp: “Ʉ̱ tʉnmutʉgʉyp Apolos.” Jatu'c inʉmp: “Ʉ̱ tʉnmutʉgʉyp Pedro”, mit jatu'c inʉmp: “Ʉ̱ tʉnmutʉgʉyp Cristu.” 
1CO.1.13	¿Is̈jawiga itp may Cristujat? ¿Is̈jawiga Pablo iyajcau cunu̱s̈ni'c pa iguitso'cwa'n inma̱jlat? ¿Is̈jawiga minʉ'gutemijcat Pablo inʉ'jyni'c? 
1CO.1.14	Tʉnyʉjmap Dios ni'ctiyu̱s̈ ni'c nepʉn de mijchat tʉnganʉ'gutemu, solo Crispo mit Gayo tʉnyʉ'gutem, 
1CO.1.15	pa we'n nepʉn mam mijchat iganʉmáj ni'c minʉ'gutemijcat tʉnyʉ'jyni'c. 
1CO.1.16	Mit tʉnyʉ'gutemwey Estéfanas ifamilia, mit tʉngajanijawip te tʉnyʉ'gutem jatu'jcat. 
1CO.1.17	Cristu tʉs̈ca-ajyu'tu pa tʉnʉ'gutemwa'n. Tʉs̈ajyu't pa tʉ-ajque's̈a i-oyway noticia ni'c Cristu nas̈salva̱tcap. Po tʉnajque's̈ fácil pa jayajwat ma jawiga ni'c Cristu o'c cunu̱s̈ni'c pa iguitso'cwa'n nama̱jlat.
1CO.1.18	Ʉjtsat tʉnyʉmdacyo'ygap ni'c Cristu o'c cunu̱s̈ni'c pa iguitso'cwa'n nama̱jlat, po jeme togoygámpay inʉmgap ni'c caservia̱tp ayé. Po ʉjtsat najawigap ni'c Dios i-ajque's̈ ipoder cuandu nas̈salva̱tcau. 
1CO.1.19	Ni'c ja'yic itsʉ̱na Dios ilibruni'c:
1CO.1.19	Tʉnactogoyda̱jcʉs̈áj lo que jayajwat ijawigapay,
1CO.1.19	Mit tʉngawatáj cuenta jeme i-entendia̱tcapay may.
1CO.1.20	¿Pa ti iservia̱tp tu'c jayau i-is̈capay may? ¿Pa ti iservia̱tp tu'c jayau inʉmpay ni'c je' jajtʉp? ¿Pa ti iservia̱tp idiscutia̱tpay asuntujat ayʉ̱́j mundujway? Dios inʉmp ni'c tonto lo que ijawigapay jayajwat iga-is̈capcapay Dios. 
1CO.1.21	Como Dios ijawip nu'pʉjʉn, je' inʉm ni'c jayajwat ca-oyáj igui-is̈capcap je' maja iguijawigawa'naj may. Po Dios iwan iguisalva̱tcʉs̈wa'n jeme icupʉjcapay tʉmpredica̱tcapay, mit jayajwat inʉmgap ni'c tontería ayé.
1CO.1.22	Ni'c judíujat iwangap igui-e'pcawa'n milagrujat, mit griegujat iwangap iguijawigawa'n más. 
1CO.1.23	Po ʉjtsat tʉmpredica̱tcap ni'c Cristu iyajcau cunu̱s̈ni'c, mit lo que tʉnajque's̈capay ayé igui-ac-awa'nigap judíujat, mit jeme caje'jatway judíujat inʉmgap ni'c tontería lo que tʉnyʉmgapay. 
1CO.1.24	Po ayé jeme Dios iya̱s̈cʉs̈way, judíujat mit griegujat itunimoygʉjʉp ni'c Cristu ijtʉp Dios ipoder nas̈tusalva̱tcapay, mit je' nas̈actujawigap ni'c je' ijawip nu'pʉjʉn. 
1CO.1.25	Te inʉmgap ni'c tontería lo que iwatway Dios, po je' más ijawip que jayajwat. Mit te inʉmgap ni'c Dios ca-ijtʉp poder, po je' más ijtʉp poder que jayajwat. 
1CO.1.26	Po hermanujat, e'pca nat Dios is̈ya̱s̈cau, inga-is̈capcap may as̈am jayajwat ayʉ̱j mundujway, inga-aguepcap may fama, ne camʉjninʉmijcat infamiliajat. 
1CO.1.27	Po Dios icupiugʉs̈way jeme i-aguepcapay as̈am tontojat pa igui-acwinchu̱cta̱jcʉs̈wa'n jeme i-is̈capcapay may, mit icupiugʉs̈ey jeme i-aguepcapay as̈am débijlat pa igui-acwinchu̱cta̱jcʉs̈wa'n jeme itcʉjʉpay maj. 
1CO.1.28	Mit Dios icupiugʉs̈way jeme imalninʉmgapay en ayʉ̱́j mundu mit jeme iga-e'po'jcʉjʉpay. Mit Dios ipʉcp jeme igajatpay neti pa iguicʉs̈pʉ'nwa'n jeme jatcʉjʉpay, 
1CO.1.29	pa nepʉn maganimʉjninʉjmʉ Dios iwindugʉtʉm. 
1CO.1.30	Mit je' is̈moygau vida ni'c incupʉjcap Cristu Jesús. Dios iyac Cristu pa nas̈actujawigáj nu'pʉjʉn, pa nas̈yacs̈icninʉmgáj, pa nas̈je'jatcáj mit pa nas̈chi'tcajáj nama̱jlat, 
1CO.1.31	pa we'n as̈am itsʉ̱na ja'yic Dios ilibruni'c: “Jeme iwampay inimʉjninʉjmʉwa'n, más oy ma mʉjninʉm el Señor.”
1CO.2.1	Jemni'c hermanujat, cuandu tʉ-ojy mam mijchat, tʉga-oyu pa tʉcotswa'n mit majatway palabra ne as̈am tu'c jayau i-is̈capay may, po solo tʉmpredica̱t lo que inʉmway Dios. 
1CO.2.2	Ni'c tʉngawanu tʉs̈pensa̱twa'n jatu'c cosa mam mijchat, solo tʉnwan tʉnʉmgʉs̈awa'n ni'c Jesucristu o'c cunu̱s̈ni'c pa iguitso'cwa'n nama̱jlat. 
1CO.2.3	Cuandu tʉtsʉ̱́naj mit mijchat, tʉnga-aguepu maj mit tʉs̈jawi as̈am tʉpʉ̱tway mit tʉyarato'c. 
1CO.2.4	Mit tʉgapredica̱tu as̈am jayajwat i-is̈capcapay may ni'c tʉga-obliga̱tcʉs̈u pi cupʉjca, po ayé Espíritu Santu mit Dios ipoder is̈actugupʉjcau. 
1CO.2.5	Mit ingacupʉjcawu as̈am jayajwat igui-ajque's̈ca, po incupʉjcau ni'c Dios is̈actujawigau ipoder injo̱tni'jcat.
1CO.2.6	Po tʉnactujawigap jeme más cupʉjcapay mʉgʉc, mit ayé caje' lo que jayajwat ijawigapay ne lo que ijawigapay jeme manda̱tcapay jinap, ni'c je'jat togoygáj. 
1CO.2.7	Po tʉnyʉmgap lo que Dios tʉs̈actujawigapay, mit jayajwat igajawigapate ti ayé, mit ayé Dios inʉm desde ámbanu ni'c natsʉ̱ngáj salva̱tic. 
1CO.2.8	Mit nejʉmay manda̱tcapay en ayʉ̱́j mundu iga-entendia̱tcawu lo que Dios ipensa̱tway iguiwatwa'n. Ni'c ma entendiá̱tca-ate, igayajcapate cunu̱s̈ni'c el Señor jeme mʉjninʉmicway. 
1CO.2.9	Iga-entendia̱tcawu ni'c ja'yic itsʉ̱na Dios ilibruni'c:
1CO.2.9	Dios i-oyac pa jeme je' iguiwangapay,
1CO.2.9	Lo que nagani-e'pay, lo que naganimarapay,
1CO.2.9	ne naganipensa̱tpay najo̱tni'c,
1CO.2.10	Po Dios nas̈actujawigau ʉjtsat ni'c nas̈moygau Espíritu Santu, ni'c ayé Espíritu i-is̈cap nu'pʉjʉn hasta más mʉjway ipensa̱tpay Dios.
1CO.2.11	¿Pʉn oyap iguijawi ipensa̱tpay tu'c jayau? Solo je'yu ijawip ijo̱tni'c. We'ney nepʉn igajawip lo que Dios ipensa̱tpay, solo Dios i-Espíritu ijawip. 
1CO.2.12	Mit ʉjtsat nagapensa̱tcap as̈am jayajwat ipensa̱tca, po napensa̱tcap as̈am Espíritu Santu iguiwa'n, ni'c ayé Espíritu Dios nas̈moygap. Pa we'n najawigáj nu'pʉjʉn nas̈moygapay Dios ni'c je' nas̈wano'jcap. 
1CO.2.13	Mit we'ney naganʉmgap jeme jayajwat ijawigapay po nanʉmgap jeme Espíritu Santu nas̈ajque's̈cajaway, pa we'n jeme itcʉjʉpay Espíritu Santu ipʉctsougáj lo que Espíritu nas̈ajque's̈cajapay.
1CO.2.14	Po jeme ca-ijtʉpay Dios i-Espíritu igapʉctso̱p lo que iyacpay Dios i-Espíritu, ni'c je' inʉmp ni'c tontería ayé. Mit ca-oyap igui-entendia̱t ni'c solamente Espíritu Santu nas̈actujawigap ayé. 
1CO.2.15	Ni'c tu'c jayau ijtʉpay Espíritu Santu i-entendia̱tp nu'pʉjʉn cosa, mit nepʉn iguiganajáj te pensa̱tp oy. 
1CO.2.16	Ni'c ¿pʉn ijawip nat ipensa̱t el Señor? Mit ¿pʉn oyáj igui-ajque's̈ap? Po majawe'naj ʉjtsat najawigap nat ipensa̱t Cristu.
1CO.3.1	Hermanujat, ʉ̱ ca-oyawu tʉmucotscʉs̈ as̈am jeme ipʉctsougaway Espíritu Santu, po tʉmucotscʉs̈ as̈am iwatcapnajway mal, as̈am ya̱wájat inamcupʉjcapnajway Cristu. 
1CO.3.2	Tʉ-ajque's̈cʉs̈au fácil as̈am in-u̱jcapay leche po tʉgamoygʉs̈u cayan ni'c ca-oyawu is̈cayga ne jinap ca-oyapey. 
1CO.3.3	Mitsʉ̱ngap as̈am yauya̱wájat ni'c inwangapnaj ma̱jlat iyo'tpay injo̱jtat. Te mini-ángʉjʉp, te mini-ago'jcʉjʉp mit te inwatcap división, ayé ni'c inwatcap ma̱jlat iyo'tpay injo̱jtat, mit miyo'ygap as̈am jayajwat canicupʉjcapay. 
1CO.3.4	Ni'c tu'c inʉmp: “Ʉ̱ tʉnmutʉgʉyp Pablo”, mit jatu'c inʉmp: “Ʉ̱ tʉnmutʉgʉyp Apolos.” Como inyʉmgap we'n, ayé ni'c mijchat miyo'ygapnaj mal as̈am jayajwat canicupʉjcapay.
1CO.3.5	¿Pʉn ayé Pablo mit pʉn ayé Apolos? Ʉjtsat tʉmajyigau pa pi cupʉjca, po el Señor tʉs̈moygau favor tʉwatca we'n. 
1CO.3.6	Ʉ̱ tʉnyi̱p, mit Apolos imujtsau nʉ', po Dios i-acye'cp nu'pʉjʉn. 
1CO.3.7	Jemni'c jeme ni̱pay caje' neti ne jeme nʉ'mutspay, po Dios ayé jeme i-acye'cpay nu'pʉjʉn. 
1CO.3.8	Mit jeme ni̱pay mit jeme nʉ'mutspay nije'jatu, po cada jayau Dios iguitso'gáj as̈am iguiwajt. 
1CO.3.9	Ni'c ʉjtsat tʉnmuyos̈watcap Dios. Mijchat as̈am tu'c cam jeme Dios i-acye'cpay.
1CO.3.9	Mit je' is̈watcawey as̈am tu'c tʉjc. 
1CO.3.10	Mit Dios tʉs̈moy favor as̈am tu'c tʉnjatpay tʉcwat. Ʉ̱ tʉnyi̱jpau ibase mit jatu'c jayau i-ajca's̈ʉ'cp iyucuinm. Po cada jayau ma e'p nat igui-ajca's̈ʉ'c. 
1CO.3.11	Ni'c nepʉn ca-oyap iguini'p jatu'c base más que jeme itnupay. Ayé inʉmo'jcʉp Jesucristu. 
1CO.3.12	Mit tu'c jayau i-ajca's̈ʉ'gáj iyucuinm ayé base mit oro, plata, tsa' tsówajatway. Mit jatu'c i-ajca's̈ʉ'gáj mit cujy, mʉjy o pʉ̱yan. 
1CO.3.13	Po cuque's̈áj lo que iwatway cada jayau en ayé s̈ʉjw ijuzga̱twa'n Dios, ni'c cuque's̈áj mit jʉjn, mit ayé jʉjn iproba̱táj lo que iwatway cada jayau. 
1CO.3.14	Te tu'c jayau i-ajca's̈ʉ'cp base-yucuinm mit te imajmoyp ayé jʉjn, je' ipʉctsowáj ipremiu. 
1CO.3.15	Te toyp lo que iwatpay tu'c jayau, i-actogoyáj ayé yos̈, po je'yu nisalva̱jtʉ̱́j as̈am jeme nisalva̱jtʉpay en tu'c jʉnjuc.
1CO.3.16	¿Ingajawigap ni'c mijchat as̈am Dios itemplu mit Dios i-Espíritu tsʉ̱nap injo̱tni'jcat? 
1CO.3.17	Te tu'c jayau i-actogoyda̱cp jeme Dios ipʉcway pa itemplu, Dios icastiga̱táj ayé jayau, ni'c mijchat ayé Dios is̈templujat, mit ayé templu itp ti itsʉ̱nawa'n limpiu.
1CO.3.18	Nepʉn maganiwe̱jtʉ je'yu. Te tu'c jayau mam mijchat pensa̱tp ni'c ijatp may en ayʉ̱́j tiempu, ma niwajtʉ as̈am igajatpay pa ma oya iguipʉctanwa'n iyacs̈ta'cway. 
1CO.3.19	Dios i-e'p as̈am tontería lo que jayajwat ijawigapay en ayʉ̱́j mundu. Ja'yic itsʉ̱na Dios ilibruni'c: “Je' i-actangʉs̈p jeme jatcʉjʉpay ni'c mismu imañajat igui-ajca'ugap.” 
1CO.3.20	Mit inʉmpatu: “El Señor ijawip ni'c jalmanu lo que ipensa̱tcapay jeme jatcʉjʉpay.” 
1CO.3.21	Jemni'c nepʉn magamʉjninʉm jayajwat, ni'c Dios is̈moygau nu'pʉjʉn cosa pa mijchat. 
1CO.3.22	Te Pablo, te Apolos, te Pedro, te ayʉ̱́j mundu, te natsʉ̱ngap o te na-o'jcap, te jinapay tiempu o te ayé tiempu mi'námpay, ayé pa mijchat ni-as̈amu, 
1CO.3.23	mit mijchat inservia̱tcajap Cristu, mit Cristu iservia̱jtap Dios.
1CO.4.1	Jayajwat ma tʉs̈pʉctsougac as̈am Cristu imozojat, ni'c ʉjtsat tʉtsʉ̱ngap encarga̱tic tʉs̈ajque's̈cawa'n jeme Dios tʉs̈actujawigapay, mit ayé nepʉnate igajawip. 
1CO.4.2	Po encargá̱tijcatway itp ti icumplia̱tcawa'n en nu'pʉjʉn. 
1CO.4.3	Pa ʉ̱ caje' neti te impensa̱tcap tanti de ʉ̱, ne tʉngawatpey cuenta lo que ipensa̱tcapay jayajwat, ne ʉ̱ mismu tʉngapensa̱tp nat tʉtsʉ̱na. 
1CO.4.4	Mit tʉngajawip te tʉnwatp mal tʉnyos̈ni'c, po tʉnganʉmp ni'c tʉgatsʉ̱nap sin culpa, po el Señor ayé tʉs̈arregla̱jtámpay tʉmvida, ni'c je' ijawip nat tʉtsʉ̱na. 
1CO.4.5	Jemni'c cammalninʉmga nepʉn. Atsʉ̱́nga hasta imi'nwa'n el Señor, ni'c je' i-ajcuque's̈áj itpay cuyu'tsic chitimicni'c, mit i-ajcuque's̈áj lo que napensa̱tcapay najo̱tni'jcat. Mit wenajpu'n Dios i-oyninʉmáj cada jayau as̈amu iguiwajt.
1CO.4.6	Hermanujat, tʉnʉmgʉs̈au ayʉ̱́j pa pi tsʉ̱nga oy mijchat. Ʉ̱ mit Apolos tʉyajcajau ejemplu, pa we'n impʉctangáj inyo'ygawa'n as̈am itsʉ̱́na ja'yic Dios ilibruni'c, pa we'n inga-oyninʉmgáj tu'c jayau más que jatu'c. 
1CO.4.7	Ni'c ¿pa chan incupíuga? Nu'pʉjʉn inaguepcapay, Dios is̈moygau. Mit te is̈moygau je', ¿pa chan inyimʉjninʉmgʉjʉ as̈am is̈canimoygapay? ¿Is̈jawiga mijchatu impʉctsougau ayé?
1CO.4.8	Impensa̱tcap ni'c inaguepcap nu'pʉjʉn, miri̱cujo'jcatanu, miniwatcʉjʉp as̈am rejyat, mit ʉjtsat is̈yajcau menus. Mit ojalá pi mandá̱tca-ate iyacs̈ta'cway as̈am rejyat pa ʉjtsat tʉmandá̱tca-ey mit mijchat. 
1CO.4.9	Ʉ̱ tʉpensa̱tp ni'c Dios tʉs̈yajcau ʉjtsat tʉ-apóstojlat más últimu, mit tʉtsʉ̱ngap as̈am condena̱tic pa tʉ-o'jcawa'n, ni'c tʉs̈yajcau tʉs̈tunas̈cawa'n pa tʉs̈-e'pcáj nu'pʉjʉn jayajwat ma tʉs̈burla̱tcac, mit ángejlat tʉs̈-is̈cawey mam tʉs̈tunas̈ca. 
1CO.4.10	Inʉmgap ni'c tʉtontojat ni'c tʉnwangap Cristu, po mijchat miniwatcʉjʉp as̈am inis̈capcapay lo que i-ajque's̈way Cristu. Ʉjtsat tʉnga-aguepcap maj, po mijchat miniwatcʉjʉp as̈am inaguepcapay maj. Mijchat is̈-oyninʉmgap mit ʉjtsat tʉs̈malninʉmgap. 
1CO.4.11	Hasta jinap tʉntunas̈cap sin cay, tʉnʉ-u̱go'jcʉjʉp, tʉtsʉ̱ngap sin jamuc, tʉs̈moyta̱jcap mit tʉnga-aguepcap tʉjc mam tʉcoygawa'n. 
1CO.4.12	Mit cʉs̈ tʉnjo̱jtat tʉyos̈wátca ni'c ʉjtsatu tʉnimantenia̱tcʉjʉp. Tʉs̈malninʉmgap po ʉjtsat tʉn-oyninʉmgap. Tʉs̈po'ctangap po tʉnimajmoygʉjʉp. 
1CO.4.13	Tʉs̈tucotscap po ʉjtsat tʉn-oymucotscap. Tʉs̈aguepcap as̈am pu̱tsputs en ayʉ̱́j mundu, mit hasta jinap nu'pʉjʉn jayajwat tʉs̈camunipʉjcʉjʉp, tʉs̈aguepcap as̈am ma̱jlatway.
1CO.4.14	Tʉgaja'ygʉs̈ap ayʉ̱́j pa pi winchu̱cta̱jca, po pa tʉtsawigʉs̈wa'n mijchat as̈am tʉ̱wajyat tʉwangʉs̈pay. 
1CO.4.15	Maja i-itwa'naj diez mil ajque's̈pajyat is̈nʉmgajámpay de Cristu, po inga-aguepcap may inte̱jtat. Ʉ̱jyu tʉwayjatcʉs̈ ni'c ʉ̱ tʉ-actugupʉjcʉs̈ Cristu Jesús i-oyway noticia. 
1CO.4.16	Jemni'c tʉyo'tcʉs̈ap watca as̈am ʉ̱ tʉs̈wat.
1CO.4.17	Jemni'c tʉ-ajyu'tcʉs̈au Timoteo. Je' tʉn-e'p as̈am tʉnwáy tʉnwampay, mit je' icumplia̱tp nu'pʉjʉn ni'c icupʉcp el Señor. Je' is̈actunijawigáj nat tʉyo'y pa Cristu, mit nat tʉs̈ajque's̈ jʉmgapa'tu mam nu'pʉjʉn cupʉcpajyat. 
1CO.4.18	Po cʉjtu'c nimʉjninʉmgʉjʉp ni'c ipensa̱tcap ni'c tʉgajapitugáj mam mijchat. 
1CO.4.19	Po tʉnʉs̈áj pe'jyu mam mijchat te el Señor iwamp, mit tʉnis̈capáj jeme nimʉjninʉmgʉjʉpay, te itcʉjʉp maj mit Dios, o te jalmanu lo que inʉmgapay. 
1CO.4.20	Ni'c Dios nas̈camanda̱tcap mit nʉmna'yu, po nas̈manda̱tcap mit poder. 
1CO.4.21	¿Nat is̈wánga? ¿Tʉnʉs̈wa'n pa tʉche'cta̱jcʉs̈wa'n o pa tʉ-oymucotscʉs̈wa'n?
1CO.5.1	Iyacs̈ta'cway inʉmgap ni'c chajyo'ygap mam intsʉ̱nga, po chajyo'ygap más que jayajwat cacupʉjcapay, ni'c hasta tu'c jayau i-aguejpap ite̱t ito's̈ay. 
1CO.5.2	Po majawe'naj, mijchat mini-oyninʉ́mgʉjʉp, más oyate ma tu'nga injo̱jtat. Más oy pi acpichinga ayé jayau jeme iwatway wename. 
1CO.5.3	Iyacs̈ta'cway tʉgatsʉ̱nap mit mijchat, po tʉnjawip nat intsʉ̱nga, mit casi tʉtsʉ̱napey mit mijchat. Mit como tʉtsʉ̱nap mit mijchat, tʉnjuzga̱tway jeme iwatway wename. 
1CO.5.4	Tʉnwamp pi watca yename: Ni-apʉcmújcʉjʉ mit yo'tcaja el Señor Jesucristu ma is̈majyigac, mit casi ʉ̱ tʉtsʉ̱námpey mit mijchat, mit el Señor Jesucristu ipoder tsʉ̱náj mit mijchat. 
1CO.5.5	Ayé jayau ma tsʉ̱na entrega̱tic Awayagatsna' icʉ'jugum pa ma tunas̈ mʉgʉc pa ma cuyagui ima̱lway to̱u, pa we'n i-espíritu oyáj inisalva̱jtʉ en ayé s̈ʉjw ijuzga̱twa'n el Señor Jesús.
1CO.5.6	Ca-oy inyi-oyninʉmgʉjʉ. ¿Ingajawigap ni'c s̈ʉ̱n levadura i-actimamp nu'pʉjʉn harina-cʉ't? 
1CO.5.7	Limpiá̱tca ayé ampay levadura pa pi jatca limpiu. Incupʉjcanup Cristu, mit mijchat as̈am ma̱s̈anʉ̱n ca-ijtʉpay levadura jeme icaygapay pascuani'c. Ni'c Cristu as̈am tu'c borreguwáy jeme i-ago'jcaway pascuani'c pa nas̈chi'tcajáj nama̱jlat. 
1CO.5.8	Jemni'c nagatsóuga ayé ma̱s̈ʉjw pascua mit ampay levadura, ni'c ayé levadura imu-e'p puru ma̱jlat, po natsóuga mit ma̱s̈anʉ̱n sin levadura ni'c ayé imu-e'p jeme oyway mit jeme iyacs̈ta'cway.
1CO.5.9	Tʉja'ygʉs̈away en tu'c noc pigamunipʉjcʉjʉ jeme chajyo'ygapay. 
1CO.5.10	Po tʉganʉmgʉs̈ap pi niju'ptangʉjʉ de nu'pʉjʉn maljayajwat ayʉ̱́j mundujway, jeme chajyo'ygapay, tumi̱nwampayna'jat, nu'mpajyat, mit jeme i-adora̱tcapay tiyu̱s̈at. Te tʉnʉmgʉs̈apate pigamunipʉjcʉjʉ je'jat, itpate ti impichingawa'n en ayʉ̱́j mundu mijchat micupʉjcapay. 
1CO.5.11	Po tʉja'ygʉs̈away cammunipʉjcʉjʉ tu'c jayau jeme inʉmpay ni'c je' hermanu mit te chajyo'yp, te tumi̱nwamp, te i-adora̱tp tiyu̱s̈, te tucotsp, te mu'gajayau o te nu'mpay. Mit wename'jatway ne cammucaygawit. 
1CO.5.12	Ni'c ¿pa chan tʉs̈juzga̱twa'n jeme canicupʉjcapay? Po mijchat juzgá̱tca jeme cupʉjcapay. 
1CO.5.13	Ni'c Dios icondena̱tcʉs̈áj jeme cacupʉjcapay. Jinap acpíchinga ayé maljayau mam intsʉ̱nga.
1CO.6.1	Te tu'c hermanu mam mijchat imuni-ago'jcʉp ihermanu, atrevidu ayé te cotsnas̈p mam tu'c juez cacupʉcpay, más oy ma resolvia̱tca mam Dios ijayajwat. 
1CO.6.2	¿Ingajawigap ni'c Dios ijayajwat ijuzga̱tcáj jayajwat ayʉ̱́j mundujway cuandu Dios i-arregla̱twa'n? Mit te injuzga̱tcáj jayajwat ayʉ̱́j mundujway, ¿ca-oyap is̈-arregla̱tca tu'c asuntu más titicway? 
1CO.6.3	¿Ingajawigap ni'c najuzga̱tcáj ángejlat jeme iwatcaway mal? ¿Tini'cpaj nas̈ca-arregla̱tcawa'n asuntu jinapay tiempuway? 
1CO.6.4	Jemni'c te mini-ago'jcʉjʉp, ¿tini'c is̈yájca juezat ma arregla̱tca? ni'c je'jat ca-itcʉjʉp parte mit mijchat. 
1CO.6.5	Tʉnʉmgʉs̈ap ayʉ̱́j pa pi winchú̱gaga. ¿Ca-itp mam intsʉ̱nga tu'c jayau ijawiyámpay, ne ca-itp tu'c jeme oyámpay igui-arregla̱jta hermanujat i-asuntujat? 
1CO.6.6	¿Is̈jawiga tu'c hermanu itp ti iguicotsnas̈wa'n ihermanu mam itsʉ̱nga jeme cacupʉjcapay?
1CO.6.7	Iyacs̈ta'cway is̈togoygapnaj ni'c minicotsnas̈cʉjʉp mijchatu. ¿Tini'c is̈camajmóyga is̈watcajáj mal? ¿Tini'c is̈camajmóyga cuandu is̈nu'mgajap tanti? 
1CO.6.8	Po mijchat inwatcajap mal mit inyu'mgajap inhermanujat.
1CO.6.9	¿Ingajawigap ni'c jeme iwatcapay mal, igapʉctsougáj neti mam imanda̱t Dios? Camniwe̱tcʉjʉ, ni'c ne chajyo'ypajyat, ne tiyu̱s̈-adora̱tpajyat, ne jeme ichajyo'ygajapay ito's̈ajyat, ne afeminadujat, 
1CO.6.10	ne nu'mpajyat, ne tumi̱nwampajyat, ne mu'gajayajwat, ne tucotspajyat, ne jeme ipʉjcapay jayje', as̈am aye'jat igapʉctsougáj neti mam imanda̱t Dios. 
1CO.6.11	Mit wename inyo'ygaj cʉjtu'c mijchat, po jinap limpia̱tiganu nu'pʉjʉn mal inwatcaway, mit jinap Dios is̈je'jatcau mit is̈yacs̈icninʉmgau ni'c incupʉjcau el Señor Jesús, mit Dios is̈moygau Espíritu Santu.
1CO.6.12	Oyate tʉs̈watwa'n nu'pʉjʉn cosa, po caje' nu'pʉjʉn pichimp oy. Nu'pʉjʉn cosa oyate pa ʉ̱, po tʉganiyajcʉp tʉs̈dominatáj neti. 
1CO.6.13	Ayé cayan pa natinchay mit natinchay pa cayan, po Dios inʉm ni'c cʉs̈áj ayé cosajat. Po nacuerpu caje' pa nas̈tuchajyo'ywa'n, ni'c nacuerpu pa el Señor mit el Señor pa nacuerpu. 
1CO.6.14	Mit Dios i-acjutucta̱c el Señor Jesús mit we'ney ʉjtsat nas̈acjutucta̱jcáj mit ipoder.
1CO.6.15	¿Ingajawigap ni'c incuerpujat Cristu ije'? ¿Is̈jawiga tʉnchi'táj Cristu ije' mit tʉnactuje'jatáj tu'c malto's̈ay? Ne magawa'n Dios. 
1CO.6.16	¿Ingajawigap ni'c jeme imunipʉjcʉpay tu'c malto's̈ay, jatcáj tu'gu cuerpu? Ni'c ja'yic itsʉ̱na Dios ilibruni'c, ayé mechc jatcáj tu'gu cuerpu. 
1CO.6.17	Po jeme imunipʉjcʉpay el Señor, jatcáj tu'gu mit el Señor.
1CO.6.18	Jinap camchajyo'yga. Jʉmaygapa'tu mal iwatpay tu'c jayau, iguigawajtap may dañu icuerpu. Po jeme chajyo'ypay, ayé mal más iguiwajtap dañu icuerpu. 
1CO.6.19	¿Ingajawigap ni'c Espíritu Santu ipʉc incuerpujat pa itemplu? Je' tsʉ̱nap injo̱tni'jcat, mit Dios is̈moygau ayé, mit imvidajat caje' pa inje'jat. 
1CO.6.20	Ni'c Dios is̈juybichingau mit tu'c preciu mʉjway. Jemni'c yo'yga oy pa Dios ma tsʉ̱na oyninʉmic, ni'c je' is̈je'jatcau pi watca oy.
1CO.7.1	Tʉpo'ngʉs̈áj ayé asuntujat is̈ja'ygajaway. Oyate tu'c jayau maganicʉ'pa̱jtʉ, 
1CO.7.2	po pa nepʉn magachajyo'y, cada jayau ma ijtʉ ito's̈ay mit cada to's̈ay ma ijtʉ ina'u. 
1CO.7.3	Tu'c jayau ma wajta oy ito's̈ay as̈am imerecia̱t, mit we'ney tu'c to's̈ay ma wajta oy ina'u. 
1CO.7.4	Tu'c to's̈ay ca-oyap iguiwat lo que je'yu iwampay, mit tu'c jayau ca-oyapey iguiwat lo que je'yu iwampay, ni'c tsʉ̱ngap obliga̱tic inimechcatij inigupʉjcʉjʉwa'n. 
1CO.7.5	Tu'c jayau mit ito's̈ay maganiyajcʉjʉ jec. Po oy te iwatcap we'n te tsʉ̱ngap en acuerdu pa i-ora̱ti̱jcawa'n, mit cʉs̈wa'n ma nipʉjcʉjʉ-atu jaran, ni'c oyap iguitenta̱tcap Awayagatsna', ni'c ca-oyap inimajmoygʉjʉ jec.
1CO.7.6	Ayʉ̱́j tʉnʉmgʉs̈ap ni'c tʉmoygʉs̈p laj pi pensa̱tca, caje' ni'c tʉmanda̱tcʉs̈p. 
1CO.7.7	Tʉnwampate nu'pʉjʉn jayajwat ma tsʉ̱nga as̈am ʉ̱. Po cada jayau Dios iguiyac as̈am je' iguiwajn, pa tu'c jayau ma wat tu'c cosa mit tu'c ma wat jatu'c.
1CO.7.8	Tʉnyʉmgʉs̈ap jeme cacʉ'pa'tijcatway mit cu-o'cwájat ni'c oyate maganicʉ'pa̱tcʉjʉ as̈am ʉ̱ tʉgacʉ'pa'tic. 
1CO.7.9	Po te canimajmoygʉjʉp, ma nicʉ'pa̱tcʉjʉ. Ni'c más oy inicʉ'pa̱tcʉjʉwa'n que iguipensa̱tcawa'n ayé.
1CO.7.10	Po jeme cʉ'pa'tijcatway tʉnmanda̱tcʉs̈p ni'c tu'c to's̈ay magacuyagui ina'u, mit ayé caje' ʉ̱jyu tʉnmanda̱tp po el Señor we'n imanda̱jt. 
1CO.7.11	Mit te tu'c to's̈ay icuyaguip ina'u, magapʉc jatu'c, más oy ma pʉcnu-atu ina'u, mit tu'c jayau magacuyagui ito's̈ay.
1CO.7.12	Mit japu̱jtat ʉ̱ tʉntsawigʉs̈p, mit ayʉ̱́j el Señor iga-ajque's̈u. Te tu'c hermanu ijtʉp ito's̈ay mit caje' cupʉcpay, po te ayé to's̈ay iwamp itsʉ̱nawa'n mit je', magacuyagui. 
1CO.7.13	Mit te tu'c to's̈ay ijtʉp ina'u mit caje' cupʉcpay, po te ayé jayau iwamp itsʉ̱nawa'n mit je', magacuyagui. 
1CO.7.14	Ni'c tu'c jayau cacupʉcpay tsʉ̱nap bendiciona̱tic ni'c ito's̈ay cupʉcp, mit we'ney tu'c to's̈ay cacupʉcpay tsʉ̱nap bendiciona̱tic ni'c ina'u cupʉcp. Te catsʉ̱ngap wename, iwajyat catsʉ̱ngáj bendiciona̱tic, po jinap bendiciona̱tic itsʉ̱nga iwajyat. 
1CO.7.15	Po te tu'c jayau cacupʉcpay pichimp, tsac ma pichin. Ni'c te iwatp wename, tu'c hermanu o tu'c hermana tangap libre, ni'c Dios nas̈ya̱s̈cau pa natsʉ̱nga en paz. 
1CO.7.16	To's̈ay, ¿nat is̈jawi te inacnisalva̱jtʉ̱́j inya'u? Jayau, ¿nat is̈jawi te inacnisalva̱jtʉ̱́j into's̈ay?
1CO.7.17	Cada jayau ma yo'y as̈am Dios iguimoy favor, mit as̈am Dios iguiya̱s̈. Yename tʉs̈ajque's̈ pa nu'pʉjʉn cupʉcpajyat. 
1CO.7.18	Te Dios iya̱s̈ tu'c jayau marca̱tic, ma tan marca̱tic. Mit te Dios iya̱s̈ tu'c jayau jeme camarca̱ticway, maganimarca̱jtʉ. 
1CO.7.19	Caje' neti te namarca̱tic o te nagamarca̱tic. Po más oy nas̈jayaumaygawa'n lo que Dios imanda̱tpay. 
1CO.7.20	Cada jayau ma tan as̈am itsʉ̱naj cuandu Dios iguiya̱s̈. 
1CO.7.21	¿Mitsʉ̱ngapate as̈am mozo cuandu Dios is̈ya̱s̈cau? Camjapensa̱tcawit, po te oyap intsʉ̱nga libre, aprovechá̱tca ayé. 
1CO.7.22	Ni'c te el Señor iya̱s̈ tu'c jayau cuandu itsʉ̱naj to'ctʉgʉyic mit mal, el Señor i-acnilibra̱jtʉp. We'ney te el Señor iya̱s̈ tu'c jayau tsʉ̱napay libre, ayé itp ti iyos̈watwa'n pa Cristu. 
1CO.7.23	Dios is̈juybichingau mit tu'c preciu mʉjway. Jinap camniyajcʉjʉ is̈domina̱tcáj jayajwat. 
1CO.7.24	Hermanujat, as̈am Dios is̈ya̱s̈cau cada jayau, wename tánga mit Dios.
1CO.7.25	El Señor tʉs̈camanda̱tu nat tʉs̈ajque's̈cʉs̈awa'n quis̈ajyat, po tʉnʉmgʉs̈áj lo que ʉ̱ tʉmpensa̱tpay, ni'c el Señor tʉs̈-ayo̱wis̈ mit confia̱tp mit ʉ̱ ni'c iyacs̈ta'cway lo que tʉmpensa̱tpay. 
1CO.7.26	Como in-e'pcap ni'c mimp tiempu pa nas̈tunas̈cawa'n, tʉpensa̱tp más oy tu'c jayau ma tan as̈am itsʉ̱na. 
1CO.7.27	¿Inaguepcap to's̈ay? Camcuyaguiga. ¿Inga-aguepcap to's̈ay? Camche'ngawit. 
1CO.7.28	Po te minicʉ'pa̱tcʉjʉp, ingawatcap mal. Mit te tu'c quis̈ay nicʉ'pa̱jtʉp, igawatpey mal. Po as̈am aye'jat itunas̈cáj en ayʉ̱́j mundu, mit tʉngawampate pi tunas̈ca.
1CO.7.29	Po ayʉ̱́j tʉnʉmgʉs̈ap hermanujat, nas̈cajatangajap may tiempu. Jinap pa jʉpm jeme itcʉjʉpay to's̈ay ma tsʉ̱nga as̈am ca-itcʉjʉpay, 
1CO.7.30	mit jeme jʉygapay ma tsʉ̱nga as̈am cajʉygapay, mit jeme ji'jcapay ijo̱jtat ma tsʉ̱nga as̈am caji'jcapay ijo̱jtat. Mit jeme ijuygaway tanti ma tsʉ̱nga as̈am ca-itcʉjʉpay neti. 
1CO.7.31	Mit jeme tsʉ̱ngapay oy en ayʉ̱́j mundu, maga-oyninʉmga lo que itcʉjʉpay, ni'c ayʉ̱́j mundu na-e'pay cʉs̈áj.
1CO.7.32	Tʉngawamp pi pensa̱tí̱jca. Jeme ca-ijtʉpay to's̈ay más iwatp cuenta pa iyos̈watwa'n mit el Señor, mit iwatpey cuenta nat iguiwatwa'n lo que el Señor iwampay. 
1CO.7.33	Po jeme ijtʉpay to's̈ay más iwatp cuenta pa iyos̈watwa'n en ayʉ̱́j mundu, mit pa iguiwatwa'n lo que ito's̈ay iwampay. 
1CO.7.34	Wename-ey tigatsic tu'c to's̈ay mit tu'c quis̈ay, ni'c tu'c quis̈ay iwatp cuenta lo que el Señor iwampay pa iguiservia̱jtawa'n je' mit nu'pʉjʉn ijo̱jt. Po tu'c cʉ'pa'jto's̈ay iwatp cuenta pa iyos̈watwa'ney en ayʉ̱́j mundu, mit pa iguiwatwa'n lo que ina'u iwampay.
1CO.7.35	Ayʉ̱́j tʉnʉmgʉ́s̈ap pa pi tsʉ̱nga oy, caje' pa tʉ-actuwatcʉs̈wa'n obliga̱tic, po ni'c tʉnwamp pi yo'yga limpiu, mit pi wanga el Señor mit nu'pʉjʉn injo̱jtat.
1CO.7.36	Te tu'c jayau ipensa̱tp ni'c ca-oy igui-actsʉ̱nawa'n iwaymá̱m as̈am quis̈ay, mit te ijtʉnup may s̈iwit, más oy ma acnicʉ'pa̱jtʉ. Ayé jayau ma wat as̈am iguipensa̱t, ni'c caje' mal te nicʉ'pa̱jtʉp ayé quis̈ay. 
1CO.7.37	Po jatu'c jayau ipensa̱táj ni'c iga-acnicʉ'pa̱jtʉ̱́j iwaymá̱m, mit je' nepʉn iguiga-obliga̱tp, je' oyáj iguiwat as̈am iguiwa'n. Je' iwatp oy te i-actsʉ̱nap iwaymá̱m as̈am quis̈ay. 
1CO.7.38	Jemni'c iwatp oy te i-acnicʉ'pa̱jtʉp iwaymá̱m, po iwatp más oy te iga-acnicʉ'pa̱jtʉp iwaymá̱m.
1CO.7.39	Tu'c to's̈ay cʉ'pa'ticway obliga̱tic itsʉ̱nawa'n mit ina'u. Po te o'cp ina'u, libre itan pa inicʉ'pa̱jtʉwa'n mit pʉn iwa'námpay, po oy ma pʉc tu'c jayau icupʉgámpay el Señor. 
1CO.7.40	Po tsʉ̱náj más oy te canicʉ'pa̱jtʉp ayé cu-o'c. Ʉ̱ we'n tʉpensa̱t, mit tʉs̈jawi ni'c Dios i-Espíritu tʉs̈acpensa̱tp we'n.
1CO.8.1	Jinap tʉpo'ngʉs̈áj te oy nas̈caywa'n cayan icotscajapay tiyu̱s̈at. Najawigap ni'c na-is̈capcap ayʉ̱́j asuntu. Jeme i-is̈capay may nimʉjninʉjmʉp, po te nawamp nahermanu, más nawajtáj oy. 
1CO.8.2	Te tambʉn inʉmp ni'c i-is̈cap, ayé ni'c igani-is̈cap neti as̈am imerecia̱t igui-is̈capwa'n. 
1CO.8.3	Mit te tu'c jayau iwamp Dios, Dios igui-e'páj ayé jayau as̈am iway.
1CO.8.4	Jinap tʉ-actujawigʉs̈p de ayé cayan icotscajapay tiyu̱s̈at. Najawigap ni'c tu'c tiyu̱s̈ caje' neti en ayʉ̱́j mundu, ni'c tu'gu Dios i-it mit ca-itp más. 
1CO.8.5	Iyacs̈ta'cway tsajpni'c mit na̱s̈ni'c itp mayo'c cosajat inʉmgajapay ni'c diosat. Te wename, mayo'c i-itwa'n diosat jeme manda̱tcapay. 
1CO.8.6	Po ʉjtsat na-aguepcap tu'gu Dios Nate̱jat jeme iwatway nu'pʉjʉn cosa, mit ʉjtsat natsʉ̱ngap pa je'. Mit itpey tu'c Señor Jesucristu mit Dios itumuwat je' nu'pʉjʉn cosajat, mit je' nas̈moygap vida.
1CO.8.7	Po caje' nu'pʉjʉn jayajwat i-is̈capcap wename. Ni'c cʉjtu'c hasta jinap imuyujcaway tiyu̱s̈at, mit icaygapnaj ayé cayan as̈am icotscajapay tiyu̱s̈at, mit jeme cacupʉjcapay mʉgʉc, ipensa̱tcap ni'c nijingʉjʉp mit ma̱jlat. 
1CO.8.8	Dios nas̈capʉctsougap por lo que nacaygapay. Ni'c te nacaygap, nagajatcáj más oy, mit te nagacaygap, ni-as̈amu. 
1CO.8.9	Mijchat oyap is̈watca nu'pʉjʉn cosa, po nicuidá̱tcʉjʉ, camactuwatca mal jeme canicupʉjcapay mʉgʉc. 
1CO.8.10	Mijchat injawigap ni'c oy jʉmaygapa'tu cayan, po te is̈-e'pcap tu'c hermanu cacupʉcpay mʉgʉc ni'c mits-ngap me̱s̈ani'c en tu'c lugar mam igui-adora̱tca tiyu̱s̈at, je' iwa'námpey iguicaywa'n jeme icotscajaway tiyu̱s̈at. 
1CO.8.11	Mijchat inis̈capcap jeme oyway, po inactuwatcau mal ayé hermanu canicupʉcpay mʉgʉc, mit Cristu o'c pa je'. 
1CO.8.12	Inwatcau mal ni'c inwatcajau we'n inhermanujat. Inactuwatcau mal ayé hermanu cacupʉcpay mʉgʉc, mit we'ney inwatcau mal mam Cristu is̈-e'pcap. 
1CO.8.13	Jemni'c te tʉnactuwatp mal tʉnhermanu ni'c tʉncayp ayé cayan icotscajaway tiyu̱s̈at, nunca tʉngajacayáj ayé cayan magawat mal tʉnhermanu.
1CO.9.1	Ʉ̱ tʉ-apóstol ni'c Dios tʉs̈ajyu't, mit tʉnaguepey nu'pʉjʉn derechu ni'c tʉn-is̈ el Señor Jesús. Ʉ̱ tʉyos̈wat pa tʉ-actugupʉjcʉs̈wa'n el Señor. 
1CO.9.2	Te japu̱jtat inʉmgap ni'c tʉgaje' apóstol po mijchat injawigap ni'c tʉjemé. Oyap is̈jawiga ni'c tʉ-apóstol ni'c tʉ-actugupʉjcʉs̈ el Señor.
1CO.9.3	Yename tʉs̈po'ngʉs̈wa'n jeme tʉs̈acusa̱tcapay. 
1CO.9.4	Ʉjtsat tʉnaguepcapey derechu tʉs̈pʉctsougawa'n nʉ' mit cayan tʉs̈moygapay. 
1CO.9.5	Ʉjtsat tʉnaguepcapate-ey derechu tʉs̈muyo'ygawa'n tʉnto's̈ajyat jeme cupʉjcapay as̈am iguiwatca el Señor Jesús ije̱wajyat, mit Pedro mit we'ney japu̱t apóstojlat. 
1CO.9.6	Mijchat impensa̱tcap ni'c solo ʉ̱ mit Bernabé tʉtsʉ̱ngap obliga̱tic pa tʉyos̈watcawa'n. 
1CO.9.7	¿Is̈jawiga tu'c soldaj je'yu nimantenia̱jtʉp icuentani'c? ¿Pʉn ini̱p tu'c uvajuc mit igato'jap itʉjm? ¿Pʉn icuida̱tp pa̱gas̈juc mit iga-u̱jcap ileche iyacpay? 
1CO.9.8	¿Is̈jawiga ʉ̱jyu tʉnyʉmp ayʉ̱́j? We'ney iguinʉm Moisés iley. 
1CO.9.9	Ni'c ja'yic itsʉ̱na ileyni'c: “Ingacojmáj pusa̱t ayé buey jeme na-actute'ní̱jcapay trigu, po moyga laj ma cay s̈ʉ̱n.” ¿Is̈jawiga Dios icuida̱tcʉs̈p buejyatu? 
1CO.9.10	Dios inʉm wename pa ʉjtsat natsʉ̱nga oy, mit jemni'c itsʉ̱na ja'yic. Ni'c ara̱tpay ijtʉp ti i-atsʉ̱napay. Mit jeme iwopay trigu i-atsʉ̱nap iguipʉctsowa'n trigu. 
1CO.9.11	Ʉjtsat tʉ-ajque's̈cajau Dios ipalabra pa pi tsʉ̱nga oy injo̱tni'jcat. ¿Is̈jawiga ca-oyáj is̈moygap lo que tʉnyesitá̱tcapay? 
1CO.9.12	Te inmoygap japu̱jtat lo que inaguepcapay, ʉjtsat tʉnaguepcap más derechu.
1CO.9.12	Po ʉjtsat tʉngani-aprovecha̱tcap ayʉ̱́j derechu, siempre tʉnimajmoygʉjʉp pa magatentan Cristu i-oyway noticia. 
1CO.9.13	¿Ingajawigap ni'c jeme yos̈watcapay templuni'c, itucaygap jeme itpay templuni'c? Ni'c jeme majyigapay mam isacrifica̱tca, icaygap ayé aníma̱jtat icotscajapay Dios. 
1CO.9.14	Wename-ey manda̱t el Señor ni'c jeme i-ajque's̈pay oyway noticia, ijtʉp derechu iguitucaywa'n ni'c i-ajque's̈p ayé oyway noticia. 
1CO.9.15	Po nes̈ʉ̱n tʉnga-aprovecha̱tu tʉnderechu, ne tʉngaja'yp ayʉ̱́j noc pa is̈watcajáj we'n. Po más oy tʉ-o'c que is̈nʉmgawa'n ni'c tʉcayp por mijchat.
1CO.9.16	Ni'c te tʉmpredica̱tp oyway noticia ca-oyap tʉnimʉjninʉjmʉ ni'c itp ti tʉs̈watwa'n wename. Mit ¡pro̱wij de ʉ̱ te tʉnganʉmdacyo'yp oyway noticia! 
1CO.9.17	Ni'c te tʉnwatp ayʉ̱́j ni'c tʉnwamp, tʉmpʉctsowáj premiu. Po te tʉngawatp tʉngustuni'c, majawe'naj itp ti tʉcumplia̱twa'n ni'c ayé yos̈ Dios tʉs̈moy. 
1CO.9.18	¿Ti pagu tʉmpʉctsowáj? Tʉnjawip ni'c neti, solo ji'cp tʉnjo̱jt ni'c tʉnyʉmdacyo'yp Cristu i-oyway noticia, mit tʉngaque'chump neti pa tʉga-abusa̱t tʉnderechu ni'c oyapate tʉs̈tucay ayé oyway noticia.
1CO.9.19	Mit nepʉn tʉs̈camanda̱tp po tʉniwajtʉu mozo mit nu'pʉjʉn jayajwat pa tʉ-actsʉ̱na más cupʉcpajyat. 
1CO.9.20	Tʉniwajtʉu as̈am judíu pa tʉ-actsʉ̱ngʉs̈ judíujat ma cupʉjca-ey. Jeme irespeta̱tcajapay Moisés iley, tʉniwajtʉp as̈am tʉnrespeta̱tpayey pa tʉs̈actsʉ̱ngʉs̈wa'n jeme irespeta̱tcapay ley, po ʉ̱ tʉs̈cadomina̱tp ayé ley. 
1CO.9.21	Mit jeme iga-is̈capcapay ayé ley, tʉniwajtʉp as̈am tʉnga-is̈capay ayé ley pa tʉs̈actsʉ̱ngʉs̈wa'n jeme iga-is̈capcapay ayé ley. Po tʉnwatp lo que imanda̱tpay Dios, mit tʉnjayaumajyap Cristu iley. 
1CO.9.22	Mit jeme cacupʉjcapay mʉgʉc, tʉniwajtʉpey as̈am tʉgacupʉcpay mʉgʉc pa tʉs̈actsʉ̱ngʉs̈wa'n je'jat. Tʉniwajtʉp natcapa'tu pa nu'pʉjʉn jayajwat, wename tʉnactsʉ̱ngʉs̈áj cʉjtu'c. 
1CO.9.23	Mit ayʉ̱́j tʉnwatp ni'c tʉnwamp ayé oyway noticia, mit tʉnwamp tʉs̈nʉmdacyo'ywa'n ayé oyway noticia.
1CO.9.24	¿Ingajawigap ni'c jeme pujʉ'jcapay carrerani'c, nu'pʉjʉn pujʉ'jcap po tu'gujyu ayé i-actsʉ̱napay premiu? Pujʉ'jca-ey wename pa pi actsʉ̱nga ayé premiu iyagámpay Dios. 
1CO.9.25	Mit nu'pʉjʉn jayau niprepara̱jtʉpay pa ipujʉ'cwa'n carrerani'c, igawatcada̱cp tigapa'tu. Iyacs̈ta'cway je'jat niprepara̱tcʉjʉp we'n pa iguipʉctsougawa'n tu'c premiu jeme togoyámpay. Po ʉjtsat napremiujat napʉctsougámpay catogoyáj. 
1CO.9.26	Jemni'c ʉ̱ yename tʉpujʉ'c, po tʉgatʉ'tspujʉ'cpu. Yename ʉ̱ tʉlucha̱t, po caje' as̈am i-acnʉs̈capay igolpe s̈e'mni'gu. 
1CO.9.27	Po tʉndomina̱tp tʉncuerpu mit tʉngawatp lo que tʉncuerpu iwampay, ni'c tʉnajque's̈cʉs̈away japu̱jtat, po ʉ̱ mismu oyap tʉpichin mal mit Dios.
1CO.10.1	Hermanujat, tʉnwamp pi nijawiga ni'c nu'pʉjʉn nate̱jtat ámbanuway iguiwejnu'pcajau tu'c wintuc, mit nu'pʉjʉn je'jat oyo'gu iguinas̈ca ayé lama̱t. 
1CO.10.2	Mit nu'pʉjʉjnat iguimuyo'ygau Moisés, mit ayé wintuc iguiwejnu'pcajau, mit je'jat nas̈cawey lama̱tni'c mit je'. 
1CO.10.3	Mit nu'pʉjʉn icaygau nije'yu cayan iyacway Dios. 
1CO.10.4	Mit nu'pʉjʉn i-u̱jcau nije'yu nʉ' iyacway Dios, ni'c i-u̱jcau nʉ' jeme pichinway tsa'ni'c, mit ayé tsa' as̈am Cristu ni'c je' igui-acompaña̱tcau. 
1CO.10.5	Po mayo'c je'jat igawatcawu as̈am Dios iguiwajn, jemni'c o'jcau mam igatsʉ̱na nepʉn.
1CO.10.6	Po iguijatcau we'n pa ʉjtsat napʉjca ejemplu, nagawánga ma̱jlat as̈am je'jat iguiwángaj. 
1CO.10.7	Ne naga-adorá̱tca tiyu̱s̈at as̈am cʉjtu'c je'jat iguiwátcaj. As̈am itsʉ̱na ja'yic Dios ilibruni'c: “Nitsʉ̱nda̱jcʉjʉu ayé jayajwat, caygau mit u̱jcau, mit ca's̈ʉ'jcau mit iwatcau ma̱s̈ʉjw pa ayé tiyu̱s̈ iwatcaway.” 
1CO.10.8	Ne nagachajyo'yga as̈am cʉjtu'c je'jat ichajyo'ygaj, mit en tu'c s̈ʉjw o'jcau veinte y tres mil jayajwat. 
1CO.10.9	Ne nagaprobá̱tca el Señor as̈am cʉjtu'c je'jat iguiprobá̱tcaj, mit tsanajyat igui-ago'jcau. 
1CO.10.10	Ne naganiquejá̱tcʉjʉ as̈am cʉjtu'c je'jat iniquejá̱tcʉjʉj mit Dios, mit iguicʉs̈cau tu'c ángel.
1CO.10.11	Mit iguijatcau we'n pa napʉ́jca ejemplu, mit ja'yic itsʉ̱na pa najawiga, ni'c ʉjtsat natsʉ̱ngap últimu s̈ʉjwat. 
1CO.10.12	Jemni'c jeme ipensa̱tpay ni'c cupʉcp mʉgʉc, ma nicuida̱jtʉ magaca'u. 
1CO.10.13	Migatsʉ̱ngap tenta̱tic mijchatu, nu'pʉjʉn jayajwat we'ney iguitunas̈ca. Po Dios cumplia̱tp mit igamo'áj laj is̈tenta̱tcáj mʉgʉc, ni'c je' ijawip jʉmay tentación inmajmoygámpay. Po intsʉ̱ngawa'n tenta̱tic, je' is̈majyigáj pi majmoyga, mit is̈moygámpey nat inyilibra̱tcʉjʉwa'n.
1CO.10.14	Jemni'c mijchat tʉwangʉs̈pay, cuyáguiga is̈adora̱tcawa'n tiyu̱s̈at. 
1CO.10.15	Tʉmucotscʉs̈p jeme inis̈capcapay. Pensa̱tí̱jca lo que tʉnʉmgʉs̈apay. 
1CO.10.16	Nas̈tsougawa'n ayé Santa Cena, nayo'tcajap Dios ma bendiciona̱t ayé vasu ni'c namunipʉjcʉjʉp Cristu jeme iyacway inipin pa ʉjtsat. Ayé ma̱s̈anʉ̱n na-emgada̱cpay, ayé pa nas̈munipʉjcʉjʉwa'n Cristu ni'c iyac icuerpu pa ʉjtsat. 
1CO.10.17	Ʉjtsat namajyat po namayapʉjcap nije'yu ma̱s̈anʉ̱n, jemni'c natsʉ̱ngap as̈am tu'jcatu.
1CO.10.18	Pʉjca ejemplu mit Israel ijayajwat. Je'jat imayacaygap lo que icotscajapay Dios, mit adora̱tcap as̈am tu'gu. 
1CO.10.19	¿Ti tʉnʉmgʉs̈ap? Tʉnʉmgʉs̈ap ni'c caservia̱tp tu'c tiyu̱s̈, ne caservia̱tpey ayé cayan icotscajapay tu'c tiyu̱s̈. 
1CO.10.20	Tʉnʉmgʉs̈ap ni'c ayé jayajwat iga-is̈capcapay Dios, icotscajap ofrenda demonyujat, mit caje' pa Dios. Mit ʉ̱ tʉngawamp pi munipʉjcʉjʉ demonyujat. 
1CO.10.21	Ca-oyap is̈tu-u̱jca el Señor ivasu te inmunipʉjcʉjʉp demonyujat. Ca-oyap is̈tucayga el Señor ime̱s̈a te incaygapnaj jeme icotscajapay tiyu̱s̈at. Te wename, inmunipʉjcʉjʉp demonyujat. 
1CO.10.22	¿Is̈jawiga na-ac-awa'nigáj el Señor? ¿Is̈jawiga ʉjtsat na-aguepcap más poder que je'?
1CO.10.23	Oyate tʉs̈watwa'n nu'pʉjʉn cosa, po caje' nu'pʉjʉn pichimp oy. Nu'pʉjʉn cosa oyate pa ʉ̱, po caje' nu'pʉjʉn cosa nas̈majyip. 
1CO.10.24	Nepʉn magache'n lo que je'yu iwampay, po ma che'ney pa japu̱t jayajwat ma tsʉ̱nga oy.
1CO.10.25	Cayga nu'pʉjʉn s̈is̈ ito'jcapay mercaduni'c, mit cam-ucyo'tca ti s̈is̈ ayé, pigapensa̱tca mal injo̱tni'jcat, 
1CO.10.26	ni'c el Señor iwat na̱s̈ mit nu'pʉjʉn itpay na̱s̈ni'c.
1CO.10.27	Mit te is̈ya̱s̈cap tu'c jayau cacupʉcpay mit te minʉs̈o'jcʉjʉp, cayga nu'pʉjʉn lo que is̈yajcajámpay, mit inga-ucyo'tcáj neti pigapensa̱tca mal. 
1CO.10.28	Mit te tambʉn is̈nʉmgajap: Ayʉ̱́j cayan icotscajau tiyu̱s̈at, camcaygawit. Te incaygap ayé, oyáj is̈actupensa̱tca mal jeme inʉmway we'n, ni'c pensa̱táj mal. 
1CO.10.29	Tʉnyʉmp we'n pa magapensa̱t mal ayé jayau, po caje' pa mijchat.
1CO.10.29	Te oyap tʉs̈wat nu'pʉjʉn cosa mit jatu'c jayau ca-oyap, ¿tini'c tʉs̈malninʉmgáj ʉ̱? 
1CO.10.30	Te tʉnyʉjmap Dios ni'ctiyu̱s̈ cuandu tʉcay, ¿tini'c tʉs̈malninʉmgáj tʉs̈caywa'n ayé cayan. 
1CO.10.31	Te micaygap o te mi-u̱jcap o te inwatcap jatu'c cosa, watca nu'pʉjʉn pa Dios ma tsʉ̱na oyninʉmic. 
1CO.10.32	Camactuwatca mal judíujat, ne jeme caje'jatway judíujat, ne Dios icupʉcpajyat. 
1CO.10.33	Ʉ̱ we'ney tʉnwamp tʉtanwa'n oy mit nu'pʉjʉn jayajwat. Mit tʉngache'mp lo que ʉ̱jyu tʉnwampay, po tʉnche'mp pa japu̱jtat ma nisalva̱tcʉjʉ.
1CO.11.1	Watca as̈am ʉ̱ tʉs̈wat, ni'c ʉ̱ tʉnwatpey as̈am Cristu iguiwajt.
1CO.11.2	Hermanujat, tʉ-oyninʉmgʉs̈p ni'c siempre is̈nijawigap, mit inwatcapnaj lo que tʉ-ajque's̈cʉs̈away. 
1CO.11.3	Po tʉnwamp pi jawiga ni'c Cristu ayé imanda̱tpay nu'pʉjʉn jayajwat, mit tu'c jayau más manda̱tp que tu'c to's̈ay, mit Dios imanda̱tp Cristu. 
1CO.11.4	Cada jayau jeme ora̱tpay mit jeme i-ajque's̈pay lo que inʉmpay Dios, te icutucp icopac, ayé tu'c winchu̱jc pa je'. 
1CO.11.5	We'ney cada to's̈ay jeme ora̱tpay o i-ajque's̈apay lo que inʉmpay Dios, te igacutucp icopac, ayé tu'c winchu̱jc pa je'. Ni'c ni-as̈amu ique's̈wa'n mal te icupe̱p nu'pʉjʉn icuajy. 
1CO.11.6	Ni'c te tu'c to's̈ay canigutujcʉp, ma nigupe̱jʉ-ey. Po te tu'c to's̈ay winchu̱gap inigupe̱jʉwa'n o iguipe̱tucwa'n nu'pʉjʉn icuajy, más oy ma nigutujcʉ. 
1CO.11.7	Po tu'c jayau magacutuc icopac ni'c je' iguiwat Dios, mit je' oyninʉmic ni'c iservia̱jtap Dios, po tu'c to's̈ay oyninʉmic ni'c iservia̱jtap jayau. 
1CO.11.8	Ni'c Dios iwajtʉ'c jayau, mit cʉs̈ nije'yu jayau ituwat to's̈ay. 
1CO.11.9	Mit we'ney Dios igawatu jayau pa iguiservia̱jtawa'n to's̈ay, iwat to's̈ay pa iguiservia̱jtawa'n jayau. 
1CO.11.10	Jemni'c tu'c to's̈ay jeme jayaumaypay ma cutuc icopac. Ma watca we'n as̈am ángejlat ijayaumayga. 
1CO.11.11	Po jeme icupʉjcapay el Señor ma jawiga ni'c tu'c jayau ca-oyap itsʉ̱na sin to's̈ay, mit tu'c to's̈ay ca-oyap itsʉ̱na sin jayau. 
1CO.11.12	Ni'c as̈am to's̈ay chu̱chiu por jayau, jinap tu'c jayau itp por to's̈ay, po Dios iwatp nu'pʉjʉn.
1CO.11.13	¿Nat is̈jawiga mijchat? ¿Oy tu'c to's̈ay igui-ora̱jtawa'n Dios mit cacutuguic icopac? 
1CO.11.14	Nu'pʉjʉn ijawigap ni'c tu'c winchu̱jc te tu'c jayau i-acye'cp yagats icuajy. 
1CO.11.15	Po tu'c to's̈ay oyque's̈p te i-acye'cp icuajy, ni'c ijtʉp icuajy pa iguicutucwa'n icopac. 
1CO.11.16	Po te jatu'c jayau iwamp iguidiscutia̱twa'n ayʉ̱́j asuntu, tʉnga-aguepcap jatu'c costumbre, ne Dios icupʉcpajyat.
1CO.11.17	Mit jinap tʉja'ygʉs̈ap ni'c ingawatcap oy. Cuandu inyi-apʉcmújcʉjʉ, migajatcap más oy, po mijatcap más pior. 
1CO.11.18	Primeru tʉnyʉjmʉ'cp ayʉ̱́j: Cuandu inyi-apʉcmújcʉjʉ pa inadora̱tcawa'n, tʉnmarap ni'c inaguepcap división, mit tʉs̈jawi iyacs̈ta'cway ayé. 
1CO.11.19	Ni'c itp i-itwa'n división mam intsʉ̱nga, pa we'n na-is̈capáj jeme icupʉjcapay iyacs̈ta'cway. 
1CO.11.20	Cuandu inyi-apʉcmújcʉjʉ, ingawatcap ayé cena as̈am el Señor iguimanda̱t, 
1CO.11.21	ni'c cada jayau u̱cma̱p itu'gumu, mit jatu'c jayau cayo'jcʉp, mit jatu'c mu̱jcʉp. 
1CO.11.22	¡Ti! ¿Inga-aguepcap intʉjcat mam incaygawa'n mit in-u̱jcawa'n? Mijchat inyajcajap mal Dios itemplu, mit inacwinchu̱cta̱jcap jeme ca-itcʉjʉpay neti. ¿Ti tʉnʉmgʉs̈áj? ¿Is̈jawiga tʉ-oyninʉmgʉs̈áj? Ʉ̱ ca-oyap tʉ-oyninʉmgʉs̈ en ayʉ̱́j asuntu.
1CO.11.23	Ni'c el Señor tʉs̈moy lo que tʉ-ajque's̈cʉs̈away, ni'c en ayé tsu' cuandu iguito'ctʉ́gʉygaj el Señor Jesús, ipʉc tu'c ma̱s̈anʉ̱n, 
1CO.11.24	mit iguinʉ́jmaj Dios ni'ctiyu̱s̈, i-emgada̱c mit inʉm: “Pʉctsóuga mit cáyga ni'c ayʉ̱́j ma̱s̈anʉ̱n as̈am tʉncuerpu, mit ayé tʉnyacp pa mijchat. Watí̱jca ayʉ̱́j pa pi is̈nijawigac ʉ̱.” 
1CO.11.25	Icʉ́s̈caj u̱cma̱pay, ipʉguey tu'c vasu mit inʉm: “Lo que ijtʉpay ayʉ̱́j vasu, ayé as̈am tʉnyipin, ni'c tʉntuwat tu'c nam acuerdu. Watí̱jca ayʉ̱́j cada is̈tu-u̱jcawa'n pa pi is̈nijawigac ʉ̱.” 
1CO.11.26	Ni'c cada vez is̈caygawa'n ayé ma̱s̈anʉ̱n, mit is̈tu-u̱jcawa'n ayé vasu, inactujawigap jayajwat ni'c je' o'c pa iguitso'cwa'n nama̱jlat. Watí̱jca ayé hasta imi'nwa'n el Señor.
1CO.11.27	Pʉmba'tu jeme icayámpay ayé ma̱s̈anʉ̱n mit itu-u'gámpay el Señor ivasu, te igawatp as̈am imerecia̱t, tsʉ̱náj culpa̱tic ni'c iyajcau mal el Señor icuerpu mit inipin. 
1CO.11.28	Jemni'c tu'c jayau ma e'jpʉ'c te yo'yp oy, mit cʉs̈wa'n ma cáyama ayé ma̱s̈anʉ̱n mit ma tu-u'gama ayé vasu. 
1CO.11.29	Ni'c jeme caypay mit jeme u̱cpay, te igawatp as̈am imerecia̱t, tsʉ̱náj castiga̱tic ni'c cayp mit u̱cp wename, ni'c igapensa̱tp ni'c ayé as̈am el Señor icuerpu. 
1CO.11.30	Jemni'c mayo'c mijchat mitu'nijat mit inga-aguepcap maj, mit mayo'ganu i-o'jca. 
1CO.11.31	Ni'c te na-e'jpʉ'jcap te nayo'ygap oy, Dios nas̈cacastiga̱tcáj. 
1CO.11.32	Po cuandu nas̈castiga̱tcap Dios, ayé ni'c nas̈acyacs̈cap pa nagatsʉ̱nga condena̱tic as̈am jayajwat ayʉ̱́j mundujway.
1CO.11.33	Jemni'c hermanujat, cuandu inyi-apʉcmújcʉjʉ pa incaygawa'n, ni-atsʉ̱́ngʉjʉ. 
1CO.11.34	Te tu'c jayau cayo'jcʉp, ma cay itʉcm, pa we'n Dios is̈cacastiga̱tcáj cuandu inyi-apʉcmújcʉjʉ. Mit japu̱t asuntujat tʉnʉmgʉs̈áj cuandu tʉmi'nwa'n.
1CO.12.1	Hermanujat, tʉnwamp pi jawiga lo que Espíritu Santu nas̈moygapay pa nas̈watcawa'n.
1CO.12.2	Injawigap ni'c cuandu miganicupʉjcap, jʉmgapa'tu incunʉs̈iga pa is̈adora̱tcawa'n ayé tiyu̱s̈at cacotscapay. 
1CO.12.3	Jemni'c tʉ-actujawigʉs̈ ni'c jeme ijtʉpay Dios i-Espíritu ca-oyap iguitucots Jesús. Mit te tu'c jayau inʉmp ni'c Jesús nas̈manda̱tcap, ayé ni'c Espíritu Santu igui-actunʉmp.
1CO.12.4	Mit Espíritu Santu tigatsic nas̈moygap ti nawatcámpay, po ayé nije'yu Espíritu iyacp. 
1CO.12.5	Mit el Señor tígatsiguey iguimo' cada jayau iyos̈, po nije'yu el Señor iyacp. 
1CO.12.6	Mit itp mayo'c modoo panayos̈watwa'n, po nije'yu Dios nas̈actuwatcap nu'pʉjʉn. 
1CO.12.7	Mit Espíritu Santu i-actujawip cada jayau ti yos̈ iwatámpay, pa nu'pʉjʉn jayajwat ma tsʉ̱nga oy. 
1CO.12.8	Ni'c Espíritu Santu imoyp tu'c jayau pa icotswa'n oy pa nas̈actu-is̈capcáj, jatu'c jayau imoyp pa nas̈actujawigáj, po nije'yu Espíritu iyacp. 
1CO.12.9	Mit nije'yu Espíritu imoyp tu'c jayau ma cupʉc mʉgʉc. Mit nije'yu Espíritu imoyp jatu'c jayau ma ac-oytan tu'nijatway. 
1CO.12.10	Mit Espíritu Santu imoyp jatu'c jayau ma wat milagrujat, jatu'c jayau imoyp ma ajque's̈ lo que Dios inʉmpay, jatu'c imoyp ma is̈cap jeme we̱tcapay mit jeme itcʉjʉpay Espíritu Santu iyacs̈ta'cway, jatu'c imoyp ma cots en jatu'c ajwat, mit jatu'c imoyp ma nʉm ti inʉmo'jcʉpay ayé ajwat. 
1CO.12.11	Po nu'pʉjʉn ayʉ̱́j cosajat iwatp nije'yu Espíritu, mit je' imoyp favor cada jayau as̈am je' iguiwa'n.
1CO.12.12	Mit Cristu itumuquips̈p as̈am nacuerpu, ni'c nacuerpu ijtʉp mayo'c partejat, po majamayo'gaj, ayé tsʉ̱nap en tu'gu cuerpu. 
1CO.12.13	Mit tu'gu Espíritu nas̈acjatcau as̈am tu'jcatu, te judíujat, te griegujat, te mozojat o te yo'ygapay libre. Mit Dios nas̈moygau nanu'pʉjʉjnat nije'yu Espíritu.
1CO.12.14	We'ney nacuerpu ijtʉp mayo'c parte, caje' tu'gujyu. 
1CO.12.15	Te inʉmp nata'n: “Tʉgaje' cuerpuni'cway ni'c tʉgaje' cʉ'”, ¿is̈jawiga caje' tu'c parte nacuerpuni'cway? 
1CO.12.16	Mit te inʉmp nata̱tsʉc: “Tʉgaje' cuerpuni'cway ni'c tʉgaje' wijn”, ¿is̈jawiga caje' tu'c parte nacuerpuni'cway? 
1CO.12.17	Te nu'pʉjʉn nacuerpu tu'gu wijn, ¿nat namarawa'n? Te nu'pʉjʉn nacuerpu tu'gu ta̱tsʉc, ¿nat nas̈u'cwa'n te naga-aguep najʉjp? 
1CO.12.18	Po jinap Dios iyac cada parte nacuerpuni'c as̈am je' iguiwajn. 
1CO.12.19	Ni'c te nu'pʉjʉn parte nacuerpu tsʉ̱nap s̈is̈cada'guic, ¿nat itsʉ̱nawa'n nacuerpu? 
1CO.12.20	Jinap na-aguepcap may partejat nacuerpuni'c po en tu'gu cuerpu itsʉ̱na.
1CO.12.21	Nawijn ca-oyap iguinʉjma nacʉ': “Tʉganesita̱tp.” We'ney nacopac ca-oyap iguinʉjma nata'jnat: “Tʉganesita̱tcʉs̈p mijchat.” 
1CO.12.22	Mit ayé partejat nacuerpuni'cway jeme que's̈pay ni'c más débil, ayé más nanesita̱tcap. 
1CO.12.23	Mit ayé partejat nacuerpuni'cway jeme más menusway más na-adorna̱tcap. Mit ayé parte ca-oyque's̈pay, más nacuida̱tcap, 
1CO.12.24	mit ayé parte jeme oyque's̈pay, más nagacuida̱tcap. Po Dios iwatp nacuerpu mit más i-oyninʉm ayé parte jeme más ca-oyque's̈pay, 
1CO.12.25	pa ma tsʉ̱na nu'tsic nacuerpu, pa nu'pʉjʉn partejat ma nicuida̱tcʉjʉ is̈ta'c. 
1CO.12.26	Jemni'c te tu'c parte itunas̈p, nu'pʉjʉn partejat itunas̈capey. Mit te tu'c parte oyninʉmic, nu'pʉjʉn parte tsʉ̱ngáj oy.
1CO.12.27	Mijchat as̈am Cristu icuerpu, mit cada jayau ijtʉp parte mit Cristu. 
1CO.12.28	Mit Dios imoygʉs̈p iyos̈at cada cupʉcpay. Primeru iyac apóstojlat, cʉs̈ profetajat, cʉs̈ ajque's̈pajyat, cʉs̈ iwatcapay milagrujat, cʉs̈ i-ac-oytangapay tu'nijatway. Iyajcʉs̈ey jeme majyigapay, jeme tsʉ̱ngapay encargá̱tic mit jeme cotscapay en jatu'c ajwat. 
1CO.12.29	¿Is̈jawiga Dios iyajcʉs̈ nu'pʉjʉn jayajwat pa apóstojlat? ¿Iyac nu'pʉjʉn pa profetajat? ¿Iyac nu'pʉjʉn pa ajque's̈pajyat? ¿Is̈jawiga nu'pʉjʉn iwatcap milagru? 
1CO.12.30	¿Is̈jawiga iyac nu'pʉjʉn pa ma ac-oytanga tu'nijatway? ¿Is̈jawiga nu'pʉjʉn cotscap en jatu'c ajwat? ¿Is̈jawiga nu'pʉjʉn inʉmgap ti inʉmo'jcʉpay ayé ajwat? 
1CO.12.31	Más oy pi yo'tcaja Dios jʉmay yos̈ más oy inwatcámpay. Mit tʉ-ajque's̈cʉs̈ámnaj tu'c to̱u más oyway.
1CO.13.1	Te ʉ̱ tʉcotsp as̈am jayajwat icotsca en jatu'c ajw o te tʉcotsp as̈am ángejlat, po te tʉngawamp tʉnhermanu, tʉjatáj as̈am tu'c pus̈an caya̱s̈pay oymanac o as̈am tu'c platillu i-acnipas̈cʉjʉpay mit caya̱s̈p oy. 
1CO.13.2	Mit te tʉnajque's̈p lo que Dios inʉmpay, te Dios tʉs̈actujawip nu'pʉjʉn i-aguepay cuyu'tsic, te tʉnis̈cap nu'pʉjʉn, te tʉcupʉcp mʉgʉc hasta copajcat tʉnactutigatscʉs̈p ilajat, po te tʉngawamp tʉnhermanu, tʉgaje' neti. 
1CO.13.3	Mit te tʉnacpas̈amp nu'pʉjʉn tʉnaguepay pa tʉs̈moygʉs̈wa'n ma cayga pro̱wijat, mit te tʉnyacp tʉncuerpu ma no'jca, po te tʉngawamp nepʉn, neti tʉs̈caservia̱jtap.
1CO.13.4	Jeme iwampay ihermanu, ijtʉ̱́j calma mit jayawa'náj. Jeme iwampay ihermanu iga-anáj jeme ijtʉpay. Jeme iwampay ihermanu canimʉjninʉjmʉ̱́j. 
1CO.13.5	Iga-ofendia̱táj nepʉn, igache'náj lo que je'yu iwampay, ca-awa'niyáj, igapensa̱táj igui-acpitucwa'n mal. 
1CO.13.6	Caji'gáj ijo̱jt cuandu jayajwat iguiwatcawa'n mal, po ji'gáj ijo̱jt iguiwatcawa'n lo que iyacs̈ta'cway. 
1CO.13.7	Iganʉmáj neti te itunas̈p, nu'pʉjʉn icupʉgáj, nu'pʉjʉn i-atsʉ̱náj, imajmo'áj nu'pʉjʉn mit calma.
1CO.13.8	Jeme iwampay ihermanu nunca catogoyáj, po lo que inʉmgaway profetajat, jeme cotscapay en jatu'c ajwat mit jeme jinap i-is̈capcapay, nu'pʉjʉn aye'jat cʉs̈cáj. 
1CO.13.9	Ni'c naga-is̈capcap nu'pʉjʉn, mit naga-ajque's̈cap nu'tsic lo que inʉmpay Dios, 
1CO.13.10	po itáj s̈ʉjw cuandu Dios nas̈ajque's̈cajáj nu'tsic, mit wenajpu'n cʉs̈áj jeme catsʉ̱napay nu'tsic.
1CO.13.11	Cuandu ʉ̱ tʉtiticwáynaj, tʉcots, tʉpensa̱t mit tʉn-entendia̱t as̈am tu'c qui'chwáy. Po cuandu tʉjajt jayau, tʉncuyaguiu as̈am qui'chwájat ipensa̱tca. 
1CO.13.12	Jinap na-e'p as̈am en tu'c is̈tic caje'way claru, po wenajpu'n Dios nas̈ac-e'pcáj claru. Jinap tʉnga-is̈cap nu'pʉjʉn, po wenajpu'n tʉnis̈capáj nu'pʉjʉn as̈am jinap Dios tʉs̈-is̈cap. 
1CO.13.13	Mit jinap tanáj tu̱gup cosa oyway: Nacupʉcp, na-atsʉ̱nap jeme mi'námpay mit nawamp nahermanu. Po de ayʉ̱́j tu̱gup cosa, más oy nas̈wa'nwa'n nahermanu.
1CO.14.1	Siguiá̱tca is̈wangawa'n inhermanujat, mit che'nga ayé favojrat is̈moygapay Espíritu Santu, mit más oy pi ajque's̈ca lo que Dios inʉmway. 
1CO.14.2	Ni'c jeme cotspay en jatu'c ajw igamucotsp jayajwat, po imucotsp Dios ni'c nepʉn iga-entendia̱tp ti inʉmpay, ni'c Espíritu Santu igui-actunʉmp lo que Dios ijtʉpay cuyu'tsic. 
1CO.14.3	Po jeme i-ajque's̈pay lo que Dios inʉmpay, imucotsp jayajwat pa ma cupʉjca más, i-anima̱tcʉs̈p mit iconsola̱tcʉs̈p. 
1CO.14.4	Po jeme cotspay en jatu'c ajw, ayé je'yu iwamp iguipʉcwa'n maj. Po jeme i-ajque's̈pay lo que Dios inʉmway, ayé imoygʉs̈p maj cupʉcpajyat.
1CO.14.5	Ʉ̱ tʉnwampate nu'pʉjʉn pi cotsca en jatu'c ajwat po más oy pi ajque's̈ca lo que Dios inʉmway, ni'c más oy jeme i-ajque's̈pay lo que Dios inʉmway que jeme cotspay en jatu'c ajw. Mit oy te cotsp en jatu'c ajw, po ma ajque's̈ ti inʉmo'jcʉpay pa iguimoygʉs̈wa'n maj cupʉcpajyat. 
1CO.14.6	Hermanujat, te tʉnʉs̈p mam mijchat mit te tʉncotsp jatu'c ajw, ¿nat tʉmajyigʉs̈wa'n? Po ʉ̱ tʉnʉmgʉs̈áj lo que Dios tʉs̈actujawipay, tʉ-actu-is̈capcʉs̈áj lo que iyacs̈ta'cway, tʉ-ajque's̈cʉs̈áj lo que Dios inʉmway mit tʉnʉmgʉs̈áj tu'c ama̱s̈an, mit yename tʉmajyigʉs̈wa'n.
1CO.14.7	Tu'c guitarra o tu'c flautín ca-ijtʉp vida, po ya̱s̈cap. Po te naga-acya̱s̈p claru, nagajawiyáj ti pieza natuwo'tsp. 
1CO.14.8	Te tu'c corneta naga-acya̱s̈p claru, ¿nat ini-oyajcʉwa'n tu'c soldaj pa ilucha̱twa'n tsuguini'c? 
1CO.14.9	We'ney mijchat, te migacotscap claru, ¿nat nas̈jawiwa'n ti inyʉmgapay? Ni'c s̈e'm iguimunʉs̈p lo que inyʉmgapay. 
1CO.14.10	Mayo'c ajwat i-it en ayʉ̱́j mundu, mit cada ajw inʉmo'jcʉp tu'c cosa. 
1CO.14.11	Po te tʉnga-entendiá̱tp tu'c pe'ta̱may jayau tʉs̈mucotspay en jatu'c ajw, igajawiyámpey ti tʉnyʉjmapay. 
1CO.14.12	We'ney mijchat, te inwangap jeme Espíritu Santu is̈moygapay, che'nga ayé favojrat más ojyatway pa is̈moygawa'n maj cupʉcpajyat.
1CO.14.13	Jemni'c jeme cotspay en jatu'c ajw ma yo'jta Dios pa i-oyawa'n iguinʉm ti inʉmo'jcʉpay. 
1CO.14.14	Ni'c te tʉ-ora̱tp en tu'c ajw tʉnga-is̈capay, ʉ̱jyu tʉ-ora̱tp po tʉnga-entendia̱tp ti tʉnyʉmpay. 
1CO.14.15	¿Ti tʉnwatáj? Mejor tʉ-ora̱táj tʉnjo̱jtugum mit tʉn-entendia̱támpey ti tʉnyo'tpay. Tʉ-ʉwáj mit nu'pʉjʉn tʉnjo̱jt, mit tʉn-entendia̱támpey ti tʉn-ʉ̱pay. 
1CO.14.16	Te in-oyninʉmgap Dios mijchatu, mit te jem tu'c jayau iga-entendia̱tpay oy, ¿nat iguinʉmwa'n oyo'gu in-ora̱tca? ni'c igajawip ti inyʉmgapay. 
1CO.14.17	Mijchat oyo'gu-ate is̈nʉ́mgajaj Dios ni'ctiyu̱s̈, po jatu'cway ingamajyigawu pa iguicupʉcwa'n Dios. 
1CO.14.18	Tʉnyʉjmap Dios ni'ctiyu̱s̈ ni'c tʉncotsp jatu'c ajwat más que nu'pʉjʉn mijchat. 
1CO.14.19	Po tʉtsʉ̱nawa'n mam cupʉcpajyat, más oy tʉs̈nʉmwa'n cinco palabra tʉn-entendia̱tpay, pa we'n tʉnajque's̈cʉs̈áj japu̱t jayajwat. Más tʉngawamp tʉs̈nʉmwa'n diez mil palabra en jatu'c ajw naga-is̈capay.
1CO.14.20	Hermanujat, campensa̱tca as̈am ya̱wájat, solo niwátcʉjʉ as̈am ya̱wájat iganiwatcapay mal, po pensá̱tca as̈am jayajwat itcʉjʉpay edad. 
1CO.14.21	Ja'yic itsʉ̱na Dios ilibruni'c: “Tʉnajyu'tcʉs̈áj jayajwat, mit imucotscáj en jatu'c ajwat. Po inʉm el Señor: Majawe'naj tʉs̈camaraugáj.” 
1CO.14.22	Jemni'c nagacotsp en jatu'c ajwat pa ma marauga cupʉcpajyat, po nacotsp en jatu'c ajwat pa jeme cacupʉjcapay ma is̈capcaja Dios ipoder. Mit lo que Dios inʉmway más oy na-ajque's̈cʉ́s̈a cupʉcpajyat, mit caje' pa jeme cacupʉjcapay. 
1CO.14.23	Jemni'c te nu'pʉjʉn cupʉcpajyat ni-apʉcmujcʉjʉp, mit te nu'pʉjʉn cotscap en jatu'c ajwat, mit te tʉgʉygap jeme ca-entendia̱tcapay mit jeme cacupʉjcapay, inʉmgáj ni'c milocojat. 
1CO.14.24	Po te nu'pʉjʉn i-ajque's̈cap lo que Dios inʉmway, mit te tʉgʉyp tu'c jayau cacupʉcpay o ca-entendia̱tpay, nimojyʉ̱́j cuenta ni'c je' iwatp mal mit ijawiyámpey ni'c catsʉ̱nap oy ijo̱tni'c, ni'c imarau lo que mijchat inyʉmgapay. 
1CO.14.25	Mit cuque's̈áj lo que ijtʉpay cuyu'tsic ijo̱tni'c, mit cʉs̈wa'n nicos̈atenda̱jcʉ̱́j mit i-adora̱táj Dios, mit inʉmáj ni'c iyacs̈ta'cway Dios tsʉ̱nap mit mijchat.
1CO.14.26	Hermanujat, ayʉ̱́j tʉnʉmgʉs̈ap: Inyi-apʉcmujcʉjʉwa'n, tu'c jayau ma cots salmu, tu'c ma ajque's̈ ama̱s̈an, tu'c jeme ijawipay ma is̈ajque's̈cajac, tu'c ma cots en jatu'c ajw mit jatu'c ma nʉm ti inʉmo'jcʉpay ayé ajw. Po watca nu'pʉjʉn pa is̈moygawa'n maj cupʉcpajyat. 
1CO.14.27	Te jayajwat cotscap en jatu'c ajw, ma cotsca mechc o hasta tu̱gup jayajwat, mit cʉjtu'c ma cotsca, mit tu'c jayau ma nʉm ti inʉmo'jcʉpay ayé ajw. 
1CO.14.28	Mit te ca-itp pʉn inʉmámpay ti inʉmo'jcʉpay ayé ajw, nepʉn magacots mam cupʉcpajyat. Mejor cada jayau ma nimucojtsʉ je'yu, mit ma mucots Dios. 
1CO.14.29	Wename-ey jeme i-ajque's̈capay lo que Dios inʉmway, ma cotsca mechc o tu̱gup, mit japu̱t ajque's̈pajyat ma pensa̱tca te oy lo que ayé jayajwat i-ajque's̈capay. 
1CO.14.30	Mit te Dios i-actujawip tu'c jayau jeme tsʉ̱napay jem, jeme cojtsʉ'cway ma mo' laj ma cots jatu'c. 
1CO.14.31	Nu'pʉjʉn mijchat oyap is̈ajque's̈caja lo que Dios inʉmway, po cʉjtu'c ajque's̈ca pa nu'pʉjʉn ma pʉctanga mit pa ma ni-animá̱tcʉjʉ. 
1CO.14.32	Mit jeme i-ajque's̈capay lo que Dios inʉmway, nidomina̱tcʉjʉp mit imoygap laj jatu'c ma cots. 
1CO.14.33	Ni'c Dios igawamp ma watca tigapa'tu, je' iwamp ma it orden.
1CO.14.33	Mit wename ma watca templuni'jcat mam itsʉ̱nga Dios ijayajwat. 
1CO.14.34	Into's̈ajyat magacotsca mam inyi-apʉcmújcʉjʉ, ni'c ca-oy icotscawa'n, po ma jayaumayga as̈am iguinʉm Dios iley. 
1CO.14.35	Mit te iwangap iguipʉctangawa'n tanti, ma ucyo'tca ina'jwat itʉcmat, ni'c ma̱lo'c te tu'c to's̈ay cotsp mam inyi-apʉcmújcʉjʉ.
1CO.14.36	¡Ti! ¿Is̈jawiga ni'c Dios ipalabra chu̱chiu mam mijchat? ¿Is̈jawiga pa mijchatu icojy? Ayé caje' pa mijchatu. 
1CO.14.37	Te tambʉn ipensa̱tp ni'c oyap igui-ajque's̈a lo que Dios inʉmway, o te ipensa̱tp ni'c ijtʉp Espíritu Santu, ma jawi ni'c el Señor imanda̱t lo que tʉja'ygʉs̈apay. 
1CO.14.38	Po jeme igawatpay cuenta ayʉ̱́j, nepʉney magawat cuenta je'.
1CO.14.39	Jemni'c hermanujat, che'nga pa is̈ajque's̈cawa'n lo que Dios inʉmway, mit camatújca nepʉn jeme cotspay en jatu'c ajw. 
1CO.14.40	Po watca nu'pʉjʉn decente mit orden.
1CO.15.1	Mit jinap hermanujat, tʉ-actunijawigʉs̈p ayé oyway noticia jeme tʉnyʉmdacyo'yway mam intsʉ̱nga, mit mijchat impʉctsougawey ayé oyway noticia, mit ayé inmutangap mʉgʉc. 
1CO.15.2	We'ney minisalva̱tcʉjʉ̱́j te insiguia̱tcajap ayé oyway noticia tʉnyʉmdacyo'yway mam intsʉ̱nga. Minisalva̱tcʉjʉ̱́j te migacupʉjcawu jalmanu.
1CO.15.3	Primeru tʉ-ajque's̈cʉs̈au nije'yu jeme Dios tʉs̈moyway, ni'c Cristu o'c pa iguitso'cwa'n nama̱jlat as̈am itsʉ̱na ja'yic Dios ilibruni'c. 
1CO.15.4	Mit je' ini̱pcau, mit jutucta̱c imutu̱gupay s̈ʉjw as̈am itsʉ̱na ja'yic Dios ilibruni'c. 
1CO.15.5	Mit ique's̈ta̱jcau Pedro, mit cʉs̈ ique's̈ta̱jcʉs̈au ayé apóstojlat. 
1CO.15.6	Mit cʉs̈ ique's̈ta̱jcʉs̈au más de quinientos hermanujat jeme tsʉ̱ngaway apʉcmuguic, mit mayo'c je'jat tsʉ̱ngapnaj mit ja-una̱c o'jcaway. 
1CO.15.7	Mit cʉs̈ ique's̈ta̱jcau Jacobo, mit cʉs̈ ique's̈ta̱jcʉs̈au nu'pʉjʉn apóstojlat.
1CO.15.8	Mit más últimu de nu'pʉjʉjnat tʉs̈que's̈ta̱jcau ʉ̱, mit ʉ̱ mayo'c tiempu inas̈ hasta tʉs̈cupʉjc. 
1CO.15.9	Ni'c ʉ̱ más tʉmenus de nu'pʉjʉn apóstojlat, mit tʉs̈camerecia̱tpate tʉs̈yagáj Dios pa apóstol ni'c tʉmpo'ctangʉs̈ Dios icupʉcpajyat. 
1CO.15.10	Po Dios tʉs̈moy may favor tʉ̱ját apóstol. Mit Dios tʉs̈camoyu favor jalmanu, po tʉyos̈wat más mʉgʉc que nu'pʉjʉn apóstojlat. Po caje' ʉ̱ tʉyos̈watp, Dios tʉs̈moy favor pa tʉyos̈wat. 
1CO.15.11	Ni'c te ʉ̱ o te je'jat, nije'yu tʉnajque's̈cau ni'c Cristu jutucta̱c, mit mijchat incupʉjcau ayé.
1CO.15.12	Mit te tʉnyʉmdacyo'ygap ni'c Cristu jutucta̱c mam itsʉ̱nga á̱nimajat, ¿tini'cpaj is̈nʉmga cʉjtu'c mijchat ni'c cajutucta̱jcáj á̱nimajat? 
1CO.15.13	Ni'c te inyʉmgap ni'c cajutucta̱jcáj á̱nimajat, Cristu cajutucta̱gu-ey, 
1CO.15.14	mit te Cristu cajutucta̱gu, jalmanu tʉnyʉmdacyo'ygapay, mit we'ney jalmanu incupʉ́jcaj. 
1CO.15.15	Mit inʉmgáj ni'c tʉnga-ajque's̈cap iyacs̈ta'cway lo que iwatway Dios, ni'c tʉnyʉmgau ni'c Dios i-acjutucta̱c Cristu, po te iyacs̈ta'cway á̱nimajat cajutucta̱jcáj, Dios iga-acjutucta̱gu-ey Cristu. 
1CO.15.16	Ni'c te á̱nimajat cajutucta̱jcáj, we'ney Cristu cajutucta̱gu. 
1CO.15.17	Mit te Cristu cajutucta̱gu, jalmanu incupʉ́jcaj, mit miyo'ygapnaj mal. 
1CO.15.18	Te wename is̈nʉmga, o'guijcatway icupʉjcaway Cristu, togoyijcat itsʉ̱nga. 
1CO.15.19	Te en ayʉ̱́j vidajyu nas̈atsʉ̱́nga Cristu, ʉjtsat natsʉ̱ngájate más triste que nu'pʉjʉn jayajwat.
1CO.15.20	Po jinap Cristu jutucta̱cway mam itsʉ̱nga á̱nimajat, mit como je' jutucta̱jcʉ'c, jinap itpey ti ijutucta̱jcawa'n jeme o'guijcatway. 
1CO.15.21	Ni'c como na-o'jcap ni'c tu'c jayau inʉ'jy Adán iwat mal, we'ney najutucta̱jcáj ni'c tu'c jayau inʉ'jy Cristu iwat oy. 
1CO.15.22	Ni'c como nu'pʉjʉn jayajwat o'jcap ni'c je'jat Adán ifamiliajat, we'ney nu'pʉjʉn jeme icupʉjcapay Cristu itcʉjʉ̱́j vida. 
1CO.15.23	Po cada cosa jatp itiempuni'c. Cristu primeru jutucta̱jcʉ'c, mit imi'nwa'n je', jutucta̱jcámpey jeme icupʉjcaway je'. 
1CO.15.24	Icojawa'n últimu s̈ʉjw, Cristu icʉs̈pʉ'náj nu'pʉjʉn jeme manda̱tcapay, nu'pʉjʉn autoridajat mit jeme itcʉjʉpay poder en ayʉ̱́j mundu, mit cʉs̈wa'n i-entrega̱jtáj pa ma manda̱t Dios Nate̱jat. 
1CO.15.25	Ni'c Cristu itp ti imanda̱twa'n hasta iguivencia̱tcʉs̈wa'n nu'pʉjʉn imutsuguijnat. 
1CO.15.26	Mit cʉs̈wa'n i-actogoynú̱j últimu mutsuguin, ayé inʉmo'jcʉp ayé poder nas̈ago'cpay. 
1CO.15.27	Ni'c Dios imoy poder Cristu ma manda̱t nu'pʉjʉn cosajat. Dios inʉm ilibruni'c ni'c je' imoy poder Cristu ma manda̱t nu'pʉjʉn cosajat, po Cristu ca-oyap iguimanda̱t Dios jeme iguimoyway poder. 
1CO.15.28	Mit cʉs̈wa'n Cristu iguimanda̱t nu'pʉjʉn cosajat, wenajpu'n je' niyajcʉnú̱mpey ma iguimanda̱tac ite̱t Dios jeme iguimoyway nu'pʉjʉn poder, pa we'n Dios imanda̱táj nu'pʉjʉn cosajat.
1CO.15.29	Itp jayajwat ninʉ'gutemgʉjʉpay pa i-á̱nimajat. Po te inyʉmgap ni'c nunca cajutucta̱jcáj á̱nimajat, ¿tini'c ininʉ'gutémgʉjʉ pa i-á̱nimajat?
1CO.15.30	¿Mit tini'c ʉjtsat tʉtsʉ̱́nga en peligru cada hora te nagajutuccta̱jcáj? 
1CO.15.31	Cada s̈ʉjw tʉtsʉ̱́na en peligru pa tʉ-o'cwa'n po ji'cp tʉnjo̱jt ni'c nacupʉjcap el Señor Jesucristu, mit tʉjura̱tp ni'c iyacs̈ta'cway ayé. 
1CO.15.32	Por ejemplu, tʉntunas̈ nʉ'jcopac Efeso as̈am tʉlucha̱tway mit aníma̱jtat ma̱jlatway. Po te á̱nimajat cajutucta̱jcáj, ¿pa ti tʉs̈servia̱jtap ayé lucha? Mejor nacáyga, na-ú̱jca, ni'c jobom na-o'jcawa'n.
1CO.15.33	Pi is̈cawe̱jta̱jcac nepʉn. Te namunipʉjcʉjʉp maljayajwat, oyap nas̈actogoygap. 
1CO.15.34	Pensá̱tca pa inyo'ygawa'n yacs̈ic mit camwatca mal, ni'c cʉjtu'c mijchat inga-is̈capcap oy Dios. Tʉnʉmgʉs̈ap ayʉ̱́j pa pi winchú̱gaga.
1CO.15.35	Po tambʉn i-ucyo'táj: “¿Nat ijutucta̱jcawa'n á̱nimajat? mit ¿ti cuerpu itcʉjʉ̱́j?” 
1CO.15.36	Tonto ayé i-ucyo'tpay we'n. Ayé semilla camajta'gáj te capu̱jtsʉ'cp. 
1CO.15.37	Inyi̱pcawa'n, ingani̱pcap ayé forma pichinámpay, po inyi̱pcap tu'c semilla, te trigu-semilla o jatu'c semilla. 
1CO.15.38	Po Dios imoyp iforma ayé mata as̈am je' iguiwa'n, mit cada semilla i-acye'cp nat ijatwa'n. 
1CO.15.39	Nu'pʉjʉn cuerpu caje' nije'yu, mayo'c clase i-it. Itp jayau, itp aníma̱t, itp acs̈, itp jojn, po nu'pʉjʉn tígatsijcat icuerpujat. 
1CO.15.40	Jeme itpay tsajpni'c mit jeme itpay na̱s̈ni'c is̈ta'c tígatsijcat. Mit oymanac jeme itpay tsajpni'c po jeme itpay na̱s̈ni'c, jatu'c forma i-oymanagui. 
1CO.15.41	Mit tígatsijcat ita'cs̈ca s̈ʉjw, po' mit ma̱jtsat, mit tu'c ma̱jts ta'cs̈p más oymanac que jatu'c. 
1CO.15.42	We'ney á̱nimajat ijutucta̱jcawa'n. Ayé cuerpu nani̱pay pu̱tstogoyáj, po ijutucta'cwa'natu, cajatogoyáj nunca. 
1CO.15.43	Ayé cuerpu nani̱pay caja-ijtʉp valor, po oymanac ijutucta'cwa'n. Ayé cuerpu nani̱pay caja-ijtʉp maj, po jutucta'gájatu mit maj. 
1CO.15.44	Nani̱p tu'c cuerpu na̱s̈ni'cway po ijutucta'cwa'n, ijtʉ̱́j tu'c cuerpu tsajpni'cway. Itp cuerpu na̱s̈ni'cway mit itp cuerpu tsajpni'cway.
1CO.15.45	We'ney itsʉ̱na ja'yic Dios ilibruni'c: “Dios iwajtʉ'c primer jayau Adán mit imoy vida.” Po Cristu ijtʉp poder pa nas̈moygáj vida cacʉs̈ámpay, ni'c Adán nas̈actogoygau po Cristu nas̈salva̱tcau. 
1CO.15.46	Jinap na-aguep tu'c vida na̱s̈ni'cway, mit cʉs̈wa'n na-aguepáj tu'c vida tsajpni'cway. 
1CO.15.47	Primer jayau ayé na̱s̈ni'cway, mit watic mit na̱s̈. Mit jatu'c jayau min tsajpni'c, ayé el Señor Jesucristu. 
1CO.15.48	Jeme tsʉ̱ngapay en ayʉ̱́j na̱s̈, wátijcat as̈am Adán ituwatcaway na̱s̈. Jeme tsajpni'jcatway je'jat as̈am Cristu jeme minway tsajpni'c. 
1CO.15.49	Jinap naque's̈cap as̈am ayé jayau na̱s̈ni'cway, mit naque's̈cámpey as̈am ayé jayau jeme minway tsajpni'c.
1CO.15.50	Po hermanujat ayʉ̱́j tʉnʉmgʉs̈ap, ni'c nacuerpujat na-aguepcapay jinap ca-oyáj itʉgʉy tsajpni'c mam imanda̱t Dios, ni'c nacuerpujat watic s̈is̈ mit nipin. Ni'c jeme togoypay ca-oyáj itsʉ̱na mit jeme catogoypay. 
1CO.15.51	Márauga, tʉ-actujawigʉs̈áj lo que Dios ijtʉway cuyu'tsic. Iyacs̈ta'cway naga-o'cpʉ'ngáj po tigatsáj naformajat nanu'pʉjʉjnat, 
1CO.15.52	mit ayʉ̱́j jatáj pe'bet, en tu'c winapi'chta'c. Mit jatáj iya's̈wa'n trompeta últimu s̈ʉjw. Ni'c ya's̈áj tu'c trompeta mit á̱nimajat jutucta̱jcáj mit cajatogoygáj nunca, mit ʉjtsat tigatsáj naformajat. 
1CO.15.53	Mit nacuerpujat jeme togoyámpay itp ti ijatwa'n jeme catogoyámpay. Mit jeme o'gámpay itp ti ijatwa'n jeme ca-o'gámpay. 
1CO.15.54	Mit cuandu ayé togoyámpay ijatwa'n jeme catogoyámpay, mit jeme o'gámpay ijatwa'n jeme ca-o'gámpay, wenajpu'n cumplia̱táj jeme tsʉ̱napay ja'yic Dios ilibruni'c: “Cʉs̈way ayé poder nas̈ago'jcapay. 
1CO.15.55	Jinap togoyway ayé poder nas̈ago'cpay, mit nagajatsʉ̱ngáj pa siempre á̱nimacʉtni'c.” 
1CO.15.56	Na-o'jcap ni'c nawatcap mal, mit nawatcap mal ni'c nagajayaumygajap Dios iley. 
1CO.15.57	Po nanʉ́mgaja Dios ni'ctiyu̱s̈ ni'c nagajapʉ̱tcáj na-o'jcawa'n, ni'c el Señor Jesucristu ivencia̱t ayé poder nas̈ago'cpay.
1CO.15.58	Tʉnhermanujat tʉwangʉs̈pay, jemni'c siguiá̱tca mʉgʉc mit camcuyaguiga lo que incupʉjcapay. Watí̱jca ayé yos̈ is̈moygaway el Señor. Injawigap ni'c caje' jalmanu ayé yos̈ inwatcapay pa el Señor.
1CO.16.1	Jinap tʉnʉmgʉs̈áj nat is̈yajcawa'n ofrenda pa Dios ijayajwat. Inwatcáj ayé as̈am tʉs̈manda̱tcʉs̈ cupʉcpajyat Galaciajway. 
1CO.16.2	Cada primer s̈ʉjw de s̈ama̱na cada jayau mam mijchat ma yac tu'c parte pa i-ofrenda de lo que i-actsʉ̱naway, pa we'n igapiugáj ofrenda wenajpu'n tʉcojawa'n. 
1CO.16.3	Cuandu ʉ̱ tʉcojawa'n, tʉnajyu'táj Jerusalén pʉjnat incupiugámpay pa ma munʉs̈ca ofrenda pa hermanujat tsʉ̱ngapay jem. Mit tʉnmoygʉs̈áj tu'c carta ma iguipʉctsougac jem. 
1CO.16.4	Mit te oyapey tʉnʉcs̈wa'n, je'jat nʉs̈cáj mit ʉ̱.
1CO.16.5	Mit tʉnʉs̈áj mam mijchat cuandu tʉnas̈wa'n Macedonia, ni'c itp ti tʉnas̈ʉ'cwa'n Macedonia. 
1CO.16.6	Mit oyáj tʉtan mit mijchat pa jem tʉs̈nas̈wa'n tiempu de payic, mit cʉs̈wa'n mijchat minʉs̈cáj is̈yacta̱jcap mam tʉnʉs̈wa'n. 
1CO.16.7	Ni'c tʉngawamp tʉnas̈wa'n pe'bet mam mijchat po tʉnwamp tʉtsʉ̱nawa'n jec mit mijchat te el Señor iwamp. 
1CO.16.8	Po tʉtsʉ̱najʉ'gáj nʉ'jcopac Efeso hasta inas̈wa'n ayé ma̱s̈ʉjw Pentecostés. 
1CO.16.9	Ni'c tʉnaguep tu'c yos̈ mʉjway pa el Señor, mit tʉs̈jawi ni'c oypichináj, po itp mayo'c mutsuguijnat iwangapay tʉs̈atujcáj.
1CO.16.10	Mit te coyp Timoteo, májyiga ma tsʉ̱na contentu mit mijchat, ni'c je' iwatpey yos̈ pa el Señor nije'yu tʉnwatpay ʉ̱. 
1CO.16.11	Jemni'c camyajca menus je', po nʉs̈ yacta̱jca oymanac pa ma mi'n mam ʉ̱, ni'c je' tʉnatsʉ̱nap mit we'ney japu̱t hermanujat imuyo'ygʉs̈pay.
1CO.16.12	Hermanu Apolos tʉnjomiu ma nʉs̈ mit hermanujat mam mijchat, po hasta jjinap nes̈ʉ̱n igawamp nʉs̈, po nʉs̈áj i-oyawa'n.
1CO.16.13	Tsʉ̱nga listu, mutánga mʉgʉc lo que incupʉjcapay, niportá̱tcʉjʉ valiente mit venciá̱tca nu'pʉjʉn. 
1CO.16.14	Nu'pʉjʉn inwátcapay, watca ni'c miniwangʉjʉp.
1CO.16.15	Hermanujat, injawigap ni'c Estéfanas itʉcm tsʉ̱ngapay cupʉjcʉ'jcau de nu'pʉjʉn Acayajatway, mit je'jat tsʉ̱ngap dispuestu iguimajyigawa'n Dios ijayajwat. 
1CO.16.16	Tʉnʉmgʉs̈ap pi respeta̱tca jayajwat as̈am je'jat, mit we'ney nu'pʉjʉn imajyigapay mit jeme yos̈watcapay pa el Señor. 
1CO.16.17	Ji'cp tʉnjo̱jt imíngaj Estéfanas, Fortunato mit Acaico ni'c mijchat migatsʉ̱ngawu yam mit ca-oyawu is̈majyigap, po ayé jayajwat tʉs̈majyigau por mijchat. 
1CO.16.18	Ni'c tʉs̈acji'jcajau tʉnjo̱jt mit je'jat is̈acji'jcajawey injo̱jtat. Respetá̱tca jayajwat as̈am je'jat.
1CO.16.19	Is̈saluda̱tcap cupʉcpajyat Asiajatway. Is̈saluda̱tcapey Aquila mit Priscila mit we'ney cupʉcpajyat jeme ni-apʉcmujcʉjʉpay itʉcmat. Is̈saluda̱tcap ni'c je'jat icupʉjcapey el Señor. 
1CO.16.20	Is̈saluda̱tcap nu'pʉjʉn hermanujat. Nisaludá̱tcʉjʉ minu'pʉjʉjnat mit tu'c ame'tamuc ni'c miniwangʉjʉp.
1CO.16.21	Ʉ̱ Pablo tʉnja'yp ayʉ̱́j saludu.
1CO.16.22	Jeme igawampay el Señor Jesucristu ma tsʉ̱na maldiciona̱tic. Mi'náj el Señor Jesucristu.
1CO.16.23	El Señor Jesucristu pi is̈moygac favor minu'pʉjʉjnat. 
1CO.16.24	Tʉwangʉs̈p nu'pʉjʉn mijchat ni'c namutʉgʉygau Cristu Jesús. Yam icʉs̈.
2CO.1.1	Ʉ̱ Pablo. Jesucristu tʉs̈yac pa apóstol ni'c we'n iguiwajn Dios. Ʉ̱ mit hermanu Timoteo tʉnja'ygajap Dios icupʉcpajyat tsʉ̱ngapay Corinto mit we'ney nu'pʉjʉn Dios ijayajwat tsʉ̱ngapay nu'pʉjʉn laj Acayajway na̱s̈. 
2CO.1.2	Dios Nate̱jat mit el Señor Jesucristu pi is̈moygac favor mit paz.
2CO.1.3	Na-oyninʉ́mga Dios, el Señor Jesucristu ite̱t. Dios Nate̱jat nas̈-ayo̱wis̈cap mit je' siempre nas̈consola̱tcap. 
2CO.1.4	Dios nas̈consola̱tcap cuandu nas̈tunas̈ca, pa ma oya-ey ʉjtsat nas̈consolá̱tca jeme itunas̈capay, mit naconsola̱tcáj as̈am Dios nas̈consola̱tcap. 
2CO.1.5	Ni'c ʉjtsat natunas̈cap as̈amu Cristu iguitunas̈, mit we'ney Dios nas̈consola̱tcap mayo'c ni'c namutʉgʉygau Cristu. 
2CO.1.6	Mit te tʉntunas̈cap, ayé pa mijchat pi tsʉ̱nga consola̱tic mit pi tsʉ̱nga salva̱tic. Mit te Dios tʉs̈consola̱tcap, ayé pa ma is̈consola̱tcaguey mit ma is̈salva̱tcac. Pa we'n inmajmoygáj is̈tunas̈ca as̈am ʉjtsat tʉs̈majmóyga tʉs̈tunas̈ca. 
2CO.1.7	Tʉconfia̱tcap mayo'c mit mijchat. Tʉnjawigap ni'c te intunas̈cap as̈am ʉjtsat, wename-ey Dios is̈consola̱tcáj as̈am ʉjtsat tʉs̈consola̱tcap.
2CO.1.8	Hermanujat, tʉnwangap pi jawiga nat tʉs̈tunás̈caj Asiajway na̱s̈, ni'c tʉntunas̈cau mayo'c hasta tʉngamajmoygawu mit tʉngajawigawu te tʉ-o'jcáj. 
2CO.1.9	Mit tʉmpensa̱tcau ni'c tʉ-o'jcáj po tʉs̈jatcau we'n pa tʉganiconfiá̱tcʉjʉ ʉjtsatu, mejor tʉconfiá̱tca mit Dios jeme i-acjutucta̱jcʉs̈pay á̱nimajat. 
2CO.1.10	Mit Dios tʉs̈libra̱tcau pa tʉga-o'jca feo mit tʉtsʉ̱ngap seguru ni'c je' siguia̱tp tʉs̈libra̱tcap. 
2CO.1.11	Is̈majyigapey ʉjtsat ni'c is̈-ora̱tcajap. Mit te mayo'c jayajwat tʉs̈-ora̱tcajap, we'ney mayo'c jayajwat inʉmgajáj Dios ni'ctiyu̱s̈ ni'c je' tʉs̈moygap may favor.
2CO.1.12	Tʉnjawigap ni'c tʉnwatcap oy, jemni'c iji'c tʉnjo̱jtat, ni'c tʉyo'ygap oy mit tʉnwatcap lo que iyacs̈ta'cway mam Dios tʉs̈-e'pcap. Tʉngawatcap as̈am jayajwat iguipensa̱tca po Dios tʉs̈majyigap pa tʉyo'yga oy en ayʉ̱́j mundu, mit wename-ey tʉniportá̱tcʉjʉj mit mijchat. 
2CO.1.13	Nu'pʉjʉn cosa tʉja'ygajapay, mijchat oyap is̈cotsca mit oyap is̈-entendia̱tca, mit tʉnwamp pi entendia̱tca oy. 
2CO.1.14	Mit jinap in-entendia̱tcap tu'c parte. Injawigap ni'c oyap is̈-oyninʉmgap ʉjtsat, mit ʉjtsat oyap tʉ-oyninʉ́mga mijchat hasta ayé s̈ʉjw imi'nwa'n el Sénor Jesús.
2CO.1.15	Mit como naniconfia̱tcʉjʉp, tʉnwanate tʉnas̈wa'n mechpac jaran mam mijchat pa ma ji'jca-atu injo̱jtat. 
2CO.1.16	Mit tʉnwanate tʉnas̈ʉ'cwa'n mam mijchat tʉnʉjcs̈ pa Macedonia, mit tʉpitucnuwa'n Macedonia tʉnas̈ájatu mam mijchat, pa we'n mijchat nʉs̈ájate is̈yacta̱jcap pa Judeajway na̱s̈. 
2CO.1.17	Mit como tʉngawatu we'n ¿is̈jawiga tʉntigatsí̱cp lo que tʉnyʉmpay? ¿Is̈jawiga tʉmpensa̱tp as̈am tu'c maljayau inʉmpay jo̱ mit ca̱j? 
2CO.1.18	Dios inʉmp iyacs̈ta'cway, mit ʉjtsat we'ney tʉganʉmgajap jo̱ mit ca̱j. 
2CO.1.19	Ʉ̱, Silvano mit Timoteo tʉnyʉmdacyo'ygau pi cupʉjca Jesucristu Dios iway, mit Jesucristu iganʉmp jo̱ mit ca̱j, po je' siempre inʉmp iyacs̈ta'cway. 
2CO.1.20	Ni'c Cristu icumplia̱t nu'pʉjʉn iprometia̱tway Dios, mit jemni'c ʉjtsat nanʉ́mga ni'c iyacs̈ta'cway lo que iwatway Cristu, pa Dios ma tsʉ̱na oyninʉmic. 
2CO.1.21	Mit Dios tʉs̈moygap maj mit mijchat we'ney ni'c namutʉgʉygau Cristu, mit Dios nas̈yajcau pa nayos̈wátca pa je'. 
2CO.1.22	Mit Dios nas̈je'jatcau mit je' nas̈moygau Espíritu Santu najo̱tni'jcat, mit je' nas̈actujawigap ni'c napʉctsougáj nu'pʉjʉn cosa oyway tsajpni'c.
2CO.1.23	Mit tʉnyo'jtap Dios ma tan as̈am testigu ni'c je' ijawip ni'c tʉnyʉmp iyacs̈ta'cway, tʉganinʉs̈patu Corinto ni'c tʉngawanu tʉche'cta̱jcʉs̈wa'n mʉgʉc. 
2CO.1.24	Mit tʉga-obliga̱tcáj pi cupʉjca más ni'c mijchat micupʉjcanup mʉgʉc, po tʉnwamp tʉmajyigʉs̈wa'n pa ma ji'jca injo̱jtat.
2CO.2.1	Mit tʉnyʉm ni'c tʉgaja-actu'ngʉs̈áj injo̱jtat tʉnʉs̈wa'n mam mijchat. 
2CO.2.2	Ni'c te tʉ-actu'ngʉs̈ap injo̱jtat ¿pʉnatu tʉs̈acji'jcajáj tʉnjo̱jt? Solo mijchat oyap is̈acji'jcajap tʉnjo̱jt. 
2CO.2.3	Mit tʉja'ygʉs̈au yename pa cuandu tʉnʉs̈wa'n mam mijchat magatu'n más tʉnjo̱jt mit ayé jayajwat ni'c je'jat itp ti tʉs̈acji'jcajáj tʉnjo̱jt. Tʉtsʉ̱nap seguru ni'c ji'jcáj injo̱jtat mit ʉ̱. 
2CO.2.4	Cuandu tʉja'ygʉ́s̈aj, tʉpensa̱to'c mit tu'no'c tʉnjo̱jt mit hasta tʉjʉy, mit tʉngawanu tʉ-actu'ngʉs̈awa'n injo̱jtat po tʉja'ygʉs̈au pa pi jawiga ni'c mijchat tʉwano'jcʉs̈p.
2CO.2.5	Po te tu'c jayau tʉs̈actu'jnau tʉnjo̱jt, caje' ʉ̱jyu po mijchat we'ney is̈actu'ngajau s̈ʉ̱n injo̱jtat. 
2CO.2.6	Incastiga̱tcau ayé jayau mam inyi-apʉcmújcʉjʉj, po jinap camjacastiga̱tca. 
2CO.2.7	Po jinap oy pi perdona̱tca ayé jayau mit consolá̱tca pa magajatu'n más ijo̱jt mit maganidesanimá̱jtʉ 
2CO.2.8	Jemni'c tʉyo'tcʉs̈ap pi actujawiga ayé jayau ni'c inwano'jcap je'. 
2CO.2.9	Tʉja'ygʉs̈au ni'c tʉnwan tʉproba̱tcʉs̈wa'n te injayaumaygap nu'pʉjʉn tʉnyʉmpay. 
2CO.2.10	Mit jeme imperdona̱tcapay, tʉmperdona̱tpey. Te tʉmperdona̱tp tambʉn, tʉmperdona̱tp mam igui-e'p Cristu pa mijchat pi tsʉ̱nga oy, 
2CO.2.11	pa Awayagatsna' maga-oya igui-aprovecha̱t neti mit ʉjtsat, ni'c najawigap ni'c je' ito'jcʉp maña pa iwe̱twa'n.
2CO.2.12	Cuandu tʉcojy nʉ'jcopac Troas, el Señor tʉs̈moy mayo'c laj pa tʉs̈nʉmdacyo'jyawa'n Cristu i-oyway noticia, 
2CO.2.13	po majawe'naj ʉ̱ tʉpensa̱to'c ni'c tʉngapa̱tu Tito tʉnhermanu. Mit cʉs̈ tʉnmunidespidia̱tcʉs̈ʉu mit tʉnʉcs̈ pa Macedoniajway nas̈.
2CO.2.14	Po nanʉ́mgaja Dios ni'ctiyu̱s̈ ni'c je' siempre nas̈acvencia̱tcap jʉmba'tu ni'c namutʉgʉygau Cristu Jesús. Ʉjtsat tʉnyʉmdacyo'ygajap Cristu i-oyway noticia mit Dios i-actujawigʉs̈p nu'pʉjʉn jayajwat jʉmgapa'tu ayé oyway noticia, mit ayé as̈am tu'c perfume pa'cs̈u'cpay. 
2CO.2.15	Ni'c ʉjtsat tʉtsʉ̱ngap as̈am tu'c perfume pa'cs̈u'cpay ni'c tʉnmutʉgʉygau Cristu mit ayé igui-acji'jcap Dios ijo̱jt. Tʉtsʉ̱ngap as̈am perfume pa jeme nisalva̱tcʉjʉ̱́mpay mit we'ney pa jeme togoygámpay. 
2CO.2.16	Pa jeme togoygámpay ayé as̈am tu'c perfume s̈u'cpay jeme igui-ago'jcámpay, po pa jeme nisalva̱tcʉjʉ̱́mpay, ayé as̈am tu'c perfume pa'cs̈u'cpay jeme iguimoygámpay vida. ¿Mit pʉjnat nimajmoygʉjʉ̱́j pa iguiwatcawa'n as̈am ʉjtsat tʉs̈wátca? 
2CO.2.17	Ni'c ʉjtsat tʉnga-ajque's̈cajap Dios ipalabra pa tʉs̈actsʉ̱ngawa'n tumi̱n as̈am iguiwatca mayo'c jayajwat. Po ʉjtsat tʉnajque's̈cajap oy Dios ipalabra mit tʉyo'ygap oy ni'c Dios tʉs̈ajyu'tcau. Dios i-e'p ni'c tʉnajque's̈cap oy ni'c tʉnmutʉgʉygau Cristu.
2CO.3.1	¿Is̈jawiga tʉnimʉjninʉmgʉjʉpatu? Tʉngamuyo'ygap carta de recomendación ni'c mijchat is̈-is̈capcap, ne tʉgayo'tcajap carta de recomendación as̈am iguiwatca una̱c jayajwat. 
2CO.3.2	Mijchat tʉ-aguepcap as̈am tu'c carta. Mitsʉ̱ngap as̈am ja'yic tʉnjo̱tni'jcat. Nu'pʉjʉn jayajwat ijawigap ni'c incupʉjcap Cristu mit ijawigap ni'c oy lo que tʉnwatcaway mam mijchat. 
2CO.3.3	Nu'pʉjʉn ijawigap ni'c mijchat as̈am tu'c noc ija'yway Cristu mit ʉjtsat tʉ-ajque's̈cajau nu'pʉjʉn. Mijchat caje' as̈am tu'c noc ja'yic mit tinta, po as̈am tu'c noc ija'yway Dios i-Espíritu mit je' cacʉs̈áj nunca. Mit ayé noc tsʉ̱nap ja'yic injo̱tni'jcat, caje' as̈am ámbanu iguija'ygaj ayé ley tsa'ni'c.
2CO.3.4	Tʉtsʉ̱ngap seguru ni'c Dios tʉs̈ya̱s̈cau, mit Cristu tʉs̈ajconfia̱tcap mit Dios. 
2CO.3.5	Tʉngapensa̱tcap ni'c más tʉjatcʉjʉp, po Dios tʉs̈moygap nu'pʉjʉn tʉnjatcapay. 
2CO.3.6	Mit Dios tʉs̈yajcau pa tʉserviá̱tcaja je', jemni'c tʉs̈ajque's̈ca oy ayé nam acuerdu. Ayé nam acuerdu caje' as̈am ayé ampay ley ja'yicway po Espíritu Santu nas̈moygap nam acuerdu. Ni'c ayé ley ja'yicway nas̈condena̱tcap, po Espíritu Santu nas̈moygap vida. 
2CO.3.7	Mit ayé ampay ley tsʉ̱nau ja'yic tsa'ni'c mit nas̈condena̱tcau. Mit oymanac imijn ayé ley hasta Israejlatway ca-oyawu igui-e'pcaja Moisés iwindugʉt ni'c quijano'c, po ayé cʉs̈watu iquijan. 
2CO.3.8	Te oymanac imijn ayé ampay ley, ¡más oymanac i-it ayé namay acuerdu nas̈acmingajapay Espíritu Santu! 
2CO.3.9	Ni'c te oymanac imijn ayé ampay ley nas̈condena̱tcapay, jinap más oymanac i-it ayé namay acuerdu mam Dios nas̈yacs̈icninʉmgáj. 
2CO.3.10	Ni'c ayé ley oymanac imijn ámbanu, po jinap caja-oymanac ni'c más oymanac jinapay acuerdu. 
2CO.3.11	Ni'c te oymanac ayé ley jeme nas̈way, más oymanac jeme jinap tanámpay.
2CO.3.12	Tʉnjawigap ni'c tanáj pa siempre ayé nam acuerdu, jemni'c tʉgapʉ̱tcap tʉs̈nʉmdacyo'yga. 
2CO.3.13	Tʉngawatcap as̈am Moisés ni'c je' icutuc iwindugʉt mit tu'c velu pa Israejlatway maga-e'pca icʉs̈wa'n ayé quijanway. 
2CO.3.14	Po je'jat ca-oyawu igui-entendia̱tca, ni'c hasta jinap cuandu iguicotsca ayé ampay acuerdu, ayé nije'yu velu itcʉjʉp ijo̱tni'jcat ni'c iga-entendia̱tcap icotscapay, solo i-entendia̱tcáj jeme icupʉjcapay Cristu. 
2CO.3.15	Mit hasta jinap iguicótscaja Moisés ilibrujat, ijo̱jtat as̈am cutúguijcatway mit tu'c velu ni'c iga-entendia̱tcap neti. 
2CO.3.16	Po te tu'c jayau imutʉgʉyp el Señor, je' iguichi'jtáj ayé velu ijo̱tni'c, mit oyáj igui-entendia̱t. 
2CO.3.17	Ni'c el Señor ayé jeme ijtʉpay poder, mit jeme ijtʉpay el Señor i-Espíritu ijo̱tni'c libra̱tic itsʉ̱nawa'n. 
2CO.3.18	Mit ʉjtsat nanu'pʉjʉjnat nagacutujcap nawindugʉjtat as̈am Moisés iguiwajt. Ʉjtsat oyap nas̈-e'pca el Señor jeme oymanacway, mit cada s̈ʉjw najatcap más oy hasta najatcawa'n oy as̈am Cristu, mit nas̈acjatcap we'n el Señor i-Espíritu.
2CO.4.1	Dios tʉs̈yajcau pa tʉmuyos̈watca je' ni'c tʉs̈moygau favor. Jemni'c tʉgadesmaya̱tcap. 
2CO.4.2	Tʉngawatcap neti cuyu'tsic jeme tʉs̈acwinchu̱gagámpay mit tʉngawe̱tcap nepʉn ne tʉngatigatscajap Dios ipalabra, po tʉnyʉmgap lo que iyacs̈ta'cway, mit tʉnactujawigap nu'pʉjʉn jayajwat ni'c tʉyo'ygap oy mam Dios tʉs̈-e'pcap. 
2CO.4.3	Po te una̱c jayajwat iga-entendia̱tcap ayé oyway noticia tʉnyʉmdacyo'ygapay, solo iga-entendia̱tcap jeme togoygámpay, 
2CO.4.4	ni'c ayé ma̱lwayna' imanda̱tpay ayʉ̱́j mundu igamoygʉs̈p laj ma entendia̱tca jeme cacupʉjcapay, pa we'n ca-oyáj igui-e'pca ayé luz iyacpay ayé oyway noticia, mit ayé nas̈actujawigap ni'c Cristu mʉjninʉmic, mit Cristu nije'yu Dios. 
2CO.4.5	Ni'c tʉga-ajque's̈cajap pa ʉjtsat is̈cupʉjcáj, tʉ-ajque's̈cajap pi cupʉjca Jesucristu el Señor, mit tʉservia̱tcajap mijchat solo ni'c tʉnwangap Jesús. 
2CO.4.6	Ichu̱chij ayʉ̱́j mundu, Dios manda̱t ni'c luz ma ta'cs̈ta'c mam i-it chítimic, mit nije'yu Dios i-acta'cs̈ tu'c luz najo̱tni'jcat pa najawiga ni'c Dios mʉjninʉmic, mit ayé luz i-oymanagui na-e'pcap mam ita'cs̈ iwindugʉtni'c Jesucristu.
2CO.4.7	Mit tʉnaguepcap ayé oyway noticia as̈am tu'c tumi̱njuc iyajcapay en tu'c s̈uy, mit ayé s̈uy as̈am nacuerpu ni'c ayé cʉs̈p. Tʉnyʉmp we'n pa nu'pʉjʉn jayajwat ma jawiga ni'c Dios ayé ijtʉpay nu'pʉjʉn maj mit ʉjtsat naga-aguepcap maj. 
2CO.4.8	Tʉntunas̈cap jʉmgapa'tu po siempre Dios tʉs̈libra̱tcap. Tʉs̈mingajap mayo'c cosajat po tʉgadesmaya̱tcap. 
2CO.4.9	Tʉs̈po'ctangap po tʉs̈cacuyaguigap Dios. Tʉs̈moyta̱jcap po ca-oyap tʉs̈ago'jcap. 
2CO.4.10	Tʉyo'ygap jʉmgapa'tu en peligru pa tʉ-o'jcawa'n as̈am Jesús i-o'jc, pa nu'pʉjʉn ma jawiga ni'c je' siempre tʉs̈libra̱tcap, ni'c je' jutucta̱c mit jinap ijtʉp vida. 
2CO.4.11	Ni'c ʉjtsat tʉnaguepcapay vida oyap tʉ-o'jca-ate may veces ni'c tʉnwangap Jesús, pa nu'pʉjʉn ma jawiga ni'c en ayʉ̱́j cuerpu o'gámpay tʉnaguepcap vida as̈amu Jesús i-ijtʉ vida. 
2CO.4.12	Ʉjtsat tʉtsʉ̱́ngap en peligru pa tʉ-o'jcawa'n po ʉjtsat tʉntunas̈cap pa mijchat pi aguepca vida.
2CO.4.13	Inʉm tu'c jayau Dios ilibruni'c: “Tʉncupʉcp Dios, jemni'c tʉgapʉ̱tp tʉcotswa'n.” Ʉjtsat tʉncupʉjcapey as̈amu je', jemni'guey tʉgapʉ̱tcap tʉcotscawa'n. 
2CO.4.14	Najawigap ni'c Dios i-acjutucta̱c el Señor Jesús mit ʉjtsat nas̈acjutucta̱jcámpey ni'c namutʉgʉygau Jesús, mit je' nas̈munʉs̈cáj pa mam Dios itsʉ̱na. 
2CO.4.15	Ʉjtsat tʉntunas̈cap wename pa mijchat pi tsʉ̱nga oy, mit Dios entre más iguimoygʉs̈ favor may jayajwat, maséy iguinʉmgajáj Dios ni'ctiyu̱s̈ mit más imʉjninʉmgáj je'.
2CO.4.16	Jemni'c tʉgadesmaya̱tcap, ni'c te nacuerpu más cuna'wayip mit cʉs̈pey imaj, majawe'naj cada s̈ʉjw Dios nas̈moygap maj najo̱tni'jcat. 
2CO.4.17	Ni'c jinapu nas̈tunas̈ca, ayé cajecp, mit pichináj oy pa ʉjtsat ni'c Dios nas̈-oyajcajap tu'c lugar más oymanac tsajpni'c jeme cacʉs̈ámpay. 
2CO.4.18	Nagawátca cuenta ayé cosajat na-e'pay yam na̱s̈ni'c, po más oy nawátca cuenta ayé naga-e'pay. Ni'c jeme na-e'pay, ayé cʉs̈áj, po jeme naga-e'pay ayé tanáj pa siempre.
2CO.5.1	Najawigap ni'c nacuerpu as̈am tu'c tʉjc na̱s̈ni'cway jeme cajecpay, po te o'cp nacuerpu, na-aguepcáj tsajpni'c jatu'c cuerpu más oyway iwatway Dios mit ayé caje' jayajwat iwatcau, mit ayé cuerpu catogoyda'gáj nunca. 
2CO.5.2	Ni'c en ayʉ̱́j cuerpu natunas̈o'jcap, jemni'c nawangap nas̈tigatscawa'n mit ayé cuerpu tsajpni'cway, 
2CO.5.3	mit cʉs̈wa'n nas̈tígatsca nacuerpujat, nagatsʉ̱ngáj sin cuerpu tsajpni'c. 
2CO.5.4	Ni'c mientras natsʉ̱ngap en ayʉ̱́j cuerpu na-s̈ajtogoygʉjʉp as̈am jeme itunas̈o'jcapay, ni'c nagawangap natsʉ̱ngawa'n sin cuerpu tsajpni'c, más nawangap Dios nas̈cutigatscáj mit ayé cuerpu tsajpni'cway, pa we'n nagaja-o'jcáj po na-aguepcáj vida jeme cacʉs̈ámpay. 
2CO.5.5	Mit Dios ayé nas̈actupʉctsougámpay tu'c nam cuerpu, mit je' nas̈moygau Espíritu Santu pa nas̈actujawigáj ni'c iyacs̈ta'cway ayé.
2CO.5.6	Jemni'c naconfiá̱tca. Najawigap ni'c mientras nayo'ygapnaj yam, nagatsʉ̱ngap tsajpni'c mit el Señor. 
2CO.5.7	Ni'c naga-e'pcap Dios po majawe'naj nacupʉjcap. 
2CO.5.8	Mit naconfia̱tcap yam po más nawangap nas̈cuyaguigawa'n nacuerpujat ni'c más oy natsʉ̱ngawa'n tsajpni'c mit el Señor. 
2CO.5.9	Jemni'c te natsʉ̱ngap yam o te natsʉ̱ngap mit el Señor, nawánga nas̈watcawa'n lo que Dios iwampay. 
2CO.5.10	Ni'c itp ti naque's̈pʉ'ngawa'n mam ijuzga̱twa'n Cristu, pa cada jayau ma pʉctsou irecompensa as̈am iguiwajt itsʉ̱naj en ayʉ̱́j vida, te iwat oy o te iwat mal.
2CO.5.11	Ʉjtsat tʉmpʉ̱tcap el Señor, jemni'c tʉnanimá̱tcap jayajwat ma cupʉjca je'. Dios ijawip nat tʉtsʉ̱́nga mit tʉnwampey pi jawiga nat tʉtsʉ̱́nga. 
2CO.5.12	Ʉjtsat tʉganimʉjninʉmgʉjʉp, solo tʉnwangap pi jawiga ni'c tʉnwatcap oy, pa ma oya is̈-awatújca jeme i-oyninʉmgapay tu'c jayau te oyque's̈p mit igawatcap cuenta nat itsʉ̱na ijo̱tni'c. 
2CO.5.13	Ni'c te inʉmgap ni'c tʉlocojat, ayé ni'c tʉnwangap Dios. Mit te inʉmgap ni'c tʉgalocojat, ayé pa mijchat pi tsʉ̱nga oy. 
2CO.5.14	Cristu iwangʉs̈p nu'pʉjʉn jayajwat, mit ayé tʉs̈animá̱tcap, mit najawigap ni'c tu'c jayau inʉ'jy Cristu o'c pa nu'pʉjʉn jayajwat ni'c nu'pʉjʉn tsʉ̱ngap as̈am o'guijcatway. 
2CO.5.15	Mit je' o'c pa nu'pʉjʉn jayajwat, po jeme jinap cupʉjcapay maganimanda̱tcʉjʉ je'jatu, po ma watca lo que iwampay Cristu jeme o'cway mit jutucta̱cway pa je'jat. 
2CO.5.16	Jemni'c jinap pa jʉpm tʉngawatcap cuenta nat ique's̈ca jayajwat. Wen-ijt tʉmpensa̱tcau ni'c Cristu solo tu'c jayau, po jinap tʉnjawigap ni'c je' Dios iway. 
2CO.5.17	Jemni'c te tu'c jayau imutʉgʉyp Cristu, je' jatáj as̈am tu'c namjayau, mit nas̈áj lo que iwatway ámbanu, mit iguimijnáj tu'c vida namay.
2CO.5.18	Mit Dios ayé iwatpay wename. Cristu nas̈cowangau mit Dios, jemni'c natsʉ̱́nga oy mit je'. Mit ʉjtsat tʉs̈yajcau pa tʉs̈nʉmdacyo'ygawa'n oyway noticia ni'c jayajwat oyap itsʉ̱nga oy mit Dios. 
2CO.5.19	Ni'c Dios i-ajyu't Cristu pa iguitso'cwa'n nu'pʉjʉn nama̱jlat, pa we'n jayajwat oyap itsʉ̱nga oy mit Dios, mit igajawatcʉs̈ap cuenta ima̱jlat jeme cupʉjcapay, ni'c ima̱jlat iyajcau Cristu icuentani'c, mit tʉs̈yajcau pa tʉs̈nʉmdacyo'ygawa'n oyway noticia ni'c jayajwat oyap itsʉ̱nga oy mit Dios. 
2CO.5.20	Jinap tʉnyʉmdacyo'ygap oyway noticia ni'c Cristu tʉs̈ajyu'tcau, jemni'c Dios is̈yo'tcajap pi cupʉjca je' ni'c ʉjtsat tʉtsawigau. Cristu tʉs̈ajyu'tcau pa tʉnʉmgajawa'n pi munipʉjcʉjʉ Dios. 
2CO.5.21	Cristu igawatu nejʉmay mal, po ni'c Dios nas̈wangau iyac je' pa iguitsʉmwa'n nu'pʉjʉn mal nawatcaway, pa nu'pʉjʉn imutʉgʉygámpay Cristu, Dios iguiyacs̈icninʉmgáj.
2CO.6.1	Ʉjtsat namuyos̈watcap Dios mit tʉyo'tcajap campʉctsouga jalmanu ayé favor is̈moygapay Dios. 
2CO.6.2	Ni'c Dios inʉm ilibruni'c:
2CO.6.2	Tʉmaraugʉs̈ en tu'c tiempu oyway,
2CO.6.2	mit tʉmajyigʉs̈ en ayé s̈ʉjw intunisalva̱tcʉjʉway.
2CO.6.2	Marauga, jinap tu'c tiempu oyway, mit jinap ayé s̈ʉjw intunisalva̱tcʉjʉ̱́mpay.
2CO.6.3	Tʉnga-ofendia̱tcap nepʉn pa nepʉn magamalninʉm ayé yos̈ tʉnwatcapay pa Dios. 
2CO.6.4	Mit tʉniporta̱tcʉjʉp oy en nu'pʉjʉn cosajat as̈am jeme imuyos̈watcapay Dios ni'c tʉnmajmoygap tʉs̈tunas̈ca. Tʉnaguepí̱jcap necesidad mit tu'no'cp tʉnjo̱jtat. 
2CO.6.5	Tʉs̈moyta̱jcap mit tʉs̈comgap cuytujugum, mit mam tʉcóyga jayaujuc tʉs̈pʉctʉgʉygau pa tʉs̈moyta̱jcáj. S̈ʉ̱m tʉyos̈watcap mʉgʉc, mit tsu'm ca-oyap tʉs̈acma̱gap, mit tʉyo'ygau sin cay. 
2CO.6.6	Tʉyo'ygap limpiu, tʉnis̈capcap Dios ipalabra, tʉnmajmoygap mit calma, tʉjayawangap, tʉnmuyo'ygap Espíritu Santu, tʉnwangap iyacs̈ta'cway nu'pʉjʉn jayajwat. 
2CO.6.7	Tʉnajque's̈cap lo que iyacs̈ta'cway, Dios tʉs̈moygap maj. Tʉyo'ygap yacs̈ic, jemni'c oyo'gu tʉluchá̱tca mit oyo'gu-ey tʉnidefendiá̱tcʉjʉ. 
2CO.6.8	Cʉjtu'c tʉs̈-oyninʉmgap mit cʉjtu'c tʉs̈malninʉmgap. Cʉjtu'c tʉs̈tucotscap mit cʉjtu'c tʉs̈mʉjninʉmgap. Tʉs̈pʉjcap as̈am we̱tpajyat po tʉnwatcap iyacs̈ta'cway. 
2CO.6.9	Inʉmgap ni'c tʉs̈ca-is̈capcap po je'jat mismu tʉs̈-is̈capcap. Tʉtsʉ̱ngap en peligru pa tʉ-o'jcawa'n po hasta jinap Jesús tʉs̈moygap vida. Siempre Dios tʉs̈moygap mʉgʉc prueba pa tʉtsʉ̱́nga oy, po tʉs̈ca-ago'jcap. 
2CO.6.10	Tʉntunas̈cap po siempre ji'cp tʉnjo̱jtat, tʉpro̱wijat po tʉnmajyigap may jayajwat pa ma tsʉ̱nga oy mit Dios, as̈am tʉnga-aguépcapay neti po Dios tʉs̈moygap nu'pʉjʉn.
2CO.6.11	¡Jayajwat Corintojatway! Tʉmucotscau oymanac, tʉnʉmgajau nu'pʉjʉn tʉmpensa̱tcaway. 
2CO.6.12	Mijchat tʉwangap mit nu'pʉjʉn tʉnjo̱jtat, po mijchat ca-oyawu is̈pʉctsougap mit nu'pʉjʉn injo̱jtat. 
2CO.6.13	Tʉmucotscʉs̈p as̈am tʉ̱wajyat. As̈am tʉwangʉs̈, jinap pʉctsougaguey mit nu'pʉjʉn injo̱jtat.
2CO.6.14	Camniyájcʉjʉ is̈-obliga̱tcáj jayajwat cacupʉjcapay, ni'c mijchat migaje' nije'yu mit je'jat. Ni'c ¿nat inipʉjcʉjʉwa'n jeme iwatpay oy mit jeme iwatpay mal? ¿Mit nat ijatcawa'n tu'gu luz mit chítimic? 
2CO.6.15	¿Mit nat itsʉ̱nawa'n en acuerdu Cristu mit Awayagatsna'? ¿O ti parte ijtʉp tu'c cupʉcpay mit tu'c cacupʉcpay? 
2CO.6.16	¿Mit nat itsʉ̱ngawa'n tu'gu Dios itemplu mit tiyu̱s̈at? Ni'c mijchat ayé is̈templujat ayé Dios jeme tsʉ̱napay pa siempre. As̈am Dios iguinʉjm ilibruni'c:
2CO.6.16	Tʉtsʉ̱náj ijo̱tni'jcat,
2CO.6.16	mit tʉyo'yáj mit je'jat,
2CO.6.16	mit ʉ̱ tʉtanáj Dios pa je'jat,
2CO.6.16	mit je'jat jatcáj tʉnjayajwat.
2CO.6.17	Mit inʉmey:
2CO.6.17	Jemni'c píchinga mam itsʉ̱nga cacupʉjcapay,
2CO.6.17	mit camniyájcʉjʉ is̈-obliga̱tcáj,
2CO.6.17	mit camnijíngʉjʉ mit ma̱jlat,
2CO.6.17	mit ʉ̱ tʉpʉctsougʉs̈áj.
2CO.6.17	We'n iguinʉm el Señor.
2CO.6.18	Mit ʉ̱ is̈te̱tjatcáj mit tʉwayjatcʉs̈áj.
2CO.6.18	We'n iguinʉm el Señor jeme imanda̱tpay nu'pʉjʉn.
2CO.7.1	Mijchat tʉwangʉs̈pay, Dios nas̈prometia̱tcajap nas̈wayjatcáj, jemni'c nanilimpiá̱tcʉjʉ de nu'pʉjʉn mal nawatcapay mit jeme nas̈jingapay, mit nache'nga más pa nayo'ygawa'n limpiu ni'c napʉ̱tcap Dios.
2CO.7.2	Pʉctsougac injo̱tni'jcat ni'c nepʉn mam mijchat tʉngawatcajawu mal, mit nepʉn tʉnga-actupʉctangawu mal, ne tʉngawe̱jta̱jcawu nepʉn. 
2CO.7.3	Tʉngaculpa̱tp nepʉn ni'c tʉnʉmgʉs̈away wen-ijt ni'c tʉmuyo'ygap tʉnjo̱tni'jcat pa tʉ-o'jcawa'n mit pa tʉtsʉ̱ngawa'n tu'gu mit mijchat. 
2CO.7.4	Tʉconfia̱to'cp mit mijchat mit may tʉ-oyninʉmgʉs̈ey. Tʉntunas̈o'cp po contentu tʉtsʉ̱́na mit mijchat, mit ji'go'cp tʉnjo̱jt.
2CO.7.5	Cuandu tʉcóygaj Macedoniajway na̱s̈, ca-oyawu tʉpo'cs̈ca nes̈ʉ̱n, jʉmgapa'tu tʉs̈tunás̈caj. Mam tʉyo'ygaj, iwatcau puru tsuguin mit tʉpʉ̱tcau tʉnjo̱tni'jcat. 
2CO.7.6	Po Dios i-acji'jcʉs̈ap ijo̱jtat jeme desmaya̱tcapay, mit ʉjtsat tʉs̈acji'jcajawey tʉnjo̱jtat icojy Tito. 
2CO.7.7	Ji'c tʉnjo̱jtat caje'yu ni'c coy Tito po ni'c je' tsʉ̱nau contentu mit mijchat, mit je' tʉs̈actujawigau nat inwangap is̈-e'pcájatu, nat itu'n injo̱jtat ni'c inwatcau mal, mit jinap inwangap is̈jayaumaygáj ʉ̱, mit jemni'c más iji'c tʉnjo̱jt.
2CO.7.8	Te tʉ-actu'ngʉs̈au injo̱jtat ni'c tʉja'ygʉs̈au ayé noc, jinap catu'mp tʉnjo̱jt. Primeru tu'n tʉnjo̱jt ni'c tʉn-is̈ ni'c ayé noc is̈actu'ngajau injo̱jtat, po pa tu'c tiempuwáyu. 
2CO.7.9	Mit jinap ji'cp tʉnjo̱jt, po caje' ni'c tu'n injo̱jtat. Ji'cp tʉnjo̱jt ni'c incuyaguigau inma̱lway to̱jwat. Tu'n injo̱jtat ni'c we'n iguiwa'n Dios, pa we'n inganʉmgáj ni'c ʉjtsat tʉwatcajau mal. 
2CO.7.10	Itu'nwa'n ijo̱jt tu'c jayau as̈am iguiwa'n Dios, ayé pa ma cuyagui ima̱lway to̱u pa ma nisalva̱jtʉ. Jeme ijayaumaynupay Dios magajatu'n ijo̱jt, po maljayajwat ayʉ̱́j mundujway tu'mp ijo̱jtat po igacuyaguigap ima̱lway to̱jwat, mit ayé jayajwat togoygáj. 
2CO.7.11	Tu'n injo̱jtat as̈am Dios iguiwa'n mit cʉs̈ mini-animá̱tcʉjʉu. ¡E'pca nat inyidefendiá̱tcʉjʉj pa intángaj oy, mit inaparta̱tcau ayé mal! Ʉ̱ is̈pʉ̱tcapate mit jinap inwangap is̈-e'pcáj. Inwano'jcap is̈watcawa'n oy mit inactunas̈cau ayé iwatway mal. Mit jinap nu'pʉjʉn inactujawigap ni'c miyo'ygap limpiu mit ayé asuntu. 
2CO.7.12	Tʉja'ygʉs̈au po caje' pa jeme iwatway ayé mal ne caje' pa jeme itunas̈way por ayé mal, po tʉja'ygʉs̈au pa pi jawiga nat tʉcuidá̱tca mam igui-e'p Dios. 
2CO.7.13	Jemni'c iji'c tʉnjo̱jtat ni'c mijchat mitsʉ̱ngap contentu, po más ji'cp tʉnjo̱jtat ni'c Tito tsʉ̱napey contentu ni'c minu'pʉjʉjnat mijchat inmajyigau pa magajapensa̱t. 
2CO.7.14	Mit te tʉnyajau Tito ni'c inwatcap oy, tʉgawinchu̱gap. Nu'pʉjʉn lo que tʉnʉmgajaway ayé iyacs̈ta'cway, mit we'ney pichin iyacs̈ta'cway lo que tʉnyajaway Tito de mijchat. 
2CO.7.15	Mit Tito más is̈wangap mijchat ni'c inijawip nat is̈jayaumáygaj je'. Je' inijawip nat is̈respetá̱tcaj mit is̈pʉ̱́tcaj cuandu is̈pʉctsóugaj je'. 
2CO.7.16	Ji'cp tʉnjo̱jt ni'c tʉconfia̱tp mit mijchat en nu'pʉjʉn cosa.
2CO.8.1	Hermanujat, jinap tʉ-actujawigap ni'c Dios imoygʉs̈ favor ayé cupʉcpajyat jeme tsʉ̱ngapay Macedoniajway na̱s̈. 
2CO.8.2	Ni'c mʉgʉgo'c iguitunás̈caj po ji'go'c ijo̱jtat, mit je'jat pro̱wijo'jcat po majawe'naj iyaguí̱jcau más ofrenda. 
2CO.8.3	Po je'jat iwano'jcau iguiyajcawa'n, mit iyajcau lo que oyaway mit tʉnjawip ni'c iyajcau nu'pʉjʉn itcʉjʉway. 
2CO.8.4	Mit je'jat tʉs̈yo'tcajau may favor pa iguimajyigawa'ney Dios ijayajwat. 
2CO.8.5	Ni'c je'jat iwatcau más, caje' as̈am tʉs̈pensá̱tcaj, ni'c primeru ni-entrega̱jtʉ'jcʉjʉu mit el Señor, mit cʉs̈ ʉjtsat tʉs̈majyigau as̈am Dios iguiwa'n. 
2CO.8.6	Tito is̈nʉjmʉ'jcajau pi yajca ayé ofrenda mit jinap tʉnyʉmgajau je' ma cʉs̈ ayé asuntu mam mijchat pi cuji'cs̈iga is̈yajcawa'n ayé ofrenda. 
2CO.8.7	Mitsʉ̱ngap oy en nu'pʉjʉn cosajat. Mijchat micupʉjcap may, oyo'gu is̈ajque's̈caja Dios ipalabra, inis̈capcap may, incuji'cs̈igap nu'pʉjʉn, mit ʉjtsat is̈wangap. Mit as̈am is̈wátca oy en nu'pʉjʉn ayʉ̱́j favojrat, wename-ey oy pi yaguí̱jca ofrenda.
2CO.8.8	Tʉgacotsp as̈am tu'c manda̱tpay po tʉnwamp tʉproba̱tcʉs̈wa'n te incuji'cs̈igáj as̈am hermanujat Macedoniajatway, te iyacs̈ta'cway inyajcáj ofrenda ni'c inwangap inhermanujat. 
2CO.8.9	Ni'c injawigap nat nas̈moygau favor el Señor Jesucristu, ni'c je' ricujate tsajpni'c, po je' niwajtʉu pro̱wij ni'c is̈wangau mijchat, mit je' niwajtʉu pro̱wij imijn en ayʉ̱́j mundu pa injatcawa'n ricu mit je' tsajpni'c.
2CO.8.10	Mit en ayʉ̱́j asuntu tʉtsawigʉs̈p ni'c más oy pi cʉs̈ca lo que inchu̱chigaway s̈iwit nas̈way, ni'c inwangau is̈yajcawa'n ayé ofrenda. 
2CO.8.11	Mit jinap cumpliá̱tca ayé inwatcapay, ni'c as̈am is̈wángaj is̈yajcawa'n ayé ofrenda, jinap tu'mbacyájca jaran mit inyajcáj según is̈aguepca. 
2CO.8.12	Ni'c te tu'c jayau iwamp iguiyacwa'n i-ofrenda, Dios ipʉctsowáj ayé ofrenda según i-ijtʉ, ni'c Dios igayo'tp lo que tu'c jayau ca-ijtʉpay.
2CO.8.13	Ni'c tʉngawamp jatu'jcat ma pʉctsouga ayuda te mijchat inaguepcap necesidad. 
2CO.8.14	Tʉnwamp pi tsʉ̱nga pareju. Te jinap inaguepcap may, inacnu'tscajap jeme iguitogoygapay, mit te jatu'c s̈ʉjw je'jat itcʉjʉp may, i-acnu'tscámpey is̈togoygámpay, pa pi tsʉ̱nga pareju. 
2CO.8.15	As̈am itsʉ̱na ja'yic Dios ilibruni'c: “Jeme ipi̱way may, iguiga-atajnawu neti. Mit jeme ipi̱way s̈ʉ̱nu, iguigatogoyu neti.”
2CO.8.16	Po nanʉ́mgaja Dios ni'ctiyu̱s̈ ni'c je' itsʉjcau Tito ijo̱jt pa is̈cuida̱tcámpey mijchat. 
2CO.8.17	Mit je' inipo'n lo que tʉnyʉjmaway. Mit como je' ji'cs̈o'c, iwan inʉcs̈wa'n mam mijchat intsʉ̱nga.
2CO.8.18	Mit tʉnajyu'tcap jatu'c hermanu mit je', mit nu'pʉjʉn cupʉcpajyat i-oyninʉmgap ayé hermanu ni'c oyo'gu iguinʉmdacyo'y ayé oyway noticia. 
2CO.8.19	Mit we'ney nu'pʉjʉn cupʉcpajyat icupiugau ayé hermanu pa iyo'ywa'n mit ʉjtsat mit pa tʉs̈ajca's̈ʉ'jcawa'n ayuda, mit tʉnwatcap ayʉ̱́j yos̈ pa el Señor ma tsʉ̱na oyninʉmic mit pa nu'pʉjʉn ma jawiga ni'c inwangap nu'pʉjʉn hermanujat. 
2CO.8.20	Tʉnajca's̈ʉ'jcáj may ofrenda mit tʉncuida̱tcáj oymanac cuandu tʉs̈munʉs̈cawa'n ni'c tʉngawangap nepʉn tʉs̈malninʉmgáj. 
2CO.8.21	Ni'c tʉnche'ngap pa tʉs̈watcawa'n lo que iyacs̈ta'cway mam tʉs̈-e'pcap Dios mit we'ney mam tʉs̈-e'pcap jayajwat.
2CO.8.22	Mit tʉnajyu'tcapey jatu'c tʉnhermanujat mit je'jat, mit je' tʉmproba̱tcau may veces, mit pichin oy ni'c je' ji'cs̈o'c en nu'pʉjʉn, mit jinap je' más icuji'cs̈ip ni'c je' confia̱to'cp mit mijchat. 
2CO.8.23	Jinap inactujawigap nu'pʉjʉn hermanujat ni'c Tito tʉncumpal mit tʉnmuyos̈watcap je' pa tʉmajyigawa'n mijchat. Pi jawiga-ey ni'c tʉnhermanujat igui-ajyu'tcau nu'pʉjʉn cupʉcpajyat pa Cristu ma tsʉ̱na oyninʉmic. 
2CO.8.24	Actujáwiga ni'c inwangap ayé hermanujat mam igui-e'pca nu'pʉjʉn cupʉcpajyat, mit ma jawiga-ey ni'c tʉnaguepcap razón tʉ-oyninʉmgawa'n.
2CO.9.1	Ca-itp ti tʉja'ygʉs̈awa'n pa pi majyiga Dios ijayajwat, 
2CO.9.2	tʉnjawip ni'c inwangap is̈watcawa'n ayé. Jemni'c tʉnyʉmgʉs̈au Macedoniajatway ni'c mi-oyjayawo'jcat, mit tʉnyʉmgʉs̈au ni'c mijchat mitsʉ̱ngapay Acayajway na̱s̈ mitsʉ̱ngap listu pa inmajyigawa'n mit ofrenda desde s̈iwit nas̈way, mit mayo'gap is̈animá̱tca ni'c we'n is̈wátca. 
2CO.9.3	Mit tʉnajyu'tcʉs̈ ayé hermanujat pa tʉga-oyninʉmgawa'n jalmanu en ayʉ̱́j asuntu, pa pi tsʉ̱nga listu as̈am tʉs̈nʉmgʉ́s̈aj. 
2CO.9.4	Magaminga mit ʉ̱ hermanujat Macedoniajatway mit is̈pa̱tcáj migatsʉ̱ngap listu, mit cʉs̈wa'n tʉwinchu̱cta̱jcáj ʉjtsat mit mijchat we'ney ni'c tʉconfia̱tcau mit mijchat. 
2CO.9.5	Jemni'c tʉs̈pensa̱jt ni'c itp ti tʉs̈tsawigʉs̈wa'n hermanujat ma nʉs̈ʉ'jca mam mijchat ma oyajca ayé ofrenda imprometia̱tcaway, pa ayé ofrenda ma tsʉ̱na listu, pa ma jawiga nu'pʉjʉn ni'c mi-oyjayawo'jcat ni'c inyajcap ayé ofrenda ingustuni'jcat, caje' ni'c tʉ-afuerza̱tcau.
2CO.9.6	Oy pi nijawiga ni'c jeme ini̱pay s̈ʉ̱nu, ichigámpey s̈ʉ̱nu. Mit jeme ini̱pay may, ichigámpey may. 
2CO.9.7	Cada jayau ma yac i-ofrenda pʉjʉn iguipensa̱t, mit magatu'n ijo̱jt, mit magapensa̱t ni'c obliga̱tic iguiyacwa'n, ni'c Dios iwano'cp jeme ji'cpay ijo̱jt iguiyac. 
2CO.9.8	Mit Dios oyap is̈acmingajap may nu'pʉjʉn favor pa is̈aguepcawa'n nu'pʉjʉn inyesita̱tcapay, pa we'n oyáj is̈majyiga nu'pʉjʉn jeme nesitá̱tijcatway. 
2CO.9.9	As̈am itsʉ̱na ja'yic Dios ilibruni'c:
2CO.9.9	May iguimoygʉs̈ pro̱wijwájat,
2CO.9.9	mit ayé oy iwatway tan pa siempre.
2CO.9.10	Dios imoyp semilla ni̱payna' mit imoypey cayan pa iguicaywa'n, mit como Dios iyacp ayé semilla, i-acmayiyámpey lo que inyi̱pcapay, mit is̈majyigáj pa más is̈watcawa'n cosa oyway. 
2CO.9.11	Mit Dios is̈moygáj may nu'pʉjʉn cosa pa mijchat oyámpey is̈yajca may, mit we'n hermanujat inʉmgajáj Dios ni'ctiyu̱s̈ cuandu tʉs̈-entrega̱tcajawa'n inofrendajat. 
2CO.9.12	Ni'c te wename is̈májyiga Dios ijayajwat, inacnu'tscajáj iguitogoygapay, mit we'ney je'jat inʉmgajáj Dios ni'ctiyu̱s̈ may veces. 
2CO.9.13	Ijawigáj ni'c micupʉjcap iyacs̈ta'cway ni'c inmajyigap ayé hermanujat mit jemni'c i-oyninʉmgáj Dios. Inactujawigámpey ni'c inwangajap Cristu i-oyway noticia ni'c injayaumaygap nu'pʉjʉn inʉmpay Dios. Mit i-oyninʉmgáj Dios ni'c inwangap is̈yajcawa'n may ayuda pa je'jat mit pa nu'pʉjʉn hermanujat. 
2CO.9.14	We'ney je'jat ora̱tcap pa mijchat, mit je'jat is̈wangap ni'c Dios is̈moygau mayo'c favor. 
2CO.9.15	Nanʉ́mgaja Dios ni'ctiyu̱s̈ ni'c nas̈moygap mayo'c favor hasta ca-oyap nas̈jawi tini'c nas̈moygap may favor.
2CO.10.1	Ʉ̱ Pablo tʉmucotscʉs̈p jo̱toy as̈am te Cristu is̈mucotscap ni'c je' oyjayawo'c mit jayawano'cp. Inʉmgap tʉnmutsuguijnat ni'c cuandu tʉtsʉ̱na mit mijchat tʉniwajtʉp oyjayawo'c, po cuandu tʉtsʉ̱na jatu'c laj tʉniwajtʉp valiente. 
2CO.10.2	Po tʉtsʉ̱nawa'n mit mijchat oyapey tʉ-awa'ni mit tʉnche'cta̱jcʉs̈áj cʉjtu'c jeme inʉmgapay ni'c tʉyo'ygap as̈am jayajwat ayʉ̱́j mundujway. Tʉyo'tcʉs̈ap is̈ca-ac-awa'nigáj wename mit mijchat. 
2CO.10.3	Ni'c maja tʉyo'ygawa'naj en ayʉ̱́j mundu, tʉgalucha̱tcap as̈am jayajwat iwangapay ayʉ̱́j mundu. 
2CO.10.4	Ni'c tʉgalucha̱tcap mit ayé arma jayajwat itulucha̱tcapay po tʉn-ármajat ayé poder iyacpay Dios pa tʉs̈vencia̱tcawa'n nu'pʉjʉn tsʉ̱ngapay contra Dios. 
2CO.10.5	Tʉnatujcap nu'pʉjʉn ipensa̱tcapay jayajwat, mit tʉmvencia̱tcap nu'pʉjʉn nimʉjninʉmgʉjʉpay ni'c je'jat igawangap igui-is̈capcawa'n Dios, mit nu'pʉjʉn jayajwat tʉnactujayaumaygap Cristu. 
2CO.10.6	Mit tʉtsʉ̱ngap listu pa tʉs̈castiga̱tcawa'n nu'pʉjʉn cajayaumaygapay po tʉmojyʉ'jcáj jas̈ʉ̱n tiempu hasta injayaumaygawa'n.
2CO.10.7	In-e'pcap nu'pʉjʉn cosa as̈amu ique's̈ iyucuinm. Te tu'c jayau confia̱tp ni'c je' imutʉgʉyway Cristu, je' ma jawi ni'c as̈am je' iguimutʉgʉy Cristu, wename-ey ʉjtsat tʉs̈mutʉgʉyga Cristu. 
2CO.10.8	Ni'c te tʉni-oyninʉjmʉp más ni'c tʉmanda̱tp, tʉgawinchu̱gap. Ni'c el Señor tʉs̈yajcau tʉmandá̱tca pa pi pʉjca maj mit je', mit caje' pa intogoygawa'n. 
2CO.10.9	Mit nepʉn maganʉm ni'c tʉja'ygʉs̈ap ayé noc pa tʉ-apʉ̱tigʉs̈wa'n. 
2CO.10.10	Mit cʉjtu'c inʉmgap ni'c ayé noc tʉnja'ypay mʉgʉc tʉtsawi mit bien ja'yic, po inʉmgapey ni'c tʉga-oyque's̈p mit nes̈ʉ̱n ca-oyap tʉcots. 
2CO.10.11	Ayé jayau inʉmpay wename ma jawi ni'c as̈am tʉs̈ja'yga nocni'c cuandu tʉgatsʉ̱́nga mit mijchat, wename-ey tʉs̈watcawa'n cuandu tʉtsʉ̱ngawa'n mit mijchat.
2CO.10.12	Ʉjtsat tʉgaje'jat as̈am ayé jayajwat nimʉjninʉmgʉjʉpay je'jatu, ni'c je'jatu inʉmgap ni'c más oy jayajwat que japu̱jtat, mit inʉmgapey ni'c más i-is̈capcap. Ayé jayajwat igajawigap neti. 
2CO.10.13	Ʉjtsat tʉganimʉjninʉmgʉjʉp demás po tʉnwatcáj solamente jeme Dios tʉs̈moygaway tʉwátca, mit je' tʉs̈ajcoygau hasta mam mijchat. 
2CO.10.14	Ni'c ʉjtsat Dios tʉs̈ajyu'tcau pa tʉcoygawa'n mam mijchat, tʉganimanda̱tcʉjʉwu ʉjtsatu. Mit tʉcojyʉ'jcau mam mijchat pa tʉs̈nʉmdacyo'ygawa'n Cristu i-oyway noticia. 
2CO.10.15	Tʉganimʉjninʉmgʉjʉp mit ayé yos̈ iwatcaway jatu'c jayajwat, solo tʉyos̈watcap as̈am Dios tʉs̈manda̱tcau. Mit tʉnwangap pi cupʉjca más, pa tʉyos̈watcawa'n más mit mijchat as̈am Dios tʉs̈manda̱tcau. 
2CO.10.16	Pa we'n oyáj tʉs̈nʉmdacyo'yga Cristu i-oyway noticia en ayé lugajrat itpay más yajyʉ'n de mijchat, mit we'n tʉganimʉjninʉmgʉjʉ̱́j mit tu'c yos̈ itnupay watic.
2CO.10.17	Po jeme nimʉjninʉjmʉpay, más oy ma mʉjninʉm el Señor. 
2CO.10.18	Ni'c capichináj oy tu'c jayau ni-oyinʉjmʉpay je'yu. Pichináj oy ayé jayau jeme Dios igui-oyninʉmámpay.
2CO.11.1	Tʉnwamp pi is̈majmoygac ʉ̱ te tʉcotsp as̈am tu'c loco. Ʉ̱ tʉnjawip ni'c is̈majmoygáj. 
2CO.11.2	Tʉwangʉs̈p as̈am Dios is̈wangap ni'c tʉyajcʉs̈way Cristu icʉ'jugum pa tʉpresenta̱tcʉs̈wa'n mit je'. Tʉnwamp pi wanga je'yu as̈am tu'c quis̈ay ipʉgámpay ina'u mit ayé iwamp je'yu. 
2CO.11.3	Po tʉpʉ̱tp pi is̈cajatcac as̈am Eva iguiwe̱t ayé tsanay ni'c ito'jcʉu maña, ni'c ayé Awayagatsna'. Mit is̈we̱jta̱jcámpey mijchat pa pigapensa̱tca oy, mit cʉs̈wa'n ca-oyáj is̈-adorá̱tca Cristu iyacs̈ta'cway. 
2CO.11.4	Ni'c te jatu'c jayau mimp mit is̈nʉmgajap ni'c itp jatu'c Jesús, incupʉjcap jaran, po ʉ̱ tʉ-ajque's̈cʉs̈au ni'c itp tu'gu Jesús nacupʉjcámpay. Impʉctsougap jaran jeme we̱tpay jayajwat is̈nʉmgajámpay, mit inmaraugap jaran jatu'c namay noticia mit ayé caje' impʉctsojwʉ'jcaway. Impʉctsougap jaran nu'pʉjʉn we̱t. 
2CO.11.5	Ʉ̱ tʉnjawip ni'c tʉgaje' menus mit ayé niwatcʉjʉpay apóstojlat. 
2CO.11.6	Ni'c maja tʉngajatpaj cots po tʉnis̈cap may, mit mijchat injawigap ni'c iyacs̈ta'cway nu'pʉjʉn tʉ-ajque's̈cʉs̈away.
2CO.11.7	¿Is̈jawiga tʉnwat mal? Tʉyos̈wat pa tʉ-acnicajyʉwa'n mit tʉgaque'chumgʉs̈u pa tʉs̈nʉmdacyo'ywa'n Dios i-oyway noticia mam mijchat ni'c tʉnwan tʉmajyigʉs̈wa'n. 
2CO.11.8	Mit cupʉcpajyat jatu'c lajatway tʉs̈majyigau mit tumi̱n pa tʉ-ajque's̈cʉs̈awa'n mijchat. 
2CO.11.9	Mit cuandu tʉtsʉ̱́naj mit mijchat, tʉnaguep necesidad po nepʉn tʉngajomiwu, ni'c jeme tʉs̈togoyway tʉs̈acnu'tscajau ayé hermanujat mingaway Macedonia, mit tʉngawanu tʉyo'tcʉs̈awa'n neti pigatunas̈ca, mit siguia̱táj tʉs̈wat wename. 
2CO.11.10	Tʉnyʉmp iyacs̈ta'cway as̈amu Cristu iguinʉjm, ni'c nu'pʉjʉn parte Acayajway na̱s̈ tʉngaque'chumu nepʉn, mit tʉni-oyninʉjmʉp ni'c tʉnwatp we'n mit nepʉn tʉs̈ca-atugáj. 
2CO.11.11	Ni'c tʉnwatp we'n ¿is̈jawiga tʉgawangʉs̈p? Dios ijawip ni'c tʉwangʉs̈p.
2CO.11.12	Mit siguia̱táj tʉs̈wat lo que tʉnwatpay, pa we'n tʉnatujcʉs̈áj jeme iche'ngapay pa inimʉjninʉmgʉjʉwa'n, ni'c ayé we̱tpajyat inʉmgap ni'c iwatcapey as̈am ʉjtsat. 
2CO.11.13	Po aye'jat caje' apóstojlat iyacs̈ta'cway, we̱jtacyo'ygapu mit niwatcʉjʉp as̈am Cristu i-apóstojlat. 
2CO.11.14	Po camnigu-épigʉjʉ mit ayé, ni'c nije'yu Awayagatsna' niwajtʉp as̈am ángel tsʉ̱napay Dios iluzni'c. 
2CO.11.15	Jemni'c camnigu-épigʉjʉ te we'ney Awayagats iyos̈watpajyat niwatcʉjʉp as̈am iwatcapay iyacs̈ta'cway. Mit Dios icastiga̱tcʉs̈áj as̈amu iguiwatca.
2CO.11.16	Tʉnyʉmpatu ni'c nepʉn magapensa̱t ni'c tʉloco, po te impensa̱tcap ni'c tʉloco, majawe'naj maraugac, pa we'n oyámpey tʉni-oyninʉ́jmʉ s̈ʉ̱n. 
2CO.11.17	Tʉgacotsp as̈am tʉs̈manda̱t el Señor, po tʉcotsp as̈am tu'c loco, jemni'c tʉconfia̱tp tʉni-oyninʉjmʉwa'n. 
2CO.11.18	Ni'c mayo'c jayajwat i-oyninʉmgap ividajat en ayʉ̱́j mundu, mit ʉ̱ tʉni-oyninʉjmʉpey. 
2CO.11.19	Mit como mijchat inis̈capcap may, inmajmoygap jayajwat ipensa̱tcapay tontería. 
2CO.11.20	Ni'c mijchat inmajmoygap te tambʉn is̈-obliga̱tcap pi servia̱tcaja je', te is̈chi'tcuwa̱tscap, te is̈we̱tcap, te nimʉjninʉjmʉp o te is̈moyta̱jcap inwindugʉtni'jcat. 
2CO.11.21	Po je'jat inʉmgap ni'c tʉdebilo'jcat ni'c tʉngawatcawu we'n, po tʉwinchu̱gap tʉs̈watwa'n we'n.
2CO.11.21	Po te jatu'c jayau valiente, ʉ̱ tʉvalientejey, po tʉcotsp as̈am tu'c loco icots. 
2CO.11.22	Te je'jat Hebreojat, ʉ̱ we'ney. Te je'jat Israejlatway, ʉ̱ we'ney. Te je'jat nije'yu Abraham ifamiliajat, ʉ̱ we'ney. 
2CO.11.23	Te je'jat imuyos̈watcap Cristu, ʉ̱ más tʉnmuyos̈watp mʉgʉc Cristu que je'jat, po tʉcotsp as̈am tu'c loco ni'c tʉnimʉjninʉjmʉp. Tʉyos̈wat más mʉgʉc, bien tʉs̈moyta̱jcau, may veces tʉs̈cuytʉjcomgau, may veces jatʉs̈ago'jcau. 
2CO.11.24	Cinco veces ayé judíujat tʉs̈moygau treinta y nueve arrasmúc. 
2CO.11.25	Tu̱cpac tʉs̈moyta̱jcau mit cujy, tu'mbac tʉs̈pojcajau mit tsa', tu̱cpac itogoyda̱jc ayé barcu tʉntuyo'yway, tu'c tsu' mit tu'c s̈ʉjw tʉtsʉ̱nau es̈pu̱t lama̱t as̈am togoyic. 
2CO.11.26	Mayo'c veces tʉyo'jy en ayʉ̱́j mundu, tʉtsʉ̱nau en peligru mʉjnʉ'ni'c, peligru mam itsʉ̱nga nu'mpajyat, peligru mit tʉntʉcmayna̱s̈atway mit we'ney mit pe'ta̱mayna'jat, peligru nʉ'jcopacni'jcat, peligru mam igatsʉ̱na nepʉn, mit itey peligru lama̱tni'c. Mit it peligru mit ayé jayajwat niwatcʉjʉway as̈am hermanujat. 
2CO.11.27	Cʉs̈ tʉnjo̱jt tʉyos̈wat, may veces tʉgama̱j, tʉcayo'jcʉu mit tʉnʉ-u̱go'jcʉu, may veces tʉ-ayuna̱jt, tʉtugutso'jcʉu mit tʉnga-aguepu jamuc.
2CO.11.28	Mit caje' ayʉ̱́jyu po tʉntunas̈pey cada s̈ʉjw ni'c tʉpensa̱to'cp pa tʉs̈cuida̱twa'n nu'pʉjʉn Dios icupʉcpajyat tsʉ̱ngapay nu'pʉjʉn laj. 
2CO.11.29	Te débil tu'c hermanu, ʉ̱ tʉniwajtʉ́mpey as̈am débil. Te i-ajca'ugap tu'c hermanu, tu'mp tʉnjo̱jt. 
2CO.11.30	Te ni-oyninʉmgʉjʉp, ʉ̱ tʉn-oyninʉmámpey ayé debilidad tʉnaguepay. 
2CO.11.31	Ayé Dios el Señor Jesucristu ite̱t mʉjninʉmic pa nu'pʉjʉn tiempu, ijawip ni'c tʉgawe̱tp. 
2CO.11.32	Cuandu tʉtsʉ̱́naj nʉ'jcopac Damasco, rey Aretas igobernador icuida̱t ayé nʉ'jcopac mit manda̱t pa tʉs̈actangáj. 
2CO.11.33	Po hermanujat tʉs̈acmanajcau en tu'c ventana me's̈-auni'cway en tu'c mʉjway ca'c, mit tʉpo'c icʉ'jugum.
2CO.12.1	Ca-oy tʉni-oyninʉjmʉwa'n po itp ti tʉnʉmgʉs̈awa'n ayé visiójnat tʉs̈actu-is̈way el Señor mit lo que tʉs̈actujawiway. 
2CO.12.2	Tʉnis̈cap tu'c jayau icupʉcpay Cristu, mit i-íjtʉj catorce s̈iwit, Dios imunʉcs̈ pa yucm hasta imutu̱gupay tsajp. Mit tʉngajawip te nʉcs̈ mit cuerpu o te nʉcs̈ sin cuerpu. Solo Dios ijawip. 
2CO.12.3	Tʉnjawip ni'c nʉcs̈ ayé jayau po tʉngajawip te nʉcs̈ mit cuerpu o te nʉcs̈ sin cuerpu. Solo Dios ijawip. 
2CO.12.4	Mit iguimunʉcs̈ tsajpni'c mam i-it tu'c lugar oymanacway mam iguimarajw palabrajat igamarapay nepʉn, ne tu'c jayau ca-ijtʉp derechu iguinʉmwa'n ayé. 
2CO.12.5	Mit tʉn-oyninʉmáj ayé jayau po ʉ̱jyu tʉgani-oyninʉjmʉ̱́j nes̈ʉ̱n, solo tʉn-oyninʉmp ayé debilidad tʉnaguepay. 
2CO.12.6	Po te tʉnwamp tʉni-oyninʉjmʉwa'n, tʉgaje' loco ni'c tʉnyʉmáj iyacs̈ta'cway. Po tʉnganʉmp neti pa nepʉn maganʉm ni'c más tʉjajtʉp, po solo tʉs̈-oyninʉmgáj te i-e'pcap ni'c tʉnwatp oy, mit te imaraugap ni'c oy lo que tʉnyʉmpay.
2CO.12.7	Mit Dios tʉs̈actu-is̈ mayo'c cosa oymanajcatway tsajpni'c. Mit pa tʉgani-oyninʉjmʉwa'n, Dios imoy laj Awayagatsna' imandajwatpay ma tʉs̈actu'jnʉc, mit tʉs̈acpʉjcʉs̈ʉu as̈am tʉs̈cotway tʉncuerpuni'c. Jat we'n pa tʉgani-oyninʉ́jmʉ demás. 
2CO.12.8	Mit tu̱gup viaje tʉs̈yo'jtaj el Señor ma tʉs̈chi'jtac ayé dolor. 
2CO.12.9	Mit je' tʉs̈nʉjmau: “Inaguepnup ayé favor tʉmoyway, ni'c tʉmoyp más maj cuandu intsʉ̱na débil.” Jemni'c más tʉnwamp tʉni-oyninʉjmʉwa'n cuandu tʉs̈ca-aguep maj, pa we'n Cristu tʉs̈moyi̱gáj maj. 
2CO.12.10	Jemni'c ji'cp tʉnjo̱jt cuandu tʉtsʉ̱na débil. Ji'cp tʉnjo̱jt cuandu tʉs̈apes̈cáj, tʉs̈aguepwa'n necesidad, tʉs̈po'ctangáj, mit cuandu tʉs̈tunas̈wa'n ni'c tʉnwamp Cristu. Ni'c cuandu tʉs̈ca-aguep maj, wenajpu'n Dios tʉs̈mo'áj más maj.
2CO.12.11	Tʉniwajtʉu as̈am tu'c loco ni'c tʉni-oyninʉjmʉu po mijchat is̈-obliga̱tcau tʉwat wename, mit más oyate mijchat is̈-oyninʉmgáj. Ni'c nes̈ʉ̱n tʉgaje' menus mit ayé niwatcʉjʉway apóstojlat, po tʉniwajtʉp as̈am tʉgaje'way neti. 
2CO.12.12	Dios tʉs̈actuwat milagrujat mam mijchat pa pi jawiga ni'c ʉ̱ tʉ-apóstol iyacs̈ta'cway, mit tʉ-aguepcʉs̈au calma mijchat. Mit Dios i-acmin milagrujat mit is̈acnigu-épigʉjʉu mit is̈actu-is̈cau ipoder. 
2CO.12.13	¿Tini'c is̈jawiga ni'c tʉ-aguepcʉs̈ más menus que japu̱t hermanujat tsʉ̱ngapay jatu'c laj? Más mitsʉ̱ngap oy ni'c tʉgajomigʉs̈u is̈mantenia̱tcáj. Te impensá̱tcap ni'c tʉwatcʉ́s̈au mal, dispensa̱tcac. 
2CO.12.14	Jinap tʉtsʉ̱nap listu pa tʉnʉs̈wa'n mam mijchat pa imutu̱gupay viaje mit tʉgajomigʉs̈áj is̈mantenia̱tcáj, ni'c tʉngache'mp biejnat inaguepcapay po tʉnche'mp pi tsʉ̱nga oy mit Cristu. Ni'c ya̱wayna'jat igamantenia̱tcap ite̱jtat po ite̱jtat ayé iguimantenia̱tcapay. We'ney mijchat tʉ-e'pcʉs̈p as̈am tʉ̱wajyat. 
2CO.12.15	Mit ʉ̱ tʉnwamp tʉs̈gasta̱twa'n nu'pʉjʉn pa mijchat, mit tʉnyagáj tʉmvida pa mijchat. ¿Is̈jawiga te más tʉwangʉs̈p, mijchat más is̈cawangáj? 
2CO.12.16	Injawigap ni'c tʉgajomigʉs̈u is̈mantenia̱tcáj, po majawe'naj mijchat inyʉmgap ni'c tʉnaguep maña pa tʉwe̱tcʉs̈wa'n en jatu'c forma. 
2CO.12.17	¿Is̈jawiga tʉ-ajyu'tcʉs̈au ayé hermanujat pa is̈we̱jta̱jcáj? 
2CO.12.18	Ʉ̱ tʉnyʉjmau Tito ma nʉcs̈ mam mijchat, mit tʉnajyu't mit je' ayé hermanu. ¿Is̈jawiga is̈we̱jta̱jcau Tito? Ʉ̱ tʉnjawip ni'c ʉ̱ mit Tito tʉpensa̱tcap ni-as̈amu mit tʉniporta̱tcʉjʉpey ni-as̈amu.
2CO.12.19	Mijchat inyʉmgap ni'c tʉnidefendia̱tcʉjʉp mit mijchatu. Po ʉjtsat tʉcotscap mam Dios tʉs̈-e'pcap ni'c tʉnmutʉgʉygau Cristu. Jemni'c tʉmucotscʉs̈ mijchat tʉwangʉs̈pay, pa pi pʉjca maj mit Dios. 
2CO.12.20	Ni'c tʉpʉ̱tp tʉcojawa'n ni'c oyap is̈watca lo que tʉngawampay, mit ʉ̱ is̈-e'pcáj ni'c tʉ-awa'n. Tʉpʉ̱tp tʉpa̱tcʉs̈wa'n te migatsʉ̱ngap en acuerdu, te in-angap jeme itcʉjʉpay, te mi-awa'jnat, te mini-ago'jcʉjʉp, te minitucotscʉjʉp, te miniwe̱twatcʉjʉp, te minimʉjninʉmgʉjʉp mit te inwatcap tigapa'tu. 
2CO.12.21	Mit cuandu tʉpitucnuwa'n, tʉngajawip te Dios tʉs̈acwinchu̱gáj por mijchat, mit itáj ti tʉjʉ'wa'n por ayé jayajwat jeme siguia̱tcapay iguiwatca ma̱jlat, mit iganicuyaguigap ayé ma̱jlat iwatcaway, iganiyajcap pa ichajyo'ygawa'n ne iganiyajcap iviciujat.
2CO.13.1	Tʉnʉs̈patu mam mijchat imutu̱gupay viaje. Tʉngajuzga̱táj tu'c jayau acusa̱ticway te ca-itp mechc o tu̱gup testigu contra je'. 
2CO.13.2	Cuandu tʉtsʉ̱́naj mit mijchat, tʉnche'cta̱jcʉs̈ jeme iwatcaway mal. Mit jinap tʉgatsʉ̱nap mit mijchat po tʉnyʉmgʉs̈apatu jeme siguia̱tcapay iguiwatca ma̱jlat, ni'c te tʉnʉs̈patu mam mijchat, tʉnga-ayo̱wis̈áj nepʉn jeme iwatcapay mal. 
2CO.13.3	Tʉnwatáj we'n ni'c inwangap is̈jawigawa'n te iyacs̈ta'cway Cristu tʉs̈ajcotsp ʉ̱. Mit je' caje' débil mit mijchat, po je' oyap is̈moygap maj en nu'pʉjʉn cosa. 
2CO.13.4	Mit Cristu ca-ijtʉwu maj cuandu iguiyájcaj cunu̱s̈ni'c, po jinap je' ijtʉp vida ni'c Dios iguimoy maj. Ʉjtsat we'ney tʉnga-aguepcap maj as̈am je' primeru, po como tʉnmutʉgʉygau je', Dios tʉs̈moygámpey majpa tʉservia̱tcajawa'n mijchat.
2CO.13.5	Pensá̱tca nat inyo'yga te micupʉjcap iyacs̈ta'cway, mit probá̱tca nat intsʉ̱nga mit Dios. ¿Ingajawigap ni'c Jesucristu tsʉ̱nap injo̱tni'jcat? Te ingamoygap laj Cristu injo̱tni'jcat, migacupʉjcap iyacs̈ta'cway. 
2CO.13.6	Po tʉnwamp pi jawiga ni'c ʉjtsat tʉcupʉjcap iyacs̈ta'cway. 
2CO.13.7	Mit tʉn-ora̱tcajap Dios pigawatca nejʉmay mal, po caje' pa ʉjtsat tʉtsʉ̱́nga oyninʉmic. Tʉnaguepcap derechu tʉche'cta̱jcawa'n po más oy pi watca iyacs̈ta'cway, pa we'n tʉgache'cta̱jcáj, maja iguinʉmgawa'naj ni'c tʉgamanda̱tcap. 
2CO.13.8	Tʉnganʉmgáj neti te inwatcap oy, solo tʉnche'jcáj jeme iwatcapay mal. 
2CO.13.9	Jemni'c ji'cp tʉnjo̱jtat cuandu tʉgache'jcawa'n, mit ji'cpey tʉnjo̱jtat intsʉ̱ngawa'n oy mit Dios, mit tʉnyo'jtap Dios pi jatca más oy. 
2CO.13.10	Jemni'c tʉja'ygʉ́s̈a ayʉ̱́j noc antes tʉnʉs̈wa'n mam mijchat, pa cuandu tʉcojawa'n tʉgache'cta̱jcʉs̈áj, ni'c el Señor tʉs̈moy autoridad pa pi pʉjca maj mit je', caje' pa intogoygawa'n.
2CO.13.11	Jinap, hermanujat, Dios pi is̈mutangac, pi jatca oy, pʉctsóuga ayé conseju tʉnyacpay, tsʉ̱nga en acuerdu mit camaguépca tsuguin. Mit tsʉ̱náj mit mijchat ayé Dios nas̈moygapay paz mit nas̈wangapay. 
2CO.13.12	Nisaludá̱tcʉjʉ minu'pʉjʉjnat mit tu'c ame'tamuc ni'c miniwangʉjʉp. 
2CO.13.13	Is̈saluda̱tcap nu'pʉjʉn Dios ijayajwat.
2CO.13.14	El Señor Jesucristu jeme nas̈moygapay favor, mit ayé Dios nas̈wangapay, mit Espíritu Santu jeme ts-napay mit ʉjtsat, pi is̈mutangac minu'pʉjʉjnat. Amén.
GAL.1.1	Ʉ̱ Pablo, tʉ-apóstol, mit jayajwat tʉs̈cacupiugawu pa apóstol, mit nejʉmay jayau tʉs̈cayagu pa apóstol, po tʉs̈yajcau Jesucristu mit Dios Nate̱jat jeme i-acjutucta̱cway Jesús mam itsʉ̱nga á̱nimajat. 
GAL.1.2	Nu'pʉjʉn hermanujat jeme tsʉ̱ngapay mit ʉ̱ tʉnsaluda̱tcap nu'pʉjʉn hermanujat jeme ni-apʉcmujcʉjʉpay Galaciajway na̱s̈. 
GAL.1.3	Dios Nate̱jat mit el Señor Jesucristu pi is̈moygac favor mit paz. 
GAL.1.4	Jesucristu je'yu ni-entrega̱jtʉu pa nas̈chi'tcajáj nu'pʉjʉn mal nawadcaway pa nas̈libra̱tcáj de ayʉ̱́j jinapay tiempu ma̱lway, ni'c we'n iguiwa'n Dios Nate̱jat. 
GAL.1.5	Namʉjninʉ́mga Dios pa nu'pʉjʉn tiempu. Amén.
GAL.1.6	Tʉnigu-épijyʉp ni'c incuyaguigap jaran Dios, mit je' is̈ya̱s̈cau ni'c Cristu is̈wano'jcap, po mijchat insiguia̱tcajap jatu'c noticia tígatsicway. 
GAL.1.7	Mit ca-itp jatu'c oyway noticia, po una̱c jayajwat is̈trastorna̱tcap mit iwangap iguitigatscajawa'n Cristu i-oyway noticia. 
GAL.1.8	Po te ʉjtsat o te tu'c ángel tsajpni'cway is̈nʉmgajap tu'c noticia tigatsicway, mit te caje' as̈am ayé oyway noticia tʉnʉmgajaway, ma tsʉ̱na maldiciona̱tic. 
GAL.1.9	As̈am tʉs̈nʉ́mgaj primeru, jinap tʉnyʉmpatu: Te tu'c jayau is̈nʉmgajap tu'c noticia jeme caje'way as̈am impʉctsougaway, ma tsʉ̱na maldiciona̱tic.
GAL.1.10	¿Is̈jawiga tʉnwamp tʉs̈-amigujatcʉs̈wa'n jayajwat o Dios? ¿Is̈jawiga tʉnwamp tʉtsʉ̱nawa'n oy mit jayajwat? Te tʉnwamp tʉtsʉ̱nawa'n oy mit jayajwat, ca-oyáj tʉs̈serviá̱jta Cristu.
GAL.1.11	Hermanujat, tʉnwamp pi jawiga ni'c jayajwat igawatcawu ayé oyway noticia jeme tʉnyʉmdacyo'ypay, 
GAL.1.12	ne jayajwat tʉs̈camoygawu, mit nejʉmay jayau tʉs̈ca-ajque's̈awu, po tʉs̈actujawiu Jesucristu.
GAL.1.13	Inmaraugau nat tʉyo'jy ámbanu cuandu tʉs̈cupʉjc as̈am judíujat, nat tʉs̈po'ctangʉ́s̈a mʉgʉc Dios ijayajwat, mit tʉnwanate ma togoyga. 
GAL.1.14	Mit cuandu tʉcupʉ́gate as̈am judíujat, tʉmpʉctan más may que japu̱t tʉntʉcmayna̱s̈atway jeme itcʉjʉway nije'yu s̈iwit, ni'c más tʉnwano'c ayé costumbrejat iyajcaway tʉnte̱jtat ámbanuway. 
GAL.1.15	Mit Dios tʉs̈cupi̱u antes tʉ-itwa'n, mit tʉs̈ya̱s̈ pa tʉs̈mo'áj favor. 
GAL.1.16	Mit cuandu Dios iguiwajn tʉs̈actu-is̈capáj iway pa tʉs̈nʉmgʉs̈awa'n jeme caje'jatway judíujat, tʉnga-ucyo'tcʉs̈u jayajwat. 
GAL.1.17	Ne tʉganʉcs̈u Jerusalén mam itsʉ̱nga apóstojlat antes ʉ̱ tʉjajt apóstol, po tʉnʉcs̈ pa Arabiajway na̱s̈ mit tʉpitugatu pa nʉ'jcopac Damasco.
GAL.1.18	I-íjtʉj tu̱gup s̈iwit, tʉnʉcs̈ Jerusalén pa tʉs̈-is̈capwa'n Pedro, mit tʉtan mit je' quince s̈ʉjwat. 
GAL.1.19	Po tʉnga-is̈u jatu'c apóstojlat, solo tʉn-is̈ Jacobo, el Señor ije̱way. 
GAL.1.20	Ayʉ̱́j tʉnja'ypay, Dios ijawip ni'c tʉgawe̱tp.
GAL.1.21	Mit cʉs̈ tʉnʉcs̈ pa Siria mit Ciliciajway na̱s̈. 
GAL.1.22	Mit ʉ̱ tʉs̈ca-is̈capcawu ayé hermanujat jeme ni-apʉcmujcʉjʉpay Judeajway na̱s̈ jeme icupʉjcapay Cristu, 
GAL.1.23	solo imaraugau iguinʉmga: “Ayé jayau jeme nas̈po'ctangaway primeru, jinap inʉmdacyo'yp ni'c jayajwat ma cupʉjca Cristu, mit primeru igawanu ma cupʉjca.” 
GAL.1.24	Mit imʉjninʉmgau Dios ni'c tʉcupʉcnup.
GAL.2.1	I-íjtʉj catorce s̈iwit, tʉnʉcs̈watu pa Jerusalén mit Bernabé, mit tʉnmunʉcs̈ey Tito. 
GAL.2.2	Mit Dios tʉs̈najau tʉnʉcs̈ pa Jerusalén, mit tʉnactujawigʉs̈ ayé oyway noticia tʉnyʉmgʉs̈apay jeme caje'jatway judíujat. Po tʉnmucotscʉs̈ itu'gujmatu jeme manda̱tcapay templuni'c, pa we'n tʉgayos̈watp jalmanu. 
GAL.2.3	Mit Tito jeme tsʉ̱naway mit ʉ̱, iganʉmgajawu ma nimarca̱jtʉ icuerpuni'c as̈am judíujat iguiwatca, mit je' griegu. 
GAL.2.4	Ni'c we'n iguiwángaj una̱c we̱tpay hermanujat jeme tʉgʉygaway anu'mu, mit tʉgʉygau pa i-espia̱tcawa'n te ʉjtsat tʉtsʉ̱ngap libra̱tic mit Cristu. Je'jat iwangau tʉtsʉ̱ngawa'n to'ctʉgʉyijcat as̈am mozojat. 
GAL.2.5	Po nes̈ʉ̱n tʉngajayaumaygawu je'jat pa mijchat pi mutanga ayé oyway noticia jeme iyacs̈ta'cway.
GAL.2.6	Mit jeme manda̱tcapay templuni'c, ʉ̱ tʉs̈ca-ajque's̈cajawu jatu'c cosa namay. Pa ʉ̱ iganʉmo'jcʉp neti pʉjnat je'jat, ni'c Dios niwe'nu igui-e'pcʉs̈ nu'pʉjʉn jayajwat. 
GAL.2.7	Po nimoygʉjʉu cuenta ni'c Dios tʉs̈yac pa tʉs̈nʉmdacyo'ywa'n oyway noticia pa jeme caje'jatway judíujat, mit Dios iyaguey Pedro pa iguinʉmdacyo'ywa'n oyway noticia pa judíujat. 
GAL.2.8	Ni'c Dios iyac Pedro ma jat apóstol pa judíujat, mit we'ney tʉs̈yac ʉ̱ pa tʉjatwa'n apóstol pa jayajwat jeme caje'jatway judíujat.
GAL.2.9	Jacobo, Pedro mit Juan, jeme más manda̱tcapay mam cupʉcpajyat, nimoygʉjʉu cuenta ni'c Dios tʉs̈moy favor, mit tʉs̈municʉ'moygʉjʉu ʉ̱ mit Bernabé ni'c tʉtsʉ̱ngájama en acuerdu, pa ʉjtsat tʉnʉs̈cawa'n mam itsʉ̱nga jeme caje'jatway judíujat, mit je'jat nʉs̈cáj mam judíujat. 
GAL.2.10	Solo tʉs̈nʉmgajau ni'c tʉnijáwiga pro̱wijwájat, mit ʉ̱ siempre tʉnwano'cp tʉs̈nijawiwa'n pro̱wijwájat.
GAL.2.11	Po cuandu imijn Pedro pa Antioquía, tʉnche'cta̱c iwindugʉtʉm ni'c je' culpa̱tic itsʉ̱naj. 
GAL.2.12	Ni'c Pedro imucaygʉs̈pate jeme caje'jatway judíujat, po imíngaj una̱c judíujat i-ajyu'tway Jacobo, Pedro niju'jpʉu mit igajamucaygʉs̈u ni'c ipʉ̱tcʉs̈ judíujat. 
GAL.2.13	Mit japu̱t judíujat tigatscawey as̈am je' hasta Bernabé imutʉgʉygʉs̈ ayé we̱tpajyat. 
GAL.2.14	Mit tʉnimojyʉu cuenta ni'c cayo'ygap pajcu as̈am iguinʉm ayé oyway noticia jeme iyacs̈ta'cway. Mit tʉnyajau Pedro mam iguimárauga nu'pʉjʉjnat: “Mi̱ mijudíu mit miyo'yp as̈am caje'jatway judíujat. Mit te migayo'yp as̈am judíu, ¿tini'c is̈-obliga̱tcʉs̈ jeme caje'jatway judíujat ma yo'yga as̈am judíujat?”
GAL.2.15	Mit cʉs̈ tʉnyajau Pedro ni'c ʉjtsat judíujat tʉye'jcaj, mit tʉgaje'jat maljayajwat as̈am jeme caje'jatway judíujat. 
GAL.2.16	Mit najawigap ni'c Dios igapʉctsowáj nejʉmay jayau jeme pensa̱tpay pa puru ley iguicumplia̱twa'n, po Dios ipʉctsowáj te icupʉcp Jesucristu. Mit ʉjtsat nacupʉjcawey Jesucristu. Jemni'c nas̈pʉctsougap Dios, mit caje' ni'c nacumplia̱tcap ley. Ni'c nepʉn jeme ipensa̱tpay pa puru ley iguicumplia̱twa'n, Dios igapʉctsowáj.
GAL.2.17	Po te nache'ngap pa Dios nas̈pʉctsougáj ni'c namutʉgʉygau Cristu, mit te nawatcapnaj mal, ¿is̈jawiga Cristu nas̈actuwatcap mal? Caje' we'n. 
GAL.2.18	Ni'c te tʉnajca's̈ʉ'cpatu ayé cosajat tʉnactogoyda̱cway, tʉngajayaumayp ayé ley. 
GAL.2.19	Ʉ̱ ámbanu tʉs̈domina̱tpate ayé ley, po jinap tʉtsʉ̱nap as̈am o'guic mit ayé ley, mit jemni'c tʉtsʉ̱́na pa tʉs̈servia̱jtawa'n Dios. 
GAL.2.20	Tʉtsʉ̱nap as̈am crucifica̱tic mit Cristu, mit tʉgajatsʉ̱nap tʉntu'gumu po Cristu tsʉ̱nap tʉnjo̱tni'c. Jinap tʉtsʉ̱nap en ayʉ̱́j vida, po tʉtsʉ̱nap pa tʉs̈cupʉjcawa'n Dios iway jeme tʉs̈wanway mit jeme ni-entrega̱jtʉway pa ʉ̱. 
GAL.2.21	Tʉngacuyaguip ayé favor iyacpay Dios, ni'c natsʉ̱́ngate yacs̈ic mit ayé ley, jalmanu i-o'jc Cristu.
GAL.3.1	¡Oh jayajwat Galaciajatway mitontojo'jcat! ¿Pʉn itrastorna̱t incopajcat pigajayaumayga lo que iyacs̈ta'cway? Ʉ̱ tʉ-ajque's̈cʉs̈au pajcu ni'c Jesucristu tsʉ̱nau crucifica̱tic. 
GAL.3.2	Tʉnwamp tʉs̈jawiwa'n ayʉ̱́j: ¿Impʉctsougau Espíritu Santu ni'c incumplia̱tcau Moisés iley o ni'c incupʉjcau ayé inmaraugaway? 
GAL.3.3	¿Is̈jawiga mitontojo'jcat? Michu̱chigau mit Espíritu Santu, ¿mit jinap is̈jawiga mitsʉ̱ngáj oy ni'c mijchatu miniconfia̱tcʉjʉp? 
GAL.3.4	¿Intunas̈o'jcau jalmanu? Mijchat injawigap te jalmanu is̈tunás̈caj. 
GAL.3.5	Dios is̈moygau Espíritu Santu, mit iwat milagrujat mam mijchat. ¿Is̈jawiga iwat ayé ni'c incumplia̱tcau ley o ni'c incupʉjcau ayé inmaraugaway?
GAL.3.6	Abraham icupʉc Dios, jemni'c Dios iguipʉctso̱u as̈am tu'c jayau yacs̈icway. 
GAL.3.7	Jemni'c pi jawiga ni'c jeme cupʉjcapay, aye'jat as̈am Abraham iwajyat. 
GAL.3.8	Mit Dios inʉjmʉ'c ilibruni'c ni'c je' iyacs̈icninʉmgʉs̈áj jeme caje'jatway judíujat te iguicupʉjcap, mit inʉjmʉ'jcau Abraham ayé oyway noticia, inʉm: “Dios i-oyninʉmgʉs̈áj nu'pʉjʉn jayajwat as̈am igui-oyninʉjm je'.” 
GAL.3.9	Jemni'c jeme cupʉjcapay, Dios igui-oyninʉmgáj as̈am igui-oyninʉjm Abraham jeme cupʉcway.
GAL.3.10	Ni'c nu'pʉjʉn jayajwat jeme pensa̱tcapay pa puru ley iguicumplia̱tcawa'n tsʉ̱ngap maldiciona̱tic ni'c ja'yic itsʉ̱na Dios ilibruni'c: “Maldiciona̱tic pʉmba'tu jeme igajayaumaypay nu'pʉjʉn jeme tsʉ̱napay ja'yic leyni'c, ni'c itp ti iguiwatwa'n lo que inʉmpay ley.” 
GAL.3.11	Najawigap ni'c ayé ley igayacs̈icninʉmp nepʉn mam igui-e'p Dios, ni'c ja'yic itsʉ̱na Dios ilibruni'c: “Dios iyacs̈icninʉmp tu'c jayau jeme cupʉcpay, mit je' tsʉ̱náj oy.” 
GAL.3.12	Po Moisés iley caje' pa jeme cupʉcpay, ni'c inʉmp ayé ley: “Jeme icumplia̱tpay ley, tsʉ̱náj oy.”
GAL.3.13	Cristu nas̈libra̱tcau pa nagatsʉ̱nga maldiciona̱tic por ayé ley ni'c je' tsʉ̱nau maldiciona̱tic pa ʉjtsat. As̈am itsʉ̱na ja'yic Dios ilibruni'c: “Maldiciona̱tic pʉmba'tu jeme tsʉ̱námpay tʉyic en tu'c cujy.” 
GAL.3.14	Jat we'n pa Dios igui-oyninʉmgʉs̈wa'n jeme caje'jatway judíujat te icupʉjcap Cristu Jesús ni'c we'n igui-oyninʉjm Abraham, mit napʉctsougáj ayé Espíritu Santu iprometia̱tway Dios ni'c nacupʉjcap.
GAL.3.15	Hermanujat, tʉmoygʉs̈áj tu'c ejemplu. Te jayajwat iwatcap tu'c acuerdu mit te inipo'ngap, nepʉn iga-actogoyda̱cp ne igatigatsp. 
GAL.3.16	Mit Dios imoy tu'c promesa Abraham mit jeme pichinámpay ifamiliani'c. Iganʉmu ni'c ayé promesa pa iwajyat as̈am te mayo'jcat, po imoy pa tu'gu. Inʉm: Ayé promesa pa jeme pichinámpay infamiliani'c, mit ayé inʉmo'jcʉp Cristu. 
GAL.3.17	Tʉnyʉmo'jcʉp ni'c Dios iwajtʉ'c tu'c acuerdu mit Abraham, mit Moisés iley jeme minway cuatrocientos treinta años después igaja-actogoyda̱gu ayé acuerdu pa iguiyacwa'n jalmanu ayé promesa. 
GAL.3.18	Te napʉctsougap nu'pʉjʉn ni'c najayaumaygap ley, cajavalia̱tp lo que iprometia̱tway Dios. Po Dios iprometia̱jtau Abraham ni'c ipʉctsowáj we'nujyu nu'pʉjʉn iguimo'ámpay Dios.
GAL.3.19	¿Pa ti oy ayé ley? Ayé ley iyajcau pa nas̈culpa̱tcáj hasta tegamimp Cristu jeme i-acminway Dios, mit je' ipʉctso̱u ayé promesa. Mit ángejlat itumuyajcau ayé ley Moisés, mit Moisés imoygʉs̈ ayé ley pa jayajwat ma jayaumayga, mit je' tan as̈am tu'c cowampay. 
GAL.3.20	Mit tu'c cowampay igacowamp tu'gu jayau, po Dios itu'gumu iguiyajc ayé promesa.
GAL.3.21	¿Is̈jawiga ayé ley i-atucp ayé promesajat iyacway Dios? Caje' we'n. Ni'c te ayé ley iyacway Dios oyapate nas̈moygap vida, iyacs̈ta'cway nas̈yacs̈icninʉmgájate ayé ley. 
GAL.3.22	Po Dios ilibru inʉmp ni'c nu'pʉjʉn jayajwat tsʉ̱ngap to'ctʉgʉyic mit ma̱jlat, po jeme icupʉjcámpay Jesucristu ipʉctsougáj ayé promesa iyacway Dios.
GAL.3.23	Po antes nas̈cupʉ́jcaj Jesucristu, ayé ley nas̈actsʉ̱ngau as̈am presujat, mit to'ctʉgʉyic natsʉ̱́ngaj hasta nas̈jáwigaj ni'c nacupʉjcap Jesucristu. 
GAL.3.24	Mit ayé ley nas̈manda̱tcau as̈am tu'c amayipay hasta imijn Cristu, mit nacupʉjcau je' pa Dios nas̈pʉctsougáj. 
GAL.3.25	Po como nacupʉjcanup Cristu, nas̈cajamanda̱tcap ayé ley as̈am amayipay.
GAL.3.26	Ni'c mijchat minu'pʉjʉjnat is̈wajyat Dios ni'c incupʉjcap Cristu Jesús. 
GAL.3.27	Mijchat minʉ'gutemijcat ni'c inmutʉgʉygau Cristu, mit jinap inaguepcanup nam vida mit je'. 
GAL.3.28	Dios niwe'nu igui-e'pcʉs̈ nu'pʉjʉn jayajwat, judíujat mit jeme caje'jatway judíujat, mozojat mit jeme yo'ygapay libre, qui'chajyat mit to's̈ajyat, ni'c minu'pʉjʉjnat as̈am tu'jcatu ni'c incupʉjcap Cristu Jesús. 
GAL.3.29	Mit te mijchat is̈wajyat Cristu, iyacs̈ta'cway mijchat is̈wajyatey Abraham, mit impʉctsougáj lo que iprometia̱tway Dios.
GAL.4.1	Po tʉnyʉmpey ayʉ̱́j: Cuandu ya̱unaj jeme ipʉctsowámpay nu'pʉjʉn, je' tsʉ̱napnaj as̈am mozo maja imanda̱twa'naj. 
GAL.4.2	Mit je' iguimanda̱tcapnaj amayipajyat mit mozojat hasta ayé s̈ʉjw iguimo'áj derechu ite̱t. 
GAL.4.3	Ʉjtsat we'ney. Antes imijn Cristu, natsʉ̱ngau as̈am yauya̱wájat, mit natsʉ̱ngawey as̈am mozojat ni'c nas̈-obliga̱tcau nas̈cupʉjcawa'n ampay creenciajat jeme itway en ayʉ̱́j mundu. 
GAL.4.4	Po cuandu icumplia̱jt ayé tiempu, Dios i-ajyu't iway en ayʉ̱́j mundu pa i-itwa'n, mit je' ijayaumaywey ayé ley. 
GAL.4.5	Je' min pa nas̈libra̱tcáj ni'c natsʉ̱ngau to'ctʉgʉyic mit ayé ley, pa ma oya Dios nas̈wayjatcáj.
GAL.4.6	Mit como mijchat is̈wajyat Dios, Dios mit iway Jesucristu i-ajyu'tcau ayé Espíritu Santu pa ma tan injo̱tni'jcat, mit jemni'c nas̈nʉ́mgaja Dios: “Majyigac Padre.” 
GAL.4.7	Mit jinap migajaje'jat mozojat po mijchat is̈wajyat Dios. Mit te mijchat is̈wajyat Dios, we'ney Dios is̈actupʉctsougáj nu'pʉjʉn ni'c incupʉjcap Cristu.
GAL.4.8	Iyacs̈ta'cway ámbanu cuandu is̈ca-is̈cápcaj Dios, mitsʉ̱ngau to'ctʉgʉyic mit ayé jeme caje'jatway diosat. 
GAL.4.9	Po jinap inis̈capcap Dios, o más bien Dios is̈-is̈capcap mijchat. ¿Mit jinap tini'c impitujcatu mit ayé ampay creenciajat jeme ca-itcʉjʉpay neti, mit inwangapatu intsʉ̱ngawa'n to'ctʉgʉyic mit je'jat? 
GAL.4.10	Inguarda̱tcap s̈ʉjwat, po'jat, tiempujat mit s̈iwijtat. 
GAL.4.11	Tʉpʉ̱tp tʉgayos̈wat jalmanu mit mijchat.
GAL.4.12	Hermanujat, tʉyo'tcʉs̈ap pi cuyáguiga ayé ampay ley as̈am ʉ̱ tʉs̈wajt, ni'c ʉ̱ tʉniwajtʉu pa tʉtsʉ̱nawa'n as̈am mijchat. Nejʉmay mal is̈cawatcajawu. 
GAL.4.13	Injawigap ni'c primeru tʉ-ajque's̈cʉs̈au oyway noticia ni'c tu'nij tʉtsʉ̱́naj tʉncuerpuni'c. Jemni'c tʉtajn mit mijchat. 
GAL.4.14	Mit is̈ca-ángawu ne is̈ca-acpo'jcawu cuandu tʉtsʉ̱́naj tu'nij tʉncuerpuni'c, po is̈pʉctsougau as̈am tu'c ángel i-ajyu'tway Dios, as̈am Cristu Jesús. 
GAL.4.15	¿Cajaji'cp injo̱jtat as̈am primeru? Primeru ʉ̱ is̈wano'jcau, ni'c te oyap, inchi'tcájate inwijnat pa is̈moygáj. 
GAL.4.16	¿Is̈jawiga jinap is̈-ambʉjcap ni'c tʉnʉmgʉs̈ap jeme iyacs̈ta'cway?
GAL.4.17	Ayé maljayajwat is̈che'ngap mayo'c po caje' pa intsʉ̱ngawa'n oy. Iwangap is̈atujcáj pi mutʉgʉyga je'jat. 
GAL.4.18	Po oyate te jayajwat is̈che'ngap pa intsʉ̱ngawa'n oy, mit ʉ̱ tʉche'ngʉs̈pey pi tsʉ̱nga oy po caje'yu cuandu tʉtsʉ̱nawa'n mit mijchat. 
GAL.4.19	Mijchat tʉ-e'pcʉs̈p as̈am tʉ̱wájyat. Jinap tʉntunas̈patu pa mijchat as̈am tu'c to's̈ay ta̱go'jcʉpay, ni'c tʉnwamp ma tan Cristu injo̱tni'jcat pa pi namjatca-atu. 
GAL.4.20	Tʉnwamp tʉtsʉ̱nawa'n jinap mit mijchat pa tʉ-oymucotscʉs̈wa'n, ni'c tʉngajawip nat intsʉ̱nga.
GAL.4.21	Nʉmgajac mijchat inwangapay is̈manda̱tcáj ley, ¿inganimaraugap ti inʉmpay ayé ley? 
GAL.4.22	Ni'c ja'yic itsʉ̱na ni'c Abraham ijtʉu mechc iway, tu'c itumuwat icocinera inʉ'jyway Agar, mit jatu'cway itumuwat ito's̈ay Sara jeme manda̱tpay. 
GAL.4.23	Mit ayé cocinera iway wename'yu i-ijt, po ayé to's̈ay jeme manda̱tpay ijtʉu iway por tu'c promesa iyacway Dios. 
GAL.4.24	Ayʉ̱́j as̈am tu'c cuentu natumuquips̈pay, ni'c ayé to's̈ajyat as̈am mechc acuerdujat iwatway Dios. Tu'c acuerdu iwat en ayé copac Sinaí, mit jeme ipʉctsougámpay ayé acuerdu to'ctʉgʉyic itsʉ̱ngawa'n as̈am ayé cocinera Agar. 
GAL.4.25	Ni'c Agar as̈am ayé copac Sinaí tsʉ̱napay Arabia, mit Agar as̈am Jerusalén mam itsʉ̱nga judíujat jinap, mit je' mit iwajyat tsʉ̱ngap to'ctʉgʉyic as̈am mozojat. 
GAL.4.26	Po itp jatu'c Jerusalén tsʉ̱napay tsajpni'c mit ayé libre itsʉ̱na, mit ayé as̈am tu'c nama̱m pa ʉjtsat nanu'pʉjʉjnat. 
GAL.4.27	Ni'c ja'yic itsʉ̱na Dios ilibruni'c:
GAL.4.27	Ma ji'c ijo̱jt ayé to's̈ay ca-ijtʉpay iway.
GAL.4.27	Ma ji'cta'c ijo̱jt ayé to's̈ay jeme capʉcpayate icuerpu pa ita'cwa'n.
GAL.4.27	Ni'c aye' to's̈ay cuyaguiyicway más ijtʉ̱́j iwajyat que jeme ijtʉpay ina'u.
GAL.4.28	Hermanujat, ʉjtsat as̈am Isaac, Sara iway, ni'c napʉctsougáj ayé promesa iyacway Dios. 
GAL.4.29	Po ayé cocinera iway jeme itway wename'yu ipo'ctan Isaac jeme itway por ayé promesa iyacway Espíritu Santu. Wename jinap ijat. 
GAL.4.30	Po ¿ti inʉmp Dios ilibruni'c? Acpichin ayé cocinera mit iway, ni'c ayé cocinera iway igapʉctsowáj neti. Solo iway ayé to's̈ay jeme manda̱tpay ipʉctsowáj nu'pʉjʉn. 
GAL.4.31	Jemni'c, hermanujat, nagaje'jat nas̈wajyat ayé cocinera, po ʉjtsat nas̈wajyat ayé to's̈ay jeme manda̱tpay.
GAL.5.1	Cristu is̈libra̱tcaway. Jinap tanga mʉgʉc mit camjatsʉ̱nga to'ctʉgʉyic as̈am mozojat.
GAL.5.2	Maraugac. Ʉ̱ Pablo tʉnʉmgʉs̈ap ni'c te mitsʉ̱ngap marca̱tic as̈am judíujat inimarca̱tcʉjʉ, inyajcap jalmanu Cristu. 
GAL.5.3	Tʉnyʉmgʉs̈ap nu'pʉjʉn jayajwat jeme nimarca̱jtʉ́mpay wename, itp ti iguiguarda̱twa'n nu'pʉjʉn Moisés iley. 
GAL.5.4	Migajatsʉ̱ngap mit Cristu te inwangap is̈yacs̈icninʉmgáj ayé ley. Incuyaguigaway ayé favor iyacway Dios. 
GAL.5.5	Mit ʉjtsat na-atsʉ̱ngap nas̈yacs̈icninʉmgáj Dios, mit nacupʉjcap ni'c Espíritu Santu nas̈actu-atsʉ̱ngap ayé jatámpay. 
GAL.5.6	Ni'c te namutʉgʉygap Cristu Jesús, cavalia̱tp te namarca̱tic o te nagamarca̱tic. Más valia̱tp te naniwangʉjʉp pa jayajwat ma e'pca ni'c nacupʉjcap.
GAL.5.7	Miyo'ygapate oymanac. ¿Jinap pʉn is̈atujcap pigajayaumayga lo que iyacs̈ta'cway? 
GAL.5.8	Dios is̈ya̱s̈cau, po caje' as̈am ayé jeme is̈jomigapay. 
GAL.5.9	Pi nijawiga ni'c s̈ʉ̱n levadura i-actimamp nu'pʉjʉn harina-cʉ't 
GAL.5.10	Tʉconfia̱tp mit el Señor ni'c migajatigatscáj, po pʉmba'tu jeme is̈trastorna̱tcapay, Dios iguijuzga̱táj.
GAL.5.11	Hermanujat, te ʉ̱ tʉnajque's̈tacyo'yp ni'c jayajwat ma nimarca̱tcʉjʉ, ayé judíujat tʉs̈capo'ctangájate. Te tʉnyʉmgʉs̈ap jayajwat ma nimarca̱tcʉjʉ, másta judíujat caja-awa'nigáj ni'c tʉnyʉmdacyo'yp ni'c Cristu o'c cunu̱s̈ni'c. 
GAL.5.12	Ayé jayajwat jeme is̈jomigapay, ¡mejor ma nitsújcʉjʉ je'jatu!
GAL.5.13	Hermanujat, Dios is̈ya̱s̈cau pa pi tsʉ̱nga libre. Solo camabusa̱tca ayé libertad pa is̈watcawa'n lo que iyo'tpay injo̱jtat, po nimájyigʉjʉ ni'c miniwangʉjʉp. 
GAL.5.14	Ni'c nu'pʉjʉn ley tsʉ̱nap cumplia̱tic te najayaumaygap lo que inʉmway Dios: “Inwa'náj inmupro̱wije̱way as̈am mi̱ inyiwajnʉ.” 
GAL.5.15	Po te mini-ago'jcʉjʉp mit te mitsuguinwatcap, nicuidá̱tcʉjʉ piganicʉs̈cʉjʉ.
GAL.5.16	Tʉnyʉmp ayʉ̱́j: Yo'yga mit Espíritu Santu mit we'n ingawatcáj ayé mal iyo'tpay injo̱jtat. 
GAL.5.17	Ni'c te inwangap ayé mal iyo'tpay injo̱jtat, ingawangáj lo que Espíritu Santu iwampay. Mit te inwangap lo que Espíritu Santu iwampay, ingawangáj ayé mal iyo'tpay injo̱jtat. Espíritu Santu igamunipʉjcʉp mal cosajat, jemni'c ca-oyap is̈wátca lo que inwangapay. 
GAL.5.18	Po te Espíritu Santu is̈wejnu'pcajap, ayé ley is̈cajamanda̱tcáj.
GAL.5.19	Mit najawigap ti ayé ma̱jlat iyo'tpay jayajwat ijo̱jtat: iwangap jayto's̈ay, chajyo'ygap, iwatcap mal, iwatcada̱jcap tigapa'tu, 
GAL.5.20	iwangap tiyu̱s̈at, ipʉctangap tso'c, i-angap tu'c jayau, tsuguinwatcap, imu-awa'nigap pʉmba'tu, awa'ni-o'jcap, imutsuguinwatcap tambʉn, iwatcap división, catsʉ̱ngap de acuerdu, 
GAL.5.21	i-angap jeme ijtʉpay, ago'jcap, u̱ctupʉjcap, u̱ctacyo'ygap, mit iwatcap japu̱t cosajat as̈am ayʉ̱́jway. Mit tʉnʉmgʉs̈ap as̈am tʉs̈nʉjmʉ'jc, ni'c jeme iwatcapay ayé cosajat igapʉctsougáj neti en ayé lugar mam imanda̱t Dios.
GAL.5.22	Po ayʉ̱́j ayé lo que iwatpay Espíritu Santu pa ʉjtsat: Nas̈acniwangʉjʉp, nas̈acji'jcajap najo̱jtat, nas̈moygap paz, nas̈moygap calma, nas̈acjayawangap, nas̈actuwatcap oy, nas̈actugupʉjcap Dios, 
GAL.5.23	naganimʉjninʉmgʉjʉp, nagawatcada̱jcap tigapa'tu. Mit ca-itp nejʉmay ley contra ayé, ni'c ayé puru cosa ojyatway. 
GAL.5.24	Po Cristu iwajyat tsʉ̱ngap as̈am crucifica̱tic mit je', mit igajawangap ayé mal iyo'tpay ijo̱jtat, mit nejʉmay mal igajawangap. 
GAL.5.25	Te Espíritu Santu tsʉ̱nap najo̱tni'jcat, nayo'yga-ey as̈am je' iguiwa'n.
GAL.5.26	Naganimʉjninʉ́mgʉjʉ, naga-ac-awa'niga nahermanujat, nagani-ángʉjʉ.
GAL.6.1	Hermanujat, te tu'c jayau iguimijnap de repente tu'c mal pa ica'wa'n, mijchat inmuyo'ygapay Espíritu Santu pi ajca's̈ʉ'jca, mit camnimʉjninʉmgʉjʉ. Mejor nicuidá̱tcʉjʉ pi is̈catenta̱tcaguey. 
GAL.6.2	Nimájyigʉjʉ cuandu is̈tunas̈cawa'n, mit wename incumplia̱tcáj ayé namay ley iyacway Cristu.
GAL.6.3	Ni'c jeme inʉmpay ni'c je' mʉjayau mit caje' neti, je'yu niwe̱jtʉp. 
GAL.6.4	Po cada jayau ma e'p ti iwatámpay je'yu, mit we'n ji'gáj ijo̱jt, mit igapʉgáj fama de jatu'c jayau. 
GAL.6.5	Ni'c cada jayau imunʉs̈áj je'yu itsʉm.
GAL.6.6	Jeme ipʉctajnapay Dios ipalabra ma mo' nu'pʉjʉn cosa inesita̱tpay jeme igui-ajque's̈away.
GAL.6.7	Pi is̈cawe̱jta̱jcac nepʉn: Dios ca-oyap nas̈tus̈í̱jca. Ni'c lo que ini'pámpay tu'c jayau, ayé icosecha̱táj. 
GAL.6.8	Jeme iwatpay lo que iwampay icuerpu, togoyáj. Po jeme iwatpay lo que iwampay Espíritu Santu, ayé Espíritu iguimo'áj vida cacʉs̈ámpay. 
GAL.6.9	Naganicansá̱tcʉjʉ nas̈watcawa'n jeme oyway, ni'c itiempuni'c nacosecha̱tcáj te nagadesmaya̱tcap. 
GAL.6.10	Cuandu i-oyawa'n, nawátcaja oy nu'pʉjʉn jayajwat, mit más nawátcaja oy jeme cupʉjcapay.
GAL.6.11	E'pca ni'c tʉja'ygʉs̈ap tʉncʉ'ni'c mit letra majatway. 
GAL.6.12	Nu'pʉjʉn iwangapay itsʉ̱ngawa'n oy mit jayajwat, is̈-obliga̱tcap pi nimarca̱tcʉjʉ. Iwatcap we'n ni'c igawangap iguitunas̈cawa'n pa Cristu jeme o'cway cunu̱s̈ni'c. 
GAL.6.13	Ni'c jeme nimarca̱tcʉjʉpay, igaguarda̱tcap ayé ley, po iwangap ini-oyninʉmgʉjʉwa'n ni'c is̈acnimarca̱tcʉjʉp incuerpuni'jcat. 
GAL.6.14	Ne Dios magawa'n tʉni-oyninʉjmʉwa'n. Solo ji'cp tʉnjo̱jt ni'c el Señor Jesucristu o'c cunu̱s̈ni'c pa ʉ̱. Mit jemni'c ayʉ̱́j mundu tʉnaguep as̈am o'guic, mit ʉ̱ tʉtsʉ̱nap as̈am o'guic mit ayʉ̱́j mundu. 
GAL.6.15	Ni'c jeme imutʉgʉygapay Cristu Jesús cajavalia̱tp te marca̱tic o te camarca̱tic, solo valia̱tp te namjátcaway. 
GAL.6.16	Mit nu'pʉjʉn jeme yo'ygapay mit nam vida, Dios ma iguimoygac paz mit ma igui-ayo̱wis̈cac, mit we'ney pa Israejlatway jeme cupʉjcapay.
GAL.6.17	Jinap pa jʉpm nepʉn ma tʉs̈cajomiyac ni'c tʉnmuyo'ynup marca tʉncuerpuni'c mam tʉs̈moygau, ni'c tʉntunas̈way pa el Señor Jesús.
GAL.6.18	Hermanujat, el Señor Jesucristu pi is̈moygac favor injo̱tni'jcat. Amén.
EPH.1.1	Ʉ̱ Pablo. Jesucristu tʉs̈ajyu't pa apóstol ni'c we'n iguiwajn Dios. Tʉnja'ygʉs̈ap Dios ijayajwat jeme tsʉ̱ngapay nʉ'jcopac Efeso. Mijchat incupʉjcap Cristu Jesús mit inmutʉgʉygau je'. 
EPH.1.2	Dios Nate̱jat mit el Señor Jesucristu pi is̈moygac favor mit paz.
EPH.1.3	Na-oyninʉ́mga Dios, el Señor Jesucristu ite̱t. Dios nas̈watcajap oy ni'c namutʉgʉygau Cristu, mit nas̈moygap nu'pʉjʉn cosa ojyatway najo̱tni'jcat as̈am natsʉ̱nganupay mit je' tsajpni'c. 
EPH.1.4	Antes iguiwajt ayʉ̱́j mundu Dios nas̈cupiugau mit jinap namutʉgʉygap Cristu. Nas̈cupiugau pa nayo'ygawa'n limpiu mit pa nagatsʉ̱nga culpa̱tic cuandu ijuzga̱twa'n Dios. 
EPH.1.5	Dios nas̈wangau mit nas̈cupiugau desde ámbanu pa nas̈wayjatcáj. Iwat we'n ni'c Jesucristu o'c pa ʉjtsat, mit nas̈cupiugau ni'c we'n iguiwajn. 
EPH.1.6	Jemni'c nas̈-oyninʉ́mga Dios ni'c je' nas̈wano'jcau. Dios nas̈wangap ni'c namutʉgʉygaway Cristu jeme Dios iwampay. 
EPH.1.7	Cristu nas̈salva̱tcau ni'c je' o'c cunu̱s̈ni'c pa ʉjtsat, mit jinap perdona̱tic itsʉ̱na nu'pʉjʉn mal nawatcaway, ni'c je' nas̈wano'jcap. 
EPH.1.8	Dios nas̈moygap may favor ni'c nas̈actujawigap mit nas̈actu-is̈capcap nu'pʉjʉn. 
EPH.1.9	Dios nas̈actujawiganup lo que je' iwanway iguiwatwa'n, mit jayajwat igajawigapate ti ayé. Iwat we'n ni'c iwan nas̈actujawigáj, mit inʉm ámbanu ni'c i-ajyu'táj Cristu. 
EPH.1.10	Mit Dios icumplia̱táj nu'pʉjʉn icojawa'n ayé tiempu, mit iyagáj Cristu pa iguimanda̱twa'n nu'pʉjʉn jeme tsʉ̱ngapay tsajpni'c mit na̱s̈ni'c, pa we'n Cristu imanda̱táj pareju nu'pʉjʉn.
EPH.1.11	Napʉctsougáj nu'pʉjʉn lo que Dios ijtʉpay pa ʉjtsat ni'c namutʉgʉygau Cristu. Dios nas̈cupiugau ámbanu as̈am je' iguipensa̱jt, ni'c Dios iwatp lo que je' iwampay. 
EPH.1.12	Dios iwat wename pa ʉjtsat tʉmʉjninʉ́mga je', mit ʉjtsat primeru tʉnmutʉgʉygau Cristu. 
EPH.1.13	Jinap mijchat inmutʉgʉygawey Cristu ni'c inmaraugau ayé palabra jeme iyacs̈ta'cway, mit ayé oyway noticia is̈actujawigau nat inyisalva̱tcʉjʉwa'n. Mit is̈cupʉ́jcaj Cristu, mitangau sella̱tic ni'c Dios is̈je'jatcau, jemni'c je' is̈moygau Espíritu Santu jeme je' iprometia̱tway. 
EPH.1.14	Dios nas̈mojyʉ'jcau ayé Espíritu Santu pa najawiga ni'c iyacs̈ta'cway napʉctsougáj nu'pʉjʉn lo que nas̈prometia̱tcajaway. Mit cojáj tiempu cuandu Dios nas̈tu'mbaclibra̱tcáj ni'c ʉjtsat nas̈je'jat. Dios iwatáj we'n pa nu'pʉjʉn jayajwat ma oyninʉmga je' ni'c je' mʉjninʉmic.
EPH.1.15	Tʉnmarau ni'c incupʉjcap el Señor Jesús mit inwangap nu'pʉjʉn Dios ijayajwat, 
EPH.1.16	jemni'c tʉgatentamp tʉs̈nʉjma Dios ni'ctiyu̱s̈ por mijchat, mit tʉnijawigʉs̈p cuandu tʉs̈-ora̱jta Dios. 
EPH.1.17	Tʉnyo'jtap Dios, el Señor Jesucristu ite̱t, ni'c je' más mʉjninʉmic. Tʉnyo'jtap pi is̈actujawigac más, pa más is̈-is̈capcawa'n Dios. 
EPH.1.18	Tʉnyo'jtap Dios pi is̈actujawigac más claru ni'c je' is̈ya̱s̈cau pa is̈atsʉ̱ngawa'n lo que je' nas̈moygámpay, ni'c Dios ijtʉp nu'pʉjʉn, mit ayé iprometia̱t pa iguimoygʉs̈wa'n ijayajwat. 
EPH.1.19	Pi jawiga-ey ni'c Dios mʉjo'c mit ʉjtsat nacupʉjcapay, mit je' ito'jcʉp poder mit oyap iguiwat nu'pʉjʉn. 
EPH.1.20	Dios i-ajque's̈ ipoder cuandu igui-acjutucta̱jc Cristu mam itsʉ̱nga á̱nimajat, mit i-acnitsʉ̱nda̱jcʉu i-oyimaycʉ'ni'c jem tsajpni'c. 
EPH.1.21	Mit iyac Cristu ma manda̱t. Je' más manda̱tp que nu'pʉjʉn ángejlat jeme manda̱tcapay tsajpni'c, mit je' ipoder nepʉn igacojyap. Cristu manda̱tp jinap mit we'ney en ayé tiempu mi'námpay. 
EPH.1.22	Mit Dios iyac nu'pʉjʉn cosajat Cristu ita'mpa'tm, mit imoy je' ma manda̱tcʉs̈ nu'pʉjʉn Dios icupʉcpajyat. 
EPH.1.23	Mit as̈am nacopac iguimanda̱t nacuerpu, wename-ey ayé cupʉcpajyat as̈am Jesús icuerpu ni'c je' imanda̱tcʉs̈p, mit je'jat Cristu igui-actsʉ̱ngap nu'tsic, mit Cristu tsʉ̱nap jʉmba'tu, mit tsʉ̱napey mit ijayajwat.
EPH.2.1	Dios is̈moygau vida cuandu intsʉ̱́ngaj as̈am o'guijcatway ni'c ingajayaumaygawu Dios mit inwato'jcau mal. 
EPH.2.2	Mit ámbanu miyo'ygau en ayé malto̱jwat, mit inwatcau as̈am maljayajwat iguiwatca en ayʉ̱́j mundu, mit injayaumaygau ayé mal-espíritu jeme manda̱tpay s̈e'mni'c, mit jinap ayé malwayna' imuyos̈watcʉs̈p jeme igajayaumaygapay Dios. 
EPH.2.3	Mit ámbanu ʉjtsat nanu'pʉjʉjnat nayo'ygawey as̈am iguiyo'jt najo̱jtat, mit as̈am nas̈wángaj, mit as̈am namalpensá̱tcaj. Mit desde ámbanu nagawatcawu oy, nawatcau puru mal, jemni'c nas̈merecia̱tcapate Dios nas̈castiga̱tcáj, mit japu̱t jayajwat iguimerecia̱tcapey we'n. 
EPH.2.4	Po Dios nas̈-ayo̱wis̈o'jcau mit nas̈wano'jcau. 
EPH.2.5	Mit cuandu natsʉ̱́ngaj as̈am o'guic mit nama̱jlat, je' nas̈moygau vida ni'c namutʉgʉygau Cristu, mit nas̈salva̱tcau ni'c nas̈moygau favor, 
EPH.2.6	mit como namutʉgʉygau Cristu, jinap natsʉ̱ngap as̈am Dios nas̈acjutucta̱jcaway mit je', mit natsʉ̱ngap oy mit Cristu Jesús as̈am natsʉ̱nganupay en ayé lugajrat tsajpni'cway. 
EPH.2.7	Mit Dios nas̈actujawigáj pa nu'pʉjʉn tiempu ni'c je' nas̈wano'jcau, mit nas̈watcajau oy ni'c namutʉgʉygau Cristu Jesús. 
EPH.2.8	Mitsʉ̱ngap salva̱tic ni'c Dios is̈moygau favor ni'c incupʉjcau je', caje' ni'c inwatcau oy, po Dios is̈acmingajau ayé favor as̈am tu'c regalu. 
EPH.2.9	Caje' ni'c tu'c jayau iwatp oy pa inisalva̱jtʉwa'n, ni'c we'n oyáj inimʉjninʉjmʉ. 
EPH.2.10	Ni'c Dios nas̈watcau, mit nas̈namwatcawatu ni'c namutʉgʉygau Cristu Jesús, pa we'n nawatcajáj lo que oyway, ni'c Dios ipensa̱t ámbanu pa nas̈watcawa'n cosa oyway.
EPH.2.11	Jemni'c nijáwiga ni'c en tu'c tiempu mijchat mipe'ta̱majyat, migatsʉ̱ngawu marca̱tic incuerpuni'jcat, mit ayé judíujat jeme tsʉ̱ngapay marca̱tic is̈ca-e'po'jcʉjʉwu ni'c migamarcá̱tijcat. Po je'jat marcá̱tijcat icuerpuni'jcatu. 
EPH.2.12	En ayé tiempu inga-aguepcawu Cristu injo̱tni'jcat ne inga-aguepcawu parte mit Israejlatway, ingajawigawu ayé acuerdujat iprometia̱tway Dios, mit en ayʉ̱́j mundu inga-atsʉ̱ngapate neti, mit inga-aguepcawu Dios injo̱tni'jcat. 
EPH.2.13	Po jinap inmutʉgʉygau Cristu Jesús. Ambanu yagatso'c intsʉ̱́ngaj po jinap mitsʉ̱ngap tom mit Dios ni'c Cristu o'c cunu̱s̈ni'c pa mijchat. 
EPH.2.14	Cristu i-acnicowangʉs̈ʉu judíujat mit jeme caje'jatway judíujat, mit i-actogoyda̱c ayé ley jeme itway as̈am ayé me's̈, mit ayé isepara̱tpate judíujat mit jeme caje'jatway judíujat. 
EPH.2.15	Cristu itunas̈ pa igui-acnicowangʉs̈ʉ judíujat mit jeme caje'jatway judíujat, mit i-actogoydá̱guey ayé ley jeme nas̈manda̱tcapayate. Iwat we'n pa judíujat mit jeme caje'jatway judíujat ma jatca tu'gujyu, as̈am namjayajwat, pa ma cʉs̈ ayé tsuguin. 
EPH.2.16	Je' o'c cunu̱s̈ni'c pa Dios magamu-awa'nigʉs̈ judíujat ne jeme caje'jatway judíujat, po ma tanga as̈am tu'gu cuerpu, mit magajatsuguinwátca.
EPH.2.17	Cristu min mit inʉmdacyo'y i-oyway noticia ni'c itp paz pa mijchat mitsʉ̱ngapayate yagats, mit we'ney pa judíujat jeme tsʉ̱ngapay tom mit Dios. 
EPH.2.18	Mit como Cristu nas̈cowangau mit Dios, jinap tu'gu Espíritu nas̈acnigutómigʉjʉp nanu'pʉjʉjnat mam itsʉ̱na Dios Nate̱jat. 
EPH.2.19	Mit jinap migajaje'jat pe'ta̱majyat ne migajatsʉ̱ngap yagats, po inaguepcap parte mit Dios ijayajwat, mit inmutʉgʉygawey nu'pʉjʉn icupʉjcapay Dios. 
EPH.2.20	Mijchat incupʉjcap ayé ama̱s̈an iyajcaway apóstojlat mit profetajat jeme cotscaway pa Dios, mit ayé as̈am tu'c base, mit Jesucristu as̈am ayé tsa' tsʉ̱napay esquinani'c mit ayé itsʉmtso̱p nu'pʉjʉn. 
EPH.2.21	Mit mijchat micupʉcpajyat mitsʉ̱ngap as̈am tu'c tʉjc bien watic ni'c incupʉjcap Jesucristu, mit miye'jcáj más hasta injatcawa'n as̈am tu'c templu aparta̱ticway pa Dios, mit je' tsʉ̱náj injo̱tni'jcat. 
EPH.2.22	Mit mijchat minu'pʉjʉjnat Dios is̈watcau as̈am tu'c tʉjc mam je' itsʉ̱nawa'n ni'c ayé Espíritu Santu tsʉ̱náj injo̱tni'jcat.
EPH.3.1	Ʉ̱ Pablo tʉnservia̱jtap Cristu Jesús, mit jinap tʉtsʉ̱nap presu ni'c tʉnʉmgʉs̈au oyway noticia mijchat migaje'jatway judíujat. 
EPH.3.2	Injawigap ni'c Dios tʉs̈moy favor mit tʉs̈-encarga̱t pa tʉ-ajque's̈cʉs̈awa'n oyway noticia pa mijchat. 
EPH.3.3	Mit Dios tʉs̈actujawiu lo que jayajwat igajawigapayate, mit ayʉ̱́j ayé lo que tʉnja'jyʉ'cway. 
EPH.3.4	Cuandu is̈cotscawa'n ayʉ̱́j noc, oyáj is̈jawiga ni'c tʉnis̈cap jeme jayajwat igajawigapayate, ni'c tʉnjawip lo que Cristu iwatway pa ʉjtsat. 
EPH.3.5	Mit ámbanu Dios iga-actujawigʉs̈u jayajwat, po jinap Espíritu Santu i-actujawigʉs̈p i-apóstojlat mit ayé profetajat jeme icupiugʉs̈way. 
EPH.3.6	I-actujawigʉs̈ ni'c jeme caje'jatway judíujat ipʉctsougámpey as̈am iguipʉctsougawa'n judíujat, ni'c je'jat tsʉ̱ngap as̈am tu'gu cuerpu mit ipʉctsougámpey ayé promesa ni'c imutʉgʉygawey Cristu Jesús, ni'c imaraugawey ayé oyway noticia. 
EPH.3.7	Mit tʉnajque's̈tacyo'yp ayé oyway noticia ni'c Dios tʉs̈moy favor, ni'c je' ito'jcʉp poder pa iguiwatwa'n nu'pʉjʉn cosajat. 
EPH.3.8	Ʉ̱ tʉtsʉ̱nap más menus de nu'pʉjʉn Dios ijayajwat, po majawe'naj Dios tʉs̈moy ayʉ̱́j favor pa tʉs̈nʉmdacyo'ywa'n ayé oyway noticia pa jeme caje'jatway judíujat. Ayé oyway noticia nas̈actujawigap nu'pʉjʉn cosa más ojyatway nas̈moygapay Cristu. 
EPH.3.9	Tʉnactu-e'pcʉs̈áj nu'pʉjʉn jayajwat lo que Dios iwanway iguiwatwa'n desde ámbanu, mit jayajwat igajawigapate ti ayé, mit je' iwat nu'pʉjʉn cosajat. 
EPH.3.10	Mit jinap Dios i-actujawigʉs̈p ángejlat mit nu'pʉjʉn manda̱tcapay tsajpni'c ni'c je' más iwangʉs̈p ijayajwat ni-apʉcmújcʉjʉpay en ayʉ̱́j mundu. Mit ayé ángejlat ijawigáj ni'c Dios ijawip nu'pʉjʉn. 
EPH.3.11	Dios ipensa̱t ámbanu ti iwatámpay Jesucristu el Señor pa ʉjtsat. 
EPH.3.12	Namutʉgʉygap Cristu ni'c nacupʉjcap je', mit oyap nas̈mucótsca Dios mit nagapʉ̱tcáj nes̈ʉ̱n nas̈cutomigawa'n je'. 
EPH.3.13	Jemni'c tʉnʉmgʉs̈a pigadesmaya̱tca is̈maraugawa'n ni'c tʉntunas̈p pa mijchat, ni'c tʉntunas̈p pa mijchat pi tsʉ̱nga oy.
EPH.3.14	Dios nas̈actujawigap mʉjway cosajat. Jemni'c tʉnicos̈atendá̱jcʉ pa tʉs̈-ora̱jtawa'n el Señor Jesucristu ite̱t. 
EPH.3.15	Mit ʉjtsat natsʉ̱ngapay na̱s̈ni'c mit nu'pʉjʉn tsʉ̱ngapay tsajpni'c, nanu'pʉjʉjnat nate̱jtat Dios. 
EPH.3.16	Dios ijtʉp nu'pʉjʉn cosa oymanacway pa nas̈moygáj. Jinap tʉnyo'jtap je' pi is̈moygac nu'pʉjʉn maj injo̱tni'jcat, mit Espíritu Santu ayé is̈moygámpay maj. 
EPH.3.17	Tʉnyo'jtap Cristu ma tsʉ̱na injo̱tni'jcat ni'c incupʉjcap je', pa we'n je' is̈acniwangʉjʉ̱́j cada s̈ʉjw. 
EPH.3.18	Tʉnyo'jtap Dios ma is̈actujawigac ni'c Cristu nas̈wano'jcap, ni'c je' iwangʉs̈p nu'pʉjʉn ijayajwat. Cristu nas̈wangap mit ayé as̈am tu'c cosa más awa'tsway, más yagatsway, más yucmay mit as̈am tu'c cosa ca-ijtʉpay fin. 
EPH.3.19	Pi jawiga ni'c Cristu nas̈wano'jcap hasta nagajawigap nat nas̈wangap, mit we'ney pi aguepca nu'tsic nu'pʉjʉn cosa oyway nas̈moygapay Dios.
EPH.3.20	Na-oyninʉ́mga ayé Dios jeme oyapay iguiwat nu'pʉjʉn cosajat. Je' oyap iguiwat más de lo que nayo'tcajapay mit más de lo que najawigapay, ni'c je' nas̈moygap maj najo̱tni'jcat. 
EPH.3.21	Nu'pʉjʉn cupʉcpajyat jeme imutʉgʉygaway Cristu Jesús ma oyninʉmga Dios jinap mit pa nu'pʉjʉn tiempu. Amén.
EPH.4.1	Ʉ̱ tʉtsʉ̱nap presu ni'c tʉncupʉcp el Señor. Tʉnʉmgʉs̈ap pi yo'yga as̈am iguiwa'n ayé Dios jeme is̈ya̱s̈caway. 
EPH.4.2	Camnimʉjninʉ́mgʉjʉ, más oy pi jayawanga. Nimajmóygʉjʉ en nu'pʉjʉn ni'c mijchat miniwangʉjʉp. 
EPH.4.3	Espíritu Santu is̈acpensa̱tcap as̈am tu'jcatu, mit cuji'cs̈iga pa intsʉ̱ngawa'n wename, mit jinap tsʉ̱́nga en paz ni'c mitu'jcatu. 
EPH.4.4	Nu'pʉjʉn nacupʉjcapay natsʉ̱ngap as̈am tu'c cuerpu, mit itp tu'c Espíritu Santu tsʉ̱napay najo̱tni'jcat, mit itp tu'c cosa oyway na-atsʉ̱ngapay ni'c Dios nas̈ya̱s̈cau. 
EPH.4.5	Itp tu'gu Señor nas̈manda̱tcapay, mit je'yu nacupʉjcap, mit itpey tu'gu nʉ'gutem. 
EPH.4.6	Itp tu'gu Dios Nate̱jat pa nanu'pʉjʉjnat. Je' imanda̱tp nu'pʉjʉn, je' nas̈actuwatcap nu'pʉjʉn lo que je' iwampay, mit je' tsʉ̱nap mit ʉjtsat nanu'pʉjʉjnat.
EPH.4.7	Cristu imoyp cada jayau tu'c yos̈ pa iguiwatwa'n pa Dios, as̈am je' iguimoyp favor. 
EPH.4.8	Jemni'c itsʉ̱na ja'yic Dios ilibruni'c:
EPH.4.8	Cuandu el Señor icu'jt pa tsajpni'c, imunʉs̈cʉs̈ jayajwat jeme tsʉ̱ngaway as̈am presujat,
EPH.4.8	mit imoygʉs̈ favor pa nu'pʉjʉn jayajwat.
EPH.4.9	Mit mam iguinʉjm ni'c je' cu'tway, ayé inʉmo'jcʉp ni'c je' it ti imanajcʉ'jc hasta más pa'tm na̱s̈cʉtʉm. 
EPH.4.10	Mit jeme manacway, ayé nije'yu Cristu jeme cu'tway más yucm tsajpni'c pa jem iguimanda̱twa'n nu'pʉjʉn. 
EPH.4.11	Mit nije'yu Cristu iyajcʉs̈ una̱c jayajwat pa apóstojlat, una̱c pa profetajat jeme cotscámpay pa Dios, una̱c pa iguinʉmdacyo'ygawa'n oyway noticia, mit una̱c iyajcʉs̈ ma cuida̱tca Dios ijayajwat mit ma ajque's̈cʉs̈a. 
EPH.4.12	Cristu iyajcʉs̈ ayé favojrat pa Dios ijayajwat ma jatca oy, pa iyos̈watcawa'n mit Dios, pa ma pʉjca maj Cristu icupʉcpajyat. 
EPH.4.13	Ni'c Dios iwamp ʉjtsat nanu'pʉjʉjnat natsʉ̱́nga as̈am tu'jcatu ni'c nacupʉjcap je', mit iwampey na-is̈cápcaja más je' iway, mit nas̈-is̈capcawa'n más may, mit we'n najatcáj más oy mit más nu'tsic, mit napʉctsougáj nu'pʉjʉn Cristu ijtʉpay pa ʉjtsat. 
EPH.4.14	Nagajatsʉ̱́nga as̈am ya̱wájat jeme cunʉs̈igapay jʉmgapa'tu, ne nagatunitʉ́gʉygʉjʉ nu'pʉjʉn ama̱s̈an as̈am tu'c s̈e'm nas̈cus̈újigapay, nagaca'uga mit we̱tpay jayajwat, ni'c je'jat ito'jcʉjʉp maña pa nas̈we̱jta̱jcáj. 
EPH.4.15	Po nasiguiá̱tcaja lo que iyacs̈ta'cway pa naniwángʉjʉ, mit nas̈pichingajáj oy nu'pʉjʉn nawatcapay ni'c namutʉgʉygau Cristu, mit je' as̈am nacopajcat ni'c nas̈manda̱tcap. 
EPH.4.16	Cristu as̈am nacopajcat mit ʉjtsat as̈am je' icuerpu ni'c nanesita̱tcap je'. Nu'pʉjʉn nacuerpujat tsʉ̱nap bien tsowic mit cada pajc ijtʉp iyos̈, mit jemé nas̈actuwatcap nu'pʉjʉn, mit natsʉ̱ngap oy cuandu cada parte nacuerpuni'cway nimajyigʉjʉp. We'ney natsʉ̱́nga mit Cristu, naye'jcap oy mit nanimajyigʉjʉp ni'c naniwangʉjʉp.
EPH.4.17	Jinap tʉnyʉmp lo que el Señor tʉs̈manda̱tway tʉnʉmgʉ́s̈a: ni'c pigajayo'yga as̈am jeme iga-is̈capcapay Dios, ni'c je'jat ca-oy lo que ipensa̱tcapay. 
EPH.4.18	Je'jat iga-entendia̱tcap neti, mit ca-itcʉjʉp parte mit ayé vida iyacpay Dios. Igajawigap neti ni'c copacmʉgʉgo'jcat. 
EPH.4.19	Mit como je'jat cajawinchú̱gagap, ni-entrega̱tcʉjʉu pa iguiwatcawa'n tigapa'tu, mit iwano'jcap nu'pʉjʉn cosa malway pa iguiwatcawa'n. 
EPH.4.20	Po Cristu is̈ca-actupʉctángawu pa is̈watcawa'n as̈am je'jat iguiwatca. 
EPH.4.21	Inmaraugau mit impʉctangau lo que Jesús i-ajque's̈way, mit je' i-ajque's̈ lo que iyacs̈ta'cway. 
EPH.4.22	Ambanu miyo'ygau mal po jinap cuyáguiga ayé ampay vida, ni'c ayé mal vida is̈actogoygáj ni'c nas̈we̱jta̱jcap ayé mal cosajat iyo'tpay najo̱jtat, 
EPH.4.23	mit ma namjat lo que impensa̱tcapay jinap injo̱tni'jcat. 
EPH.4.24	Pi yo'yga mit tu'c nam vida ni'c Dios nas̈namwatcau as̈am je' iguiwajn pa nayo'ygawa'n yacs̈ic, mit pa natsʉ̱ngawa'n limpiu najo̱tni'jcat ni'c na-is̈capcap lo que iyacs̈ta'cway.
EPH.4.25	Jemni'c nacuyáguiga nu'pʉjʉn we̱t, mit cada jayau ma nʉm iyacs̈ta'cway mit imupro̱wije̱way, ni'c ʉjtsat nanu'pʉjʉjnat namutʉgʉygau Cristu mit natsʉ̱ngap as̈am tu'gu.
EPH.4.26	Te mi-awa'nigap, po camwatca mal, mit cam-awa'niga jec. 
EPH.4.27	Ne cammoygawit laj Awayagatsna'.
EPH.4.28	Jeme nu'mpayate magajanu'mwit, más oy ma yos̈wat mit icʉ'jat, mit we'n i-aguepáj pa iguimo'wa'n jeme itunas̈capay.
EPH.4.29	Camnʉmga malway palabrajat, po nʉmga jeme oyway pa is̈majyigawa'n jayajwat, pa we'n tsʉ̱ngáj oy jeme is̈maraugámpay. 
EPH.4.30	Mit camactu'ngaja ijo̱jt Espíritu Santu jeme i-acminway Dios, ni'c je' is̈sella̱tcau pa is̈je'jatcáj Dios, mit cojáj ayé s̈ʉjw cuandu Dios is̈libra̱tcáj pa siempre.
EPH.4.31	Niju'ptángʉjʉ de nu'pʉjʉn ayʉ̱́j mal cosajat: Cam-ánga jeme is̈watcajapay mal, cam-awa'niga, camjoranda̱jca, camya̱s̈cada̱jca, cammaltucotsca nepʉn ne camwatca nejʉmay mal. 
EPH.4.32	Po jayawánga, ayo̱wís̈ca, niperdoná̱tcʉjʉ minu'pʉjʉjnat as̈am Dios is̈perdona̱tcawey ni'c Cristu itso̱c nu'pʉjʉn inma̱jlat.
EPH.5.1	Watca oy as̈am Dios iguiwat ni'c mijchat Dios is̈wajyat, mit je' is̈wangap. 
EPH.5.2	Siempre niwángʉjʉ as̈am Cristu nas̈wangau mit iyac ivida pa i-o'cwa'n pa nama̱jlat, mit i-acji'jcau Dios ijo̱jt.
EPH.5.3	Nepʉn maganʉm ni'c michajyo'ygap, maganʉm ni'c inwatcap mal ne maganʉm ni'c inwangap jayje', po mijchat oy pi yo'yga as̈am Dios ijayajwat. 
EPH.5.4	Camtʉ'tscotscayu, camnʉmga tonteríajat, cam-i̱jcotsca mit ma̱jlat, ni'c ayé cosajat caservia̱tp. Más oy nanʉmí̱jcaja Dios ni'ctiyu̱s̈. 
EPH.5.5	Injawigap ni'c itp chajyo'ypajyat, malwatpajyat, mit jeme iwangapay jayje'. Jeme iwangapay jayje' ayé as̈am tiyu̱s̈wampajyat ni'c iyajcap menus Dios. Jayajwat as̈am aye'jatway igapʉctsougáj neti mam imanda̱tca Dios mit Cristu. 
EPH.5.6	Pi is̈cawe̱jta̱jcac nepʉn mit nejʉmay we̱t, ni'c Dios icastiga̱tcʉs̈áj jeme cajayaumaygapay ni'c iwatcap ayé mal cosajat. 
EPH.5.7	Mijchat cammutʉgʉyga ayé maljayajwat.
EPH.5.8	Ambanu miyo'ygau mal, mit ayé mal as̈am tu'c chitimic, po jinap inmutʉgʉygau el Señor mit je' is̈moygap luz pa inyo'ygawa'n yacs̈ic, yo'yga as̈am jeme iwangapay ayé luz iyacpay Dios. 
EPH.5.9	Ni'c Espíritu Santu nas̈actuwatcap nu'pʉjʉn cosa oyway, mit nas̈acyo'ygap yacs̈ic mit nas̈actunʉmgap lo que iyacs̈ta'cway. 
EPH.5.10	Mit oy pi jawiga ti ayé iwampay el Señor. 
EPH.5.11	Mit cammunipʉjcʉjʉ jeme yo'ygapay mal ni'c caservia̱tp lo que iwatcapay, mejor actujáwiga ni'c iwatcap mal. 
EPH.5.12	Ni'c tu'c winchu̱jc nas̈nʉmwa'n lo que je'jat iwatcapay anu'mu. 
EPH.5.13	Te na-actujawigap ayé mal iwatcapay, cuque's̈áj lo que iwatcapay anu'mu, ni'c mam i-it luz, que's̈p nu'pʉjʉn cosajat itpay. 
EPH.5.14	Jemni'c iguinʉm ayé dichu:
EPH.5.14	Nigujútujcʉ te mima̱p,
EPH.5.14	jutucta'c te mitsʉ̱nap as̈am o'guic,
EPH.5.14	mit Cristu is̈mo'áj luz.
EPH.5.15	E'pca nat inyo'yga. Camyo'yga as̈am jayajwat iga-is̈capcapay neti, po yo'yga as̈am jeme i-is̈capcapay. 
EPH.5.16	Aprovechá̱tca cada s̈ʉjw pa is̈watcawa'n oy, ni'c jinapay s̈ʉjwat malo'c imi'n. 
EPH.5.17	Jemni'c camyo'yga as̈am igajawigapay neti, más oy pi jawiga ti ayé iwampay el Señor. 
EPH.5.18	Cam-u̱ctupʉjca ni'c oyap is̈watca nu'pʉjʉn mal, más oy Espíritu Santu ma tsʉ̱na mʉgʉc injo̱tni'jcat. 
EPH.5.19	Cuandu intsʉ̱ngawa'n apʉcmuguic, cótsca salmujat, ʉ́uga himnujat mit ʉ́uga jeme Espíritu Santu is̈moygámpay injo̱tni'jcat. Ʉugaja mit oyninʉ́mga el Señor mit nu'pʉjʉn injo̱jtat. 
EPH.5.20	Nʉmí̱jcaja Dios Nate̱jat ni'ctiyu̱s̈ pa nu'pʉjʉn cosajat ni'c incupʉjcap el Señor Jesucristu.
EPH.5.21	Nijayaumáygʉjʉ minu'pʉjʉjnat ni'c impʉ̱tcap Dios.
EPH.5.22	To's̈ajyat ma jayaumayga ina'jwat as̈am iguijayaumáyga el Señor. 
EPH.5.23	Ni'c as̈am nacopac iguimanda̱t nu'pʉjʉn nacuerpu, we'ney tu'c jayau iguimanda̱twa'n ito's̈ay, mit we'ney Cristu iguimanda̱t icupʉcpajyat ni'c je'jat as̈am Cristu icuerpu, mit Cristu ayé iguisalva̱tcaway. 
EPH.5.24	Mit as̈am cupʉcpajyat iguijayaumáyga Cristu, we'ney to's̈ajyat ma jayaumayga nu'pʉjʉn inʉmgámpay ina'jwat.
EPH.5.25	Jayajwat, wanga into's̈ajyat as̈am Cristu iguiwa'n icupʉcpajyat, mit iyac ivida pa je'jat. 
EPH.5.26	Ni'c Cristu iwan nas̈je'jatcáj, mit nas̈chi'tcajau nama̱jlat as̈am nas̈limpia̱tcapay mit nʉ' ni'c nacupʉjcajau ipalabra. 
EPH.5.27	Mit Cristu iwamp ʉjtsat nacupʉcpajyat naque's̈ta̱jcawa'n oymanac mam je'. Jinap naganimanchá̱tcʉjʉ mit ma̱jlat, natsʉ̱́nga as̈am tu'c jamuc cajo'ptucta'guicway, ne naganijíngʉjʉ mit nejʉmay cosa, nayo'yga limpiu. 
EPH.5.28	Mit jayajwat ma cuida̱tca ito's̈ajyat as̈am iguicuidá̱tca je'jatu icuerpujat. Jeme iwampay ito's̈ay, ayé as̈am je'yu niwajnʉpay. 
EPH.5.29	Ni'c nepʉn iga-amp je'yu icuerpu, siempre tu'c jayau icuida̱tp icuerpu mit cayan mit jamuc. Wename-ey Cristu iguicuida̱t icupʉcpajyat. 
EPH.5.30	Ni'c ʉjtsat nacupʉjcapay natsʉ̱ngap as̈am Jesús icuerpu, as̈am is̈is̈ mit ipajcat, ni'c namutʉgʉygau je'. 
EPH.5.31	“Jemni'c tu'c jayau iyagáj ite̱t mit ima̱m pa iguipʉcwa'n ito's̈ay, mit ayé inimechcatij jatcáj as̈am tu'gu.” 
EPH.5.32	Mʉjo'c lo que Dios nas̈actujawigapay, mit tʉs̈jawi ayé inʉmo'jcʉp ni'c Cristu tsʉ̱nap as̈am tu'gu mit icupʉcpajyat. 
EPH.5.33	Mit inʉmo'jcʉpey ni'c cada jayau mam mijchat ma wa'n ito's̈ay as̈am je'yu iniwajnʉ, mit tu'c to's̈ay ma jayaumay ina'u.
EPH.6.1	Nu'pʉjʉn ya̱wájat ma jayaumayga ima̱jmat mit ite̱jtat as̈am iguijayaumáyga el Señor, mit oy ma watca wename. 
EPH.6.2	Oyninʉm inte̱t mit inma̱m, ni'c ayʉ̱́j ayé imanda̱tway Dios primeru, mit iyac tu'c promesa pa jeme ijayaumaypay ayé mandamientu. 
EPH.6.3	Iprometia̱t ni'c mitsʉ̱ngáj oy, mit inaguepcáj vida yagatsway en ayʉ̱́j mundu.
EPH.6.4	Jayajwat, camac-awa'niga inwajyat, po acye'jca bien yacs̈ic, mit actupʉctánga lo que inʉmpay el Señor.
EPH.6.5	Mozojat, jayaumáyga injaycat jeme tsʉ̱ngapay en ayʉ̱́j mundu, pʉ̱́tca mit respetá̱tca je'jat. Jayaumáyga mit nu'pʉjʉn injo̱jtat as̈am is̈jayaumáyga Cristu. 
EPH.6.6	Yos̈wátca mit injaycat, caje'yu cuandu is̈-e'pcap, po yos̈wátca as̈am iguiwátca Cristu imozojat, mit watca mit nu'pʉjʉn injo̱jtat lo que iwampay Dios. 
EPH.6.7	Yos̈wátca oy ni'c inservia̱tcajap el Señor mit caje' pa jayajwatu. 
EPH.6.8	Injawigap ni'c jeme iwatpay oy, wename-ey iguitso'gáj el Señor, te yos̈watp jayyos̈ni'c o te iwatp je'yu iyos̈.
EPH.6.9	Mit mijchat mijefejat, watca ni-as̈amu mit inmozojat. Cammu-awa'ncotsca mʉgʉc. Injawigap ni'c tsʉ̱nap tsajpni'c jeme is̈manda̱tcapay mijchat mit we'ney je'jat, ni'c el Señor niwe'nu igui-e'pcʉs̈ nu'pʉjʉn jayajwat.
EPH.6.10	Hermanujat, tsʉ̱́nga mʉgʉc mit el Señor ni'c je' ito'jcʉp maj pa is̈majyigáj. 
EPH.6.11	Muyo'yga nu'pʉjʉn arma is̈moygapay Dios, pa we'n Awayagatsna' ca-oyáj is̈watcajap neti mit imaña. 
EPH.6.12	Ni'c nagalucha̱tcap mit jayajwat, nalucha̱tcap mit mal-espíritujat jeme manda̱tcapay mit i-acyo'ygap jayajwat chitimicni'c ni'c je'jat imanda̱tcap nu'pʉjʉn mundu, mit ayé mal-espíritujat manda̱tcapey s̈e'mni'c. 
EPH.6.13	Jemni'c muyo'yga nu'pʉjʉn arma is̈moygapay Dios, pa we'n oyáj is̈majmóyga cuandu is̈mingajáj tu'c mal s̈ʉjw. Mit te inmuyo'ygap nu'pʉjʉn arma, mitangáj mʉgʉc. 
EPH.6.14	Siguiá̱tca mʉgʉc ni'c injawigap lo que iyacs̈ta'cway, mit mitsʉ̱ngáj prepara̱tic as̈am tu'c soldaj jeme i-actsʉ'cs̈pay ipi̱nic. Mit watca oy mit mitsʉ̱ngáj prepara̱tic as̈am tu'c soldaj icompay ichec waticway de pus̈an. 
EPH.6.15	Tsʉ̱́nga prepara̱tic pa is̈nʉmdacyo'ygawa'n ayé oyway noticia nas̈moygapay paz, mit we'n mitsʉ̱ngáj prepara̱tic as̈am tu'c soldaj jeme tsʉ̱napay listu comic ita'ncʉ'ac. 
EPH.6.16	Mit más oy pi watca ayʉ̱́j: cupʉ́jca mʉgʉc mit mitsʉ̱ngáj prepara̱tic as̈am tu'c soldaj itunidefendia̱jtʉpay tu'c mʉjway pus̈an, mit wename inmajmoygáj ayé malwayna', ni'c je' iwa'náj is̈cotcáj, mit icotan as̈am flecha jeme tinimpay. 
EPH.6.17	Mit cupʉ́jca ni'c is̈salva̱tcaway Dios, mit mitsʉ̱ngáj prepara̱tic as̈am tu'c soldaj icompay ipus̈ancumo'n. Mit pʉjca ayé espada is̈moygapay Espíritu Santu, mit ayé espada inʉmo'jcʉp Dios ipalabra inyʉmdacyo'ygapay. 
EPH.6.18	Na-ora̱tí̱jca nu'pʉjʉn tiempu, mit nayo'tí̱jcaja Dios, mit nas̈majyigáj Espíritu Santu pa na-ora̱tcawa'n. Tsʉ̱́nga prepara̱tic mit camdesmaya̱tca. Ora̱tí̱jca pa nu'pʉjʉn Dios ijayajwat. 
EPH.6.19	Orá̱tcajaguey pa ʉ̱, pa cuandu tʉcotswa'n, Dios ma tʉs̈mo'ac ti tʉnyʉmámpay. Pa we'n tʉgapʉ̱táj tʉs̈nʉmwa'n ayé oyway noticia nas̈actujawigapay Dios, ni'c jayajwat igajawigapate ayé oyway noticia. 
EPH.6.20	Mit Dios tʉs̈ajyu't pa tʉyo'ywa'n pa je', po jinap tʉtsʉ̱nap presu. Yo'tcaja Dios pa tʉgapʉ̱t tʉs̈nʉmdacyo'ywa'n ayé oyway noticia, ni'c wename itp ti tʉcotswa'n.
EPH.6.21	Mit Tíquico is̈actujawigáj nat tʉtsʉ̱na mit ti tʉnwatpay, ni'c je' tu'c hermanu nawangapay, mit je' imuyos̈watp oy el Señor. 
EPH.6.22	Jemni'c tʉs̈ajyu'jt je' mam mijchat pa pi jawiga nat tʉtsʉ̱nga, mit pa pi tsʉ̱nga anima̱tic.
EPH.6.23	Dios Nate̱jat mit el Señor Jesucristu ma moyga paz hermanujat, ma niwangʉjʉ ni'c je'jat cupʉjcap mʉgʉc. 
EPH.6.24	Dios ma moygʉs̈ favor nu'pʉjʉn jayajwat jeme iwangapay iyacs̈ta'cway el Señor Jesucristu. Amén.
PHP.1.1	Ʉ̱ Pablo mit Timoteo tʉnservia̱tcajap Jesucristu. Tʉnja'ygajap nu'pʉjʉn Dios ijayajwat jeme tsʉ̱ngapay nʉ'jcopac Filipos ni'c je'jat imutʉgʉygau Cristu Jesús. Mit tʉnsaluda̱tcapey ayé jayajwat jeme icuida̱tcajapay Dios ijayajwat mit we'ney jeme majyigapay templuni'c. 
PHP.1.2	Dios Nate̱jat mit el Señor Jesucristu pi is̈moygac favor mit paz.
PHP.1.3	Cada tʉnijawigʉs̈ mijchat, tʉnyʉjmap Dios ni'ctiyu̱s̈. 
PHP.1.4	Cuandu tʉ-ora̱twa'n, tʉnyo'tí̱jcap Dios pa mijchat minu'pʉjʉjnat, mit ji'cp tʉnjo̱jt cuandu tʉ-ora̱tcʉs̈a. 
PHP.1.5	Tʉnyʉjmap Dios ni'ctiyu̱s̈ ni'c ʉ̱ is̈muyos̈watcau pa tʉs̈nʉmdacyo'ywa'n oyway noticia. Ʉ̱ is̈majyigau desde primer s̈ʉjw hasta jinap. 
PHP.1.6	Cuandu chu̱chiu is̈cupʉjca ayé oyway noticia, Dios i-acchu̱chiu tu'c oyway yos̈ injo̱tni'jcat, mit tʉtsʉ̱nap seguru ni'c Dios siguia̱táj is̈majyigap mit je' icʉs̈áj ayé yos̈ i-acchu̱chiway mit mijchat hasta imi'nwa'n Jesucristu. 
PHP.1.7	Tʉwangʉs̈p mijchat minu'pʉjʉjnat mit nu'pʉjʉn tʉnjo̱jt, jemni'c oyo'gu tʉnʉmgʉs̈a we'n. Dios nas̈moygap favor pareju ni'c mijchat is̈cacuyaguigawu cuandu tʉtsʉ̱́na presu cuandu tʉs̈cowa'n ayé oyway noticia mam autoridajat. Ni'c tʉnactujawigʉs̈p ni'c iyacs̈ta'cway ayé oyway noticia. 
PHP.1.8	Dios ijawip ni'c tʉwano'jcʉs̈p mijchat minu'pʉjʉjnat as̈amu Cristu nas̈wangap. 
PHP.1.9	Jinap tʉnyo'jtap Dios pi is̈acniwangʉjʉc más, mit pi is̈actujawigac más mit pi is̈actu-entendia̱tcac nu'pʉjʉn. 
PHP.1.10	Pa we'n oyáj is̈cupíuga jeme más oyway, mit we'n mitsʉ̱ngáj limpiu injo̱tni'jcat, mit nepʉn is̈caculpa̱tcáj en ayé s̈ʉjw imi'nwa'n Cristu. 
PHP.1.11	Mit Jesucristu is̈actuwatcáj puru cosa oyway, pa we'n Dios tsʉ̱náj mʉjninʉmic.
PHP.1.12	Hermanujat, tʉnwamp pi jawiga ni'c nu'pʉjʉn cosajat tʉs̈jatway tʉs̈pichijnau oy pa más tʉs̈nʉmdacyo'ywa'n ayé oyway noticia. 
PHP.1.13	Mit nu'pʉjʉn soldajat cuida̱tcapay palaciuni'c, mit we'ney japu̱t jayajwat ijawigap ni'c tʉtsʉ̱nap presu ni'c tʉncupʉcp Cristu. 
PHP.1.14	Jemni'c nu'pʉjʉn hermanujat ipʉjcau más maj mit el Señor ni'c ijawigap ni'c tʉtsʉ̱nap presu por Cristu, mit jemni'c más capʉ̱tcap iguinʉmdacyo'ygajawa'n Dios ipalabra.
PHP.1.15	Iyacs̈ta'cway una̱c jayajwat inʉmdacyo'ygap Cristu i-oyway noticia ni'c jayau-ano'jcap mit pa igui-acchu̱chigawa'n tsuguin. Po ja-una̱c inʉmdacyo'ygap ni'c je'jat iwangap Cristu iyacs̈ta'cway. 
PHP.1.16	Una̱c inʉmdacyo'ygap Cristu i-oyway noticia pa itsʉ̱ngawa'n oy je'jatu, caje' mit nu'pʉjʉn ijo̱jtat. Je'jat ipensa̱tcau ni'c we'n más tʉntunas̈áj cuytujugum. 
PHP.1.17	Po ja-una̱c inʉmdacyo'ygap ni'c je'jat ijawigap ni'c tʉntunas̈p presu pa tʉs̈cowajnawa'n Cristu i-oyway noticia, mit jemni'c tʉs̈wangap je'jat. 
PHP.1.18	Po ca-itp ti tʉs̈-e'pwa'n. Te inʉmdacyo'ygap pa je'jatu itsʉ̱ngawa'n oy o te inʉmdacyo'ygap iyacs̈ta'cway, majawe'naj ji'cp tʉnjo̱jt ni'c inʉmdacyo'ygap Cristu i-oyway noticia.
PHP.1.19	Mit más ji'gáj tʉnjo̱jt. Tʉnjawip ni'c yam tʉs̈pichijnáj oy ni'c is̈-ora̱tcajap, mit tʉs̈majyiyámpey Jesucristu mit ipoder. 
PHP.1.20	Tʉngawamp tʉwinchu̱cta'cwa'n, po tʉnyo'jtap Dios pa tʉgapʉ̱t tʉcotswa'n, pa we'n Cristu tsʉ̱náj más mʉjninʉmic ni'c tʉntunas̈p pa je'. Ni'c tʉnwamp Cristu ma tsʉ̱na mʉjninʉmic jinap mit pa siempre. Ca-itp ti tʉs̈-e'pwa'n te tʉtsʉ̱nap o te tʉ-o'cp. 
PHP.1.21	Ni'c te tʉtsʉ̱nap, oyáj más tʉs̈servia̱jta yam Cristu. Mit te tʉ-o'cp, tʉs̈pichijnáj más oy ni'c tʉtsʉ̱náj mit je' tsajpni'c. 
PHP.1.22	Po te tʉga-o'cp, más oyáj tʉyos̈wat yam pa Cristu. Jinap tʉngajawip jʉmay más oy. 
PHP.1.23	Majo'c tʉs̈cupiwa'n ayé mechc cosa. Tʉnwampate tʉ-o'cwa'n pa tʉtsʉ̱nawa'n mit Cristu, ni'c ayé más oy pa ʉ̱. 
PHP.1.24	Po pa mijchat más oy tʉtsʉ̱na yam pa tʉmajyigʉs̈wa'n. 
PHP.1.25	Ʉ̱ tʉtsʉ̱nap seguru ni'c más oy tʉyos̈watwa'n yam pa Cristu, mit tʉtanámnaj mit mijchat pa tʉmajyigʉs̈wa'n, pa we'n más misiguia̱tcáj mʉgʉc mit Cristu, mit ji'gáj injo̱jtat ni'c incupʉjcap je'. 
PHP.1.26	Mit ji'gáj injo̱jtat ni'c tʉtsʉ̱nájatu mit mijchat, mit wejpu'n na-oyninʉmgáj Cristu Jesús.
PHP.1.27	Niportá̱tcʉjʉ oy ni'c incupʉjcap Cristu i-oyway noticia. Pa we'n te nʉs̈p tʉ-e'pcʉs̈ o te tʉganʉs̈p, siempre tʉnwamp tʉs̈marawa'n ni'c mitsʉ̱ngap mʉgʉc mit Dios, mit minigupʉjcʉjʉp minu'pʉjʉjnat, mit milucha̱tcap pareju pa nu'pʉjʉn jayajwat ma cupʉjca ayé oyway noticia. 
PHP.1.28	Nagapʉ̱́tca namutsuguijnat ni'c najawigap ni'c je'jat togoygáj, po Dios nas̈actujawigap ni'c je' nas̈salva̱tcáj. 
PHP.1.29	Dios nas̈moygau tu'c mʉjway favor pa nas̈servia̱tcajawa'n Cristu, ni'c nacupʉjcap je' mit we'ney natunas̈cap pa je'. 
PHP.1.30	Ʉjtsat nalucha̱tcap pareju. In-is̈cau nat tʉs̈tunas̈ pa Cristu, mit jinap injawigap ni'c siguia̱tp tʉs̈tunas̈.
PHP.2.1	Cristu is̈-animá̱tcap, mitsʉ̱ngap consola̱tic ni'c je' is̈wangap, mit Espíritu Santu is̈actsʉ̱ngap as̈am tu'gu. Miniwangʉjʉp mit mini-ayo̱wis̈cʉjʉp. 
PHP.2.2	Te inwatcap we'n, is̈acji'jcajáj tʉnjo̱jt ni'c mipensa̱tcap tu'gu, mit niwangʉjʉ-ey pa inyos̈watcawa'n tu'gu, pi tsʉ̱nga de acuerdu en nu'pʉjʉn cosa. 
PHP.2.3	Campensa̱tca inyos̈watcawa'n pa mijchatu mit camnimʉjninʉmgʉjʉ. Más oy pi che'nga pa japu̱t jayajwat ma tsʉ̱nga oy mit caje' mijchatu inyimʉjninʉmgʉjʉwa'n. 
PHP.2.4	Nepʉn magache'n pa je'yu itsʉ̱nawa'n oy, po ma che'n pa japu̱jtat ma tsʉ̱nga-ey oy.
PHP.2.5	Pensa̱tca-ey as̈am Cristu Jesús ipensa̱jt ni'c je' canimʉjninʉjmʉwu. 
PHP.2.6	Ni'c Cristu nije'yu Dios po je' igawanu itsʉ̱nawa'n mʉjninʉmic as̈am Dios. 
PHP.2.7	Mit iyac iderechu pa itsʉ̱nawa'n mʉjninʉmic as̈am Dios tsajpni'c. Je' jat as̈am tu'c mozo, mit jat as̈am jayau cuandu imijn en ayʉ̱́j mundu. 
PHP.2.8	Mit je' yo'y as̈am jayau yam, caniwajtʉwu mʉj po je' jayaumay mit tsʉ̱nau dispuestu pa i-o'cwa'n, mit hasta i-o'jc cunu̱s̈ni'c. 
PHP.2.9	Jemni'c Dios iguiyac pa ijatwa'n más mʉj que nu'pʉjʉn itpay tsajpni'c, mit imoy pa imanda̱twa'n más que nu'pʉjʉn jayajwat. 
PHP.2.10	Mit nu'pʉjʉn ángejlat tsʉ̱ngapay tsajpni'c, nu'pʉjʉn jayajwat tsʉ̱ngapay na̱s̈ni'c, mit we'ney nu'pʉjʉn jeme tsʉ̱ngapay na̱s̈cʉtʉm nicos̈atenda̱jcʉjʉ̱́j pa igui-adora̱tcawa'n Jesús. 
PHP.2.11	Pa we'n nu'pʉjʉn i-is̈capcáj mit inʉmgáj ni'c Jesucristu ayé el Señor jeme manda̱tpay, mit we'n Dios Nate̱jat tanáj mʉjninʉmic.
PHP.2.12	Hermanujat jeme tʉwangʉs̈pay, injayaumaygau nu'pʉjʉn tʉnʉmgʉs̈away cuandu tʉtsʉ̱́naj mit mijchat, mit como jinap tʉgapʉn, is̈jayaumaygáj ni-as̈amu. Dios is̈salva̱tcau, mit jinap cuji'cs̈iga injayaumaygawa'n más ni'c impʉ̱tcap mʉgʉc Dios. 
PHP.2.13	Ni'c Dios tsʉ̱nap injo̱tni'jcat mit je' is̈actuwangap jeme oyway, mit je' is̈actuwatcap as̈am je' iguiwa'n.
PHP.2.14	Watca oy nu'pʉjʉn cosajat. Camniqueja̱tcʉjʉ ne camni-ago'jcʉjʉ, 
PHP.2.15	pa we'n nepʉn is̈caculpa̱tcáj ne is̈camalninʉmgáj. Jinap yo'yga as̈am Dios iwajyat ni'c migatsʉ̱ngap mancha̱tic mit mal mam itsʉ̱nga jayajwat iwatcapay puru ma̱jlat. Lo que inwatcapay que's̈áj as̈am tu'c ma̱jts ta'cs̈pay chitimicni'c, mit maljayajwat i-e'pcáj ni'c inwatcap oy. 
PHP.2.16	Mit ajque's̈caja ayé jayajwat Dios ipalabra pa ma aguepca vida cacʉs̈ámpay. Ni'c we'n ji'gáj tʉnjo̱jt imi'nwa'n Cristu ni'c tʉga-ajque's̈u jalmanu mam mijchat, ne tʉgayos̈watu jalmanu. 
PHP.2.17	Ji'gáj tʉnjo̱jt te tʉnyacp tʉmvida pa Dios o te tʉnyacp tʉmvida pa tʉmajyigʉs̈wa'n mijchat. Tʉnwatp we'n pa pi cupʉjca más, mit ji'gáj najo̱jtat nanu'pʉjʉjnat. 
PHP.2.18	Ma ji'jca injo̱jtat mijchat minu'pʉjʉjnat as̈am ʉ̱ iji'c tʉnjo̱jt.
PHP.2.19	Te el Señor Jesús iwamp, tʉ-ajyu'tcʉs̈áj jaran Timoteo pa tʉs̈jawiwa'n nat intsʉ̱nga, pa ma ji'c tʉnjo̱jt. 
PHP.2.20	Ni'c ca-itp jatu'c jayau as̈amay je', ni'c je' pensa̱tp as̈amu ʉ̱, mit iwano'cp pi tsʉ̱nga oy. 
PHP.2.21	Ni'c nu'pʉjʉn iche'ngap pa itsʉ̱ngawa'n oy je'jatu, igache'ngap lo que iwampay Cristu Jesús. 
PHP.2.22	Mijchat injawiganup ni'c Timoteo niporta̱jtʉp oy, mit tʉs̈majyip pa tʉs̈nʉmdacyo'ygawa'n oyway noticia. Tʉs̈majyip as̈am tu'c ya̱wáy iguimajyi ite̱t. 
PHP.2.23	Jemni'c tʉnwamp je' tʉs̈ajyu'twa'n, po tʉn-e'jpʉ'gáj ti tʉs̈jatáj. 
PHP.2.24	Mit ʉ̱ tʉconfia̱tp mit el Señor ni'c tʉnʉs̈áj pe'jyu pa tʉ-e'pcʉs̈wa'n.
PHP.2.25	Mit tʉmpensa̱tpey tʉ-ajyu'tcʉs̈awa'n Epafrodito. Je' tu'c hermanu jeme tʉs̈muyos̈watpay, mit tʉlucha̱tcap pareju pa Dios, mit mijchat inajyu'tcau je' pa tʉs̈majyiyáj. 
PHP.2.26	Je' iwano'cpey is̈-e'pcáj mijchat minu'pʉjʉjnat, mit tu'mp ijo̱jt ni'c injawigau ni'c je' tsʉ̱nau tu'nij. 
PHP.2.27	Mit iyacs̈ta'cway je' tsʉ̱nau tu'nij hasta ja-o'c. Po Dios i-ayo̱wis̈ je' mit ʉ̱ tʉs̈-ayo̱wis̈ey, ni'c te o'cpate, tu'nájate más tʉnjo̱jt. 
PHP.2.28	Jemni'c tʉnwamp jaran tʉs̈ajyu'twa'n pa ma ji'c injo̱jtat is̈-e'pcawa'natu je', pa we'n cajatu'náj tʉnjo̱jt. 
PHP.2.29	Pʉctsóuga je' oymanac ni'c je' icupʉcp el Señor, pa we'n ji'gáj injo̱jtat. Mit respetá̱tca jayajwat as̈amay je', 
PHP.2.30	ni'c je' hasta ja-o'c ni'c iwano'c iguiservia̱jtawa'n Cristu, mit iyac ivida en peligru pa tʉs̈majyiyáj, ni'c mijchat ca-oyawu is̈majyigap.
PHP.3.1	Jinap hermanujat, ma ji'c injo̱jtat ni'c incupʉjcap el Señor. Ʉ̱ tʉganicansa̱jtʉp te tʉja'ygʉs̈apatu we'n, mit ayé oy pa mijchat. 
PHP.3.2	Nicuidá̱tcʉjʉ mit ayé malwatpayna'jat ni'c je'jat yo'ygap as̈am tacna'jat. Nicuidá̱tcʉjʉ-ey mit ayé jayajwat ni'c je'jat itʉ'tsmarca̱tcapu tu'c jayau icuerpuni'c. 
PHP.3.3	Ʉjtsat ayé natsʉ̱ngapay marca̱tic iyacs̈ta'cway ni'c nacupʉjcap Cristu Jesús najo̱tni'jcat, mit na-adora̱tcapey Dios mit nu'pʉjʉn najo̱jtat, mit ji'cp najo̱jtat ni'c namutʉgʉygau Cristu Jesús, mit naganiconfia̱tcʉjʉp ʉjtsatu. 
PHP.3.4	Ʉ̱ oyapate tʉniconfia̱jtʉ ʉ̱jyu. Te tambʉn niconfia̱jtʉp je'yu, ʉ̱ más tʉnaguep derechu. 
PHP.3.5	Tʉs̈aguejp ocho s̈ʉjw tʉs̈marca̱tcau. Ʉ̱ tʉIsraelway mit tʉpichin Benjamín ifamiliani'c. Tʉnte̱t hebreu mit ʉ̱ we'ney. Mit como tʉfariseuate, tʉncupʉc mʉgʉc ayé ley. 
PHP.3.6	Tʉnwano'c tʉs̈cuida̱twa'n tʉnlejyat hasta tʉmpo'ctangʉs̈au Cristu icupʉcpajyat. Tʉyo'y yacs̈ic mit ayé ley, mit nepʉnate tʉs̈caculpa̱tu. 
PHP.3.7	Po ayé cosajat tʉnaguepwayate oy pa ʉ̱, jinap tʉnaguep ayé por togoyic ni'c más tʉnwamp Cristu. 
PHP.3.8	Iyacs̈ta'cway nu'pʉjʉn cosajat tʉnaguep por togoyic ni'c más oy tʉs̈-is̈capwa'n Cristu Jesús el Señor. Jinap tʉncuyaguiway nu'pʉjʉn ni'c tʉnwamp Cristu, mit tʉn-ámpay vida ayé as̈am pu̱tsputs tʉncuyaguiu pa tʉs̈pʉctsowa'n Cristu. 
PHP.3.9	Mit jinap tʉnmutʉgʉy Cristu ni'c ʉ̱jyu ca-oyawu tʉniyacs̈icninʉ́jmʉ mit ayé ley, po tʉyacs̈icninʉmic ni'c tʉncupʉcp Cristu, mit Dios nas̈yacs̈icninʉmgap te nacupʉjcap Cristu. 
PHP.3.10	Ʉ̱ más tʉnwamp tʉs̈-is̈capwa'n Cristu, mit tʉnwamp tʉs̈mo'áj maj ni'c je' jutucta̱c mit jinap ijtʉp poder. Tʉnwamp tʉs̈tunas̈wa'n as̈am je' iguitunas̈, mit tʉnwamp tʉ-o'cwa'n as̈am je' i-o'jc. 
PHP.3.11	Mit tʉnwampey tʉjutucta'cwa'n mam itsʉ̱nga á̱nimajat.
PHP.3.12	Po tʉnganicojyap nu'pʉjʉn ayé cosajat tʉs̈mo'ámpay Dios, ne tʉganipichimp oy, po tʉsiguia̱tp pa jʉpm hasta tʉs̈cʉs̈wa'n tʉnyos̈ tʉs̈moyway Cristu Jesús, ni'c Cristu tʉs̈actan pa tʉyos̈watwa'n mit je'. 
PHP.3.13	Hermanujat, tʉnganʉmp ni'c tʉncʉs̈way nu'pʉjʉn tʉnyos̈, po tʉnwatp tu'c cosa, tʉnyijawiyo't nu'pʉjʉn jeme tanway mugus̈á̱m mit tʉniwajtʉp mʉgʉc pa tʉsiguia̱twa'n pa jʉpm. 
PHP.3.14	Dios tʉs̈ya̱s̈ pa tʉs̈actsʉ̱nawa'n tu'c premiu mit ayé premiu inʉmo'jcʉp vida cacʉs̈ámpay, mit tʉsiguia̱tp pa jʉpm hasta tʉs̈cojyawa'n ayé. Mit Dios nas̈moygáj ayé premiu ni'c nacupʉjcap Cristu Jesús.
PHP.3.15	Ʉjtsat natsʉ̱ngapay mʉgʉc mit Dios, napensá̱tca ni-as̈amu nasiguia̱tcawa'n mʉgʉc. Mit te migapensa̱tcap we'n, Dios is̈majyigáj pa impensa̱tcawa'n oy. 
PHP.3.16	Po ʉjtsat más oy najayaumáyga lo que najawiganupay, mit nagapítujca pa mugus̈á̱m.
PHP.3.17	Hermanujat, wátca as̈am ʉ̱ tʉs̈wat, mit pʉ́jca ejemplu mit jeme yo'ygapay yacs̈ic as̈am ʉjtsat tʉyo'yga. 
PHP.3.18	Tʉnʉmgʉs̈away mayo'c viaje, jinap tʉnʉmgʉs̈apatu hasta tu'mp tʉnjo̱jt, ni'c itp mayo'c jayajwat igawangapay iguisiguia̱tcajawa'n Cristu jeme o'cway cunu̱s̈ni'c. 
PHP.3.19	Ayé jayajwat togoygáj ni'c iche'ngap pa je'jatu itsʉ̱ngawa'n oy. Je'jat i-oyninʉmgap mal cosajat mit cawinchu̱gagap. Je'jat más iwatcap cuenta nu'pʉjʉn itpay en ayʉ̱́j mundu. 
PHP.3.20	Po ʉjtsat más nawatcap cuenta itpay tsajpni'c, ni'c najayaumaygap Dios. Mit na-atsʉ̱ngap hasta imi'nwa'n tsajpni'c el Señor Jesucristu jeme nas̈salva̱tcaway. 
PHP.3.21	Mit je' nas̈tigatscajáj nacuerpujat jeme togoyámpay, mit najatcáj as̈am Cristu i-oymanagui mit nagajatogoygáj. Mit iwatáj we'n ni'c ijtʉp poder pa iguidomina̱twa'n nu'pʉjʉn cosajat.
PHP.4.1	Hermanujat, mijchat tʉwano'jcʉs̈p mit tʉnwamp tʉ-e'pcʉs̈wa'n. Mijchat is̈acji'jcajap tʉnjo̱jt mit tʉtsʉ̱náj mʉjninʉmic por mijchat. Siguiá̱tca mʉgʉc mit el Señor as̈am tʉnʉmgʉ́s̈aj.
PHP.4.2	Tʉnyʉmgʉs̈ap Evodia mit Síntique ma tsʉ̱nga en acuerdu ni'c je'jat hermanajat jeme icupʉjcapay el Señor. 
PHP.4.3	Mit mi̱ hermanu, siempre ʉ̱ is̈muyos̈watp. Mit jinap tʉnʉjmap pi majyigʉs̈ ayé hermanajat ni'c tʉs̈majyigawey pa tʉs̈nʉmdacyo'ywa'n oyway noticia, mit we'ney Clemente mit japu̱t jeme tʉs̈muyos̈watcaway. Je'jat inʉ'jyat tsʉ̱nganup ja'ygu'tic en tu'c libru ijtʉpay Dios pa iguipʉctsougawa'n vida cacʉs̈ámpay.
PHP.4.4	Ma ji'c injo̱jtat nu'pʉjʉn tiempu ni'c incupʉjcap el Señor. Jinap tʉnyʉmpatu: ¡Ma ji'c injo̱jtat! 
PHP.4.5	Nu'pʉjʉn jayajwat ma jawiga ni'c mijayawangap, ni'c tomo'c pa imi'nwa'n el Señor.
PHP.4.6	Campensa̱tí̱jca ti inwatcámpay, po in-ora̱tcawa'n yo'tcaja Dios nu'pʉjʉn inyesita̱tcámpay, mit is̈yo'tcajawa'n nʉmgaja ni'ctiyu̱s̈. 
PHP.4.7	Mit Dios nas̈moygáj paz najo̱tni'jcat, ni'c je' nas̈moygap paz pa we'n nagajapensa̱tcáj. Mit ayé paz nas̈actsʉ̱ngáj oy pa nagapensá̱tca, ni'c namutʉgʉygau Cristu Jesús.
PHP.4.8	Jinap hermanujat, tʉnʉmgʉs̈ap pi pensa̱tca nu'pʉjʉn lo que iyacs̈ta'cway, pensá̱tca pa inrespeta̱tcawa'n, pa inyo'ygawa'n yacs̈ic, pa inyo'ygawa'n limpiu, pa injayawangawa'n, pa is̈-oyninʉmgawa'n nu'pʉjʉn. Watca cuenta nu'pʉjʉn cosa oyway mit oyninʉmga nu'pʉjʉn cosa oyway.
PHP.4.9	Watca nu'pʉjʉn tʉ-ajque's̈cʉs̈away, mit watca-ey nu'pʉjʉn tʉ-actumaraugʉs̈way, mit watca-ey in-is̈caway tʉs̈wat. Mit tsʉ̱náj injo̱tni'jcat ayé Dios iyacpay paz.
PHP.4.10	Ji'go'cp tʉnjo̱jt ni'c tʉnmutʉgʉy el Señor. Ji'cpey tʉnjo̱jt ni'c mijchat is̈canijawiyo'tcawu. Siempre inwangawate is̈majyigáj, po ca-oyawu is̈ajyu'tcajap neti. 
PHP.4.11	Ʉ̱ tʉganʉmgʉs̈ap ayʉ̱́j ni'c tʉnaguep mayo'c necesidáj, ni'c ʉ̱ tʉnmuyujway tʉtsʉ̱nawa'n contentu mit lo que tʉnaguepay. 
PHP.4.12	Oyap tʉtsʉ̱na pro̱wij mit oyapey tʉtsʉ̱na ri̱cu. Tʉnmuyujway tʉtsʉ̱nawa'n natu ica'u, te tʉcayp o te tʉgacayp, te tʉnaguep may o te tʉnga-aguep neti. 
PHP.4.13	Oyap tʉs̈wat nu'pʉjʉn cosajat ni'c Cristu tʉs̈moyp maj. 
PHP.4.14	Mijchat inwatcau oy ni'c is̈majyigau cuandu tʉs̈tunas̈.
PHP.4.15	Mijchat mitsʉ̱ngapay nʉ'jcopac Filipos injawigap ni'c tʉnyʉmdacyo'y oyway noticia Macedoniajway na̱s̈, mit desde tʉpichijn jem, cupʉcpajyat tʉs̈camajyigawu, solo mijchatu is̈majyigau. 
PHP.4.16	We'ney cuandu tʉtsʉ̱́naj Tesalónica, mijchat may viaje is̈ajyu'tcajau ayuda. 
PHP.4.17	Tʉnʉmgʉs̈ap we'n ni'c tʉngawamp tʉs̈pʉctsowa'n neti pa ʉ̱jyu. Ʉ̱ tʉnwamp Dios ma is̈tso̱jcaguey mit lo que inwatcapay. 
PHP.4.18	Ʉ̱ tʉmpʉctsoway nu'pʉjʉn ayuda is̈ajyu'tcajaway mit ji'cp tʉnjo̱jt. Tʉnaguep nu'pʉjʉn ni'c tʉmpʉctsoway ayé ayuda intumu-ajyu'tcaway Epafrodito, mit ayé ayuda as̈am tu'c perfume pa'cs̈u'cpay, mit ayé as̈am inmoygapay Dios, mit je' ji'cp ijo̱jt iguipʉctsou. 
PHP.4.19	Mit ayé Dios jeme tʉnservia̱jtapay is̈moygáj nu'pʉjʉn is̈togoygapay ni'c inmutʉgʉygau Cristu Jesús, ni'c Dios ijtʉp nu'pʉjʉn mam itsʉ̱na oymanac. 
PHP.4.20	Na-oyninʉ́mga Dios Nate̱jat pa nu'pʉjʉn tiempu. Amén.
PHP.4.21	Saludá̱tca nu'pʉjʉn Dios ijayajwat jeme icupʉjcapay Cristu Jesús. Is̈saluda̱tcap ayé hermanujat jeme tsʉ̱ngapay mit ʉ̱. 
PHP.4.22	Nu'pʉjʉn Dios ijayajwat tsʉ̱ngapay yam is̈saluda̱tcap, mit más is̈saluda̱tcap ayé hermanujat jeme yos̈watcapay palaciuni'c mam rey César imanda̱t. 
PHP.4.23	El Señor Jesucristu pi is̈moygac favor pa mijchat minu'pʉjʉjnat. Amén.
COL.1.1	Ʉ̱ Pablo. Jesucristu tʉs̈ajyu't pa apóstol ni'c we'n iguiwajn Dios. 
COL.1.2	Ʉ̱ mit hermanu Timoteo tʉja'ygajap mijchat mitsʉ̱ngapay nʉ'jcopac Colosas ni'c mijchat Dios is̈jayajwat mit incupʉjcap Cristu. Dios Nate̱jat mit el Señor Jesucristu pi is̈moygac favor mit paz.
COL.1.3	Cada tʉ-ora̱tcajawa'n mijchat, tʉnyʉmgajap Dios ni'ctiyu̱s̈, el Señor Jesucristu ite̱t. 
COL.1.4	Tʉnmaraugau ni'c incupʉjcap Cristu Jesús mit inwangajap nu'pʉjʉn Dios ijayajwat. 
COL.1.5	Mit inatsʉ̱ngap cosa oyway tsajpni'cway jeme Dios i-aparta̱tway pa mijchat, mit inatsʉ̱ngap ayé ni'c inmaraugau ayé oyway noticia jeme iyacs̈ta'cway. 
COL.1.6	Mit ayé oyway noticia coy mam mijchat, mit we'ney pa nu'pʉjʉn jayajwat tsʉ̱ngapay en ayʉ̱́j mundu. Mit ayé oyway noticia pichin oy mit jʉmba'tu iguicupʉ́jca, mit mijchat is̈pichingajau oy desde is̈máraugaj ni'c Dios is̈wangap iyacs̈ta'cway. 
COL.1.7	Mit ayé oyway noticia is̈ajque's̈cajau Epafras jeme yos̈watpay mit ʉjtsat, mit je' nawangap. Je' icumplia̱tp pa iguiservia̱jtawa'n Cristu pa mijchat pi tsʉ̱nga oy mit Dios. 
COL.1.8	Mit je' tʉs̈nʉmgajau ni'c Espíritu Santu is̈acniwangʉjʉp.
COL.1.9	Desde tʉs̈máraugaj we'n, tʉgatentangap tʉ-orá̱tcaja, mit tʉnyo'tcajap Dios ma is̈actujawigac más lo que je' iwampay, mit ma is̈actujawigaguey nu'pʉjʉn lo que je' i-aguepay. 
COL.1.10	Mit tʉnyo'tcajapey Dios pi yo'yga as̈am je' iguiwa'n. Mit we'n inacji'jcajáj ijo̱jt mit nu'pʉjʉn lo que inwatcapay, mit misiguia̱tcáj is̈watcawa'n oy nu'pʉjʉn cosajat, mit inis̈capcáj más Dios. 
COL.1.11	Dios pi is̈majyigac mit nu'pʉjʉn ipoder, ni'c je' ito'jcʉp poder mam itsʉ̱na mʉjninʉmic, pa we'n inmajmoygáj nu'pʉjʉn is̈jatcámpay mit inaguepcáj calma. 
COL.1.12	Mit ji'gáj injo̱jtat mit inyʉmgajáj Dios Nate̱jat ni'ctiyu̱s̈ ni'c je' nas̈moygau derechu pa nas̈aguepcawa'n parte mit Dios ijayajwat, mit natsʉ̱ngáj oy mit Dios mam i-it puru luz. 
COL.1.13	Mit Dios nas̈chi'tcau ma̱lwayna' icʉ'jugum mit nas̈yajcau Cristu icʉ'jugum pa je' nas̈manda̱tcáj, ni'c Cristu ayé Dios iway jeme iwampay. 
COL.1.14	Mit Cristu nas̈salva̱tcau ni'c iyac inipin pa ʉjtsat, mit jinap perdona̱tic itsʉ̱na nu'pʉjʉn mal nawatcaway.
COL.1.15	Ʉjtsat ca-oyapate nas̈-is̈cápca Dios, po je' i-acmin iway pa i-oyawa'n nas̈-is̈cápca Dios, mit Cristu tsʉ̱nau antes iguiwajt Dios nu'pʉjʉn. 
COL.1.16	Mit Dios iwat nu'pʉjʉn cosajat mit Cristu. Iwatcau nu'pʉjʉn itpay tsajpni'c mit na̱s̈ni'c, nu'pʉjʉn na-e'pay mit naga-e'pay. Mit iyajcawey nu'pʉjʉn ángejlat jeme manda̱tcapay, mit jeme más itcʉjʉpay poder. Mit Dios itumuwat nu'pʉjʉn Cristu, mit Cristu ipʉctsowáj nu'pʉjʉn cosajat. 
COL.1.17	Mit Cristu ijtʉ'c que nu'pʉjʉn cosajat, mit je' i-actambʉ'mp nu'pʉjʉn cosajat. 
COL.1.18	Mit je' i-actamp nu'pʉjʉn cupʉcpajyat mit imoygʉs̈p vida. Mit je' jutucta̱c pa siempre mam itsʉ̱nga á̱nimajat, jemni'c jinap je' más manda̱tp mit tan más mʉjninʉmic. 
COL.1.19	Ni'c Dios iwan Cristu ma ijtʉ nu'pʉjʉn poder as̈amu je'. 
COL.1.20	Mit Dios i-ajyu't Cristu pa ma tan oy nu'pʉjʉn cosajat itpay na̱s̈ni'c mit tsajpni'c, mit je' icowangʉs̈ jayajwat mit Dios cuandu iguiyajc inipin cunu̱s̈ni'c.
COL.1.21	Mijchat ámbanu inga-aguepcapate parte mit Dios, ne ca-oyapate is̈-e'pca je' ni'c impensa̱tcau is̈watcawa'n puru mal. 
COL.1.22	Po jinap Cristu is̈acnicowángʉjʉu mit Dios ni'c je' itunas̈ pa ʉjtsat cuandu i-o'jc cunu̱s̈ni'c. Iwat we'n pa nas̈ajcoygáj mam Dios itsʉ̱na, mit nas̈presenta̱tcáj mam je' limpiu, camancha̱tic ne caculpa̱tic. 
COL.1.23	Nacoygáj jem te natangap mʉgʉc, mit te siguia̱tp nacupʉ́jca. Mit nagacuyáguiga ayé na-atsʉ̱ngapay ni'c na-atsʉ̱ngap vida cacʉs̈ámpay, ni'c we'n iguinʉjm ayé oyway noticia. Mit ayé jʉmba'tu iguinʉmdacyo'yga, mit ʉ̱ Pablo Dios tʉs̈yac pa tʉs̈nʉmdacyo'ywa'néy.
COL.1.24	Jinap ji'cp tʉnjo̱jt ni'c tʉntunas̈p pa mijchat pi tsʉ̱nga oy, mit itp ti tʉs̈tunas̈wa'n más as̈am Cristu iguitunas̈. Tʉntunas̈p we'n ni'c tʉnwangʉs̈ap Cristu icupʉcpajyat. 
COL.1.25	Dios tʉs̈yac pa tʉservia̱tcʉs̈a nu'pʉjʉn cupʉcpajyat, mit je' tʉs̈yac pa tʉmajyigʉs̈wa'ney mijchat, mit tʉs̈yaguey pa tʉ-ajque's̈cʉs̈a nu'tsic Dios ipalabra. 
COL.1.26	Tʉ-actujawigʉs̈p jeme Dios i-actsʉ̱naway cuyu'tsic desde ámbanu, ni'c nepʉnate ca-oyap iguijawi po jinap je' i-actujawigʉs̈p ijayajwat. 
COL.1.27	Mit je'jat Dios iwan igui-actujawigáj lo que i-actsʉ̱naway cuyu'tsic, mit ayé tu'c cosa mʉjo'cway mit oymanacway, mit mijchat migaje'jatway judíujat injawigámpey. Mit ayʉ̱́j ayé Dios is̈actujawigapay, ni'c Cristu tsʉ̱nap injo̱tni'jcat, jemni'c natsʉ̱ngap seguru ni'c natsʉ̱ngáj mit Cristu tsajpni'c mam itsʉ̱na oymanac.
COL.1.28	Tʉnyʉmdacyo'ygap ni'c jayajwat ma cupʉjca Cristu, mit tʉntsawigap nu'pʉjʉn jayajwat, mit tʉnajque's̈cajap pa ma entendia̱tca oy, pa we'n icoygawa'n mam Dios, iguigatogoygáj neti ni'c imutʉgʉygau Cristu. 
COL.1.29	Mit jemni'c tʉyos̈wat mʉgʉc pa mijchat pi tsʉ̱nga oy, mit tʉlucha̱tp mʉgʉc ni'c Cristu tʉs̈moyp maj.
COL.2.1	Tʉnwamp pi jawiga ni'c tʉlucha̱tp mʉgʉc pa mijchat, mit pa jeme tsʉ̱ngapay nʉ'jcopac Laodicea, mit tʉlucha̱tpey pa nu'pʉjʉn hermanujat jeme tʉs̈cani-e'pcapay. 
COL.2.2	Tʉnwamp ma ni-anima̱tcʉjʉ mit ma niwangʉjʉ pareju. Mit tʉnwampey ma entendia̱tca oy lo que icupʉjcapay, pa we'n tsʉ̱ngáj mʉgʉc mit Dios, mit we'n Dios nas̈actujawigáj ni'c nacupʉ́jca Cristu. 
COL.2.3	Mit como namutʉgʉygau Cristu, najawigap nu'pʉjʉn cosa oyway mit na-is̈capcap nu'pʉjʉn. 
COL.2.4	Tʉnʉmgʉs̈ap we'n ma is̈cawe̱jta̱jcac nepʉn, ni'c cʉjtu'c jayajwat iwangap is̈mucotscáj oymanac pa is̈we̱tcáj. 
COL.2.5	Ʉ̱ tʉgatsʉ̱nap mit mijchat, po siempre tʉpensa̱tp por mijchat, mit ji'cp tʉnjo̱jt cuandu tʉs̈jawi ni'c mitsʉ̱ngap de acuerdu, mit incupʉjcap mʉgʉc Cristu.
COL.2.6	Jinap como impʉctsougau el Señor Jesucristu, yo'yga mit je'. 
COL.2.7	Tánga mʉgʉc mit Cristu, mit cupʉjca mʉgʉc as̈am is̈ajque's̈cajau, mit nʉmí̱jcaja Dios ni'ctiyu̱s̈.
COL.2.8	Nicuida̱tcʉjʉ ma is̈cawe̱jta̱jcac jeme inʉmgapay ni'c i-is̈capo'jcap, ni'c ayé we̱jtat caservia̱tp. Je'jat i-ajque's̈cap as̈am iguipʉctánga mit jayajwat, mit i-ajque's̈cap puru ampay creenciajat itpay en ayʉ̱́j mundu, mit iga-ajque's̈cap lo que Cristu inʉmway.
COL.2.9	Ni'c Cristu nije'yu Dios, mit Cristu jat jayau, mit jinap je' ijtʉp nu'pʉjʉn poder as̈amu Dios. 
COL.2.10	Mit como namutʉgʉygau Cristu, jinap Dios nas̈moygap nu'tsic nu'pʉjʉn cosajat, mit je' i-actambʉ'mp nu'pʉjʉn ángejlat jeme manda̱tcapay mit jeme itcʉjʉpay poder. 
COL.2.11	Mit mijchat mitsʉ̱ngap as̈am marca̱ticway injo̱tni'jcat, mit caje' as̈am judíujat iguimarcá̱tca icuerpujat. Ayé inʉmo'jcʉp ni'c incuyaguigaway ayé mal iyo'tway injo̱jtat, mit jinap Cristu tsʉ̱nap injo̱tni'jcat. 
COL.2.12	Cuandu naninʉ'gutémgʉjʉj, natsʉ̱ngau as̈am ni'pic mit Cristu, mit jinap na-aguepcap nam vida as̈am najutucta̱jcaway mit je'. Jat we'n ni'c nacupʉjcau ni'c Dios ijtʉp poder ni'c i-acjutucta̱c Cristu mam itsʉ̱nga á̱nimajat. 
COL.2.13	Mijchat ámbanu mitsʉ̱ngau as̈am o'guijcatway ni'c inwatcau mayo'c ma̱jlat, migatsʉ̱ngawu marca̱tic as̈am judíujat iguiwatca, jemni'c inga-aguepcapate parte mit Dios, po jinap Dios is̈moygau vida ni'c inmutʉgʉygau Cristu, mit is̈perdona̱tcajau nu'pʉjʉn ma̱jlat inwatcaway. 
COL.2.14	Mit i-actogoyda̱c ayé ampay ley jeme nas̈culpa̱tcaway, ni'c ayé nas̈condena̱tcapate ni'c ca-oyawu nas̈cumplia̱tca. Mit Cristu i-actogoyda̱c ayé nas̈culpa̱tcapayate cuandu i-o'jc cunu̱s̈ni'c. 
COL.2.15	Mit Cristu ichi'tcʉs̈au ipoder mal espíritujat jeme manda̱tcapay, mit je' i-actujawigʉs̈ nu'pʉjʉn jayajwat ni'c ca-itcʉjʉwu maj ayé mal espíritujat, mit ivencia̱tcʉs̈ cuandu i-o'jc cunu̱s̈ni'c.
COL.2.16	Nepʉn ma is̈camalninʉmgac te micaygap o te mi-u̱jcap, te ingaguarda̱tcap ma̱s̈ʉjwat, te ingatsougap ma̱s̈ʉjw cada po' ne po'cs̈ans̈ʉjwat. 
COL.2.17	Ni'c ayé ampay costumbrejat as̈am tu'c amu̱jʉc inas̈, po ayé solo nas̈actujawigau ti jatámpay, mit como minway Cristu, jinap je'yu nacupʉjcap. 
COL.2.18	Cammoyga laj is̈chi'tcajáj premiu impʉctsougámpay, ni'c cʉjtu'c ayé jayajwat niwatcʉjʉp as̈am humilde, mit i-adora̱tcap ángejlat, itunitʉgʉygʉjʉp jeme igani-e'pcapay, nimʉjninʉmgʉjʉp may jalmanu, as̈am je'jatu ipensá̱tca. 
COL.2.19	Mit ayé jayajwat igamutʉgʉygap mʉgʉc Cristu, ni'c ayé cupʉcpajyat jeme Cristu i-actangʉs̈pay ayé as̈am icuerpu mit imoygʉs̈p maj pa ma tsʉ̱nga en acuerdu, mit nimajyigʉjʉp as̈am Dios iguiwa'n.
COL.2.20	Mitsʉ̱ngap as̈am o'guic mit Cristu ni'c incuyaguigaway ampay creenciajat itpay en ayʉ̱́j mundu, mit jinap ¿tini'c miyo'ygapnaj as̈am jayajwat ayʉ̱́j mundujway? mit ¿tini'c is̈jayaumáyga lo que is̈nʉmgajapay? 
COL.2.21	Is̈nʉmgajap: “Camactánga neti, camcayga ayé, ne camtsʉjca neti. We'n is̈nʉmgajap ayé jayajwat.” 
COL.2.22	Nu'pʉjʉn je'jat is̈nʉmgajapay ayé jalmanu ni'c itp ti icʉs̈cawa'n ayé cosajat. Ni'c ayé ama̱s̈an is̈ajque's̈cajapay, je'jatu i-acchu̱chigau. 
COL.2.23	Nu'pʉjʉn je'jat iwatcapay que's̈pate oymanac, ni'c adora̱tcap as̈amu iguiwanga, niwatcʉjʉp as̈am humilde, hasta ipas̈cap icuerpujat. Po nes̈ʉ̱n caservia̱tp ayé cosajat ni'c cʉs̈wa'n iwangapatu ayé mal iyo'tpay ijo̱jtat.
COL.3.1	Mijchat mitsʉ̱ngap as̈am mijutucta̱jcaway mit Cristu. Jinap che'nga lo que Dios is̈acmingajapay mam Cristu itsʉ̱na i-oyimaycʉ'ni'c Dios. 
COL.3.2	Pensa̱tí̱jca ayé cosajat is̈acmingajapay Dios, mit campensa̱to'jca mit ayé cosajat itpay en ayʉ̱́j mundu. 
COL.3.3	Mitsʉ̱ngap as̈am o'guic ni'c ingajawatcap cuenta mal cosajat, mit jinap inaguepcap nam vida ni'c inmutʉgʉygau Cristu, mit Dios is̈cuida̱tcap. 
COL.3.4	Mit Cristu ayé nas̈moygapay vida, mit cuandu je' ique's̈ta'cwa'n, naque's̈ta̱jcámpey mit je' tsajpni'c mam i-oymánagui.
COL.3.5	Nijawiyo'tca nu'pʉjʉn mal iyo'tpay injo̱jtat yam, inchajyo'ygawa'n, is̈watcawa'n mal, is̈wangawa'n mʉgʉc mal cosajat, is̈wangawa'n jayje'. Ni'c jeme iwangapay mʉgʉc jayje' ayé imu-e'p as̈am tiyu̱s̈wampajyat ni'c iyajcap menus Dios. 
COL.3.6	Jemni'c Dios icastiga̱tcʉs̈áj jeme cajayaumaygapay, ni'c iwatcap ayé mal cosajat. 
COL.3.7	Mijchat wename-ey inyo'ygaj ámbanu, ni'c inwatcawey ayé mal cosajat. 
COL.3.8	Po jinap cuyáguiga ayʉ̱́j: Cam-awa'niga, camjoranda̱jca, camwatca mal, camtucotsca nepʉn, camtʉ'tscotscayu. 
COL.3.9	Camjaniwe̱tcʉjʉ mijchatu ni'c incuyaguigaway ayé ampay vida inaguepcaway ámbanu, ni'c ámbanu inwatcau puru mal. 
COL.3.10	Mit jinap inaguepcap nam vida, ni'c Dios is̈namwatcau pa pi jatca as̈am je', pa we'n inis̈capcáj más Dios. 
COL.3.11	Dios niwe'nu igui-e'pcʉs̈ nu'pʉjʉn jayajwat, judíujat mit jeme caje'jatway judíujat, marcá̱tijcatway mit camarcá̱tijcatway, pe'tá̱majyat mit jeme iga-is̈capcapay neti, mozojat mit jeme yo'ygapay libre, ni'c Cristu ayé i-actampay nu'pʉjʉn.
COL.3.12	Dios is̈wangap mit is̈cupiugau pa is̈je'jatcáj. Jinap wátca ayʉ̱́j: Jayaumáyga nu'pʉjʉn is̈nʉmgajapay Dios, ayo̱wís̈ca, jayawánga, camnimʉjninʉ́mgʉjʉ mit aguépca calma. 
COL.3.13	Nimajmóygʉjʉ mit niperdoná̱tcʉjʉ te miniche'jcʉjʉp. As̈am Cristu is̈perdona̱tcau, wename-ey mijchat wátca. 
COL.3.14	De nu'pʉjʉn cosajat, más oy pi niwangʉjʉ, ni'c ayé nas̈acjatcap as̈am tu'jcatu. 
COL.3.15	Mit ma tsʉ̱na injo̱tni'jcat ayé paz is̈moygapay Dios, ni'c Dios is̈ya̱s̈cau pi tsʉ̱́nga as̈am tu'jcatu, mit tsʉ̱́nga agradecidu.
COL.3.16	Nu'pʉjʉn is̈nʉmgajaway Cristu ma tan injo̱tni'jcat. Ajque's̈ca mit tsáwiga minu'pʉjʉjnat ni'c Dios is̈actujawigap nu'pʉjʉn. Ʉuga salmu mit himnujat, mit ʉ́ugaja el Señor, mit ʉ́uga jeme Espíritu Santu is̈moygámpay, mit tsʉ̱́nga agradecidu. 
COL.3.17	Nu'pʉjʉn inyʉmgámpay o inwatcámpay, watca nu'pʉjʉn ni'c injayaumaygap el Señor Jesús, mit nʉmgaja Dios Nate̱jat ni'ctiyu̱s̈ ni'c inmutʉgʉygau Jesús.
COL.3.18	To's̈ajyat ma jayaumayga ina'jwat ni'c je'jat icupʉjcap el Señor. 
COL.3.19	Jayajwat ma wanga ito's̈ajyat mit magamu-awa'niga. 
COL.3.20	Nu'pʉjʉn ya̱wájat ma jayaumayga iguimanda̱tcáj ima̱jmat mit ite̱jtat, ni'c ayé igui-acji'jcap ijo̱jt el Señor. 
COL.3.21	Jayajwat maga-ac-awa'niga iwajyat, ni'c oyap inidesanimá̱tcʉjʉ. 
COL.3.22	Mozojat, jayaumáyga injaycat mit tiyu is̈nʉmgajámpay yam. Yos̈wátca caje'yu cuandu is̈-e'pcáj, caje' as̈am iwangapay itangawa'n oy mit ijaycat, po mijchat yos̈wátca oy mit nu'pʉjʉn injo̱jtat ni'c impʉ̱tcap Dios. 
COL.3.23	Mit nu'pʉjʉn inwatcámpay pi watca mit nu'pʉjʉn injo̱jtat ni'c inservia̱tcajap el Señor, mit caje' jayajwat. 
COL.3.24	Injawigap ni'c Cristu el Señor is̈moygáj ayé recompensa itpay tsajpni'c, ni'c inservia̱tcajap je'. 
COL.3.25	Po jeme iwatpay mal, Dios igui-actutso'gáj por ayé mal iwatway, ni'c Dios niwe'nu igui-e'pcʉs̈ nu'pʉjʉn jayajwat.
COL.4.1	Mijchat mimanda̱tcapay watca oy mit inmozojat. Injawigap ni'c inaguepcapey tsajpni'c el Señor jeme is̈manda̱tcapay.
COL.4.2	Ora̱tí̱jca mit camtentanga in-ora̱tcawa'n, mit nʉmgaja Dios ni'ctiyu̱s̈. 
COL.4.3	Orá̱tca-ey pa el Señor ma tʉs̈moygac laj tʉtʉgʉygawa'n jʉmba'tu, pa tʉs̈nʉmdacyo'ygawa'n i-oyway noticia. Tʉnwamp ma jawiga-ey ni'c Cristu tsʉ̱nanup najo̱tni'jcat, mit jemni'c tʉtsʉ̱na presu. 
COL.4.4	Jemni'c orá̱tca pa tʉs̈ajque's̈wa'n ayé oyway noticia as̈am je' tʉs̈nʉjmau.
COL.4.5	Niportá̱tcʉjʉ oy pa ma e'pca jeme canicupʉjcapay, mit aprovechá̱tca cada s̈ʉjw pa is̈watcawa'n oy. 
COL.4.6	Oymu-ampíuga nu'pʉjʉn jayajwat. Cammu-awa'ncotsca. Pa we'n injawigáj nat is̈po'ngawa'n cada jayau.
COL.4.7	Tíquico is̈actujawigáj nu'pʉjʉn nat ʉ̱ yam tʉtsʉ̱na, ni'c je' tu'c hermanu nawangapay, mit icumplia̱tp oy nu'pʉjʉn yos̈ iguimoyway el Señor, mit je' tʉs̈muyos̈watp. 
COL.4.8	Mit je' tʉnajyu'tey pa ma is̈actujawigac nat ʉjtsat tʉtsʉ̱nga, mit pa is̈-anima̱tcáj. 
COL.4.9	Tʉnajyu'tey Onésimo mit je', mit Onésimo nawangap ni'c je' tu'c hermanu yos̈watpay oy, mit je' nije'yu intʉcmayna̱s̈atway. Mit je'jat is̈actujawigáj lo que jatpay yam.
COL.4.10	Is̈saluda̱tcap Aristarco jeme tsʉ̱napay presu mit ʉ̱, mit is̈saluda̱tcapey Marcos, Bernabé imajtsʉc. Te nʉs̈p mam mijchat, pʉctsóuga oymanac ni'c we'n tʉnʉmgʉ́s̈aj. 
COL.4.11	Mit is̈saluda̱tcapey Jesús inʉ'jywayey Justo. Ayé tu̱gup jayajwat judíujat mit je'jatu tʉs̈muyos̈watcap hasta jinap pa jayajwat ma jawiga nat imanda̱twa'n Dios, mit je'jat tʉs̈consola̱tcau. 
COL.4.12	Is̈saluda̱tcap Epafras mit je' nije'yu intʉcmayna̱s̈atway, mit je' iservia̱jtap Cristu. Je' iyo'jtap mʉgʉc Dios pi tanga mʉgʉc mit je', pi tsʉ̱nga dispuestu is̈watcawa'n nu'pʉjʉn Dios iwampay. 
COL.4.13	Ʉ̱ tʉnʉmgʉs̈ap ni'c Epafras pensa̱to'cp pa mijchat, mit we'ney pa jeme tsʉ̱ngapay nʉ'jcopajcat Laodicea mit Hierápolis. 
COL.4.14	Is̈saluda̱tcap Lucas ayé doctor nawangapay, mit is̈saluda̱tcapey Demas.
COL.4.15	Saludá̱tca hermanujat jeme tsʉ̱ngapay nʉ'jcopac Laodicea, mit we'ney Ninfas mit ayé cupʉcpajyat jeme ni-apʉcmujcʉjʉpay itʉcm. 
COL.4.16	Cuandu iguicotscawa'n ayʉ̱́j noc mam mijchat, inacnʉs̈cajámpey ma cotsca ayé cupʉcpajyat tsʉ̱ngapay Laodicea, mit cótsca-ey ayé noc ja'yicway pa Laodiceajatway. 
COL.4.17	Nʉmgaja Arquipo ma cumplia̱t ayé yos̈ iguimoyway el Señor.
COL.4.18	Ʉ̱ Pablo tʉsaluda̱tcʉs̈p ja'yic tʉncʉ'ni'c. Nijawiga ni'c tʉtsʉ̱nap presu. Dios pi is̈moygac favor. Amén.
1TH.1.1	Ʉ̱ Pablo, Silvano mit Timoteo tʉnsaluda̱tcap cupʉcpajyat jeme tsʉ̱ngapay nʉ'jcopac Tesalónica. Mijchat inmutʉgʉygau Dios Nate̱jat mit el Señor Jesucristu. Dios Nate̱jat mit el Señor Jesucristu pi is̈moygac favor mit paz.
1TH.1.2	Tʉnyʉmí̱jcajap Dios ni'ctiyu̱s̈ ni'c micupʉjcap mʉgʉc, mit tʉ-ora̱tí̱jcajap minu'pʉjʉjnat mijchat. 
1TH.1.3	Tʉnyijawi-í̱jcap ni'c inwatcap oy ni'c micupʉjcap. Miyos̈watcap mʉgʉc pa Dios ni'c inwangap je', mit inmajmoygap pruebajat ni'c inatsʉ̱ngap imi'nwa'n el Señor Jesucristu, mit Dios Nate̱jat i-e'p nu'pʉjʉn ayé inwatcapay. 
1TH.1.4	Hermanujat, tʉnjawigap ni'c Dios is̈cupiugau ni'c je' is̈wangap. 
1TH.1.5	Ayé oyway noticia tʉnʉmgajaway caje' tʉ'tsnʉmna'yu po ijtʉu may poder, mit tʉtsʉ̱ngap seguru ni'c Espíritu Santu is̈tsʉjcajau injo̱jtat. Injawigap nat tʉniportá̱tcʉjʉj mam mijchat pa pi tsʉ̱nga oy.
1TH.1.6	Mit mijchat inwatcau as̈am ʉjtsat tʉs̈wátcaj mit as̈am el Señor iguiwajt. Impʉctsougau lo que tʉnʉmgajaway mit intunas̈cau mayo'c, po is̈acji'cta̱jcajau injo̱jtat Espíritu Santu. 
1TH.1.7	Mit mijchat inyajcau tu'c oyway ejemplu pa nu'pʉjʉn cupʉcpajyat jeme tsʉ̱ngapay Macedoniajway na̱s̈ mit Acayajway na̱s̈. 
1TH.1.8	Jemni'c iguimáraugaj el Señor ipalabra Macedoniajatway mit Acayajatway, mit we'ney nu'pʉjʉn lugajrat ijawigap nat is̈cupʉ́jca Dios, mit jemni'c ca-itp ti tʉs̈nʉmgajawa'n más. 
1TH.1.9	Ni'c je'jat i-ampiugap nat tʉvisitá̱tcaj mijchat, mit nat is̈cuyáguigaj tiyu̱s̈at pa is̈cupʉjcawa'n Dios, mit jinap injayaumaygap ayé Dios jeme tsʉ̱napay pa siempre, mit ayé Dios iyacs̈ta'cway. 
1TH.1.10	Mit jinap inatsʉ̱ngap imi'nwa'n Dios iway tsajpni'c jeme Dios i-acjutucta̱cway mam itsʉ̱nga á̱nimajat. Ayé Jesús jeme nas̈libra̱tcaway pa nagatunas̈ca ayé tiempu ijuzga̱twa'n Dios.
1TH.2.1	Hermanujat, injawigap ni'c caje' jalmanu tʉvisitá̱tcaj mijchat. 
1TH.2.2	Injawigap nat tʉs̈actunas̈cau mit nat tʉs̈tucotscau ayé jayajwat tsʉ̱ngapay nʉ'jcopac Filipos. Po majawe'naj tʉs̈moygau may valor Dios pa tʉnʉmgajawa'n mijchat i-oyway noticia, mit bien tʉs̈mutsuguinwatcau maljayajwat. 
1TH.2.3	Ni'c cuandu tʉnʉ́mgajaj ayé oyway noticia, caje' we̱t lo que tʉnyʉmgaway, ne tʉgayo'ygawu mal, ne tʉngawe̱jta̱jcawu nepʉn. 
1TH.2.4	Po Dios tʉs̈acpichingau aproba̱tic mit cʉs̈ tʉs̈moygau tʉmunʉ́s̈caja i-oyway noticia. Mit jemni'c tʉs̈nʉmga ayé oyway noticia, caje' pa tʉtangawa'n oy mit jayajwat po pa tʉtangawa'n oy mit Dios jeme i-is̈capay tʉnjo̱jtat. 
1TH.2.5	Mijchat injawigap ni'c nunca tʉngache'ngawu pa tʉtsʉ̱ngawa'n oy mit jayajwat, ne tʉganiwatcʉjʉp oyjayau pa tʉs̈pʉjcawa'n jayje'. Dios ijawip nat tʉtsʉ̱́nga. 
1TH.2.6	Ne tʉngawangawu jayajwat tʉs̈-oyninʉmgáj, ne mijchat, ne jatu'jcat. Mit tʉnaguepcapate derechu is̈-oyninʉmgáj ni'c tʉs̈-apóstojlat Cristu, 
1TH.2.7	po majawe'naj mijchat tʉcuida̱tcau oymanac as̈am tu'c nama̱m iguicuida̱t iwajyat. 
1TH.2.8	Tʉcuida̱tcau oymanac ni'c tʉwano'jcau, mit tʉtsʉ̱ngau dispuestu tʉmoygawa'n Dios i-oyway noticia mit tʉtsʉ̱ngawey dispuestu tʉs̈yajcawa'n hasta tʉmvidajat pa mijchat, ni'c más tʉwano'jcau. 
1TH.2.9	Hermanujat, inyijawigap nat tʉyos̈wátcaj hasta cʉs̈ tʉnjo̱jtat. Tʉyos̈watcau tsu'm mit s̈ʉ̱m pa pigatunas̈ca is̈mantenia̱tcáj mit tʉ-ajque's̈cajau Dios i-oyway noticia.
1TH.2.10	Mijchat injawigap mit Dios ijawipey nat tʉyo'ygaj mam mijchat micupʉjcapay. Oyo'gu tʉs̈serviá̱tcajaj Dios, tʉyo'ygau yacs̈ic, nepʉn tʉs̈caculpa̱tcawu. 
1TH.2.11	Injawigap nat tʉ-animá̱tcaj cada jayau mit nat tʉtsáwigaj mijchat as̈am tu'c jayau iguitsawi iwajyat. 
1TH.2.12	Mit tʉnʉmgajau pi yo'yga oy pa Dios ma tsʉ̱na oyninʉmic. Mit Dios is̈ya̱s̈cau pi mutʉgʉyga pa je' is̈manda̱tcáj mit mitʉgʉygáj mam i-oymanagui tsajpni'c.
1TH.2.13	Tʉnyʉmí̱jcajapey Dios ni'ctiyu̱s̈ ni'c impʉctsougajau jaran Dios ipalabra tʉnʉmgajaway. Ayé ingapʉctsougawu as̈am jayajwat inʉmgapay, po impʉctsougau ni'c ayé Dios ipalabra, mit ayé iyacs̈ta'cway. Mit ayé palabra siempre is̈moygap maj mijchat micupʉjcapay. 
1TH.2.14	Hermanujat, intunas̈cau as̈am Dios ijayajwat jeme tsʉ̱ngapay Judeajway na̱s̈ jeme icupʉjcapay Cristu Jesús. Is̈actunas̈cawey intʉcmayna̱s̈atway as̈am judíujat igui-actunás̈caj itʉcmayna̱s̈atway jeme cupʉjcapay. 
1TH.2.15	Ayé judíujat i-ago'jcau el Señor Jesús mit i-ago'jcawey je'jat iprofetajat, mit ʉjtsat tʉs̈acpo'jcau tʉntʉcmayna̱s̈at. Mit igawatcap lo que Dios iwampay mit i-angap nu'pʉjʉn jayajwat. 
1TH.2.16	Ni'c ayé judíujat tʉs̈atujcau tʉgamucótsca jayajwat caje'jatway judíujat ma nisalva̱tcʉjʉ. Mit siempre i-acmʉjigap ayé mal iwatcapay, po icojy hora, Dios icastiga̱tcʉs̈ mʉgʉc.
1TH.2.17	Hermanujat, tʉgatsʉ̱ngawu mit mijchat por tu'c tiempu. Nagani-e'pcʉjʉp po siempre nanijawigap. Mit tʉnwano'jcap nani-e'pcʉjʉwa'n. 
1TH.2.18	Tʉnwangau tʉnʉs̈cawa'n mam mijchat. Ʉ̱ Pablo tʉnwan may veces tʉnʉs̈wa'n mam mijchat po Awayagatsna' tʉs̈atujcau. 
1TH.2.19	Mit ¿ti tʉnatsʉ̱ngap? ¿Pʉn tʉs̈acji'jcajap tʉnjo̱jtat? mit ¿pʉn tʉnmʉjninʉmgáj? Solo mijchat ayé tʉmʉjninʉmgámpay pa ma e'p el Señor Jesucristu cuandu imi'nwa'n. 
1TH.2.20	Mijchat tʉmʉjninʉmgap mit is̈acji'jcajap tʉnjo̱jtat.
1TH.3.1	Tʉnwano'c tʉ-e'pcʉs̈wa'n po ca-oyawu tʉnʉs̈. Mit como tʉngamajmoyu más, tʉmpensa̱t tʉtanwa'n tʉntu'gumu nʉ'jcopac Atenas, 
1TH.3.2	mit tʉnajyu't hermanu Timoteo ni'c je' iservia̱jtap Dios mit tʉs̈muyos̈watcap pa tʉs̈ajque's̈cajawa'n Cristu i-oyway noticia. Tʉnajyu't je' pi is̈moygac maj, pi is̈animá̱tcac pa incupʉjcawa'n más, 
1TH.3.3	pa nepʉn magadesmaya̱t cuandu is̈tunas̈ca. Mijchat injawigap ni'c itp ti nas̈tunas̈cawa'n. 
1TH.3.4	Ni'c cuandu tʉtsʉ̱́ngaj mit mijchat, tʉnʉmgajau ni'c itp ti nas̈tunas̈cawa'n. Mit injawigap ni'c we'n is̈jatcau. 
1TH.3.5	Mit ca-oyawu tʉs̈majmo' más, jemni'c tʉs̈ajyu'jt Timoteo pa tʉs̈jawiwa'n te siguia̱tp incupʉ́jca. Tʉngajawip te is̈tenta̱tcaway ma̱lwayna' mit tan jalmanu tʉ-ajque's̈cajaway.
1TH.3.6	Po cuandu ipítucnuj Timoteo mam mijchat, imumin oyway noticia ni'c micupʉjcapnaj mit mijayawano'jcap, mit is̈nijawigapnaj. Inʉm ni'c inwano'jcap is̈-e'pcáj, mit ʉjtsat tʉnwangapey tʉ-e'pcawa'n mijchat. 
1TH.3.7	Hermanujat, ʉjtsat yam tʉs̈po'ctangau mit tʉnaguepcau necesidad, po cuandu tʉs̈máraugaj ni'c micupʉjcapnaj, ji'cta̱jcau jaran tʉnjo̱jtat. 
1TH.3.8	Mit jinap contentu tʉtsʉ̱ngawa'n te misiguia̱tcap mʉgʉc is̈cupʉ́jca el Señor. 
1TH.3.9	Mit mayo'c tʉs̈nʉ́mgaja Dios ni'ctiyu̱s̈ ni'c micupʉjcap, ni'c is̈acji'jcajap tʉnjo̱jtat mam Dios tʉs̈-e'pcap. 
1TH.3.10	Tʉ-ora̱tí̱jcap mʉgʉc tsu'm mit s̈ʉ̱m pa nani-e'pcʉjʉwa'n, pa we'n tʉmajyigáj te is̈togoygap pa incupʉjcawa'n más.
1TH.3.11	Mit nije'yu Dios Nate̱jat mit el Señor Jesucristu ma tʉs̈acnʉs̈cac pa tʉcoygawa'n mam mijchat. 
1TH.3.12	Mit el Señor pi is̈acniwangʉjʉc más mit pi is̈actuwangac más nu'pʉjʉn jayajwat as̈am ʉjtsat tʉmuniwángʉjʉ mijchat. 
1TH.3.13	Pa we'n el Señor is̈moygáj maj injo̱tni'jcat pi yo'yga limpiu sin culpa mam is̈-e'pcap Dios Nate̱jat. Mit we'n mitsʉ̱ngáj oy imi'nwa'n el Señor Jesucristu mit nu'pʉjʉn ijayajwat icupiugʉs̈way.
1TH.4.1	Jinap hermanujat, como tʉs̈ajyu'tcau el Señor Jesús, tʉyo'tcajap mit tʉtsawigap pi yo'yga as̈am tʉ-ajque's̈cajaj pa is̈watcawa'n lo que Dios iwampay. Mit we'n is̈wátca po cuji'cs̈iga más pa inyo'ygawa'n más oy.
1TH.4.2	Ni'c injawigap nat tʉmandá̱tcaj mijchat as̈am tʉs̈manda̱tcawey el Señor Jesús. 
1TH.4.3	Mit ayʉ̱́j ayé lo que Dios iwampay, iwamp pi yo'yga limpiu, mit camchajyo'yga. 
1TH.4.4	Ni'c cada jayau ma pensa̱t iguirespeta̱twa'n ito's̈ay, caje' pa iguichajyo'jyawa'n. 
1TH.4.5	Pigawánga ma̱jlat iyo'tpay injo̱jtat as̈am iguiwátca ayé jayajwat cacupʉjcapay ni'c je'jat iga-is̈capcap Dios. 
1TH.4.6	Nepʉn magawajta mal ihermanu ne magawe̱t en ayʉ̱́j asuntu tʉnʉmgajaway. Tʉ-ajque's̈cajau ni'c el Señor icastiga̱táj nu'pʉjʉn iwatcapay ayé ma̱jlat. 
1TH.4.7	Ni'c Dios nas̈ya̱s̈cau pa nayo'ygawa'n limpiu, caje' pa nas̈watcawa'n mal. 
1TH.4.8	Jeme imalninʉmpay ayʉ̱́j tʉnajque's̈pay, ʉjtsat tʉs̈camalninʉmgap, solo imalninʉmp Dios jeme nas̈moygapay Espíritu Santu.
1TH.4.9	Mit ca-itp ti tʉnʉmgʉs̈awa'n más pa inyiwangʉjʉwa'n, ni'c Dios is̈actujawigaway pi niwangʉjʉ minu'pʉjʉjnat. 
1TH.4.10	Mit we'n is̈wátca ni'c inwangap nu'pʉjʉn hermanujat tsʉ̱ngapay nu'pʉjʉn laj Macedoniajway na̱s̈. Hermanujat, tʉtsawigap pi niwangʉjʉ más. 
1TH.4.11	Che'nga pa intsʉ̱ngawa'n tranquilu. Cada jayau ma wat iyos̈, mit yos̈wátca as̈am tʉmandá̱tcaj. 
1TH.4.12	Mit we'n miyo'ygáj yacs̈ic mam is̈-e'pcáj jayajwat cacupʉjcapay, mit we'n is̈catogoygáj neti.
1TH.4.13	Hermanujat, tʉnwamp pi jawiga nat ijatcawa'n ayé jeme o'guijcatway, magatu'nga injo̱jtat as̈am japu̱t jayajwat jeme iga-atsʉ̱ngapay vida cacʉs̈ámpay. 
1TH.4.14	Mit como nacupʉjcap ni'c Jesús o'c mit jutucta̱c, wename-ey nacupʉjcap ni'c Dios i-acjutucta̱jcʉs̈áj ayé cupʉcpajyat jeme o'jcaway, as̈am igui-acjutucta̱jc Jesús.
1TH.4.15	Tʉnʉmgajap lo que inʉmway el Señor, ni'c ʉjtsat jeme natangámpay nijutuc imi'nwa'n el Señor Jesús, naganʉs̈cáj jʉpm de ayé cupʉcpajyat jeme o'guijcatway. 
1TH.4.16	Ni'c nije'yu el Señor Jesús managáj tsajpni'c mit cotsáj as̈am tu'c manda̱tpay, mit cotsáj mʉgʉc tu'c mʉjway ángel, mit Dios i-acya's̈áj trompeta. Mit o'guijcatway jeme icupʉjcaway Cristu jutucta̱jcʉ'jcáj. 
1TH.4.17	Cʉs̈wa'n ʉjtsat natangámpay nijutuc, Dios nas̈munʉs̈cáj tuwitic mit je'jat pa wintucjugum pa nas̈munipa̱tcʉjʉwa'n el Señor Jesús es̈pu̱t tsajp. Mit natsʉ̱ngáj pa siempre mit el Señor Jesús. 
1TH.4.18	Mit jemni'c tʉnʉ́mgajaj ayʉ̱́j cosajat, pa pi ni-animá̱tcʉjʉ más.
1TH.5.1	Hermanujat, ca-itp ti tʉja'ygʉs̈awa'n ti tiempu o ti s̈ʉjw imi'nwa'n Jesús. 
1TH.5.2	Ni'c bien is̈jawiga ni'c icojawa'n ayé s̈ʉjw itumi'námpay el Señor Jesús, mi'náj de repente as̈am tu'c nu'mpay imi'n tsu'm. 
1TH.5.3	Iguinʉmgawa'n ni'c itp paz mit cajatáj neti, cʉs̈wa'n itunas̈cáj de repente mit tu'c pʉ̱tna̱s̈. Iguijatcáj as̈am tu'c to's̈ay de repentejyu iguipʉcta̱cp itinchay pa ita'cwa'n, mit ca-oyáj ipo'jca. 
1TH.5.4	Po hermanujat, mijchat migatsʉ̱ngap as̈am jayajwat cacupʉjcapay. Ayé s̈ʉjw is̈camingajáj de repente as̈am tu'c nu'mpay imi'n tsu'm. 
1TH.5.5	Ni'c nu'pʉjʉn mijchat miyo'ygap Dios iluzni'c mit mitsʉ̱ngáj oy en ayé s̈ʉjw imi'nwa'n Jesús, ni'c ingawatcap mal as̈am jayajwat cacupʉjcapay, ni'c je'jat as̈am jeme yo'ygapay tsu'm chitimicni'c. 
1TH.5.6	Jemni'c nagama̱gawit as̈am japu̱jtat, po natsʉ̱́nga prepara̱tic mit siempre nagawatcadá̱jca neti. 
1TH.5.7	Ni'c jeme ma̱gapay, ma̱gap tsu'm. Mit jeme mu̱jcʉjʉpay, mu̱jcʉjʉp tsu'm. 
1TH.5.8	Po ʉjtsat nayo'ygapay s̈ʉ̱m, siempre natsʉ̱́nga prepara̱tic. Nacupʉ́jca mit naniwángʉjʉ ni'c yename natsʉ̱ngáj oy as̈am tu'c soldaj tsʉ̱napay bien arma̱tic. Mit na-atsʉ̱ngap nas̈salva̱tcáj Dios ni'c yename natsʉ̱ngámpey oy as̈am tu'c soldaj jeme icompay ipus̈ancumo'n. 
1TH.5.9	Ni'c Dios nas̈caya̱s̈cawu pa nas̈condena̱tcáj. Je' iwamp nanisalva̱tcʉjʉwa'n, mit i-acmin el Señor Jesucristu pa nas̈salva̱tcáj. 
1TH.5.10	Mit je' o'c pa ʉjtsat, mit te natsʉ̱ngap o te na-o'jcap, najawigap ni'c je' o'c pa natsʉ̱ngawa'n tuwitic mit je' pa siempre. 
1TH.5.11	Jemni'c ni-animá̱tcʉjʉ minu'pʉjʉjnat mit nimájyigʉjʉ pa incupʉjcawa'n más, ni'c yename is̈watí̱jca.
1TH.5.12	Hermanujat, tʉnʉmgajap pi respeta̱tca ayé jayajwat jeme yos̈watcapay mit mijchat. Je'jat is̈cuida̱tcap mit is̈tsawigap mijchat inmutʉgʉygaway el Señor. 
1TH.5.13	Respetá̱tca may mit wanga ayé jayajwat ni'c oy lo que iwatcapay. Tsʉ̱́nga en paz minu'pʉjʉjnat.
1TH.5.14	Hermanujat, tʉnʉmgajapey pi tsawiga jeme candʉ'jnatway pa iyos̈watcawa'n, pi anima̱tca jeme yo'ygapay desanima̱tic, pi majyiga jeme cacupʉjcapay oy, pi aguepca calma mit nu'pʉjʉn jayajwat.
1TH.5.15	Nicuidá̱tcʉjʉ pigawatcaja mal jeme is̈watcajapay mal. Po siguiá̱tca is̈watcawa'n oy minu'pʉjʉjnat, mit watí̱jcaja oy nu'pʉjʉn jayajwat.
1TH.5.16	Ma ji'c siempre injo̱jtat. 
1TH.5.17	Ora̱tí̱jca siempre. 
1TH.5.18	Nʉmí̱jcaja Dios ni'ctiyu̱s̈ pa nu'pʉjʉn cosa, ni'c jemé ayé Dios iwampay nawátca ni'c nacupʉjcap Cristu Jesús.
1TH.5.19	Camatújca lo que iwatámpay Espíritu Santu. 
1TH.5.20	Cammalninʉmga ayé jayajwat jeme i-ajque's̈cajapay Dios ipalabra. 
1TH.5.21	Probá̱tca te oy nu'pʉjʉn i-ajque's̈capay, mit pʉctsóuga jeme oyway. 
1TH.5.22	Niju'ptángʉjʉ de nu'pʉjʉn mal.
1TH.5.23	Mit ayé Dios nas̈moygapay paz pi is̈limpia̱tcajac nu'pʉjʉn mal, pi is̈cuida̱tcajac nu'pʉjʉn, in-espíritu imvida mit incuerpu, pa nepʉn ma is̈caculpa̱tcac hasta ayé s̈ʉjw imi'nwa'n el Señor Jesucristu. 
1TH.5.24	Dios icumplia̱tp mit je' nas̈ya̱s̈cau. Mit je' nas̈actuwatcáj nu'pʉjʉn ayʉ̱́j cosa oyway.
1TH.5.25	Hermanujat, orá̱tcaja Dios pa ʉjtsat.
1TH.5.26	Saludá̱tca nu'pʉjʉn hermanujat mit tu'c ame'tamuc ni'c miniwangʉjʉp.
1TH.5.27	Tʉmanda̱tp el Señor inʉ'jyni'c pi cotscaja ayʉ̱́j noc pa ma marauga nu'pʉjʉn cupʉcpajyat.
1TH.5.28	Pi is̈moygac favor el Señor Jesucristu pa mijchat minu'pʉjʉjnat. Amén.
2TH.1.1	Ʉ̱ Pablo, Silvano mit Timoteo tʉnsaluda̱tcap cupʉcpajyat jeme tsʉ̱ngapay nʉ'jcopac Tesalónica. Mijchat inmutʉgʉygau Dios Nate̱jat mit el Señor Jesucristu. 
2TH.1.2	Dios Nate̱jat mit el Señor Jesucristu pi is̈moygac favor mit paz.
2TH.1.3	Hermanujat, itp ti tʉs̈nʉmi̱jcajawa'n Dios ni'ctiyu̱s̈ por mijchat. Mit oy tʉs̈nʉmgajawa'n we'n ni'c micupʉjcap más mit miniwangʉjʉp más minu'pʉjʉjnat. 
2TH.1.4	Jemni'c tʉ-oyninʉmgap mijchat jʉmba'tu mam itsʉ̱nga Dios ijayajwat, ni'c inmajmoygap pruebajat mit micupʉjcap maja is̈po'ctangámpaj maljayajwat, mit inmajmoygap cuandu is̈tunas̈ca. 
2TH.1.5	Inmajmoygap is̈tunas̈ca pa pi jawiga ni'c Dios yacs̈ic iguiwat nu'pʉjʉn, ni'c je' inʉmp ni'c is̈merecia̱tcap intʉgʉygawa'n mam Dios imanda̱t, mit jemni'c is̈tunas̈ca.
2TH.1.6	Ni'c Dios iwatp yacs̈ic pa igui-actunas̈cʉs̈wa'n jeme jinap is̈actunas̈capay. 
2TH.1.7	Mit mijchat intunas̈capay Dios is̈acpo'cs̈cáj tuwitic mit ʉjtsat en ayé s̈ʉjw imi'nwa'n el Señor Jesús tsajpni'c. Je' mi'náj mit ayé ángejlat jeme itcʉjʉpay maj, mit mingáj as̈am jʉn-ádatsic. 
2TH.1.8	Mit i-actutso̱jcʉs̈áj maljayajwat jeme igawatcaway cuenta Dios, ne igajayaumaygawu lo que inʉmpay i-oyway noticia el Señor Jesucristu. 
2TH.1.9	Mit Dios i-actutso̱jcʉs̈áj ayé jayajwat pa nu'pʉjʉn tiempu, mit tsʉ̱ngáj togoyic. Je'jat iga-e'pcáj mam el Señor itsʉ̱nawa'n oymanac mit may poder. 
2TH.1.10	Mit en ayé s̈ʉjw imi'nwa'n el Señor, iguimʉjninʉmgáj ijayajwat, mit nu'pʉjʉn cupʉcpajyat igui-e'pcáj ni'c je' mʉjninʉmic. Mit in-e'pcáj je' ni'c incupʉjcau lo que tʉnʉmgajaway.
2TH.1.11	Tʉ-ora̱tí̱jcajap mijchat pi yo'yga oy pa Dios ma nʉm ni'c caje' jalmanu is̈cupiugau. Inwangap is̈watcawa'n oy mit miyos̈wato'jcap ni'c micupʉjcap, mit jemni'c tʉnyo'jtap Dios pi is̈actuwatcac ayé cosa ojyatway, mit je' is̈moygáj maj. 
2TH.1.12	Te inwatcap we'n, nu'pʉjʉn i-oyninʉmgáj el Señor Jesucristu ni'c inyajcap oyway ejemplu, mit je' is̈-oyninʉmgámpey mijchat. Jatáj we'n ni'c nas̈moygap favor Dios mit el Señor Jesucristu.
2TH.2.1	Hermanujat, mi'náj el Señor Jesucristu, mit en ayé s̈ʉjw nani-apʉcmujcʉjʉ̱́j mit je'. 
2TH.2.2	Po tʉnʉmgajap camtʉ'tscupʉ́jcayu jaran ne campensa̱tca te inʉmgap ni'c coynup ayé s̈ʉjw itumi'námpay el Señor. Camcupʉjca jeme inʉmámpay we'n, ne jeme i-acotstujcapay tiempu, ne jeme anuncia̱tcapay, ne camcupʉjca-ey tu'c noc jeme inʉmgámpay ni'c ʉjtsat tʉnja'ygau. 
2TH.2.3	Nes̈ʉ̱n cammoyga laj is̈we̱tcáj nepʉn, ni'c itáj ti imijnʉ'cwa'n tu'c mal tiempu ni'c jayajwat imutsuguinwatcáj Dios, mit que's̈ta̱jcʉ'gáj Cristu imutsuguin, jeme nʉmicway pa itogoywa'n. 
2TH.2.4	Mit je' ca's̈ʉ'gáj mit imutsuguinwatáj Dios mit we'ney nu'pʉjʉn cosa inʉmgapay ni'c diosat, mit igawa'náj nu'pʉjʉn cosa na-adora̱tpay. Mit je' nitsʉ̱nda̱jcʉ̱́j en ayé laj mam igui-adorá̱tca Dios, mit je' niwajtʉ̱́j as̈am Dios.
2TH.2.5	¿Inganijawigap ni'c we'n tʉnʉmgʉ́s̈aj cuandu tʉtsʉ̱́naj mit mijchat? 
2TH.2.6	Mit injawigap ti ayé igui-atucpay ayé maljayau pa magami'n jaran. Mit que's̈ta'gáj po hasta iguicojyáj itiempu. 
2TH.2.7	Ni'c yos̈watnup anu'mu Cristu imutsuguin, po i-atsʉ̱nap hasta ipichinwa'n ayé jeme jinap igui-atucpay. 
2TH.2.8	Cʉs̈wa'n que's̈ta'gáj Cristu imutsuguin, po ique's̈ta'cwa'n oymanac el Señor, i-actogoyáj jaran mit ipalabra jeme ijtʉpay maj, mit itu'mbajcʉs̈áj jaran ayé maljayau. 
2TH.2.9	Cristu imutsuguin mi'náj ni'c iguimo'áj poder Awayagatsna'. Mit ijtʉ̱́j may poder, mit iwatáj milagrujat mit i-acnigu-epigʉs̈ʉ̱́j jayajwat pa iguiwe̱jta̱jcʉs̈wa'n. 
2TH.2.10	Mit icomgʉs̈áj nu'pʉjʉn we̱t ma̱lway pa jeme togoygámpay ni'c ayé jayajwat igawangawu lo que iyacs̈ta'cway pa inisalva̱tcʉjʉwa'n. 
2TH.2.11	Jemni'c Dios imoygʉs̈p laj ma niwe̱tcʉjʉ, pa más macupʉjca ayé we̱t, 
2TH.2.12	pa ma tsʉ̱nga condena̱tijcat nu'pʉjʉn jeme igacupʉjcaway lo que iyacs̈ta'cway, ni'c más iwangau nu'pʉjʉn ma̱jlat.
2TH.2.13	Hermanujat, is̈wangap el Señor, mit ʉjtsat itp ti tʉs̈nʉmi̱jcajawa'n Dios ni'ctiyu̱s̈ por mijchat ni'c Dios is̈cupiugau desde ámbanu pa pi nisalva̱tcʉjʉ ni'c is̈limpia̱tcau Espíritu Santu mit ni'c incupʉjcawey lo que iyacs̈ta'cway. 
2TH.2.14	Mit Dios is̈ya̱s̈cau ni'c incupʉjcau ayé oyway noticia tʉnʉmgajaway, mit is̈ya̱s̈cawey pa is̈aguepcawa'n parte mit el Señor Jesucristu mam jinap itsʉ̱na mʉjninʉmic.
2TH.2.15	Hermanujat, jemni'c pi siguia̱tca mʉgʉc, mit mutánga ayé ama̱s̈an tʉ-ajque's̈cajaway, te tʉnʉmgajap o te tʉja'ygajap nocni'c. 
2TH.2.16	Mit el Señor Jesucristu mit Dios Nate̱jat nas̈wangap, nas̈consola̱tcap pa siempre, mit nas̈actu-atsʉ̱ngap tu'c cosa oyway ni'c nas̈moygau favor, 
2TH.2.17	pi is̈-animá̱tcac, pi is̈moygac maj injo̱tni'jcat pa is̈nʉmgawa'n nu'pʉjʉn cosa oyway mit pa is̈watcawa'n nu'pʉjʉn cosa oyway.
2TH.3.1	Mit jinap, hermanujat, orá̱tca pa ʉjtsat pa tʉnʉmdacyo'yga jʉmgapa'tu el Señor ipalabra pa ma pʉctsouga oy as̈am mijchat is̈pʉctsóugaj. 
2TH.3.2	Orá̱tca-ey pa Dios ma tʉs̈libra̱tcac mam i-it jayajwat ma̱lo'jcatway, ni'c caje' nu'pʉjʉn jayajwat icupʉjcap Dios iyacs̈ta'cway. 
2TH.3.3	Mit el Señor Dios icumplia̱tp, mit je' is̈moygáj maj, mit je' is̈cuida̱tcáj mam i-it ma̱jlat. 
2TH.3.4	Tʉconfia̱tcap mit mijchat ni'c nacupʉjcap el Señor, ni'c inwatcap as̈am tʉmandá̱tcaj, mit siguia̱táj is̈wátca. 
2TH.3.5	Mit el Señor pi is̈actujawigac injo̱tni'jcat ni'c je' is̈wangap, mit is̈actumajmoygámpey nu'pʉjʉn pruebajat as̈am Cristu iguimajmojy.
2TH.3.6	Hermanujat, tʉmanda̱tcap mijchat as̈am el Señor Jesucristu tʉs̈manda̱tcau ʉjtsat, pigamunipʉjcʉjʉ tu'c hermanu candʉ'nway pa iyos̈watwa'n, ne igasiguia̱jtap lo que tʉ-ajque's̈cajaway. 
2TH.3.7	Mijchat injawigap ni'c itp ti is̈watcawa'n as̈am ʉjtsat tʉs̈wátcaj, ni'c cuandu tʉtsʉ̱́ngaj mit mijchat, tʉgacandʉ'nwatcawu. 
2TH.3.8	Tʉgacaygawu nejʉm we'nu, po tsu'm mit s̈ʉ̱m tʉyos̈watcau mʉgʉc hasta cʉs̈ tʉnjo̱jtat pa pigatunas̈ca is̈mantenia̱tcáj. 
2TH.3.9	Mit tʉnaguepcapate derechu is̈mantenia̱tcáj, po tʉyos̈watcau pa tʉyajcajawa'n ejemplu pa pi watca as̈am ʉjtsat tʉs̈wátcaj. 
2TH.3.10	Ni'c cuandu tʉtsʉ̱́ngaj mit mijchat tʉnʉmgajau ni'c te tu'c jayau igawamp iyos̈watwa'n, magacay. 
2TH.3.11	Tʉnmaraugap ni'c cʉjtu'c jayajwat mam mijchat candʉ'jnat pa iyos̈watcawa'n, solo itunitʉgʉygʉjʉp jayje'. 
2TH.3.12	Mit as̈am ayé jayajwat tʉnmanda̱tcap mit tʉntsawigap as̈am tʉs̈manda̱tcau el Señor Jesucristu, ni'c ma yos̈watca tranquilu je'jat iyos̈ni'jcat pa icaygawa'n.
2TH.3.13	Mit mijchat, hermanujat, camyajca is̈watcawa'n oy. 
2TH.3.14	Te tu'c jayau igamarap lo que tʉnyʉmgapay nocni'c, ajcuque's̈ca ayé jayau mit cammunipʉ́jcʉjʉ je' pa ma winchu̱ga. 
2TH.3.15	Po inga-e'pcáj je' as̈am inmutsuguijnat, po intsawigáj as̈am tu'c inhermanujat.
2TH.3.16	Mit el Señor nas̈moygapay paz pi is̈moyí̱jcac paz jʉmgapa'tu mam intsʉ̱ngawa'n. El Señor pi is̈mutangac mijchat minu'pʉjʉjnat.
2TH.3.17	Ʉ̱ Pablo tʉnajyu'táj ayʉ̱́j saludu ja'yic tʉncʉ'ni'c, mit we'n tʉs̈firma̱t nu'pʉjʉn noc. 
2TH.3.18	El Señor Jesucristu pi is̈moygac favor pa mijchat minu'pʉjʉjnat. Amén.
1TI.1.1	Ʉ̱ Pablo. Jesucristu tʉs̈yac pa apóstol ni'c we'n imanda̱tca Dios jeme nas̈salva̱tcapay mit el Señor Jesucristu jeme na-atsʉ̱ngapay. 
1TI.1.2	Tʉsaluda̱tp mi̱ Timoteo. Tʉ-e'p mi̱ as̈am tu'c tʉ̱wáy ni'c tʉ-actugupʉc Dios, mit micupʉcp iyacs̈ta'cway. Dios Nate̱jat mit Jesucristu el Señor pi is̈moygac favor, pi is̈-ayo̱wis̈cac, pi is̈moygac paz.
1TI.1.3	Antes tʉnʉjcs̈ pa Macedoniajway na̱s̈, tʉnajau pi tan nʉ'jcopac Efeso. Tʉnwan pi manda̱tcʉs̈ mʉgʉc una̱c jayajwat maga-ajque's̈ca jatu'c ama̱s̈an. 
1TI.1.4	Ne magacupʉjca we̱tcuentujat ne magawatca cuenta ampay jayajwat inʉ'jyat ni'c ayé ca-ijtʉp fin. Ayé cosajat nas̈yajcapu pa napensa̱tca po nas̈ca-actujawigap nat nas̈cupʉjcawa'n Dios pa nanisalva̱tcʉjʉwa'n. Wename tʉtsáwi jinap. 
1TI.1.5	Nacumplia̱tcáj ayʉ̱́j mandamientu te naniwangʉjʉp. Mit naniwangʉjʉp cuandu najo̱jt itsʉ̱na limpiu, mit cuandu najawip ni'c nawatp oy mit nacupʉcp iyacs̈ta'cway. 
1TI.1.6	Po cʉjtu'c pichingau oyway to̱uni'c mit icuyaguigau ayʉ̱́j cosa ojyatway, mit itunitʉgʉygʉjʉu puru we̱t-ampiu. 
1TI.1.7	Iwangap igui-ajque's̈cawa'n ley mit inʉmgap ni'c iyacs̈ta'cway nu'pʉjʉn i-ajque's̈capay po igajawigap ti inʉmgapay, ne iga-is̈capcap lo que i-ajque's̈capay. 
1TI.1.8	Po najawigap ni'c oy ayé ley te ijayaumaygap iyacs̈ta'cway. 
1TI.1.9	Najawigap ni'c ayé ley cawatic pa tu'c jayau yacs̈icway. Ayé watic pa jeme igawatcapay oy mit jeme cajayaumaygapay, jeme igawangapay Dios mit jeme iwatcapay mal, jeme igarespeta̱tcapay Dios mit jeme itucotscapay Dios, jeme i-ago'jcapay ite̱jtat, jeme i-ago'jcapay ima̱jmat, mit pa ago'cpayna'jat. 
1TI.1.10	Mit pa chajyo'ypajyat mit afeminadujat, jayaunu'mpajyat, we̱tpayna'jat mit pa jeme tʉ'tsjura̱tcapay. Mit ayé ley watiguey pa nu'pʉjʉn cosa catsʉ̱námpay de acuerdu mit ayé oyway ama̱s̈an. 
1TI.1.11	Po ayʉ̱́j oyway noticia iyacp tu'c ama̱s̈an más oyway, mit Dios tʉs̈yajcau tʉ-ajque's̈ ayé. Mit oymanac ayé oyway noticia ni'c nas̈actujawigap ni'c Dios mʉjninʉmic.
1TI.1.12	Tʉnyʉjmap ni'ctiyu̱s̈ Cristu Jesús el Señor ni'c je' tʉs̈moy maj tʉyos̈wat mit je'. Mit je' confia̱t mit ʉ̱, mit tʉs̈yac pa tʉserviá̱jta je'. 
1TI.1.13	Mit ámbanu tʉntucots Dios. Tʉmpo'ctangʉs̈ mit tʉnapes̈ta̱jcʉs̈ cupʉcpajyat. Po majawe'naj Dios tʉs̈-ayo̱wis̈ ni'c tʉngajawiwu lo que tʉnwatway ni'c tʉganicupʉcp. 
1TI.1.14	Po el Señor tʉs̈moy mayo'c favor, jemni'c tʉs̈cupʉc je', mit jinap tʉnmuniwangʉs̈ʉp jayajwat ni'c tʉncupʉcnup Cristu Jesús. 
1TI.1.15	Iyacs̈ta'cway ayʉ̱́j inʉmgapay, mit oy ma cupʉjca nu'pʉjʉn jayajwat ni'c Cristu Jesús min en ayʉ̱́j mundu pa iguisalva̱tcʉs̈wa'n maljayajwat, mit tʉs̈jawi ʉ̱jate más tʉma̱lo'c. 
1TI.1.16	Po jemni'c Dios tʉs̈-ayo̱wis̈ pa Jesucristu tʉs̈actujawiyáj ni'c je' tʉs̈aguejpau mayo'c calma, ni'c ʉ̱jate más tʉma̱lo'c. Mit ayé tu'c ejemplu pa jeme icupʉjcámpay je' pa ma itcʉjʉ vida jeme cacʉs̈ámpay. 
1TI.1.17	Jemni'c narespetá̱tca mit na-oyninʉ́mga pa nu'pʉjʉn tiempu ayé Dios jeme más manda̱tpay. Mit je' cacʉs̈p, ca-o'cp, mit je' naga-e'p, je' tu'gujyu Dios itpay, mit je' ijawip nu'pʉjʉn. Amén.
1TI.1.18	Timoteo, tʉ-e'p mi̱ as̈am tʉ̱wáy, mit tʉtsawip pi lucha̱t oy pa Cristu. Ni'c hermanujat i-aproba̱tcau ni'c mipichináj oy pa is̈muyos̈watwa'n Cristu. 
1TI.1.19	Jemni'c siguia̱t cupʉc, pi jawi ni'c inwatp oy. Ni'c cʉjtu'c icuyaguigau lo que oyway mit i-actogoygau lo que icupʉjcaway. 
1TI.1.20	We'n iguijatcau Himeneo mit Alejandro. Ayʉ̱jat tʉnacpichingʉs̈ mam itsʉ̱nga cupʉcpajyat pa ma tanga Awayagatsna' icʉ'jugum, pa magapʉctanga iguitucotscawa'n Dios.
1TI.2.1	Primeru tʉtsawigʉs̈p yename: nayo'tcaja Dios lo que inesita̱tcapay nu'pʉjʉn jayajwat, na-ora̱tí̱jcaja nu'pʉjʉn jayajwat, mit nanʉ́mgaja Dios ni'ctiyu̱s̈. 
1TI.2.2	Nayo'tcaja Dios pa rejyat mit pa nu'pʉjʉn manda̱tcapay, pa natsʉ̱́nga tranquilu mit nepʉn nas̈camutsuguinwatcáj, pa we'n oyáj nas̈-adorá̱tca Dios mit nayo'ygáj oy. 
1TI.2.3	Oy nawatca we'n ni'c ayé i-acji'jcap ijo̱jt Dios jeme nas̈salva̱tcaway. 
1TI.2.4	Mit Dios iwamp nu'pʉjʉn jayajwat ma nisalva̱tcʉjʉ mit ma is̈capca lo que iyacs̈ta'cway. 
1TI.2.5	Ni'c itp tu'gujyu Dios mit itpey tu'gujyu jeme icowampay jayajwat mit Dios, mit ayé Jesucristu jeme jatway jayau. 
1TI.2.6	Mit je' iyac ivida pa iguitso̱jcʉs̈awa'n ima̱jlat nu'pʉjʉn jayajwat, mit Dios nas̈actujawigap ayʉ̱́j en tu'c oyway tiempu. 
1TI.2.7	Mit Dios tʉs̈yac pa tʉpredica̱t mit tʉs̈yac pa apóstol pa tʉ-ajque's̈cʉ́s̈a jayajwat jeme caje'jatway judíujat pa ma cupʉjca mit ma is̈capca lo que iyacs̈ta'cway. Como tʉncupʉcp Cristu, tʉnyʉmp iyacs̈ta'cway mit tʉgawe̱tp.
1TI.2.8	Tʉnwamp jayajwat ma ora̱tca jʉmgapa'tu mam itsʉ̱nga, mit i-ora̱tcawa'n ma tsʉ̱nga limpiu ijo̱jtat, maga-awa'niga ne magani-ago'jcʉjʉ. 
1TI.2.9	We'ney to's̈ajyat maganitígatscʉjʉ mit may luju, ma watca mit respetu, caje' nas̈acwinchu̱gámpay. Te to's̈ajyat niguque'cs̈cʉjʉp oymanac, te ni-adorna̱tcʉjʉp mit oro o cʉjwat ojyatway, te icomgap ma'cs̈ tsówajway, po maganimʉjninʉ́mgʉjʉ mit ayé. 
1TI.2.10	Te ayé to's̈ajyat inʉmgap ni'c i-adora̱tcap Dios, ma watca oy, mit we'n oyque's̈cáj. 
1TI.2.11	Tu'c to's̈ay ma pʉctan lo que imarapay mit maga-ampiu templuni'c, mit ma jayaumay. 
1TI.2.12	Ni'c tʉngayacp laj to's̈ajyat ma ajque's̈caja jayajwat, mit tu'c to's̈ay magamanda̱t tu'c jayau, ne magacotswit demás. 
1TI.2.13	Ni'c Dios iwajtʉ'c Adán mit cʉs̈ iwat Eva. 
1TI.2.14	Mit Awayagatsna' igawe̱tu Adán po iwe̱t ayé to's̈ay Eva. Mit ayé to's̈ay je' ayé iwajtʉ'cway mal. 
1TI.2.15	Po tu'c to's̈ay tsʉ̱náj oy te iwatp iwajyat, mit nisalva̱jtʉ̱́j te siguia̱tp icupʉc, te iwamp Dios, te yo'yp decente mit te pensa̱tp oy.
1TI.3.1	Iyacs̈ta'cway ayʉ̱́j inʉmgapay, te tu'c jayau iwamp iguicuida̱tcʉs̈wa'n cupʉcpajyat, oyway yos̈ iwamp. 
1TI.3.2	Po tu'c jeme icuida̱tpay cupʉcpajyat itp ti itsʉ̱nawa'n sin culpa, ma ijtʉ tu'gujyu ito's̈ay, siempre ma pensa̱t oy, magatʉ'tswatu neti, ma niporta̱jtʉ oy, ma pʉctsou oymanac tʉcyo'ypajyat, ma jat may pa i-aque's̈wa'n. 
1TI.3.3	Caje' mu'gajayau, caje' tsuguinjayau, magawanwit jaytumi̱n, po ma jayawa'n, ma che'n paz, magawanwit tumi̱n demás, 
1TI.3.4	ma manda̱t oy itʉcm tsʉ̱ngapay, ma iguijayaumaygac iwajyat mit ma iguirespeta̱tcac. 
1TI.3.5	Ni'c jeme igajatpay iguimanda̱tcʉs̈ itʉcm tsʉ̱ngapay, ¿natpaj iguicuida̱tcʉs̈wa'n Dios ijayajwat? 
1TI.3.6	Mit tu'c namcupʉcpay ca-oyap itan pa cuida̱tpay ni'c oyap inimʉjninʉ́jmʉ, mit oyap iguicastiga̱tp Dios as̈am iguicastiga̱jt Awayagatsna'. 
1TI.3.7	We'ney jeme cacupʉjcapay itp ti igui-oyninʉmgawa'n ayé jayau tanámpay encarga̱tic. Te caje' we'n ayé mismu jayajwat iguimalninʉmgáj je', mit oyap igui-actamp Awayagatsna'.
1TI.3.8	We'ney diáconojat jeme majyigapay templuni'c ma niporta̱tcʉjʉ oy, magatigatsí̱jca lo que inʉmgapay, caje' mu'gajayajwat, magawangawit jaytumi̱n. 
1TI.3.9	Ma is̈capca oy lo que Dios nas̈actujawigapay pa nas̈cupʉjcawa'n, ma tsʉ̱nga limpiu ijo̱tni'jcat. 
1TI.3.10	Mit ayʉ̱́jat ma proba̱jtʉ'jca te pichingáj oy, mit te nepʉn iguigamalninʉmgap ma tanga as̈am diáconojat. 
1TI.3.11	We'ney to's̈ajyat jeme majyigapay templuni'c ma niporta̱tcʉjʉ oy, magawe̱twatcaja nepʉn, ma pensa̱tca oy, ma cumplia̱tca nu'pʉjʉn. 
1TI.3.12	Tu'c diácono ma ijtʉ tu'gujyu ito's̈ay, ma manda̱t oy iwajyat mit itʉcm tsʉ̱ngapay. 
1TI.3.13	Ni'c ayé diáconojat jeme majyigapay oy, tsʉ̱ngáj bien oyninʉ́mijcat, mit más capʉ̱tcáj iguinʉmgawa'n ni'c icupʉjcap Cristu Jesús.
1TI.3.14	Ayʉ̱́j noc tʉja'jyap po tʉnatsʉ̱nap tʉnʉs̈wa'n pe'jyu mam intsʉ̱na. 
1TI.3.15	Mit te tʉganʉs̈p pe'jyu, injawinup nat inyiporta̱jtʉwa'n mam igui-e'pca Dios ijayajwat ni'c mijchat is̈templujat ayé Dios jeme tsʉ̱napay pa siempre, mit inmoygap maj jayajwat pa ma siguia̱tca lo que iyacs̈ta'cway. 
1TI.3.16	Mit iyacs̈ta'cway oymanac lo que nacupʉjcapay ni'c ayé Dios nas̈actujawigau.
1TI.3.16	Dios min yam as̈am jayau,
1TI.3.16	Espíritu Santu iguiyacs̈icninʉm,
1TI.3.16	igui-is̈cau ángejlat.
1TI.3.16	Inʉmdacyo'ygajau i-oyway noticia pa jeme caje'jatway judíujat,
1TI.3.16	jayajwat ayʉ̱́j mundujway icupʉjcau je',
1TI.3.16	mit je' cu'tnuw pa tsajpni'c mam i-oymanagui.
1TI.4.1	Po Espíritu Santu inʉmp claru ni'c en ayé tiempu mi'námpay cʉjtu'c icuyaguigáj lo que icupʉjcapay, mit imaraugáj mal-espíritujat nas̈we̱tcapay, mit imaraugajáj i-ama̱s̈an. 
1TI.4.2	Imaraugáj jayajwat que's̈pay iyucuinmat oymanac, po ayé we̱tpajyat. Mit ayé we̱tpajyat cajatu'ngap ijo̱jtat iguiwátca mal ni'c yújijcatanu. 
1TI.4.3	Mit ayé maljayajwat i-atujcáj maganicʉ'pá̱jtʉ nepʉn, mit inʉmgáj ni'c itp cayan ca-oyway nas̈caywa'n. Po Dios iyac nu'pʉjʉn cayan, mit jeme cupʉjcapay mit jeme i-is̈capcapay lo que iyacs̈ta'cway ma cayga nu'pʉjʉn, mit ma nʉmgaja Dios ni'ctiyu̱s̈ por ayé cayan. 
1TI.4.4	Ni'c oy nu'pʉjʉn iyacway Dios mit ca-oy ʉjtsat nas̈nʉmgawa'n ni'c ca-oy ayé, más oy napʉctsóuga mit nanʉ́mgaja Dios ni'ctiyu̱s̈. 
1TI.4.5	Mit ayé cayan tamp limpiu ni'c we'n iguinʉm Dios ilibruni'c, mit tampey limpiu ni'c nayo'tcajap Dios ma bendiciona̱t ayé cayan.
1TI.4.6	Te inajque's̈cʉs̈ap hermanujat lo que tʉnʉjmaway, mipichináj oy pa is̈servia̱jtawa'n Jesucristu, mit impʉgáj maj mit ayé palabra nacupʉjcapay, ni'c insiguia̱jtap mʉgʉc ayé oyway ama̱s̈an. 
1TI.4.7	Cuyágui ayé ma̱lway cuentujat ni'c ayé puru we̱t-ampiu, mit cuji'cs̈i is̈watwa'n lo que Dios iwampay. 
1TI.4.8	Ni'c oy s̈ʉ̱n nawátca ejerciciu pa nacuerpu, po te nawatp lo que Dios iwampay, ayé más oy pa nu'pʉjʉn navida, ni'c we'n Dios nas̈prometia̱tcajap tu'c vida oyway jinap, mit we'ney pa ayé tiempu mi'námpay. 
1TI.4.9	Iyacs̈ta'cway ayʉ̱́j tʉnyʉmway, mit oy nu'pʉjʉn jayajwat ma pʉctsouga ayé. 
1TI.4.10	En ayʉ̱́j vida nayos̈watcap mʉgʉc mit jayajwat nas̈apes̈ta̱jcap, po namajmoygap ni'c naconfia̱tcap mit ayé Dios jeme tsʉ̱napay pa siempre. Mit je' isalva̱tcʉs̈p nu'pʉjʉn jayajwat mit isalva̱tcʉs̈áj jeme je' iguicupʉjcámpay. 
1TI.4.11	We'n ajque's̈ mit manda̱t as̈am tʉnʉ́jmaj. 
1TI.4.12	Cammo' laj nepʉn is̈-e'páj menus ni'c miyaunaj, po yajcʉ́s̈a oyway ejemplu cupʉcpajyat. Ma jawiga ni'c oy lo que inyʉmpay mit oy lo que inwatpay. Ma e'pca ni'c inwamp Dios mit incuji'cs̈ip nu'pʉjʉn. Ma e'pca-ey ni'c incupʉcp Dios mit miyo'yp limpiu. 
1TI.4.13	Mientras tʉcoyp mam intsʉ̱na, cuji'cs̈i is̈cotscʉs̈awa'n Dios ipalabra. Cuji'cs̈i-ey is̈ajque's̈cʉs̈awa'n cupʉcpajyat mit tsawigʉs̈. 
1TI.4.14	Camnijawiyo't ayé favor Dios is̈moyway, ni'c ayé favor is̈ajyu'jtau Dios pa is̈servia̱jtawa'n je'. Mit impʉctso̱u ayé favor cuandu na'waywájat is̈yajcajau icʉ'jat inyucuinm. 
1TI.4.15	Cuji'cs̈i is̈watwa'n nu'pʉjʉn tʉnʉjmapay pa nu'pʉjʉn jayajwat ma e'pca ni'c misiguia̱tp oy. 
1TI.4.16	Nicuidá̱jtʉ mi̱ mit pensa̱t oy lo que inajque's̈pay. Siguiá̱jta mʉgʉc lo que tʉnʉjmaway, ni'c te inwatp we'n minisalva̱jtʉ̱́j mi̱, mit we'ney jeme is̈maraugapay nisalva̱tcʉjʉ́mpey.
1TI.5.1	Ingache'gáj tu'c na'way po intsawiyáj as̈am tu'c inte̱t, mit we'ney intsawigʉs̈áj ya̱wayna'jat as̈am tu'c inje̱way. 
1TI.5.2	Tsawigʉs̈ ajchwaywájat as̈am tu'c inma̱m. Tsawigʉs̈ey quis̈aywájat as̈am tu'c inje̱way, ma e'pca ni'c miyo'yp limpiu.
1TI.5.3	Majyigʉs̈ cu-o'cwájat jeme ca-itcʉjʉpay nepʉn. 
1TI.5.4	Po te tu'c cu-o'cwáy ijtʉp iwajyat mit i-ocwájat, ma pʉctajnʉ'jca je'jat iguimajyigawa'n itʉcm tsʉ̱ngapay mit ma acpítujcaja favor ima̱m mit ite̱t, ni'c Dios i-e'p ni'c oy nawátca we'n mit ayé igui-acji'jcap ijo̱jt. 
1TI.5.5	Po tu'c cu-o'cwáy ca-ijtʉpay nepʉn tsʉ̱nap itu'gumu, solo je' i-atsʉ̱nap Dios mit ji'cs̈ pa iguiyo'jtawa'n mit igui-ora̱jtawa'n Dios tsu'm mit s̈ʉ̱m. 
1TI.5.6	Po te tu'c cu-o'c iwatp solo lo que iyo'tpay ijo̱jt, Dios i-aguepáj ayé as̈am o'guic ni'c ca-ijtʉp parte mit je'. 
1TI.5.7	Manda̱tcʉs̈ ma watca as̈am tʉnʉ́jmaj pa magatsʉ̱nga malninʉmijcat. 
1TI.5.8	Mit tu'c jayau más ma cuida̱t itʉcm tsʉ̱ngapay mit we'ney ifamilia catsʉ̱ngapay mit je'. Mit te igawatp we'n, jalmanu icupʉc, mit jatáj más mal que tu'c jayau canicupʉcpay.
1TI.5.9	Ja'ygu't listani'c cu-o'cwájat jeme itcʉjʉnupay sesenta s̈iwit, mit itcʉjʉway tu'gu ina'u. 
1TI.5.10	Ayé cu-o'cwájat ma tsʉ̱nga oyninʉ́mijcat ni'c iwatcau oy, i-acye'jcau iwajyat, i-atendia̱tcau oy iguitʉcyo'ygaway, iservia̱tcajau Dios ijayajwat, imajyigau jeme itunas̈caway, iwatí̱jcau nu'pʉjʉn cosa oyway. 
1TI.5.11	Po camja'ygu't listani'c yaucu-o'cwájat ni'c je'jat oyáj iguiwatca solo iyo'tpay ijo̱jtat mit icuyaguigáj Cristu ni'c más iwangap inicʉ'pa̱tcʉjʉwa'natu. 
1TI.5.12	Mit tangáj culpa̱tic ni'c icuyaguigau ayé primerway compromisu ni'c solo iservia̱tcajáj Cristu. 
1TI.5.13	Mit we'ney candʉ'nyujcáj mit tsʉ̱ngáj solo pa itʉcyo'ygawa'nu. Mit caje'yu ni'c candʉ'nyujcáj po we̱jtacyo'ygámpey mit itunitʉgʉygʉjʉ̱́j jayje', mit inʉmgáj jeme ca-oyway nas̈nʉm. 
1TI.5.14	Jemni'c tʉnwamp ma nicʉ'pa̱tcʉjʉ ayé yaucu-o'cwájat, ma acye'jca iwajyat, ma cuida̱tca itʉjcat, magamoyga laj tu'c mutsuguin iguimalninʉmgáj. 
1TI.5.15	Ni'c cʉjtu'c yaucu-o'cwájat icuyaguigau oyway to̱u pa iguijayaumaygawa'n Awayagatsna'.
1TI.5.16	Te tu'c hermanu o tu'c hermana itcʉjʉp itʉcmat tu'c cu-o'cwáy ma cuida̱tca je'jat, mit we'n igatunas̈cáj cupʉcpajyat iguimantenia̱tcawa'n. Ayé cupʉcpajyat imantenia̱tcáj cu-o'cwájat, po jeme ca-itcʉjʉpay nepʉn.
1TI.5.17	Ayé na'waywájat jeme manda̱tcapay oy templuni'c merecia̱tp nas̈respeta̱tcawa'n may, mit más narespeta̱tcáj jeme yos̈watcapay mʉgʉc pa ipredica̱tcawa'n mit pa i-ajque's̈cawa'n. 
1TI.5.18	Ni'c as̈am itsʉ̱na ja'yic Dios ilibruni'c: Ingacojmáj pusa̱t ayé buey na-actute'ní̱jcapay trigu po moyga laj ma cay s̈ʉ̱n. Mit we'ney tu'c yos̈watpay merecia̱tp iguitso̱jcawa'n.
1TI.5.19	Ingawatáj cuenta jeme i-acusa̱tcapay tu'c na'way te ca-itp mechc o tu̱gup testigu contra je'. 
1TI.5.20	Jeme siguia̱tcapay iguiwatca mal che'cta̱jcʉs̈ mam nu'pʉjʉn hermanujat iguimárauga pa japu̱jtat ma pʉ̱tca-ey. 
1TI.5.21	Tʉmanda̱tp mi̱ mam igui-e'pca Dios mit el Señor Jesucristu mit mam igui-e'pca-ey i-ángejlat cupíwijcatway. Tʉmanda̱tp pi wat ayʉ̱́j tʉnʉjmaway. Camcupiugʉs̈ jayajwat po ajque's̈cʉ́s̈a pareju. 
1TI.5.22	Camtʉ'tscupiu jaran tu'c jayau pa is̈mo'wa'n mʉjway yos̈ templuni'c. Te inwatp we'n, oyap is̈jimp ayé jayau te iwatp mal. Nicuidá̱jtʉ mit ma̱jlat.
1TI.5.23	Cam-u̱cwit puru nʉ', po u'guey s̈ʉ̱n vinu pa ma oytan injo̱jt mit pa pigatu'ní̱jcʉ.
1TI.5.24	Cʉjtu'c jayajwat najawigʉs̈ap ima̱jlat antes icoygawa'n mam ijuzga̱twa'n Dios, po jacʉjtu'c jayajwat ima̱jlat cuque's̈cáj hasta mam ijuzga̱twa'n Dios. 
1TI.5.25	Wename-ey najawigap jeme iwatcapay oy, mit te nagajawigap jinap te iwatcap oy, po ayé itp ti icuque's̈cawa'n.
1TI.6.1	Ayé cupʉcpajyat jeme imoygapay yos̈ ma jawiga ni'c oy ma respeta̱tca may ijaycat. Te igarespeta̱tcap, imalninʉmgáj Dios mit lo que tʉnajque's̈capay. 
1TI.6.2	Mit te itcʉjʉpey ijaycat jeme cupʉjcapay maga-aguepca menus ni'c je'jat hermanujat, po ma servia̱tcaja más oy ni'c je'jat cupʉcpajyat mit ma muniwangʉjʉ. Jemni'c ma watcaja oyway yos̈ pa je'jat. Ajque's̈cʉ́s̈a mit tsawigʉs̈ ma watca we'n.
1TI.6.3	Te tu'c jayau i-ajque's̈p jatu'c ama̱s̈an mit te caje' as̈am ayé ama̱s̈an oyway inʉmway el Señor Jesucristu, ne iga-ajque's̈p yacs̈ic ayé ama̱s̈an ni'c na-adorá̱tca Dios, 
1TI.6.4	ayé jayau nimʉjninʉjmʉp mit iga-is̈cap neti. Je' culocoip pa i-ucyo'twa'n, pʉmba'tu imuninʉjmʉp. Mit ayé jayau i-acchu̱chip tsuguin, i-amp jeme ijtʉpay, itucotsp tu'c jayau, mit puru ma̱jlat ipensa̱tp. 
1TI.6.5	Jayajwat as̈am ayé tsʉ̱ngap pa igui-acchu̱chigawa'n tsuguin ni'c iga-entendia̱tcap neti. Je'jat iga-is̈capcap lo que iyacs̈ta'cway. Ipensa̱tcap igui-adora̱tcawa'n Dios solo pa igui-actsʉ̱ngawa'n tumi̱n. Ni-apartá̱jtʉ de ayé jayau ma̱jlatway. 
1TI.6.6	Po más valia̱tp te na-adora̱tcap Dios iyacs̈ta'cway mit te natsʉ̱ngap contentu mit lo que na-aguepcapay. 
1TI.6.7	Ni'c neti nagamumingawu en ayʉ̱́j mundu, mit na-o'jcawa'n netijéy nagamunʉs̈cáj. 
1TI.6.8	Po te na-aguepcap cayan mit najamujcat, natsʉ̱́nga contentu mit ayé. 
1TI.6.9	Po jeme iwangapay ijatcawa'n ricu, más iguimingajáj prueba mʉgʉcway mit iguipichingajáj mal. Iwangáj may cosajat caservia̱tcapay mit iguiwatcajáj mal. Mit ayé cosajat igui-actogoygap jayajwat. 
1TI.6.10	Mit te más nawangap tumi̱n, ca-oy ayé ni'c jem ichu̱chi nu'pʉjʉn mal. Mit cʉjtu'c más iwangau tumi̱n hasta icuyaguigau lo que icupʉjcaway, mit cʉs̈ más itunas̈cau.
1TI.6.11	Po mi̱ como Dios inmuyos̈watp, cuyagui ayé mal cosajat, mit siguiá̱jta lo que iyacs̈ta'cway. Siguia̱t is̈-adora̱twa'n Dios, siguia̱t incupʉcwa'n, siguia̱t is̈wa'nwa'n Dios. Aguep calma mit camnimʉjninʉ́jmʉ. 
1TI.6.12	Defendia̱t oymanac lo que nacupʉjcapay. Pʉctsou oy ayé vida jeme cacʉs̈ámpay ni'c Dios is̈ya̱s̈ pa is̈pʉctsowa'n ayé vida. Mit inactujawigʉs̈ may jayajwat ni'c oyo'gu incupʉc. 
1TI.6.13	Tʉmanda̱tp mi̱ mam igui-e'p Dios jeme imoygʉs̈pay vida nu'pʉjʉn cosajat, mit mam igui-e'p Jesucristu jeme i-actujawiway Poncio Pilato ni'c je' Dios igui-ajyu't. 
1TI.6.14	Tʉmanda̱tp pi jayaumay lo que tʉnajaway, pigatsʉ̱na mancha̱tic mit ma̱jlat, pi is̈camalninʉmac nepʉn hasta ique's̈ta'cwa'n el Señor Jesucristu. 
1TI.6.15	Ni'c Dios iyac tu'c s̈ʉjw itumi'námpay Jesucristu, ni'c Dios ayé más oyninʉmicway, je' tu'gujyu jeme ijtʉpay nu'pʉjʉn poder. Je' tu'c rey jeme imanda̱tpay nu'pʉjʉn rejyat, mit je' ayé Señor jeme imanda̱tpay nu'pʉjʉn jayajwat manda̱tcapay en ayʉ̱́j mundu. 
1TI.6.16	Mit je' Dios tu'gu jeme ca-o'cpay, je' tsʉ̱nap luzjugum mam nepʉn ca-oyap iguicutomip, mit nepʉn igani-e'p je' ne ca-oyap igui-e'pca. Na-oyninʉ́mga je' ni'c je' manda̱tp pa siempre. Amén.
1TI.6.17	Manda̱tcʉs̈ jeme ricujatway en ayʉ̱́j mundu maganimʉjninʉ́mgʉjʉ, ne magaconfia̱tca mit itumi̱jnat jeme cʉs̈pay, po ma confia̱tca mit ayé Dios jeme tsʉ̱napay pa siempre, mit je' nas̈moygap nu'pʉjʉn cosajat pa natsʉ̱nga oy. 
1TI.6.18	Manda̱tcʉs̈ ayé ricujat ma watca oy, ma ayo̱wis̈ca jayajwat, ma majyiga pro̱wijat mit lo que i-aguepcapay. 
1TI.6.19	Pa we'n itcʉjʉ̱́j ayé riqueza jeme cacʉs̈ámpay pa ayé tiempu mi'námpay. Ayé inʉmo'jcʉp ni'c ipʉctsougáj oy ayé vida cacʉs̈ámpay.
1TI.6.20	Timoteo, cuida̱t oymanac lo que tʉnʉjmaway, mit cammaraugʉs̈ jeme tʉ'tscotscapay, mit camwatcʉs̈ cuenta jeme inʉmgapay ni'c i-is̈capo'jcap, mit iga-is̈capcap neti. 
1TI.6.21	Ni'c jeme inʉmgaway ni'c i-is̈capo'jcap, icuyaguigau lo que icupʉjcaway. Dios pi is̈mo'ac favor. Amén.
2TI.1.1	Ʉ̱ Pablo. Jesucristu tʉs̈yac pa apóstol ni'c we'n iguiwajn Dios, mit je' iprometia̱tp vida cacʉs̈ámpay pa jeme icupʉjcapay Cristu Jesús. 
2TI.1.2	Timoteo, mi̱ tʉsaluda̱tp. Tʉwamp mi̱ as̈am tʉ̱wáy. Dios Nate̱jat mit el Señor Jesucristu pi is̈moygac favor, pi is̈-ayo̱wis̈cac, pi is̈moygac paz.
2TI.1.3	Tʉnadora̱tp Dios as̈am ámbanu tʉnte̱jtat igui-adorá̱tcaj mit tʉnjawip ni'c limpiu tʉnjo̱jt. Mi̱ tʉ-ora̱tí̱jcap tsu'm mit s̈ʉ̱m mit tʉnyʉjmap Dios ni'ctiyu̱s̈ ni'c tʉnijawip mi̱. 
2TI.1.4	Tʉnyijawipnaj nat itu'jn injo̱jt cuandu tʉpichijn mam mi̱, jemni'c tʉnwamp tʉ-e'pwa'n pa ma ji'cta'c tʉnjo̱jt. 
2TI.1.5	Tʉnyijawi-í̱cp ni'c micupʉcp iyacs̈ta'cway. Micupʉcp as̈am primeru icupʉjc in-ogoy Loida, mit as̈amey icupʉjc inma̱m Eunice, mit tʉtsʉ̱nap seguru ni'c mi̱ micupʉcpey mʉgʉc.
2TI.1.6	Jemni'c tʉtsawi mi̱ pi cuida̱t oymanac ayé favor is̈moyway Dios cuandu tʉyájcaj tʉncʉ'jat inyucuinm. 
2TI.1.7	Dios igawamp napʉ̱tcawa'n, iwamp na-aguépca maj najo̱tni'jcat. Je' iwamp naniwángʉjʉ, iwamp nagawátca tigapa'tu. 
2TI.1.8	Jemni'c camwinchu̱ga is̈nʉmdacyo'ywa'n ni'c incupʉcp el Señor, ne camwinchu̱ga ni'c ʉ̱ tʉtsʉ̱nap presu. Tʉntunas̈p ni'c tʉncupʉcp el Señor, mit mi̱ oy pi tunas̈ey as̈am ʉ̱ ni'c nawangap ayé oyway noticia, mit Dios nas̈moygáj maj. 
2TI.1.9	Dios nas̈salva̱tcau mit nas̈ya̱s̈cau pa naserviá̱tcaja je'. Dios nas̈salva̱tcau ni'c nas̈wano'jcau, caje' ni'c nawatcau oy pa je' nas̈pʉctsougáj. Nas̈moygau ayʉ̱́j favor ni'c we'n iguiwajn Dios antes ichu̱chij ayʉ̱́j mundu ni'c namutʉgʉygau Cristu Jesús. 
2TI.1.10	Mit jinap Dios nas̈actujawigap ayé favor ni'c min Jesucristu jeme nas̈salva̱tcaway, mit je' i-actogoyda̱c ayé poder nas̈ago'cpay pa siempre, mit nas̈actujawigap tu'c vida jeme cacʉs̈ámpay ni'c nacupʉjcap ayé oyway noticia.
2TI.1.11	Mit Dios tʉs̈ya̱s̈ pa tʉjatwa'n apóstol, pa tʉnʉmdacyo'jya i-oyway noticia, mit pa tʉs̈ajque's̈cʉs̈awa'n jeme caje'jatway judíujat. 
2TI.1.12	Mit jinap tʉntunas̈p mʉgʉc po tʉgawinchu̱gap ni'c tʉnjawip pʉn tʉncupʉcp mit tʉtsʉ̱nap seguru ni'c Dios oyap iguiguarda̱t tʉmvida ni'c tʉnyajcau ayé icʉ'jugum pa ayé s̈ʉjw ijuzga̱twa'n je'.
2TI.1.13	Siguiá̱jta mʉgʉc ayé oyway ama̱s̈an as̈am mi̱ tʉyájcaj ejemplu. Cupʉc ayʉ̱́j ama̱s̈an mit muniwangʉ́s̈ʉ jayajwat ni'c namutʉgʉygau Cristu Jesús. 
2TI.1.14	Cuida̱t oymanac nu'pʉjʉn cosa oyway is̈moyway Dios, mit is̈majyiyáj Espíritu Santu jeme tsʉ̱napay najo̱tni'jcat.
2TI.1.15	Mi̱ injawinup ni'c nu'pʉjʉn hermanujat Asiajatway tʉs̈cuyaguigau, mit tʉs̈cuyaguigawey Figelo mit Hermógenes. 
2TI.1.16	El Señor ma mutangʉs̈ Onesíforo mit itʉcm tsʉ̱ngapay ni'c may veces tʉs̈acji'jcau tʉnjo̱jt, mit cawinchu̱gawu ni'c tʉtsʉ̱nau presu. 
2TI.1.17	Cuandu je' itsʉ̱naj Roma, icuji'cs̈iu pa tʉs̈che'náj mʉgʉc hasta mam tʉs̈pa̱t. 
2TI.1.18	El Señor ma igui-ayo̱wis̈ac je' en ayé s̈ʉjw ijuzga̱twa'n. Mit mi̱ bien is̈jawi ni'c je' bien nas̈majyigau cuandu natsʉ̱́ngaj Efeso.
2TI.2.1	Mi̱ tʉ-e'p as̈am tʉ̱wáy, mit tʉtsawip pi pʉc más maj mit ayé favor is̈moypay Dios, ni'c namutʉgʉygau Cristu Jesús. 
2TI.2.2	Mi̱ inmarau lo que tʉ-ajque's̈away mam igui-ís̈caj may jayajwat, mit jinap ajque's̈cʉ́s̈a-ey jayajwat cumplia̱tcapay, pa we'n ijatcáj igui-ajque's̈caja japu̱t jayajwat.
2TI.2.3	Mit mi̱ oy pi tunas̈ as̈am tu'c oyway soldaj imuyos̈watpay Jesucristu. 
2TI.2.4	Ni'c jeme yos̈watpay as̈am soldaj ca-oyap iguitunitʉ́gʉjyʉ jatu'c yos̈, ni'c iwamp itanwa'n más oy mit ayé jeme iguiyacway pa soldaj. 
2TI.2.5	Mit we'ney jeme pujʉ'gámpay carrerani'c igapʉctsowáj premiu te capujʉ'cp pajcu as̈am iguinʉ́mgaja. 
2TI.2.6	Tu'c camwatpay itp ti iyos̈wajtʉ'cwa'n pa iguipʉctsowa'n icosecha. 
2TI.2.7	Pensa̱t oy lo que tʉnajapay mi̱, mit el Señor is̈actujawiyáj nu'pʉjʉn ayʉ̱́j cosajat.
2TI.2.8	Nijawi Jesucristu. Je' pichin David ifamiliani'c mit jutucta̱c mam itsʉ̱nga á̱nimajat. Mit ayʉ̱́j ayé oyway noticia tʉnyʉmdacyo'ypay ni'c je' jutucta̱c. 
2TI.2.9	Jemni'c tʉntunas̈p mit tʉtsʉ̱nap presu cutsumda'guic as̈am tu'c ma̱lway jayau. Ʉ̱ tʉtsʉ̱nap atucta'guic po Dios ipalabra nepʉn iga-atucp. 
2TI.2.10	Tʉnmajmoyp cuandu tʉs̈tunas̈ ni'c tʉnwangʉs̈p ayé jayajwat jeme Dios icupiugʉs̈way ma nisalva̱tcʉjʉ, pa we'n tsʉ̱ngáj siempre mam i-oymanagui. Jatáj we'n ni'c namutʉgʉygau Cristu Jesús.
2TI.2.11	Iyacs̈ta'cway lo que inʉmgapay:
2TI.2.11	Te na-o'jcau mit Jesús,
2TI.2.11	wename-ey natsʉ̱ngawa'n pa siempre mit je',
2TI.2.12	te natunas̈cap, natsʉ̱ngámpey mit Jesús mam imanda̱t.
2TI.2.12	Te nanʉmgap ni'c naga-is̈capcap Jesús, je' inʉmámpey ni'c nas̈ca-is̈capcap.
2TI.2.13	Te ʉjtsat nagacumplia̱tcap, po Jesús siempre cumplia̱tp.
2TI.2.13	Je' catigatsp, ne ca-oyap iniwe̱jtʉ.
2TI.2.14	Actunijawigʉs̈ ayé cupʉcpajyat lo que tʉnʉjmaway. Manda̱tcʉs̈ mam igui-e'p el Señor maganinʉmgʉjʉ, ni'c te ninʉmgʉjʉp ayé caservia̱tp pa neti, mit oyap iguidesanima̱tcʉs̈ jeme imaraugapay. 
2TI.2.15	Cuji'cs̈i inyos̈watwa'n pa ma e'p Dios ni'c inwatp oy, mit micumplia̱tp pa inyos̈watwa'n mit ca-itp ti intuwinchu̱gámpay, mit inajque's̈áj pajcu ayé oyway noticia jeme iyacs̈ta'cway. 
2TI.2.16	Cammaraugʉs̈ jeme tʉ'tscotscapay ni'c jayajwat as̈amay ayé más itunitʉgʉygʉjʉ̱́j ma̱jlat. 
2TI.2.17	Mit ayé mal i-ajque's̈capay, jatáj mʉj as̈am tu'c pu'ts iyon. We'n iguijatcau Himeneo mit Fileto, 
2TI.2.18	ni'c icuyaguigau lo que iyacs̈ta'cway. Je'jat inʉmgap ni'c nagajajutucta̱jcáj mit we'n igui-awétiga una̱c cupʉcpajyat. 
2TI.2.19	Po Dios i-actangʉs̈p mʉgʉc cupʉcpajyat, mit icupiugʉs̈ pa iguije'jatcʉs̈wa'n. El Señor i-is̈capcʉs̈p ijayajwat mit jeme inʉ'jutcapay Cristu iyacs̈ta'cway ma niju'ptangʉjʉ de nu'pʉjʉn mal.
2TI.2.20	Mit cupʉcpajyat as̈am traste i-usa̱tcapay en tu'c mʉjway tʉjc. Itp traste waticway de oro mit de plata. Mit itpey traste de cujy mit de na̱s̈. Mit traste ojyatway i-ocupa̱tcap pa cosa ojyatway, mit traste ca-ojyatway i-ocupa̱tcap pa cosa ca-ojyatway. 
2TI.2.21	Wename-ey te tu'c cupʉcpay nilimpia̱jtʉp de cosa ma̱jlatway, Dios ipʉgáj as̈am tu'c traste oyway, mit ilimpia̱táj pa ije', mit ayé cupʉcpay iservia̱jtáj ijayc, mit tsʉ̱náj dispuestu pa iguiwatwa'n nu'pʉjʉn cosa oyway.
2TI.2.22	Mi̱ nicuidá̱jtʉ mit ayé ma̱jlat iwangapay ya̱wayna'jat, mit siguiá̱jta lo que iyacs̈ta'cway. Siguia̱t incupʉcwa'n mit muniwangʉ́s̈ʉ jayajwat. Siguia̱t intsʉ̱nawa'n en paz mit ayé cupʉcpajyat jeme inʉ'jutcapay el Señor, mit ma tsʉ̱nga limpiu injo̱jtat is̈nʉ'jutcawa'n je'. 
2TI.2.23	Camwatcʉs̈ cuenta ayé jayajwat jeme ipensa̱tcapay puru tontería ni'c je'jat iga-entendia̱tcap neti. Mi̱ injawip ni'c je'jat solo i-acchu̱chigap tsuguin. 
2TI.2.24	Mit jeme iservia̱jtapay el Señor maga-acchu̱chi tsuguin, po ma muniwangʉs̈ʉ jayajwat, ma jat may pa i-ajque's̈wa'n, magacutu'mpʉc iguitunas̈wa'n. 
2TI.2.25	Mit ma tsawi jo̱toy jeme awa'nigapay, mit Dios iwa'náj igui-actuyajcʉs̈wa'n ima̱lway to̱jwat, mit we'n i-is̈capcáj lo que iyacs̈ta'cway, 
2TI.2.26	mit oyáj ipíchinga Awayagats icʉ'jugum ni'c je' igui-actangap mit igui-actuwatcap lo que je' iwampay.
2TI.3.1	Oy pi jawi ni'c icojawa'n últimu s̈ʉjwat itáj pʉ̱tna̱s̈. 
2TI.3.2	Ni'c itáj jayajwat iwangáj nu'pʉjʉn pa je'jatu, más iwangáj itumi̱jnat, nimʉjninʉmgʉjʉp, ni-oyninʉmgʉjʉp, imalninʉmgap Dios, igajayaumaygap ite̱jtat, iga-agradecia̱tcap neti, iwatcap mal, 
2TI.3.3	iga-e'po'jcʉjʉp nepʉn ne igaperdona̱tcap nepʉn, iwe̱twatcajap japu̱jtat, iwatcada̱jcap tigapa'tu, iga-ayo̱wis̈cap nepʉn mit i-angap nu'pʉjʉn cosa oyway, 
2TI.3.4	traicionerujat, capensa̱tcap pa japu̱jtat ma tsʉ̱nga oy, nimʉjnijawigʉjʉp, iwangap más jeme iyo'tpay ijo̱jtat que iguiwangawa'n Dios. 
2TI.3.5	Je'jat niwatcʉjʉ̱́j ni'c iwangap Dios po igajayaumaygap ne igapʉctsougajap ipoder.
2TI.3.5	Cammunipʉjcʉs̈ʉ jayajwat as̈am aye'jat. 
2TI.3.6	Ni'c as̈amay ayé jayajwat tʉgʉygap jʉmgapa'tu mit i-awe̱tigap to's̈ajyat tontajatway jeme iwatcapay mal. Mit ayé to's̈ajyat más iguijo̱tju'pcap ma̱jlat, 
2TI.3.7	ni'c ja-iwangap iguipʉctangawa'n tigapa'tu, po nunca igacoygajap pa igui-is̈capcawa'n lo que iyacs̈ta'cway. 
2TI.3.8	Mit as̈am Janes mit Jambres iguija-atújcaj Moisés, wename-ey ayʉ̱́jat iwangap igui-atujcawa'n lo que iyacs̈ta'cway. Ayé jayajwat ca-oyap ipensá̱tca oy, cacupʉjcap iyacs̈ta'cway. 
2TI.3.9	Po ayʉ̱́jat cajasiguia̱tcáj we'n ni'c nu'pʉjʉn ijawigáj ni'c je'jat tontojat, ni'c we'ney iguijatcau ayé jayajwat jeme i-atujcaway Moisés.
2TI.3.10	Po mi̱ insiguia̱jtap lo que tʉ-ajque's̈apay. Insiguia̱jtap lo que tʉnwatpay, lo que tʉnaguepay pa tʉs̈watwa'n, mit we'ney lo que tʉncupʉcpay. In-e'p nat tʉs̈aguepcʉ́s̈a calma jayajwat, nat tʉs̈muniwangʉ́s̈ʉ jayajwat, nat tʉnimajmójyʉ cuandu tʉs̈tunas̈. 
2TI.3.11	Injawipey nat tʉs̈po'ctangau, mit nat tʉs̈actunas̈cau ayé jayajwat tsʉ̱ngapay ayé nʉ'jcopajcat Antioquía, Iconio mit Listra. Injawip nat tʉs̈majmojy cuandu tʉs̈po'ctangau, po el Señor tʉs̈libra̱t de nu'pʉjʉn ayʉ̱́j cosajat. 
2TI.3.12	Mit we'ney nu'pʉjʉn jeme iwangapay iyo'ygawa'n limpiu mit Cristu Jesús, igui-actunas̈cáj jayajwat. 
2TI.3.13	Po maljayajwat mit we̱tpayna'jat siguia̱tcáj iguiwatca más mal. Je'jat iwe̱tcáj jayajwat mit cʉs̈wa'n je'jatu niwe̱tcʉjʉ̱́j.
2TI.3.14	Po mi̱ siguiá̱jta lo que impʉctanway mit mutan mʉgʉc lo que incupʉcway, mit injawip pʉn is̈ajque's̈cajaway, 
2TI.3.15	ni'c mi̱ desde inyauya̱waymijn inis̈cajpau Dios ilibru, mit ayé oyap is̈actujawip nat nanisalva̱tcʉjʉwa'n ni'c nacupʉjcap Cristu Jesús. 
2TI.3.16	Dios i-actuja'ygʉs̈ ijayajwat nu'pʉjʉn tsʉ̱napay ja'yic ilibruni'c, mit ayé oy pa nas̈tu-ajque's̈wa'n mit pa nas̈actujawigʉs̈wa'n jayajwat magawatca mal, mit pa nas̈tutsawigʉs̈wa'n ma yo'yga yacs̈ic. 
2TI.3.17	Pa we'n Dios ijayajwat neti iguigatogoygáj, mit ipʉctangáj iguiwatcawa'n nu'pʉjʉn cosa oyway.
2TI.4.1	Dios ijuzga̱tcʉs̈áj jeme tsʉ̱ngapnajway mit o'guijcatway cuandu imi'nwa'n Jesucristu pa imanda̱twa'n. Mit mi̱ tʉmanda̱tp mam igui-e'pca Dios mit el Señor Jesucristu. 
2TI.4.2	Tʉmanda̱tp pi ajque's̈ lo que Dios inʉmpay, siempre cuji'cs̈i pa inajque's̈wa'n, actujawigʉs̈ jayajwat magawatca mal, tsawigʉs̈ mit may calma mit inajque's̈cʉs̈áj oyway ama̱s̈an. 
2TI.4.3	Ni'c mi'náj tu'c tiempu jayajwat igajawangáj oyway ama̱s̈an po más imarawo'jcʉjʉ̱́j jatu'c cosa namay, mit iche'ngáj ajque's̈pajyat mit ayé jayajwat igui-ajque's̈cajáj natu je'jat iguiwanga. 
2TI.4.4	Mit je'jat igajamaraugáj lo que iyacs̈ta'cway mit más iwangáj iguimaraugawa'n we̱tcuentujat. 
2TI.4.5	Po mi̱ pensa̱t oy mit nu'pʉjʉn inwatpay, majmo' is̈tunas̈wa'n, siguia̱t nʉmdacyo'y ayé oyway noticia, cumplia̱t oy ayé yos̈ inwatpay.
2TI.4.6	Ni'c ʉ̱ cajati pa tʉs̈yacwa'n tʉmvida pa Dios ma pʉctsou, mit coynup hora pa tʉ-o'cwa'n. 
2TI.4.7	Oyo'gu tʉlucha̱jt pa Cristu, tʉncumplia̱tway nu'pʉjʉn tʉnyos̈, tʉncuida̱t oymanac lo que tʉncupʉcway. 
2TI.4.8	Mit jinap tʉnaguepnup guarda̱tic tu'c premiu ni'c tʉnwatway lo que iyacs̈ta'cway. El Señor Dios je' tu'c Juez yacs̈icway, je' tʉs̈mo'áj ayé premiu en ayé s̈ʉjw, mit caje'yu ʉ̱ tʉs̈mo'áj premiu, po imoygʉs̈ámpey premiu pa nu'pʉjʉn jeme i-atsʉ̱ngapay imi'nwa'n Cristu.
2TI.4.9	Cuji'cs̈i inmi'nwa'n pe'bet mam ʉ̱ tʉtsʉ̱na, 
2TI.4.10	ni'c Demas tʉs̈cuyaguiu, más iwan itsʉ̱nawa'n oy en ayʉ̱́j mundu, mit nʉcs̈ pa nʉ'jcopac Tesalónica. Crescente tʉnacnʉcs̈ pa Galaciajway na̱s̈ mit Tito nʉcs̈ pa Dalmaciajway na̱s̈. 
2TI.4.11	Solo Lucas tan mit ʉ̱. Che'n Marcos mit mumijnac pa tʉs̈majyiyáj. 
2TI.4.12	Tíquico tʉnacnʉcs̈ pa nʉ'jcopac Efeso. 
2TI.4.13	Inmi'nwa'n mumijnac tʉncapa jeme tʉnyacway nʉ'jcopac Troas, mit tʉnyac mam itsʉ̱na Carpo. Mit mumíjnaguey tʉnlibrujat, po más tʉnwamp nocwájat tʉntuja'ypay.
2TI.4.14	Alejandro pus̈an-oyacpayna' tʉs̈wajtau mayo'c mal. El Señor igui-actutso'gáj as̈am iguiwajt. 
2TI.4.15	Mi̱ nicuidá̱jtʉ-ey de ayé jayau, ni'c mayo'c veces igui-atujc lo que tʉnajque's̈caway.
2TI.4.16	Cuandu primeru tʉnicowájnʉj yos̈tujugum, nepʉn tʉs̈camajyiwu, nu'pʉjʉn tʉs̈cuyaguigau. Tʉnyo'jtap Dios ma perdona̱tcʉs̈. 
2TI.4.17	Po el Señor tʉs̈majyiu mit tʉs̈moy maj pa tʉcumplia̱t tʉs̈nʉmdacyo'ywa'n Cristu i-oyway noticia, pa we'n imaraugáj nu'pʉjʉn jeme caje'jatway judíujat. Mit Dios tʉs̈libra̱t autoridajat icʉ'jugujmat as̈am nanilibrá̱jtʉ león augʉtʉm. 
2TI.4.18	Mit el Señor tʉs̈libra̱táj de nu'pʉjʉn mal mit tʉs̈cuida̱táj hasta tʉcojawa'n mam Dios imanda̱t tsajpni'c. Na-oyninʉ́mga je' pa nu'pʉjʉn tiempu. Amén.
2TI.4.19	Tʉnajyu'tp saludu pa Prisca, Aquila mit pa Onesíforo ifamilia. 
2TI.4.20	Erasto tan nʉ'jcopac Corinto. Mit Trófimo tʉnyac tu'nij Miletojway na̱s̈. 
2TI.4.21	Cuji'cs̈i inmi'nwa'n antes itʉgʉywa'n payic. Is̈ajyu'tcajap saludu Eubulo, Pudente, Lino, Claudia mit nu'pʉjʉn hermanujat.
2TI.4.22	El Señor Jesucristu ma tan mit mi̱. Pi is̈moygac favor mijchat minu'pʉjʉjnat. Amén.
TIT.1.1	Ʉ̱ Pablo. Tʉnservia̱jtap Dios mit tʉs̈-apóstol Jesucristu ni'c je' tʉs̈ajyu't. Tʉs̈yac pa tʉs̈actugupʉjcʉs̈wa'n más jeme Dios icupiugʉs̈way, mit pa ma is̈capca lo que iyacs̈ta'cway pa ma adora̱tca Dios. 
TIT.1.2	Naservia̱tcajap Dios ni'c je' nas̈moygap vida cacʉs̈ámpay, mit ayé na-atsʉ̱ngap. Mit ayé Dios jeme cawe̱tpay nas̈prometia̱tcajau ayé vida desde ámbanu. 
TIT.1.3	Mit meru itiempuni'c Dios nas̈actujawigau lo que inʉmway ni'c tʉs̈yac pa tʉs̈nʉmdacyo'ywa'n ayé, ni'c we'n tʉs̈manda̱t ayé Dios jeme nas̈salva̱tcapay. 
TIT.1.4	Mi̱ tʉsaluda̱tp, Tito, ni'c tʉ-e'p as̈am tʉ̱wáy iyacs̈ta'cway ni'c incupʉcp lo que ʉ̱ tʉncupʉcpay. Dios Nate̱jat mit el Señor Jesucristu jeme nas̈salva̱tcapay pi is̈moygac favor, pi is̈-ayo̱wis̈cac, pi is̈moygac paz.
TIT.1.5	Ʉ̱ tʉyac mi̱ en ayé isla Creta pa pi oyac nu'pʉjʉn cosa jeme togoypay, mit pa pi yajcʉs̈ jayajwat ma cuida̱tca cupʉcpajyat en cada nʉ'jcopac as̈am tʉmanda̱jt mi̱. 
TIT.1.6	Cupiu jeme catsʉ̱napay culpa̱tic, jeme ijtʉpay tu'gujyu ito's̈ay. Iwajyat ma cupʉjca mit nepʉn maganʉm ni'c yo'ygapnaj mal, mit maganʉmga ni'c cajayaumaygap. 
TIT.1.7	Ni'c jeme icuida̱tpay cupʉcpajyat magatsʉ̱na malninʉmic ni'c je' yos̈watp mit Dios. Maganimʉjninʉjmʉ je'yu, maga-awa'ni-í̱c, caje' mu'gajayau, caje' tsuguinjayau, magawanwit jaytumi̱n, 
TIT.1.8	ma pʉctsou oymanac tʉcyo'ypajyat, ma wa'n lo que oyway, magatʉ'tswatu neti, ma yo'y yacs̈ic, ma yo'y limpiu as̈am Dios iguiwa'n, ma jawi lo que iwatpay, 
TIT.1.9	ma mutan mʉgʉc Dios ipalabra jeme iyacs̈ta'cway as̈amu tʉs̈ajque's̈cajaj pa ma oya-ey itsawi mit oyway ama̱s̈an, pa we'n i-awatujcʉs̈áj jeme inʉmgapay jatu'c cosa.
TIT.1.10	Ni'c itp mayo'c jayajwat jeme cajayaumaygapay, jeme tʉ'tscotscapay, jeme iwe̱jta̱jcapay jayajwat, po más iwatcap ayé cosajat ayé judíujat. 
TIT.1.11	Aye'jat oy na-awatujcʉs̈ ni'c i-actogoyda̱jcap tu'c familia. I-ajque's̈cap jeme ca-oyway pa igui-actsʉ̱ngawa'n tumi̱n.
TIT.1.12	Mit tu'c je'jat iprofetajat inʉm ni'c Cretajatway we̱tí̱jcap, mit je'jat as̈am mal-aníma̱jtat, caygapu po candʉ'jnat pa iyos̈watcawa'n. 
TIT.1.13	Ayʉ̱́j iyacs̈ta'cway lo que inʉmway ayé profeta. Jemni'c che'cta̱jcʉs̈ mʉgʉc pa ma cupʉjca iyacs̈ta'cway. 
TIT.1.14	Magacupʉjca we̱tcuentujat i-ampiugapay judíujat. Magawatca cuenta iguimanda̱tcáj jayajwat jeme icuyaguigapay lo que iyacs̈ta'cway.
TIT.1.15	Nu'pʉjʉn tsʉ̱nap limpiu pa jeme ipensa̱tcapay limpiu, po pa jeme ipensa̱tcapay mal mit jeme cacupʉjcapay, nejʉmay cosa iga-e'pcap limpiu, mit ipensa̱tcap puru mal, mit catu'mp ijo̱jtat cuandu iguiwatca mal. 
TIT.1.16	Inʉmgap ni'c i-is̈capcap Dios, po caje' iyacs̈ta'cway ni'c igawatcap oy. Mit Dios iga-e'po'jcʉs̈ʉp ayé jayajwat ni'c cajayaumaygap, mit nunca ca-oyap iguiwatca oy.
TIT.2.1	Po mi̱ ajque's̈ as̈am iguinʉm ayé oyway ama̱s̈an. 
TIT.2.2	Ajque's̈cʉs̈a na'waywájat ma pensa̱tca oy, ma yo'yga yacs̈ic, magatʉ'tswatcayu neti, ma cupʉjca oy, ma niwangʉjʉ, ma majmoyga cuandu iguitunas̈ca. 
TIT.2.3	We'ney ajchwaywájat ma niporta̱tcʉjʉ as̈am i-adora̱tcapay Dios, maga-ajca's̈ʉ'jca nejʉmay we̱t, magamu̱jcʉjʉ, ma yajca oyway ejemplu. 
TIT.2.4	Ma tsawiga yauto's̈ajyat ma wanga ina'jwat mit ma wanga-ey iwajyat. 
TIT.2.5	Magatʉ'tswatcayu neti, ma yo'yga limpiu, ma cuida̱tca itʉjcat, ma watca oy, ma jayaumayga ina'jwat, pa we'n nepʉn igatucojtsáj Dios ipalabra.
TIT.2.6	Tsawigʉ́s̈ey ya̱wayna'jat magawatcada̱jca ma̱jlat. 
TIT.2.7	Actujawigʉs̈ ni'c mi̱ inwatp oy nu'pʉjʉn pa ma pʉjca tu'c oyway ejemplu. Actujawigʉs̈ ni'c inajque's̈p oyway ama̱s̈an, mit ma jawiga ni'c migatʉ'tscotspu, 
TIT.2.8	pi cots oy pa pigatsʉ̱na culpa̱tic, pa we'n tu'c mutsuguin inacwinchu̱gáj mit ca-oyáj is̈malninʉmgap.
TIT.2.9	Tsawigʉs̈ ayé mozojat ma jayaumayga ijaycat pa ma iguigusta̱tcac nu'pʉjʉn lo que iwatcapay, mit magacochpo'nga, 
TIT.2.10	maganu'mgaja neti ijaycat, ma actujawiga ni'c ijayaumaygap oy nu'pʉjʉn. Ma watca nu'pʉjʉn ayʉ̱́j cosajat, pa we'n tsʉ̱náj oyninʉmic i-ama̱s̈an ayé Dios nas̈salva̱tcapay.
TIT.2.11	Dios nas̈actujawigap ni'c nas̈wangap mit iyac favor pa nu'pʉjʉn jayajwat ma tsʉ̱nga salva̱tic. 
TIT.2.12	Mit jinap Dios nas̈actujawigap ni'c nacuyáguiga nu'pʉjʉn mal igawampay je'. Nacuyáguiga-ey jeme iwangapay mal itpay en ayʉ̱́j mundu, mit nagawatcadá̱jca ma̱jlat. Nawátca lo que iyacs̈ta'cway, na-adorá̱tca Dios jinapay tiempu. 
TIT.2.13	Na-atsʉ̱́nga jeme nas̈acji'jcajámpay najo̱jtat, ni'c que's̈ta'gáj oymanac Jesucristu jeme nas̈salva̱tcapay, mit na-e'pcáj ayé Dios jeme mʉjninʉmicway. 
TIT.2.14	Je' iyac ivida pa nas̈chi'tcajáj nu'pʉjʉn mal na-aguepcapay, mit nas̈limpia̱tcawey pa nas̈je'jatcáj Dios, pa we'n nawangáj nas̈watcawa'n cosa oyway. 
TIT.2.15	Nʉmgʉs̈a we'n cupʉcpajyat, tsawigʉs̈ mit che'cta̱jcʉs̈ jeme iwatcapay mal. Inwatáj we'n as̈am tu'c jayau manda̱tpay. Camniyajcʉ is̈-e'pcáj menus.
TIT.3.1	Tsawigʉs̈ ma jayaumayga iguimanda̱tcáj gobernadojrat mit autoridajat, ma cuji'cs̈iga iguiwatcawa'n nu'pʉjʉn cosa oyway. 
TIT.3.2	Magatucotsca nepʉn, magatsuguinwatca, ma jayawanga, ma respeta̱tca nu'pʉjʉn jayajwat.
TIT.3.3	Mit ʉjtsat ámbanu natontojo'jcatate, nagajayaumaygawu, natsʉ̱ngapate togoyic, nawatcawey lo que iyo'tway najo̱jtat mit lo que nas̈jo̱tju'pcaway, nawatí̱jcau mal, na-angau jeme ijtʉpay, mit jayajwat nas̈-angawey mit nani-angʉjʉu nanu'pʉjʉjnat. 
TIT.3.4	Po ayé Dios jeme nas̈salva̱tcaway nas̈actujawigau ni'c je' oyo'c, mit je' iwangʉs̈p nu'pʉjʉn jayajwat. 
TIT.3.5	Je' nas̈salva̱tcau ni'c nas̈-ayo̱wis̈cau, caje' ni'c nawatcau oy pa Dios nas̈pʉctsougáj. Je' nas̈limpia̱tcau pa nanamjátca, mit Espíritu Santu nas̈watcau as̈am namjayajwat. 
TIT.3.6	Mit Dios nas̈moygau Espíritu Santu mit may favor ni'c nacupʉjcap Jesucristu jeme nas̈salva̱tcapay, 
TIT.3.7	mit je' nas̈yacs̈icninʉmgap ni'c nas̈wano'jcau, pa we'n napʉctsougáj ayé vida cacʉs̈ámpay jeme na-atsʉ̱ngapay.
TIT.3.8	Iyacs̈ta'cway ayé tʉnyʉmway. Mit tʉnwamp pi ajque's̈ ayʉ̱́j cosajat, pa we'n jeme icupʉjcapay Dios ma cuji'cs̈iga iguiwatcawa'n oy. Oy nawátca we'n, ni'c ayé pichimp oy pa nu'pʉjʉn jayajwat. 
TIT.3.9	Camwatcʉs̈ cuenta jeme tʉ'tscotscapay, jeme inʉ'jutcapay ampay jayajwat, jeme i-acchu̱chigapay tsuguin mit jeme ituni-ago'jcʉjʉpay ley. Mit ayé jalmanu mit caservia̱tp pa neti.
TIT.3.10	Te tu'c jayau iwatp división mit cupʉcpajyat, che'cta'c mechpac mit te cajayaumayp, ingajamunipʉjcʉp. 
TIT.3.11	Injawip ni'c tu'c jayau wename'way yo'yp togoyic mit iwatp mal, mit tsʉ̱nap condena̱tic ni'c we'n iguiwat.
TIT.3.12	Cuandu tʉ-ajyu'jtawa'n Artemas o Tíquico, cuji'cs̈i inmi'nwa'n nʉ'jcopac Nicópolis mam tʉtsʉ̱nawa'n, ni'c tʉmpensa̱tp jem tʉs̈nas̈wa'n payic. 
TIT.3.13	Majyigʉs̈ Zenas abogajna' mit we'ney Apolos, mit nʉs̈ yacta̱jcʉs̈ oymanac, mit moygʉs̈ ma iguigatogoygac neti. 
TIT.3.14	Mit we'ney ma pʉctanga ayé cupʉcpajyat mam intsʉ̱nga pa iguiwatcawa'n cosa oyway, pa ma majyiga jeme nesita̱tijcatway, ma pichin oy lo que iwatcapay.
TIT.3.15	Nu'pʉjʉn tsʉ̱ngapay mit ʉ̱ is̈saluda̱tcap. Saluda̱tcʉs̈ ayé cupʉcpajyat jeme nas̈wangapay. Dios pi is̈moygac favor minu'pʉjʉjnat. Amén.
PHM.1.1	Ʉ̱ Pablo. Tʉtsʉ̱nap presu ni'c tʉncupʉcp Jesucristu. Ʉ̱ mit hermanu Timoteo tʉsaluda̱tcap mi̱ Filemón. Mi̱ tʉwangap mit is̈muyos̈watcap pa Cristu. 
PHM.1.2	Mit tʉnsaluda̱tcapey hermana Apia mit Archipo, mit je' lucha̱tp pa Cristu mit ʉjtsat. Tʉnsaluda̱tcap ayé cupʉcpajyat jeme ni-apʉcmujcʉjʉpay intʉcm. 
PHM.1.3	Dios Nate̱jat mit el Señor Jesucristu pi is̈moygac favor mit paz.
PHM.1.4	Tʉnyʉjmap Dios ni'ctiyu̱s̈ cada tʉ-ora̱jtawa'n mi̱, 
PHM.1.5	ni'c tʉnmarap ni'c inwamp el Señor Jesús mit incupʉcp je', mit inwangʉs̈pey nu'pʉjʉn Dios ijayajwat. 
PHM.1.6	Tʉn-ora̱jtap Dios pa ma pichin oy lo que inwatpay ni'c inactujawigʉs̈p jayajwat lo que incupʉcpay pa je'jat ma cupʉjca-ey. Mit we'n inactu-is̈capcʉs̈áj cosa oyway na-aguepcapay ni'c nacupʉjcap Cristu Jesús. 
PHM.1.7	Hermanu, ji'go'cp tʉnjo̱jtat mit tʉtsʉ̱ngap contentu ni'c inmuniwangʉs̈ʉp jayajwat, mit mi̱ in-anima̱tcʉs̈p Dios ijayajwat.
PHM.1.8	Mit Cristu tʉs̈moy derechu pa tʉmanda̱twa'n mi̱ pi wat lo que tʉnʉjmámpay, 
PHM.1.9	po como tʉwamp mi̱, tʉgamucotsp as̈am tu'c manda̱tpay po tʉyo'jtap favor. Mi̱ in-e'p ni'c ʉ̱ Pablo tʉna'wayanu mit jinap tʉtsʉ̱nap presu ni'c tʉncupʉcp Jesucristu. 
PHM.1.10	Tʉyo'jtap pa Onésimo. Je' tʉn-e'p as̈am tʉnwáy ni'c tʉnactugupʉc Cristu yam cuytujugum.
PHM.1.11	Mit Onésimo in-ampay mozo mit is̈pichijnau mal, po jinap is̈servia̱jtáj oy, mit ʉ̱ we'ney tʉs̈servia̱jtap oy. 
PHM.1.12	Mit jinap tʉ-ajyu'jtájatu Onésimo, mit impʉctsowáj je' oymanac ni'c ʉ̱ tʉnwano'cp je. 
PHM.1.13	Ʉ̱ tʉnwampate ma tan mit ʉ̱ ma tʉs̈servia̱jtac yam ilugar de mi̱ mientras tʉtsʉ̱nap presu por ayé oyway noticia. 
PHM.1.14	Po tʉngawanu tʉs̈watwa'n neti ni'c tʉga-ucyo'tu mi̱, pa we'n ayé oy inwatpay ingawatáj obliga̱tic, po inwatáj ingustuni'c. 
PHM.1.15	Je' is̈cupo'c pa tu'c tiempujyu po jinap tanáj mit mi̱ pa siempre. Tʉs̈jawi jemni'c ijajt we'n. 
PHM.1.16	Ingajapʉctsowáj as̈am tu'c mozo ni'c je' jatáj más que tu'c mozo. Je' jinap impʉctsowáj as̈am tu'c hermanu jeme nawangapay. Ʉ̱ tʉnwano'cp mit mi̱ inwa'náj más, ni'c je' inmupro̱wije̱way mit je' tu'c hermanu icupʉcpay el Señor.
PHM.1.17	Te mi̱ inyʉmp ni'c ʉjtsat tu'gu nayos̈watcap pa Cristu, tʉnwampey pi pʉctsou je' as̈am ʉ̱ is̈pʉctso̱p. 
PHM.1.18	Mit te je' is̈wajtau mal o te is̈tajnau pʉjqui, yajcac tʉncuentani'c. 
PHM.1.19	Ʉ̱ Pablo tʉja'jyap mit tʉnfirma, ayé cuenta ʉ̱ tʉntso'gáj. Mit ʉ̱ oyapate tʉnʉjma ni'c mi̱ is̈pʉjqui más ni'c ʉ̱ tʉ-actugupʉc Cristu. 
PHM.1.20	Mi̱ hermanu, wajtac favor is̈pʉctsowa'n Onésimo pa ma ji'c tʉnjo̱jt. Tʉyo'jtap ayʉ̱́j favor ni'c nacupʉjcap el Señor.
PHM.1.21	Tʉja'jyap ni'c tʉnjawip ni'c mi̱ is̈jayaumayáj, mit tʉnjawip ni'c inwatáj más, caje'yu tʉyo'jtapay. 
PHM.1.22	Mit tʉyo'jtapey pi is̈-oyajcac tu'c lugar pa ʉ̱, ni'c tʉnatsʉ̱nap tʉnʉs̈wa'n mam mijchat, po orá̱tca mʉgʉc pa Dios ma tʉs̈libra̱tac.
PHM.1.23	Is̈saluda̱tp Epafras jeme tsʉ̱napay presu mit ʉ̱ ni'c tʉncupʉjcap Cristu Jesús. 
PHM.1.24	Is̈saluda̱tcapey Marcos, Aristarco, Demas mit Lucas jeme tʉs̈muyos̈watcapay pa Cristu.
PHM.1.25	El Señor Jesucristu pi is̈moygac favor minu'pʉjʉjnat. Amén.
HEB.1.1	Dios imoygʉs̈ ámbanu profetajat ma mucotsca mayo'c viaje nate̱jtat, mit tigatsigo'c iguimucotscʉs̈. 
HEB.1.2	Po en ayʉ̱́j últimu s̈ʉjwat Dios nas̈mucotscawatu ni'c namáraugaja iway. Mit Dios itumuyac iway ma pʉctsou nu'pʉjʉn, mit je' itumuwat nu'pʉjʉn itpay en ayʉ̱́j mundu. 
HEB.1.3	Mit je' tsʉ̱nap oymanac as̈amu Dios itsʉ̱na, mit je' ni-as̈amu mit Dios. Mit je' i-actambʉ'mp nu'pʉjʉn cosajat ni'c ijtʉp poder lo que inʉmpay, mit je'yu oyau nas̈chi'tcajap nu'pʉjʉn mal nawatcaway, mit cʉs̈ nitsʉ̱nda̱jcʉu i-oyimaycʉ'ni'c Dios, mit Dios tsʉ̱nap mʉjninʉmic yucm.
HEB.1.4	Mit Dios iway tan más mʉjninʉmic que ángejlat, ni'c Dios iguiyajcau tu'c nʉ'jy más oyninʉmicway que ángejlat, ni'c Dios iguitumuyac nu'pʉjʉn. 
HEB.1.5	Dios nunca iganajawu nejʉmay ángel:
HEB.1.5	Mi̱j ayé tʉ̱wáy,
HEB.1.5	jinap tʉwayját ʉ̱.
HEB.1.5	Mit nunca iganajawu tu'c ángel:
HEB.1.5	Ʉ̱ tʉs̈te̱tjatáj je',
HEB.1.5	mit je' tʉnwayjatáj.
HEB.1.6	Mit cuandu Dios igui-acmijn en ayʉ̱́j mundu iway jeme más oyninʉmicway, inʉmatu Dios ilibruni'c:
HEB.1.6	Nu'pʉjʉn Dios i-ángejlat ma adora̱tca je'.
HEB.1.7	Iyacs̈ta'cway Dios inʉm nat itsʉ̱nga i-ángejlat:
HEB.1.7	Ayé ángejlat iguiservia̱tcajap,
HEB.1.7	mit je' i-acyo'ygʉs̈p as̈am s̈e'm,
HEB.1.7	mit as̈am jʉn-ádatsic.
HEB.1.8	Po Dios inʉmey ilibruni'c nat itsʉ̱na iway:
HEB.1.8	Mi̱ miDios, mimanda̱táj pa nu'pʉjʉn tiempu,
HEB.1.8	mit mi̱ mimanda̱táj yacs̈ic.
HEB.1.9	Mi̱ inwamp lo que iyacs̈ta'cway mit in-amp nu'pʉjʉn ma̱jlat.
HEB.1.9	Jemni'c Dios is̈cupi̱u, mit je' ayé inDios,
HEB.1.9	mit ji'cp injo̱jt más que jatu'c incumpajlat.
HEB.1.10	Mit inʉmatu ilibruni'c:
HEB.1.10	Mi̱, Señor, antes ichu̱chij nu'pʉjʉn, mi̱ inwat ayʉ̱́j mundu,
HEB.1.10	mit inwat nu'pʉjʉn itpay tsajpni'c.
HEB.1.11	Tsajp mit na̱s̈ togoygáj, po mi̱ mitamp pa siempre.
HEB.1.11	Mit ayé cosajat ampayigáj as̈am tu'c jamuc icu-ampayi.
HEB.1.12	Mit ayé cosajat in-apitmugáj as̈am tu'c jamuc, mit ayé tigatscap.
HEB.1.12	Po mi̱ mitamp ni-as̈amu,
HEB.1.12	mit nunca migacuna'wayip.
HEB.1.13	Dios inajau iway:
HEB.1.13	Tsʉ̱́na mʉjninʉmic tʉn-oyimaycʉ'ni'c,
HEB.1.13	hasta tʉs̈vencia̱twa'n inmutsuguijnat.
HEB.1.13	Po nejʉmay ángel iganajawu we'n. 
HEB.1.14	Ni'c ángejlat ayé espíritujat jeme mandajwatcapay, mit Dios i-acmingʉs̈p pa ma majyiga ijayajwat jeme nisalva̱tcʉjʉ́mpay.
HEB.2.1	Jemni'c oy nawátca más cuenta ayé cosajat namaraugaway, pa nagacunʉ́s̈iga jatu'c laj. 
HEB.2.2	Ni'c nu'pʉjʉn inʉmgaway ángejlat pichin iyacs̈ta'cway, mit nu'pʉjʉn ampay jayajwat iwatcaway mal mit cajayaumaygaway, Dios oyo'gu igui-actutso̱jcʉs̈ jaran. 
HEB.2.3	Te wename ijajt ámbanu, ʉjtsat ca-oyámpey napo'jca te nagawatcap cuenta tu'c mʉjway salvación. Mit ayé salvación el Señor i-anuncia̱jtʉ'c, mit jeme imaraugaway nas̈nʉmgajau ni'c ayé iyacs̈ta'cway. 
HEB.2.4	We'ney Dios i-actujawigʉs̈ jayajwat ni'c iyacs̈ta'cway ni'c i-actu-is̈cʉs̈ ipoder, mit i-acnigu-epigʉs̈ʉu mit ayé milagrujat iwatway. Mit i-ajyu'tcʉs̈au Espíritu Santu, mit imoygʉs̈ cada jayau as̈am je' iguiwajn.
HEB.2.5	Dios igamoygʉs̈u ángejlat ma manda̱tca ayé nam mundu mi'námpay, mit jinap na-ampiugap de ayé nam mundu. 
HEB.2.6	Dios itumuyajcʉs̈ jayajwat nu'pʉjʉn cosajat, ni'c tu'c jayau imucots Dios en tu'c salmu, inʉm:
HEB.2.6	¿Ti valia̱tp tu'c jayau pa is̈nijawiwa'n je'?
HEB.2.6	Tini'c is̈wat cuenta tu'c jayau?
HEB.2.7	Mi̱ inyajcʉs̈ jayajwat más menus que ángejlat,
HEB.2.7	po inyajcʉs̈ mʉjninʉmijcat,
HEB.2.7	mit intumuyajcʉs̈ nu'pʉjʉn inwatway,
HEB.2.8	nu'pʉjʉn cosajat inactudomina̱tcʉs̈.
HEB.2.8	Ni'c Dios itumuyajcʉs̈ jayajwat nu'pʉjʉn cosajat, po majawe'naj cani-oyap iguidomina̱tca nu'pʉjʉn cosajat. 
HEB.2.9	Po najawigap ni'c Jesús Dios iguiyac más menus que ángejlat pa tu'c tiempujyu. Dios nas̈wano'jcau mit iyac iway ma o'c pa nu'pʉjʉn jayajwat ma nisalva̱tcʉjʉ, mit jemni'c iyagatu más mʉjninʉmic que ángejlat ni'c je' itunas̈ cuandu i-o'jc.
HEB.2.10	Nu'pʉjʉn cosajat Dios i-actambʉ'mp mit je' iwat nu'pʉjʉn. Mit Dios inʉm ni'c oy iguitunas̈wa'n iway pa ma pichin oy, pa we'n oyáj igui-acnisalva̱tcʉs̈ʉ jayajwat, pa iguimunʉs̈cʉs̈wa'n yucm mam i-oymanagui. 
HEB.2.11	Ni'c jeme ilimpia̱tcʉs̈away ima̱jlat mit jeme tsʉ̱ngapay limpiu itcʉjʉp tu'gu Dios iguimanda̱tcapay. Jemni'c Jesús cawinchu̱gap iguinʉm ni'c je'jati-e'pcʉs̈p as̈am ije̱wajyat. 
HEB.2.12	Ni'c inʉm Dios ilibruni'c:
HEB.2.12	Tʉnje̱wajyat tʉ-actu-is̈capcʉs̈áj mi̱,
HEB.2.12	tʉn-ʉwáj himnujat pa tʉmʉjninʉmwa'n mam itsʉ̱nga jayajwat apʉcmuguijcat.
HEB.2.13	Mit inʉmatu:
HEB.2.13	Ʉ̱ tʉconfia̱táj mit je'.
HEB.2.13	Mit inʉmey:
HEB.2.13	E'pca, yam tʉtsʉ̱na mit Dios iwajyat jeme tʉs̈moygʉs̈way.
HEB.2.14	Ʉjtsat najayajwat en ayʉ̱́j mundu, jemni'c Jesús jatey jayau, mit je' o'c pa igui-actogoyda̱jcawa'n Awayagatsna' ipoder, ni'c ayé poder nas̈ago'jcap. 
HEB.2.15	Mit Jesús nas̈libra̱tcau nanu'pʉjʉjnat, ni'c Awayagatsna' nas̈actsʉ̱ngau domina̱tic nu'pʉjʉn navidajat ni'c napʉ̱tcapate na-o'jcawa'n. 
HEB.2.16	Iyacs̈ta'cway Jesús igamajyigʉs̈u ángejlat, más iwan iguimajyigʉs̈wa'n nu'pʉjʉn jayajwat ni'c je'jat pichingau Abraham ifamiliani'c. 
HEB.2.17	Jemni'c Jesús it ti ijajt jayau pa igui-e'pcʉs̈wa'n jayajwat as̈am ije̱wajyat, mit pa itanwa'n je' meru mʉjpa̱nij pa iguiservia̱jtawa'n Dios, ni'c je' más ayo̱wis̈p mit más cumplia̱tp, mit itso̱jcʉs̈au nu'pʉjʉn jayajwat ima̱jlat. 
HEB.2.18	Mit como je' itunas̈ cuandu iguitenta̱t ma̱lwayna', jinap je' ijtʉp poder pa iguimajyigʉs̈wa'n jeme yo'ygapay tenta̱tic.
HEB.3.1	Hermanujat, Dios is̈aparta̱tcaway pa je', mit is̈ya̱s̈cau pa intsʉ̱ngawa'n mit je' tsajpni'c. Jemni'c watca cuenta Cristu Jesús jeme Dios i-ajyu'tway, mit je' meru mʉjpa̱nij ni'c nas̈yajcajau lo que nacupʉjcapay. 
HEB.3.2	Mit je' icumplia̱jtau nu'pʉjʉn ni'c je' Dios iguiyac pa ma iguiservia̱jtac, mit we'ney Moisés icumplia̱t ni'c iservia̱tcʉs̈awey Dios ijayajwat. 
HEB.3.3	Mit Jesús más mʉjninʉmic que Moisés, ni'c tu'c tʉcwatpay más mʉjninʉmic que tu'c tʉjcuida̱tpay. 
HEB.3.4	Nu'pʉjʉn tʉjc itp pʉn iguiwatway, po nu'pʉjʉn cosa itpay ayé Dios iwat. 
HEB.3.5	Iyacs̈ta'cway Moisés as̈am mozo icumplia̱t nu'pʉjʉn ni'c iservia̱tcʉs̈au Dios ijayajwat, mit i-ajque's̈cʉs̈au nu'pʉjʉn lo que inʉmámpay Dios. 
HEB.3.6	Po Cristu más cumplia̱tp pa iguiservia̱tcʉs̈awa'n Dios ijayajwat ni'c je' Dios iway, mit ʉjtsat Dios nas̈jayajwat te nasiguia̱tcap mʉgʉc naconfia̱tca hasta nas̈-e'pcawa'n je', mit ji'cp najo̱jtat ni'c na-atsʉ̱ngap je'.
HEB.3.7	Mit Espíritu Santu inʉm Dios ilibruni'c:
HEB.3.7	Te inmaraugajap jinap Dios ipalabra,
HEB.3.8	camcopacmʉgʉcwátca as̈am iguiwátcaj inte̱jtat ámbanu,
HEB.3.8	cuandu tʉs̈ac-awa'nigau, ni'c iwangau tʉs̈proba̱tcáj mam igatsʉ̱na nepʉn.
HEB.3.9	Mit jem tʉs̈proba̱tcau inte̱jtat ámbanu,
HEB.3.9	mit i-is̈cau ni'c cuarenta s̈iwit tʉnwatcʉs̈au oy.
HEB.3.10	Mit jemni'c tʉnmu-awa'nigʉs̈ ayé jayajwat,
HEB.3.10	mit cʉs̈ tnyʉm: “Siempre je'jat pensa̱tcap pa icunʉs̈igawa'n,
HEB.3.10	mit iga-is̈capcawu ayé to̱u tʉnmoygʉs̈way.”
HEB.3.11	Mit tʉnmu-awa'nigʉs̈, jemni'c tʉs̈jura̱jt ni'c cacoygáj mam tʉs̈acpo'cs̈cʉs̈wa'n.
HEB.3.12	Hermanujat, jinap nicuidá̱tcʉjʉ, pigaduda̱tca mit is̈watcawa'n mal cosajat. Te inwatcap we'n, oyáj is̈cuyaguiga ayé Dios jeme tsʉ̱napay pa siempre. 
HEB.3.13	Más oy pi nitsawigʉjʉ cada s̈ʉjw, pa pi aprovecha̱tca jinapay tiempu, mit nepʉn mam mijchat magacopacmʉgʉcwát, mit iniwe̱jtʉwa'n mit mal cosajat. 
HEB.3.14	Ni'c natsʉ̱ngáj mit Cristu te naconfia̱tcap mʉgʉc. As̈am nachú̱chigaj naconfiá̱tca, we'n nasiguiá̱tca hasta te nagacoygap mam je' itsʉ̱na. 
HEB.3.15	Ni'c we'n iguinʉjm Dios ilibruni'c:
HEB.3.15	Te inmaraugajap jinap tʉmpalabra,
HEB.3.15	camcopacmʉgʉcwátca, as̈am tʉs̈ac-awa'nigau inte̱jtat ámbanuway.
HEB.3.16	¿Pʉjnat ayé imaraugaway Dios mit cʉs̈ igui-ac-awa'nigau? Igui-ac-awa'nigau nu'pʉjʉn ayé jayajwat jeme Moisés i-acpichingʉs̈way Egiptojway na̱s̈. 
HEB.3.17	¿Mit pʉjnat Dios imu-awa'nigʉs̈ cuarenta s̈iwit? Imu-awa'nigʉs̈ jeme iwatcaway mal, mit aye'jat jemu i-o'jcaj mam igatsʉ̱na nepʉn. 
HEB.3.18	¿Mit pʉjnat inʉmgʉs̈au Dios ni'c cacoygáj mam ipo'cs̈cawa'n? Inʉmgʉs̈au ayé jeme cajayaumaygaway. 
HEB.3.19	Mit najawigap ni'c ca-oyawu icoyga ni'c cacupʉjcawu iyacs̈ta'cway.
HEB.4.1	Dios nas̈yajcajau promesa pa nacóyga tsajpni'c mam nas̈acpo'cs̈cáj. Po jinap oy napʉ̱́tca nagaca'uga, ma is̈canʉmgajac nepʉn ni'c migacoygáj mam impo'cs̈cawa'n. 
HEB.4.2	Ni'c ʉjtsat nas̈moygawey oyway noticia as̈amu je'jat, po je'jat iga-aprovecha̱tcawu lo que imaraugaway, ni'c imaraugau po igacupʉjcawu. 
HEB.4.3	Po ʉjtsat nacupʉjcapay iyacs̈ta'cway nacoygáj mam napo'cs̈cawa'n, as̈am iguinʉjm Dios ilibruni'c:
HEB.4.3	Tʉnmu-awa'nigʉs̈, jemni'c tʉs̈jura̱jt ni'c cacoygáj mam tʉs̈acpo'cs̈cʉs̈wa'n.
HEB.4.3	Ni'c Dios cuandu cʉs̈ iguiwajt mundu, je' po'cs̈. 
HEB.4.4	Ni'c tu'c jayau inʉm Dios ilibruni'c de ayé po'cs̈ans̈ʉjw:
HEB.4.4	Cʉs̈ iguiwajt Dios nu'pʉjʉn iyos̈,
HEB.4.4	je' po'cs̈ imusietes̈ʉjway.
HEB.4.5	Mit inʉm jatu'c laj Dios ilibruni'c:
HEB.4.5	Cacoygáj mam tʉs̈acpo'cs̈cʉs̈wa'n.
HEB.4.6	Mit cʉjtu'c oyáj icoyga, po aye'jat inʉjmʉ'jcajaway ayé oyway noticia ca-oyawu icoyga ni'c cajayaumaygawu. 
HEB.4.7	Jemni'c Dios nas̈yajcajau jinapay tiempu pa najayaumaygawa'n. Mit i-actunʉmey David:
HEB.4.7	Te inmaraugajap jinap Dios ipalabra,
HEB.4.7	camcopacmʉgʉcwátca.
HEB.4.8	Ni'c Josué ma moygʉs̈ate ayé ampay jayajwat pa ipo'cs̈cawa'n, iganʉmájate Dios ni'c itp jatu'c lugar mam napo'cs̈cawa'n. 
HEB.4.9	Jemni'c Dios imoygʉs̈áj tu'c lugar tsajpni'c mam ipo'cs̈cawa'n ijayajwat. 
HEB.4.10	Ni'c pʉn po'cs̈ámpay mit Dios, ayé ni'c cʉs̈way iguiwat iyos̈, as̈am Dios iguiwajt. 
HEB.4.11	Nasiguiá̱tca mʉgʉc pa nacoygawa'n en ayé lugar mam napo'cs̈cawa'n, pa nagaca'uga-ey as̈am ayé jayajwat jeme cajayaumaygaway.
HEB.4.12	Ni'c Dios ipalabra nas̈moygap vida mit ijtʉp poder, mit más tsucp ni'c ayé as̈am tu'c espada me'icway mechc laj. Ni'c Dios ipalabra i-actujawip nat itsʉ̱na tu'c jayau ijo̱jt, mit i-actujawipey ti iwatpay tu'c jayau. Mit i-actu-is̈cap nat ipensa̱t tu'c jayau mit ti iyo'tpay ijo̱jt. 
HEB.4.13	Mit ca-itp tu'c cosa iwatway Dios iganijawiyámpay je'. Po nu'pʉjʉn cosa itpay je' i-e'p mit ca-oyap neti itsʉ̱na cuyu'tsic, mit ʉjtsat nanʉmgajámpey Dios ti nawatcaway.
HEB.4.14	Jinap na-aguepcap tu'c meru mʉjpa̱nij mit je' coy meru mam itsʉ̱na Dios tsajpni'c, mit ayé Jesús Dios iway. Jemni'c nasiguiá̱tca mʉgʉc mit lo que nacupʉjcapay. 
HEB.4.15	Na-aguepcap tu'c mʉjpa̱nij, mit ayé Jesús. Je' oyap nas̈-ayo̱wis̈cap cuandu nas̈ca-aguepcawa'n maj pa navencia̱tcawa'n, ni'c je' tsʉ̱nau proba̱tic en nu'pʉjʉn as̈amu ʉjtsat, po je' igawatu nejʉmay mal. 
HEB.4.16	Jemni'c naconfiá̱tca nas̈cutomigawa'n Dios itrononi'c ni'c je' nas̈wano'jcap, pa we'n nas̈-ayo̱wis̈cámpey mit nas̈majyigáj cuandu nas̈nesita̱tcawa'n tanti.
HEB.5.1	Ambanu ayé judíujat icupiugau jayajwat jeme tanámpay de mʉjpa̱nij. Mit ayé mʉjpa̱nijat servia̱tcau pa jayajwat ma tsʉ̱nga oy mit Dios, mit icotscajau ofrendajat pa Dios mit aníma̱tnipin pa iguitso̱jcawa'n ayé jayajwat nu'pʉjʉn mal iwatcaway. 
HEB.5.2	Ayé ampay mʉjpa̱nijat i-aguepcajau calma jeme iga-is̈capcapay neti mit igajawigapay lo que iwatcapay, ni'c ayé mʉjpa̱nijat tsʉ̱ngawey débil as̈amu ʉjtsat. 
HEB.5.3	Mit jemni'c it ti iguicótscaja Dios aníma̱tnipin pa je'jat ima̱jlat mit we'ney pa nu'pʉjʉn jayajwat iwatcaway mal.
HEB.5.4	Ambanu nepʉn ca-oyawu itan je'yu de mʉjpa̱nij. Ni'c jeme tanámpay, ayé ni'c Dios igui-aparta̱t mit iguicupi̱u, as̈am ámbanu iguicupijw Aarón. 
HEB.5.5	We'ney Cristu iganʉmu je'yu ni'c tanáj de mʉjpa̱nij, po je' Dios iguicupi̱u mit iguimʉjninʉm, mit iguinʉjmau:
HEB.5.5	Mi̱j ayé tʉ̱wáy,
HEB.5.5	jinap tʉwayját ʉ̱.
HEB.5.6	Inʉmey jatu'c laj Dios ilibruni'c:
HEB.5.6	Mi̱ mitanáj mʉjpa̱nij pa siempre,
HEB.5.6	as̈am itajn mʉjpa̱nij Melquisedec.
HEB.5.7	Mit Cristu cuandu iyo'jy yam as̈am jayau, i-ora̱jtau mit iyo'jtau mʉgʉc Dios ma iguimajyiyac, mit ijʉjyau mʉgʉc. Je' ijawiu ni'c Dios oyapate iguilibra̱tp maga-o'c, po Dios imarau lo que iyo'tway ni'c je' iguirespeta̱t. 
HEB.5.8	Mit je' Dios iway mit je' jayaumay en nu'pʉjʉn, po majawe'naj it ti iguitunas̈, pa we'n ipʉctanáj pa ijayaumaywa'n más. 
HEB.5.9	Mit como pichin oy, je' oyap iguisalva̱tcʉs̈ pa siempre nu'pʉjʉn iguijayaumaygámpay. 
HEB.5.10	Mit Dios iguiyac pa itanwa'n meru mʉjpa̱nij, as̈am iguiyajc Melquisedec.
HEB.5.11	Tʉnaguep mayo'c tʉnʉmgʉs̈ámpay pa is̈jawigawa'n de Melquisedec, mit ayé majo'c pa tʉ-ajque's̈cʉs̈awa'n ni'c cani-oyap is̈-entendiá̱tca. 
HEB.5.12	Oyapate is̈ajque's̈caja Dios ipalabra ni'c jego'cway incupʉ́jcaj, po jinap itp ti is̈ajque's̈cajámnaj ni'c inganipʉctangap Dios i-ama̱s̈an nas̈ajque's̈ʉ'jcajaway. Mijchat inyesita̱tcapnaj as̈am leche mit caje' cayan. 
HEB.5.13	Ni'c nu'pʉjʉn i-u̱cpaynaj leche, ayé as̈am yauya̱wájat, cani-oyap igui-is̈cap ayé yacs̈icway to̱u nas̈moygapay Dios. 
HEB.5.14	Po jeme icayganupay nu'pʉjʉn, ayé ni'c jayajwatanu, ni'c je'jat imuyujcaway mit i-is̈capcanup ti ayé oyway mit ma̱lway.
HEB.6.1	Jemni'c nasiguiá̱tca pa jʉpm pa napíchinga oy mit Dios, mit itp ti nas̈yajcawa'n lo que napʉctajnʉ'jcaway cuandu nas̈-is̈cápcaj Cristu, mit nagamechpacchú̱chiga nije'yu ama̱s̈an. Jemni'c tʉgajanʉmgʉs̈ap jeme injawiganupay. Jinap incuyaguigaway ayé mal jeme caservia̱tway mit incupʉjcau Dios. 
HEB.6.2	Mit is̈ajque's̈cajau tu'c ama̱s̈an pi ninʉ'gutemgʉjʉ, mit is̈yajcajau icʉ'jat na'waywájat, is̈nʉmgajau ni'c jutucta̱jcáj á̱nimajat, mit is̈nʉmgajawey ni'c Dios juzga̱táj, mit lo que inʉmpay Dios tamp pa siempre. 
HEB.6.3	Mit nasiguia̱tcáj pa jʉpm mit Dios, ni'c je' nas̈majyigap.
HEB.6.4	Mit una̱c jayajwat caja-oyáj inamjátca ni'c icuyaguigaway lo que icupʉjcaway. Ni'c i-is̈capcaway ayé oyway noticia, iproba̱tcaway ni'c oy lo que iyacpay Dios, mit ipʉctsougau Espíritu Santu. 
HEB.6.5	Mit iproba̱tcawey ni'c oy ayé palabra iyacpay Dios, mit ijawigau ni'c Dios i-ajque's̈áj ipoder en ayé tiempu mi'námpay. 
HEB.6.6	Mit como icuyaguigau ayé icupʉjcaway, nunca caja-oyáj inamjátca pa iguiyajcawa'natu ima̱lway to̱jwat, ni'c ayé jayajwat je'jatu ipensa̱tcap iguiyajcawa'natu Dios iway cunu̱s̈ni'c, mit por je'jat itucotscap Cristu. 
HEB.6.7	Ni'c ayé as̈am na̱s̈ cuandu ica'u tu̱, i-acs̈o'cp oymanac, mit i-acs̈u̱mp nu'pʉjʉn cosecha ojyatway pa jeme iyos̈watcajapay, ni'c Dios ibendiciona̱t ayé na̱s̈. 
HEB.6.8	Po te ayé na̱s̈ iyacp puru apit mit po'pwa̱tsan, ayé caservia̱tp, mit Dios imaldiciona̱táj, mit no'ctíninic icʉs̈cawa'n ayé.
HEB.6.9	Po mijchat tʉwangʉs̈pay, maja tʉs̈nʉmwa'naj we'n, tʉtsʉ̱ngap seguru ni'c mijchat ingawatcáj we'n ni'c mitsʉ̱nganup salva̱tic. 
HEB.6.10	Ni'c Dios caje' as̈am maljayajwat. Je' iganijawiyo'tp lo que inwatcapay, ni'c inwangajap ijayajwat as̈amu is̈wánga je', ni'c inmajyigajau ijayajwat mit ayé inwatcap hasta jinap. 
HEB.6.11	Mit tʉnwangap cada jayau mam mijchat ma cuji'cs̈i más pa isiguia̱twa'n mit Dios, pa we'n tsʉ̱náj seguru pa iguipʉctsowa'n lo que i-atsʉ̱napay. 
HEB.6.12	Mit camcucandʉ'niga, más oy pi watca as̈am jeme ipʉctsougaway ayé promesa iyacway Dios. Je'jat ipʉctsougau ayé promesa ni'c cupʉjcau mit i-atsʉ̱ngau mit calma.
HEB.6.13	Ni'c cuandu Dios iguiyájcaj promesa Abraham, Dios je'yu jura̱t ni'c ca-itu jatu'c más mʉjninʉmicway inʉ'jutámpay. 
HEB.6.14	Inʉm Dios: “Iyacs̈ta'cway mi̱ tʉbendiciona̱táj may, mit tʉmo'áj pi aguep may infamiliajat.” 
HEB.6.15	Mit como Abraham i-atsʉ̱nau mit may calma, ipʉctso̱u ayé promesa iyacway Dios. 
HEB.6.16	Ijura̱tcawa'n jayajwat, inʉ'jutcap tu'c más mʉjninʉmicway, mit je'jat jura̱tcap pa ma cʉs̈ nu'pʉjʉn tsuguin, mit itp ti icumplia̱twa'n. 
HEB.6.17	Dios iyajcʉs̈au tu'c promesa ijayajwat, mit iwan ma jawiga ni'c je' icumplia̱táj ipromesa, mit catigatsp lo que je' inʉmpay, jemni'c je'yu ijura̱t pa ma jawiga ni'c pichináj iyacs̈ta'cway. 
HEB.6.18	Mit ayé promesa mit ayé juramentu catigatscap ni'c Dios ca-oyap iwe̱t. Jemni'c na-aguepcap tu'c mʉjway consuelu ni'c Dios nas̈actsʉ̱ngap seguru, mit na-atsʉ̱ngáj ayé premiu iyagámpay Dios pa ʉjtsat. 
HEB.6.19	Mit como na-atsʉ̱ngap ayé premiu, jinap natsʉ̱ngap mʉgʉc mit Dios ni'c je' nas̈actangap. Mit jinap oyap nas̈cutómiga Dios as̈am ámbanu ayé mʉjpa̱nijat iguicutómigaj Dios cuandu itʉ́gʉygaj templutujugum. 
HEB.6.20	Po en ayé lugar tsajpni'cway mam itsʉ̱na Dios, tʉgʉjyʉ'c Jesús pa ʉjtsat natʉgʉygawa'ney. Mit je' tʉgʉy pa itanwa'n meru mʉjpa̱nij pa siempre, as̈am itajn mʉjpa̱nij Melquisedec.
HEB.7.1	Mit Melquisedec tsʉ̱nau rey nʉ'jcopac Salem, mit Dios yucmay iguiyac de mʉjpa̱nij. Mit je' pichin iguipa̱jtsou Abraham cuandu iguivencia̱tcʉs̈ ayé rejyat. Mit Melquisedec ibendiciona̱t Abraham. 
HEB.7.2	Mit Abraham i-aparta̱t ayé biejnat i-actsʉ̱naway en ayé tsuguin, mit imoy tu'c parte Melquisedec pa diezmu. Mit Melquisedec inʉ'jy inʉmo'jcʉp tu'c rey iwatpay iyacs̈ta'cway, mit we'ney tsʉ̱nau rey Salem, mit ayé inʉmo'jcʉp tu'c rey iyacpay paz. 
HEB.7.3	Mit nepʉn igajawip pʉn ima̱m mit pʉn ite̱t, mit ifamiliajat catsʉ̱ngap ja'ygu'tic Dios ilibruni'c, mit nepʉn igajawip mu̱tij i-ijt ne mu̱tij i-o'jc, mit tsʉ̱nau as̈am Dios iway ni'c tan mʉjpa̱nij pa siempre.
HEB.7.4	E'pca nat itsʉ̱na mʉjninʉmic Melquisedec, hasta iguimoy Abraham nate̱jtat diezmu, tu'c parte de ayé biejnat i-actsʉ̱naway en ayé tsuguin. 
HEB.7.5	Mit solo jeme pichingaway Leví ifamiliani'c icupiugau pa itangawa'n de mʉjpa̱nij, mit je'jat itcʉjʉu orden pa iguipʉctsougawa'n diezmujat, ni'c we'n iguinʉjm Moisés iley. Mit ayé diezmu iyajcau nije'yu ifamiliajat, ni'c je'jat pichingau Abraham ifamiliani'c mit obliga̱tic iguiyajcawa'n diezmu. 
HEB.7.6	Po Melquisedec capichinu Leví ifamiliani'c, po majawe'naj je' ipʉctsojwau Abraham idiezmu, mit ibendiciona̱t Abraham jeme ipʉctso̱way ayé promesa. 
HEB.7.7	Najawigap ni'c Melquisedec más mʉjninʉmic que Abraham, ni'c más mʉjninʉmic jeme bendiciona̱tpay que jeme ipʉctso̱pay ayé bendición. 
HEB.7.8	Mit Leví ifamiliajat ipʉctsougau diezmujat, mit je'jat o'jcau. Po Melquisedec ipʉctso̱u diezmu, mit inʉm Dios ilibruni'c ni'c je' tsʉ̱nap as̈am ca-o'guicway. 
HEB.7.9	Mit oyapey nas̈nʉm ni'c as̈am Abraham iguimojy diezmu Melquisedec, nu'pʉjʉn Leví ifamiliajat casi imoygawey diezmu Melquisedec, mit je'jatate ayé ipʉctsougámpay diezmujat. 
HEB.7.10	Ni'c wejpu'n Leví cani-itp cuandu Melquisedec oy iguipa̱jtsou Abraham, ni'c Leví pichin Abraham ifamiliani'c.
HEB.7.11	Ayé pa̱nijat jeme pichingaway Leví ifamiliani'c iyajcajau ley ma jayaumayga ayé jayajwat. Ma pichingate oy ayé pa̱nijat mit jeme ipʉctsougaway ayé ley, ¿tini'c ica's̈ʉ'cwa'n jatu'c mʉjpa̱nij as̈am Melquisedec, mit caje' as̈am Aarón itajn mʉjpa̱nij? 
HEB.7.12	Po como Dios itigats ayé mʉjpa̱nijat, it ti iguitigajtsey ayé ley. 
HEB.7.13	Mit el Señor Jesucristu ayé mʉjpa̱nij jeme tsʉ̱napay as̈am Melquisedec, mit je' pichin en jatu'c familia, mit ayé familia ca-ijtʉwu derechu iguisacrifica̱tcawa'n aníma̱jtat pa Dios, as̈am ayé pa̱nijat iguiwátcaj jeme pichingaway Leví ifamiliani'c. 
HEB.7.14	Najawigap ni'c el Señor Jesucristu pichin Judá ifamiliani'c, mit Moisés iganʉmu ni'c Judá ifamiliajat pichingáj mʉjpa̱nijat.
HEB.7.15	Mit jinap najawigap más claru, ni'c pichin jatu'c mʉjpa̱nij as̈amu Melquisedec. 
HEB.7.16	Ni'c Jesús cajatu mʉjpa̱nij as̈am imanda̱t Moisés iley, ni'c ayé ley inʉm ni'c ma pichinga pa̱nijat Leví ifamiliani'c. Po Jesús jat mʉjpa̱nij ni'c Dios iguimoy poder pa igacʉs̈wa'n nunca. 
HEB.7.17	Ni'c Dios inʉjmau je':
HEB.7.17	Mi̱ mimʉjpa̱nij pa siempre,
HEB.7.17	as̈am itajn mʉjpa̱nij Melquisedec.
HEB.7.18	Mit tamp togoyda'guic ayé mandamientu itway primeru, ni'c ca-oyawu nas̈majyigap ne ca-ijtʉwu provechu. 
HEB.7.19	Mit como ayé ley nas̈ca-acpichingawu oy, jinap na-atsʉ̱ngap tu'c cosa más oyway ni'c Cristu nas̈ajcoygáj mam Dios.
HEB.7.20	Jesús tan mʉjpa̱nij ni'c Dios we'n ijura̱jt. 
HEB.7.21	Po ayé ampay jayajwat cuandu itángaj de pa̱nijat, ca-itu nejʉmay juramentu. Po Jesús Dios iguijura̱jtau, as̈am iguinʉjm ilibruni'c:
HEB.7.21	El Señor Dios jura̱t, mit igatigatsáj lo que inʉmway:
HEB.7.21	“Mi̱ mimʉjpa̱nij pa siempre,
HEB.7.21	as̈am itajn mʉjpa̱nij Melquisedec.”
HEB.7.22	Jemni'c itanwa'n más seguru ayé nam acuerdu iwatway Jesús, mit ayé acuerdu más oy que ayé ampay ley. 
HEB.7.23	Ni'c ámbanu mayo'c jeme tangaway de pa̱nijat, ca-oyawu isiguia̱tca ni'c o'jcau. 
HEB.7.24	Po Jesús tan de mʉjpa̱nij pa siempre, mit ayé nunca catigatsáj ni'c je' ca-o'gáj. 
HEB.7.25	Jemni'c je' oyap iguisalva̱tcʉs̈ pa siempre nu'pʉjʉn jayajwat icutomigapay Dios ni'c je'jat imutʉgʉygau Jesús. Mit Jesús nas̈majyigap, ni'c je' siempre tsʉ̱nap pa iguiyo'jtawa'n Dios pa ʉjtsat.
HEB.7.26	Jinap natsʉ̱ngap oy ni'c na-aguepcap tu'c mʉjpa̱nij as̈amay Jesús, ni'c je' limpiu, iga-is̈capu nejʉmay mal, camancha̱tic mit mal, catsʉ̱nap mit maljayajwat, mit je' tsʉ̱nap más mʉjninʉmic tsajpni'c. 
HEB.7.27	Mit Jesús caje' as̈am ayé mʉjpa̱nijat ámbanuway, ni'c je'jat iyaguí̱jcau aníma̱tnipin, primeru pa je'jat ima̱jlat, mit cʉs̈ iyajcawatu pa jayajwat ima̱jlat. Po Jesús tu'mbagu iguiyajc inipin ni'c ni-entrega̱jtʉu pa i-o'cwa'n pa ʉjtsat. 
HEB.7.28	Moisés iley iyac mʉjpa̱nijat jeme capichingaway oy, po más después de ayé ley, Dios jura̱t pa iguiyacwa'n iway de mʉjpa̱nij, mit je' pichin oy pa siempre.
HEB.8.1	Tʉnʉmgʉs̈away mayo'c cosajat po tʉnwamp más pi jawiga ayʉ̱́j: ni'c na-aguepcap tu'c meru mʉjpa̱nij as̈amay Jesús, mit je' nitsʉ̱nda̱jcʉu i-oyimaycʉ'ni'c Dios mam je' imanda̱t, mit je' tsʉ̱nap mʉjninʉmic tsajpni'c. 
HEB.8.2	Mit jinap Jesús tsʉ̱nap de mʉjpa̱nij en ayé lugar i-aparta̱tway Dios tsajpni'c, mit ayé lugar el Señor iwat, mit ayé igawatcawu jayajwat. 
HEB.8.3	Nu'pʉjʉn ayé ampay mʉjpa̱nijat icupiugau pa iguicotscajawa'n Dios ofrendajat mit aníma̱tnipin. Jemni'c Jesús itey ti iguiyajc je'yu inipin. 
HEB.8.4	Ma tsʉ̱na-ate Jesús yam na̱s̈ni'c, ca-oyájate itan mʉjpa̱nij, ni'c itp may pa̱nijat jeme icotscajapay Dios ofrendajat, as̈am iguinʉm Moisés iley. 
HEB.8.5	Mit ayé ampay pa̱nijat iservia̱tcajau Dios en tu'c tʉjc, mit ayé tʉjc as̈am ayé lugar i-aparta̱tway Dios tsajpni'c. Ni'c Dios inajau Moisés antes iguiwajt ayé tʉjc, inʉm: “Wat ayʉ̱́j tʉjc as̈am tʉ-actu-is̈ cuandu intsʉ̱naj en ayé copac Sinaí.” 
HEB.8.6	Po jinap Cristu iservia̱jtap Dios más oy que pa̱nijat, ni'c je' iwat tu'c acuerdu más oyway pa jayajwat ma tsʉ̱nga oy mit Dios, mit más oy lo que iprometia̱tway mit ayé nam acuerdu.
HEB.8.7	Mit ma pichinate oy ayé ampay acuerdu, Dios igawatájate jatu'c nam acuerdu. 
HEB.8.8	Mit Dios i-actujawigʉs̈ iculpajat, as̈am iguinʉjm ilibruni'c:
HEB.8.8	Inʉm el Señor: Itáj tiempu cuandu tʉs̈watwa'n tu'c nam acuerdu mit Israelway jayajwat mit we'ney Judá ijayajwat.
HEB.8.9	Po caje' as̈am ayé acuerdu tʉnwajtʉ'cway mit ite̱jtat ámbanuway
HEB.8.9	cuandu tʉs̈acpichingʉs̈ Egiptojway na̱s̈, mit ʉ̱ tʉnwejnu'pcʉs̈au.
HEB.8.9	Je'jat igamutangawu tʉn-acuerdu,
HEB.8.9	jemni'c tʉs̈cuyaguigʉs̈. We'n iguinʉjm el Señor.
HEB.8.10	Mit ayʉ̱́j ayé nam acuerdu tʉnwatámpay mit Israelway jayajwat yam una̱c s̈ʉjwat:
HEB.8.10	Inʉm el Señor: Tʉnajque's̈cʉs̈áj tʉnley ma mutanga icopacni'jcat,
HEB.8.10	mit imutangámpey ijo̱tni'jcat.
HEB.8.10	Mit ʉ̱ tʉtanáj Dios pa je'jat,
HEB.8.10	mit je'jat tangáj pa tʉnjayajwat.
HEB.8.11	Mit cajanesita̱táj igui-ajque's̈awa'n nepʉn imupro̱wije̱way ma tʉs̈-is̈capac ʉ̱, ne iga-ajque's̈ámpey ije̱way,
HEB.8.11	ni'c nu'pʉjʉn jayajwat tʉs̈-is̈capcáj ʉ̱,
HEB.8.11	desde más na'wajyat hasta más titicwájatnajway.
HEB.8.12	Ni'c tʉmperdona̱tcʉs̈áj jeme iwatcaway mal,
HEB.8.12	mit tʉnyijawiyo'tcʉs̈áj nu'pʉjʉn mal iwatcaway.
HEB.8.13	Po como Dios iwat nam acuerdu, ayé inʉmo'jcʉp ni'c ampayo'ganu ayé acuerdu iwajtʉ'cway. Mit ayé ampay acuerdu cu-ampayip más, mit cajati pa itogoynuwa'n.
HEB.9.1	Mit ayé acuerdu iwajtʉ'cway Dios iyac orden nat iguiservia̱tcajawa'n Dios, mit iwatcau tu'c tʉjc yam na̱s̈ni'c mam iguiservia̱tcajawa'n. 
HEB.9.2	Mit ayé tʉjc mam iserviá̱tcaj pa̱nijat, yename itsʉ̱naj: Primer cuartu aparta̱tic pa pa̱nijat mam iguiservia̱tcajawa'n Dios, mit jem i-ijt ta'cs̈anyagan, me̱s̈a mit me̱s̈ayucuinm jem itsʉ̱naj ayé ma̱s̈anʉ̱n jeme Dios ibendiciona̱tway. 
HEB.9.3	Mit en ayé nije'yu tʉjc it tu'c cortina i-atucpay ayé lugar más aparta̱ticway pa Dios. 
HEB.9.4	Mit en ayé lugar más aparta̱ticway it tu'c me̱s̈a mam itsʉ̱naj tu'c po̱mwi's̈an watic de oro, mit jemey i-ijt ayé cas̈u̱n adorna̱tic mit oro nu'pʉjʉn laj, mit jemey i-ijt ayé acuerdu jeme Dios iyacway. Mit ayé cas̈u̱n ijtʉu tu'c s̈uy watic de oro, mit ayé s̈uy ijtʉu tu'c cayan inʉ'jyway maná. Mit en ayé cas̈u̱n ijtʉwey Aarón ivara jeme ayawiway. Mit jemey i-ijt ayé tsa'jat lapsijcatway mam iguija'jy Moisés iley, mit jemé ayé ampay acuerdu iwatway Dios. 
HEB.9.5	Mit cas̈u̱nyucuinm tenagau figurajat as̈am ángejlat, mit ayé inʉmo'jcʉu ni'c jem itsʉ̱naj Dios. Mit ayé figurajat icutucmo'ngau mit ique̱gajnat ayé lugar mam mʉjpa̱nij iguiyajc aníma̱tnipin. Mit ayé cosajat tʉngawamp tʉs̈acyagachiwa'n más.
HEB.9.6	Cuandu cʉs̈ igui-oyájcaj nu'pʉjʉn ayé cosajat, tʉgʉyí̱jcau pa̱nijat en ayé primer cuartu pa iguicumplia̱tcawa'n iyos̈at. 
HEB.9.7	Po en jatu'cway cuartu jeme más aparta̱ticway solo tʉgʉy meru mʉjpa̱nij tu'c viaje cada s̈iwit, mit it ti iguimutʉgʉjy aníma̱tnipin, mit ayé icojtsau Dios pa nu'pʉjʉn mal iwatway je', mit we'ney pa nu'pʉjʉn mal iwatcaway nʉ'jcopac jayajwat. 
HEB.9.8	Mit Espíritu Santu nas̈actujawigap ni'c cuandu i-ijt ayé primer acuerdu, ʉjtsat ca-oyapate nas̈cutomiga Dios. 
HEB.9.9	Mit ayé tu'c ejemplu pa ʉjtsat. Ni'c pa̱nijat iyajcau ofrendajat mit aníma̱tnipin, po ca-oyawu ipíchinga oy jeme adora̱tcaway jem, ni'c siempre ijawigau ni'c catsʉ̱ngawu limpiu ijo̱jtat. 
HEB.9.10	Solo itcʉjʉu orden pa iguicumplia̱tcawa'n ayé ampay costumbrejat, ti icaygámpay, ti i-u̱jcámpay, mit nat inilimpia̱tcʉjʉwa'n. Mit it ti iguiwátcaj we'n hasta Dios iguitigajts ayé cosajat pa ma it nam acuerdu.
HEB.9.11	Jinap Cristu min pa itanwa'n mʉjpa̱nij mit pa ma it cosa más ojyatway pa ʉjtsat. Ni'c je' tʉgʉy en ayé lugar más mʉjninʉmicway mit más oyway, mit ayé lugar caje' cʉ'waticway ni'c tsʉ̱nap tsajpni'c. 
HEB.9.12	Mit cuandu Cristu itʉgʉjy en ayé lugar aparta̱ticway pa Dios, igamutʉgʉyu chi̱bunipin ne becerrunipin. Je' tu'mbagu itʉgʉjy mit je'yu inipin ni'c je' o'c pa ʉjtsat, mit wename nas̈salva̱tcau pa siempre. 
HEB.9.13	Ambanu te tu'c jayau itsʉc tu'c cosa ma̱lway, je' tan mancha̱tic, mit is̈ics̈cu'tcajau tu̱runipin, chi̱bunipin mit tu'c becerra no'guicway ipo't. Mit wename oyau iguilimpia̱tca tu'c jayau jeme mancha̱ticway. 
HEB.9.14	Te wename iguiwátcaj ámbanu, jinap más oy Cristu inipin. Je' nicotstʉgʉjyʉu mit Dios mit je' ca-ijtʉwu mancha, mit como je' tsʉ̱nap pa siempre, jemni'c je' más oyap is̈chi'tcajap nu'pʉjʉn mal inwatcaway, pa we'n inservia̱tcajáj ayé Dios jeme tsʉ̱napay pa siempre.
HEB.9.15	Mit Cristu i-oyac tu'c namay acuerdu pa jayajwat ma tsʉ̱nga oy mit Dios. Mit je' o'c pa iguitso̱jcʉs̈awa'n jayajwat ima̱jlat, ni'c ca-oyawu iguijayaumayga ayé ampay acuerdu ijtʉ'cway. Po jinap ipʉctsougáj ayé vida cacʉs̈ámpay jeme iya̱s̈cʉs̈way Dios, ni'c we'n iguiprometia̱jt. 
HEB.9.16	Te tu'c jayau iwatp tu'c acuerdu pa iguitumuyacwa'n jatu'c jayau ibiejnat, itp ti i-o'jcʉ'cwa'n ayé jayau jeme iwatway ayé acuerdu. 
HEB.9.17	Ni'c hasta i-o'cwa'n ayé jayau oyájama i-ijtʉ valor ayé acuerdu. Po te cani-o'cp ayé jayau ca-ijtʉp valor ayé acuerdu. 
HEB.9.18	Mit jemni'c cuandu Dios igui-acchu̱chij ayé primer acuerdu, it ti igui-ago'jcaj aníma̱jtat. 
HEB.9.19	Ni'c Moisés inʉmgʉs̈au jayajwat ma jawiga nu'pʉjʉn mandamientu itway leyni'c. Mit cʉs̈ iguinʉjm we'n, ipʉc becerrunipin, chi̱bunipin, mit imot mit nʉ'. Mit ipʉguey borregupʉjc jinicway tsabats mit tu'c ma'jts inʉ'jyway hisopo, mit is̈ics̈cu'jtau ayé acuerdu ja'yicway, mit is̈ics̈cʉs̈awey nu'pʉjʉn nʉ'jcopac jayau. 
HEB.9.20	Inʉm Moisés: “Ayʉ̱́j nipin inʉmo'jcʉp tu'c acuerdu imanda̱t Dios pi watca.” 
HEB.9.21	Mit is̈ics̈awey nipin ayé tʉjc, mit we'ney nu'pʉjʉn cosajat i-ocupa̱tcaway jem mam pa̱nijat iyos̈wátcaj. 
HEB.9.22	Mit ayé ley inʉm ni'c ayé nipin ma tulimpia̱tca casi nu'pʉjʉn cosajat. Ni'c te capujʉ'cp nipin, Dios ca-oyap iguichi'tcʉs̈a jayajwat ima̱jlat.
HEB.9.23	Ayé nipin iyajcaway ámbanu itulimpia̱tcau nu'pʉjʉn cosajat, po ayé solo imu-e'p lo que Dios iwatway pájtsat tsajpni'c, ni'c je' jinap nas̈limpia̱tcau iyacs̈ta'cway, mit nas̈tulimpia̱tcau tu'c nipin más oyway iyacway Cristu. 
HEB.9.24	Ni'c Cristu catʉgʉyu en tu'c lugar aparta̱ticway jeme jayajwat iwatcaway, ni'c ayé lugar na̱s̈ni'cway solo imu-e'p ayé lugar tsajpni'cway mam Dios itsʉ̱na. Po je' tʉgʉy meru tsajpni'c pa inipresenta̱jtʉwa'n mit Dios pájtsat nas̈cowangáj. 
HEB.9.25	Mit Jesús igayagu inipin may veces. Igawatu as̈am ayé judíujat imʉjpa̱nijat, ni'c ayé mʉjpa̱nij tʉgʉy en ayé lugar aparta̱ticway pa Dios cada s̈iwit, mit imutʉgʉy jaynipin. 
HEB.9.26	Ma watate we'n Jesús itájate ti iguitunas̈wa'n may veces desde ichu̱chij ayʉ̱́j mundu. Po Dios iyac tu'c tiempu pa imi'nwa'n Cristu, mit je' oy tu'mbagu pa ini-entrega̱jtʉwa'n pa nas̈chi'tcajáj nama̱jlat. 
HEB.9.27	Nʉmic itsʉ̱na ni'c jayajwat o'jcáj tu'mbagu, mit cʉs̈wa'n Dios ijuzga̱tcʉs̈áj as̈amu iguiwatca. 
HEB.9.28	Mit we'ney Cristu ni-entrega̱jtʉu tu'mbagu pa iguichi'tcʉs̈awa'n jayajwat ima̱jlat. Mit mi'nájatu, po cajaje' pa iguitso̱jcʉs̈awa'n jayajwat ima̱jlat. Je' mi'náj pa iguisalva̱tcʉs̈wa'n ijayajwat jeme igui-atsʉ̱ngapay.
HEB.10.1	Moisés iley que's̈ as̈am tu'c amu̱jʉc ni'c ca-oyawu itan pa siempre, solo jat we'n pa najáwiga ni'c mi'náj cosa ojyatway. Mit ja-icotstʉgʉygajau Dios aníma̱tnipin cada s̈iwit, po ne ayé cosajat ca-oyawu iguipichingajap oy ayé jayajwat jeme adora̱tcaway jem. 
HEB.10.2	Igapíchijnate oy ayé cosajat, canesita̱tpate iguicotscajawa'n Dios aníma̱tnipin. Mit jeme tʉgʉygaway adora̱tpay, ma tsʉ̱ngate limpiu pa siempre, igajanijawigájate ni'c iwatcau mal. 
HEB.10.3	Po como icotscajau Dios aníma̱tnipin cada s̈iwit, ayé inʉmo'jcʉu ni'c inijawi-í̱jcau ayé mal iwatcaway, 
HEB.10.4	ni'c ayé tu̱runipin mit chi̱bunipin ca-oyap iguichi'tcaja jayajwat ima̱jlat.
HEB.10.5	Jemni'c cuandu Cristu imijn en ayʉ̱́j mundu, icumplia̱t inʉmway Dios ilibruni'c, inʉm:
HEB.10.5	Ingawanu aníma̱tnipin ne ofrendajat,
HEB.10.5	po ʉ̱ is̈yac pa tʉjatwa'n jayau.
HEB.10.6	Ingapʉctso̱wu aníma̱jtat is̈no'jcajaway,
HEB.10.6	ne ingapʉctso̱wu-ey jeme is̈cotscajaway pa jayajwat ima̱jlat.
HEB.10.7	Cʉs̈ tʉnʉjmau: “Oh Dios, tʉmín pa tʉs̈watwa'n lo que mi̱ inwampay,
HEB.10.7	as̈am itsʉ̱na ja'yic inlibruni'c ti tʉnwatámpay.”
HEB.10.8	Primeru inʉjmau Dios: Ingawangʉs̈u aníma̱tnipin, ofrenda, ne aníma̱t no'guicway jeme is̈cotscajaway pa jayajwat ima̱jlat. Nejʉmay de ayé cosajat is̈ca-acji'jcawu injo̱jt, mit ayé iwatcau ni'c we'n iguinʉjm ley. 
HEB.10.9	Mit cʉs̈ inʉjmau: “Oh Dios, tʉmín pa tʉs̈watwa'n lo que mi̱ inwampay.” Dios ichi't ayé ampay ley jeme iwajtʉ'cway, mit jinap iyac tu'c cosa namay pa ʉjtsat nawátca lo que je' iwampay. 
HEB.10.10	Mit jinap natsʉ̱ngap aparta̱tic pa Dios ni'c Jesucristu iwat lo que Dios iwanway, ni'c je' ni-entrega̱jtʉu tu'mbagu pa i-o'cwa'n pa nu'pʉjʉn jayajwat.
HEB.10.11	Nu'pʉjʉn judíujat ipa̱nijat cada s̈ʉjw iyos̈wátcaj pa Dios mit iyajcau may veces nije'yu aníma̱tnipin, mit ayé nunca ca-oyawu iguichi'tcaja jayajwat ima̱jlat. 
HEB.10.12	Po Jesucristu tu'mbagu iguiyajc inipin pa iguitso'cwa'n nu'pʉjʉn mal nawatcaway, mit cʉs̈ nitsʉ̱nda̱jcʉu Dios i-oyimaycʉ'ni'c. 
HEB.10.13	Mit jem i-atsʉ̱náj hasta Dios iguivencia̱tcʉs̈wa'n imutsuguijnat. 
HEB.10.14	Mit como je' tu'mbagu iguiyajc inipin, i-acpichingʉs̈ oy pa siempre nu'pʉjʉn jeme i-aparta̱tcʉs̈way pa ije'. 
HEB.10.15	Mit Espíritu Santu nas̈actujawigap ni-as̈amu, ni'c inʉjmʉ'c Dios ilibruni'c:
HEB.10.16	Ayʉ̱́j ayé nam acuerdu tʉnwatámpay mit je'jat yam una̱c s̈ʉjwat,
HEB.10.16	inʉm el Señor: Tʉnajque's̈cʉs̈áj tʉnley ma mutanga ijo̱tni'jcat,
HEB.10.16	mit imutangámpey icopacni'jcat.
HEB.10.17	Mit siguia̱t iguinʉm:
HEB.10.17	Tʉnyijawiyo'tcʉs̈áj nu'pʉjʉn mal iwatcaway.
HEB.10.18	Mit te Dios nas̈perdona̱tcajau nama̱jlat ni'c nacupʉjcau Cristu, cajanesita̱tp nas̈cójtsa Dios tanti as̈am iguinʉjm ayé ampay ley.
HEB.10.19	Hermanujat, jinap na-aguepcap confianza pa nas̈cutomigawa'n Dios en ayé lugar i-aparta̱tway pa ʉjtsat tsajpni'c, ni'c Cristu iyac inipin pa ʉjtsat. 
HEB.10.20	Natʉgʉygáj jem ni'c je' tʉgʉjyʉ'c mam i-ijt ayé cortina itu-atujcaway ayé lugar aparta̱ticway templuni'c, ayé inʉmo'jcʉp ni'c je' iyac ivida pa ʉjtsat. Mit oyau iguiyac tu'c nam to̱u pa nas̈cutomigawa'n Dios, mit jem nas̈moygáj vida cacʉs̈ámpay. 
HEB.10.21	Mit na-aguepcap Cristu tu'c meru mʉjpa̱nij, mit je' icuida̱tcʉs̈ap Dios ijayajwat. 
HEB.10.22	Jemni'c nacutómiga Dios mit nu'pʉjʉn najo̱jtat, nacupʉ́jca iyacs̈ta'cway nagadudá̱tca, mit je' nas̈limpia̱tcau pa nagajanijáwiga ma̱jlat, mit je' nas̈chi'tcajau nu'pʉjʉn mal nas̈mancha̱tcaway. 
HEB.10.23	Namutánga mʉgʉc lo que nacupʉjcapay ni'c na-atsʉ̱ngap Dios, mit nagatígatsca lo que nacupʉjcapay ni'c Dios icumplia̱táj lo que iprometia̱tway. 
HEB.10.24	Mit nanimájyigʉjʉ nanu'pʉjʉjnat mit nani-animá̱tcʉjʉ pa we'n naniwangʉjʉ̱́j más, mit nawátca oy. 
HEB.10.25	Nagatentánga nani-apʉcmujcʉjʉwa'n as̈am cʉjtu'c iguicuyáguiga, más oy nanitsáwigʉjʉ. Mit más nanitsawigʉjʉ̱́j ni'c tomo'ganu pa imi'nwa'n Jesús.
HEB.10.26	Te na-is̈capcanup lo que iyacs̈ta'cway mit te nawatcap mal pa nas̈tu'mbajcuyaguigawa'n lo que nacupʉjcapay, Dios ca-oyap iguipʉctsou nejʉmay ofrendajat nacotscajámpay pa nama̱jlat. 
HEB.10.27	Jeme iwatcámpay wename, ma pʉ̱tca ni'c je'jat itp ti iguijuzga̱tcáj Dios, mit Dios icastiga̱tcʉs̈áj imutsuguijnat mit icomgʉs̈áj en tu'c jʉjn tinimpay mʉgʉc pa ma cʉs̈ca. 
HEB.10.28	Ni'c jeme igajayaumajyaway Moisés iley, triste i-o'jc te ijtʉu mechc o tu̱gup testigujat contra je'. 
HEB.10.29	Mit itunas̈cáj más mʉgʉc ni'c iyajcau menus Dios iway, mit ni'c inʉmgap ni'c cavalia̱tp ayé nam acuerdu iyacway Jesús cuandu i-o'jc cunu̱s̈ni'c, mit por ayé acuerdu je'jat tsʉ̱ngau aparta̱tic pa Dios. Mit itunas̈cáj ni'c itucotscawey ayé Espíritu Santu iyacpay favor. 
HEB.10.30	Najawigap ni'c el Señor Dios inʉm: “Ʉ̱ tʉncastiga̱táj mit tʉnactutso'gáj jeme iwatcapay mal.” Mit inʉmatu Dios ilibruni'c: “El Señor ijuzga̱tcʉs̈áj ijayajwat.” 
HEB.10.31	Jemni'c napʉ̱́tca nagaca'uga icʉ'jugum ayé Dios jeme tsʉ̱napay pa siempre.
HEB.10.32	Po nijáwiga ayé tiempu nas̈way. Cuandu cʉs̈ is̈namcupʉ́jcaj Dios, inmajmoygau cuandu is̈tunás̈caj mʉgʉc. 
HEB.10.33	Iyacs̈ta'cway una̱c mijchat intunas̈cau mit is̈tucotscau jayau-awa'tsam. Mit ja-una̱c mijchat incotsmajyigau jeme itunas̈caway wename. 
HEB.10.34	Mit inayo̱wis̈cawey jeme tsʉ̱ngaway presu, mit ji'c injo̱jtat cuandu maljayajwat is̈chi'tcajau nu'pʉjʉn inaguepcaway, ni'c injawigap ni'c impʉctsougáj tu'c lugar más oyway mit más jegámpay tsajpni'c. 
HEB.10.35	Siguiá̱tca inconfia̱tcawa'n, ni'c we'n impʉctsougáj tu'c premiu más oyway. 
HEB.10.36	Jemni'c oy pi majmoyga mit calma, ni'c cʉs̈wa'n is̈watca lo que Dios iwampay, impʉctsougáj lo que je' iprometia̱tway. 
HEB.10.37	Inʉm Dios ilibruni'c:
HEB.10.37	Cajati pa imi'nwa'n el Señor,
HEB.10.37	ni'c je' itp ti imi'nwa'n, mit cajajegáj.
HEB.10.38	Po tu'c jayau yacs̈icway tsʉ̱náj oy ni'c cupʉcp,
HEB.10.38	po te pitucp pa mugus̈á̱m tʉnga-e'po'jcʉ̱́j.
HEB.10.38	We'n iguinʉjm Dios.
HEB.10.39	Po ʉjtsat nagawatcáj as̈am jeme pitujcapay pa itogoygawa'n, po ʉjtsat nacupʉjcáj mʉgʉc pa natsʉ̱ngawa'n salva̱tic.
HEB.11.1	Na-aguepcap seguru lo que na-atsʉ̱ngapay ni'c nacupʉjcap. Mit najawigap ni'c iyacs̈ta'cway ayé naga-e'pcapay, po nacupʉjcap. 
HEB.11.2	Mit ayé jayajwat ámbanuway tsʉ̱ngau oyninʉmic ni'c cupʉjcau.
HEB.11.3	Mit como nacupʉjcap, najawigap nat iguinʉjm Dios ma jat ayʉ̱́j mundu. Jemni'c nu'pʉjʉn cosa na-e'pcapay, ayé iwat Dios jeme jinap naga-e'pcapay.
HEB.11.4	Abel ni'c icupʉc Dios, icojtsau tu'c ofrenda más oyway, po jeme iyacway Caín, igapʉctso̱wu Dios. Mit Dios inʉm ni'c Abel tu'c jayau yacs̈icway ni'c ipʉctso̱u lo que iguiyajcaway. Mit Abel maja o'guigaj, najawigap ni'c icupʉc Dios.
HEB.11.5	Enoc ni'c icupʉc Dios, Dios iguimunʉcs̈ nijutuc pa tsajpni'c mit je' ca-o'gu yam, mit nepʉn igajapa̱tu ni'c Dios iguimunʉcs̈ pa tsajpni'c. Ja'yic itsʉ̱na Dios ilibruni'c, antes inʉjcs̈ pa tsajpni'c je' i-acji'jcau Dios ijo̱jt. 
HEB.11.6	Po jeme cacupʉcpay, ca-oyap igui-acji'jca Dios ijo̱jt. Ni'c jeme icutomiyámpay Dios, itp ti iguicupʉcwa'n ni'c itp Dios, mit ma cupʉguey ni'c Dios imoygʉs̈áj premiu jeme je' iguiche'ngapay.
HEB.11.7	Noé ni'c cupʉc, Dios igui-actujawiu jaran ayé peligru jeme jatámpay, mit ayé nunca canijatp. Mit je' pʉ̱jtʉgʉy mit chu̱chiu jaran iguiwat ayé barcu itunisalva̱jtʉway je' mit ifamilia. Ni'c je' cupʉc, i-actujawigʉs̈ jayajwat ni'c tsʉ̱ngáj condena̱tic ni'c iwatcau mal. Mit je' Dios iguipʉctso̱u ni'c icupʉc.
HEB.11.8	Abraham ni'c icupʉc Dios, ijayaumay cuandu iguiya̱s̈ pa ma nʉcs̈ jatu'c lugar jeme je' iguimo'ámpay. Mit je' pichin itʉcmayna̱s̈ maja igajawipaj jʉm inʉcs̈wa'n. 
HEB.11.9	Ni'c je' icupʉc Dios, tsʉ̱nau as̈am tu'c pe'ta̱may jayau en ayé na̱s̈ iguiprometia̱jtaway Dios, mit en ayé jayna̱s̈ je' itutsʉ̱nau mantialtʉcwájat, mit wename-ey itsʉ̱ngaj Isaac mit Jacob, mit je'jat ipʉctsougawey ayé promesa. 
HEB.11.10	Mit Abraham i-atsʉ̱nau ayé nʉ'jcopac tsajpni'cway jeme cacʉs̈pay, mit ayé nʉ'jcopac iforma̱t Dios.
HEB.11.11	We'ney Sara ni'c cupʉc, Dios iguimajyiu pa i-íjtʉj iway, mit cani-ijtʉpate. Mit je' oyau ita'c mit ajchwayo'ganu. Jat we'n ni'c je' icupʉc ni'c Dios icumplia̱táj lo que iguiprometia̱jtaway. 
HEB.11.12	Mit we'ney Abraham na'wayo'ganu, po majawe'naj por je' pichin mayo'c familiajat as̈am ma̱jts tsajpni'cway, mit as̈am po'y lama̱t-auni'cway jeme nagamaycupa̱tipay.
HEB.11.13	Mit nu'pʉjʉn je'jat icupʉjcau Dios hasta i-o'jcaj, mit igapʉctsougawu jaran lo que iguiprometia̱tcajaway Dios. Po i-is̈cau ni'c tomanu-ate pa iguipʉctsougawa'n ayé promesa mit icupʉjcau. Mit je'jat ijawigau ni'c catsʉ̱ngáj pa siempre en ayʉ̱́j mundu. 
HEB.11.14	Je'jat inʉmgau wename pa najáwiga ni'c iche'ngau jatu'c lugar más oyway tsajpni'c mam itangawa'n pa siempre. 
HEB.11.15	Ni'c igapensá̱tcaj en ayé lugar mam ipíchingaj, iguimoygapate tiempu pa ipitujcanuwa'n. 
HEB.11.16	Po je'jat iwangau tu'c lugar más oyway jeme itpay tsajpni'c. Jemni'c Dios nunca cawinchu̱gap pa iguiwayjatcʉs̈wa'n. Mit pa je'jat i-oyac tu'c nʉ'jcopac tsajpni'c.
HEB.11.17	Abraham icupʉc mʉgʉc Dios cuandu iguiproba̱t, ni'c iguinajau ma ago'c iway Isaac mam isacrifica̱tca. Mit Abraham i-ago'gájate iway tu'gujyuway, mit jemé ayé Dios iguiprometia̱jtaway. 
HEB.11.18	Ni'c Dios ámbanu inʉjmau Abraham: “Por Isaac inaguepáj may familia.” 
HEB.11.19	Mit Abraham icupʉc ni'c Dios ijtʉu poder pa igui-acjutucta̱jcʉs̈wa'n o'guijcatway. Mit je' i-aguepate iway as̈am o'guicway, po imunʉcs̈nu-atu nijutuc.
HEB.11.20	Mit Isaac ni'c icupʉc Dios, ibendiciona̱tcʉs̈ Jacob mit Esaú, mit inʉmgʉs̈au ni'c iguimingajáj cosa oyway. 
HEB.11.21	Jacob icupʉc Dios, ni'c cuandu tom pa i-o'cwa'n, je' ibendiciona̱tcʉs̈au inimechquij José iwajyat, mit i-adora̱t Dios tsactsowic iporto̱ni'c. 
HEB.11.22	José icupʉc Dios, ni'c cuandu tom pa i-o'cwa'n, i-anuncia̱t ni'c pichingáj Egiptojway na̱s̈ Israel ijayajwat, mit iyac orden ma munʉs̈caja je' ipajc cuandu ipichingawa'n, mit ma ni̱pca je' inʉ'jcopacni'c.
HEB.11.23	Moisés ima̱m mit ite̱t icupʉjcau Dios, ni'c cuandu i-ijt Moisés, i-actsʉ̱ngau cuyu'tsic tu̱gup po' ni'c ayé rey i-ago'jcʉs̈p qui'chwájat. Ni'c ima̱m mit ite̱t i-is̈cau ni'c pichináj oy ayé qui'chwáy, mit igapʉ̱tcawu lo que imanda̱tway ayé rey. 
HEB.11.24	Mit Moisés icupʉc Dios, ni'c cuandu mʉjanu, igawanu ma iguiwayjatac rey Faraón iwayma̱m. 
HEB.11.25	Je' icupi̱u pa iguitunas̈wa'n mit Dios ijayajwat que inimojyʉwa'n gustu mit ayé ma̱jlat jeme cʉs̈ámpay. 
HEB.11.26	Je' ijawiu ni'c más oy iguitunas̈wa'n as̈am Cristu iguitunas̈, mit igawangʉs̈awu Egiptojatway iriquezajat. Ni'c je' isiguia̱jtau hasta iguipʉctsowa'n ayé premiu iguimo'ámpay Dios. 
HEB.11.27	Je' icupʉc Dios, jemni'c iguiyajc Egiptojway na̱s̈, mit igapʉ̱tu te awa'nip ayé rey. Je' imajmoy ayé peligru ni'c as̈am i-is̈way ayé Dios naga-e'pay.
HEB.11.28	Moisés ni'c icupʉc Dios, iwatchu̱chiu ayé ma̱s̈ʉjw pascua, mit manda̱t ma s̈ics̈ca borregunipin tʉc-auni'jcat. Iwat we'n pa ayé ángel maga-ago'jcʉs̈a Israejlatway iprimer-wajyat. 
HEB.11.29	Ni'c icupʉjcau Dios, Israejlatway oyau iguinas̈ca ayé Mar Rojo as̈am tʉ'tsna̱s̈ni'c. Mit Egiptojatway iwangawey iguinas̈cawa'n ni-as̈amu, po jem inʉ-o'jcaj.
HEB.11.30	Ni'c icupʉjcau Dios, i-apitucje̱jcau siete s̈ʉjwat ayé nʉ'jcopac Jericó, mit ca'u ayé barda itu-atujcaway ayé nʉ'jcopac. 
HEB.11.31	Ayé malto's̈ay Rahab ni'c icupʉc Dios, catogoyu as̈am ayé jayajwat igajayaumaygaway Dios, ni'c je' ipʉctsougʉs̈ oy ayé soldajat Israelway jeme mingaway espia̱tpay.
HEB.11.32	¿Ti más tʉnʉmgʉs̈áj? Mayo'c tiempu tʉs̈pʉcwa'n te tʉnampi̱p de Gedeón, Barac, Sansón, Jefté, David, mit we'ney Samuel mit profetajat. 
HEB.11.33	Ni'c icupʉjcau Dios, ivencia̱tcau rejyat, i-arregla̱tcau oy nu'pʉjʉn asuntujat, Dios iguimajyigau as̈am iguiprometia̱tcajau, mit i-awatujcawey leojnat. 
HEB.11.34	Majatway jʉn-ádatsic iguigawatcajawu neti, icupo'jcau jeme iguitu-ago'jcámpayate espada, tsʉ̱ngau débil mit Dios iguimoygau maj, itcʉjʉu maj pa itsuguinwatcawa'n mit i-acpo'jcau soldajuc jatu'c lajatway. 
HEB.11.35	To's̈ajyat iguijutucta̱jcajau i-á̱nimajat.
HEB.11.35	Mit japu̱t jayajwat i-actunas̈cau hasta i-ago'jcau, mit je'jat oyapate inilibra̱tcʉjʉ te icuyaguigap Dios i-oyway to̱u, po je'jat más iwangau Dios igui-acjutucta̱jcáj pa itsʉ̱ngawa'n oy tsajpni'c. 
HEB.11.36	Mit una̱c iguitus̈i̱jcau maljayajwat mit iguiraunipʉ'ngau, mit hasta icutsumda̱jcau cuytujugum. 
HEB.11.37	Cʉjtu'c i-ago'jcawey mit tsa', cʉjtu'c itutsuctujcau sierra, itunas̈cau mayo'c, mit cʉjtu'c itu-ago'jcau espada. Je'jat yo'ytacyo'ygau, mit puru borregu-ác mit chi̱bu-ác ijamucjatcau. Je'jat tsʉ̱ngau pro̱wij, triste mit i-actunas̈cau may. 
HEB.11.38	Mit ayé maljayajwat ayʉ̱́j mundujway igamerecia̱tcap itsʉ̱ngawa'n mit Dios ijayajwat. Dios ijayajwat yo'ytacyo'ygau mam iga-it tʉjcat, copac-awa'tsajmat, mit inas̈cau s̈ʉjwat tsa'cʉtʉjmat mit mam i-ítcaj cʉtwájat copac-auni'cway. 
HEB.11.39	Mit nu'pʉjʉn Dios ijayajwat tsʉ̱ngau oyninʉmic ni'c icupʉjcau Dios, po igapʉctsougawu jaran lo que Dios iprometia̱tway. 
HEB.11.40	Ni'c Dios i-is̈ey tu'c cosa más oyway pa ʉjtsatey, pa we'n pareju napichingawa'n oy mit je'jat.
HEB.12.1	Jinap ʉjtsat na-aguepcap mayo'c ampay jayajwat nas̈yajcajaway ejemplu nat nacupʉjcawa'n. Jemni'c nachi'tca nu'pʉjʉn cosa nas̈-u'tscapay, mit nu'pʉjʉn ma̱jlat nas̈ajca'ugapay, mit napujʉ'jca pa jʉpm en ayé carrera nas̈moygaway Dios, mit nagacutániga. 
HEB.12.2	Mit naga-e'pyájca Jesús, ni'c je' i-acchu̱chiu lo que nacupʉjcapay, mit je' nas̈acpichingáj oy. Je' ji'c ijo̱jt ni'c isalva̱tcʉs̈áj jayajwat, jemni'c je' imajmoy iguitunas̈ cunu̱s̈ni'c, mit igawatu cuenta jeme iguitucotscaway. Mit jinap je' tsʉ̱nap mʉjninʉmic i-oyimaycʉ'ni'c Dios mam je' imanda̱t.
HEB.12.3	Nijáwiga lo que iwatway Jesús ni'c je' itunas̈ cuandu iguipʉctʉgʉygau maljayajwat, pa we'n miganicansa̱tcʉjʉ̱́j ne migadesmaya̱tcáj. 
HEB.12.4	Mijchat milucha̱tcap mit ma̱jlat, po inganitunas̈cap hasta pa in-o'jcawa'n. 
HEB.12.5	¿Mijchat inyijawiyo'tcaway nat is̈tsawigau Dios? ni'c je' is̈-e'pcap as̈am is̈wajyat. Mit inʉm ilibruni'c:
HEB.12.5	Hijo, wat cuenta cuandu el Señor is̈acyacs̈p pa pi jayaumay,
HEB.12.5	mit camdesmaya̱t cundu is̈che'cta'gáj.
HEB.12.6	Ni'c el Señor jeme iwampay, i-acyacs̈áj,
HEB.12.6	mit nu'pʉjʉn iwayjatpay, icastiga̱táj.
HEB.12.7	Mit oy pi majmoyga cuandu Dios is̈acyacs̈cáj, ni'c je' is̈-e'pcap as̈am is̈wajyat. Ni'c siempre tu'c jayau itp ti igui-acyacs̈wa'n iway pa ma jayaumay. 
HEB.12.8	Ni'c nu'pʉjʉn Dios iwajyat, je' i-acyacs̈cʉs̈p, mit te Dios is̈ca-acyacs̈cap mijchat, miyo'ygájate as̈am pejpejnat ni'c caje' Dios is̈wajyat. 
HEB.12.9	Natsʉ̱ngap en ayʉ̱́j mundu, na-aguepcap nate̱jtat, mit je'jat nas̈acyacs̈cap mit narespeta̱tcap je'jat. Jinap más oy najayaumáyga nate̱jtat Dios tsajpni'cway, mit natsʉ̱ngáj oy. 
HEB.12.10	Mit nate̱jtat nas̈acyacs̈cau pa tu'c tiempujyu natu je'jat iguijáwigaj. Po Dios nas̈acyacs̈cap pa natsʉ̱ngawa'n oy, pa we'n natsʉ̱ngáj aparta̱tic de nu'pʉjʉn mal as̈am je' itsʉ̱na. 
HEB.12.11	Cuandu meru nas̈acyacs̈cap Dios, caji'cp najo̱jtat, po cʉs̈wa'n ayé nas̈pichijnap más oy ni'c napʉctangap nas̈watcawa'n lo que iyacs̈ta'cway, mit natsʉ̱ngáj en paz mit Dios.
HEB.12.12	Jemni'c ni-animá̱tcʉjʉ mit moyga maj inhermanujat. 
HEB.12.13	Mit che'nga to̱u yacs̈icway mam inyo'ygawa'n, pa we'n jeme yo'ygapay desanima̱tic ma pʉjca maj, mit magapichinga yacs̈icto̱uni'c iyacway Dios.
HEB.12.14	Siguiá̱tca intsʉ̱ngawa'n en paz minu'pʉjʉjnat, mit tsʉ̱nga-ey limpiu injo̱tni'jcat. Ni'c jeme catsʉ̱ngapay aparta̱tic de nu'pʉjʉn mal, ca-oyáj igui-e'pca el Señor Dios. 
HEB.12.15	Nicuidá̱tcʉjʉ nepʉn magacuyagui ayé favor iyacpay Dios, magaca's̈ʉ'c tu'c maljayau mam mijchat mit is̈actogoyda̱jcáj, mit oyap iguijimbʉ'n nu'pʉjʉn cupʉcpajyat. 
HEB.12.16	Maga-it mam mijchat tu'c malwatpayna', ne maga-itey tu'c jeme inijawiyo'támpay jaran Dios, as̈am iguiwajt Esaú, ni'c por tu'c cayan ito'ctʉgʉy iderechu pa iguimutanwa'n nu'pʉjʉn. 
HEB.12.17	Mit injawigap ni'c cʉs̈ iguiwajt we'n, ijawanatu ma iguibendiciona̱tac ite̱t, po ite̱t igajawanu iguipʉctsowáj. Mit caja-oyawu itigats lo que iwatway Esaú, mit je' jajʉyate.
HEB.12.18	Jinap mijchat incutomigap Dios, caje' as̈am ampay jayajwat iguicutómigaj ayé copac Sinaí pa iguimaraugajawa'n Dios iley. Mit ayé copac icutomigaway tinin mʉgʉc, mit cʉs̈ chitimito'c itajn, mit chu̱chiu s̈e'mtu̱. 
HEB.12.19	Mit imaraugau ni'c ya̱s̈ trompeta, mit imaraugau ni'c Dios cots. Mit je'jat iyo'tcajau Dios ma iguigamucotscac más. 
HEB.12.20	Ni'c ca-oyawu iguimajmoyga lo que imanda̱tway Dios, ni'c inʉm te tu'c aníma̱t itute'mp ayé copac, ipojcajáj mit tsa', o icotcáj mit tu'c cujy jʉpacway. 
HEB.12.21	Mit igui-acpʉ̱tcau mʉgʉc lo que i-is̈caway, hasta Moisés inʉm: “Tʉpʉ̱to'cp mit hasta tʉyaratp.”
HEB.12.22	Po jinap mijchat incutomigau ayé copac Sion mam i-ijtʉ inʉ'jcopac Dios jeme tsʉ̱napay pa siempre. Ayé inʉmo'jcʉp Jerusalén tsajpni'cway mam itsʉ̱nga miles de ángejlat apʉcmuguic pa igui-adora̱tcawa'n Dios. 
HEB.12.23	Mit jem itsʉ̱nga apʉcmuguic jeme Dios icupiugʉs̈way. Je'jat tsʉ̱ngap jem ni'c inʉ'jyat tsʉ̱ngap ja'ygu'tic en ayé libru ijtʉpay Dios. Mit jemey itsʉ̱na Dios jeme ijuzga̱tcʉs̈ámpay nu'pʉjʉn jayajwat, mit jemey itsʉ̱nga ayé jayajwat yacs̈ijcatway jeme pichingaway oy. 
HEB.12.24	Mit jemey itsʉ̱na Jesús jeme i-acchu̱chiway ayé nam acuerdu pa jayajwat ma tsʉ̱nga oy mit Dios. Mit je' i-acpujʉ'c inipin pa natsʉ̱nga perdona̱tic, mit ayé caje' as̈am Abel inipin, ni'c ayé iyo't pa jayajwatitsʉ̱ngawa'n castiga̱tic.
HEB.12.25	Jinap márauga cuandu is̈mucotscap Dios. Ni'c ayé ampay jayajwat igamaraugawu Dios, mit ca-oyawu iguicupo'jca ayé castigu, mit Dios itsawigʉs̈ yam na̱s̈ni'c. Mit ʉjtsat más ca-oyáj napo'jca te nagamaraugap Dios jeme nas̈tsawigapay desde tsajpni'c. 
HEB.12.26	Ayé tiempu icojts Dios hasta i-acyʉgʉn na̱s̈, po jinap iprometia̱t, mit inʉm ilibruni'c: “Jatu'mbac tʉnacyʉgʉnáj na̱s̈ mit tʉnacyʉgʉnámpey tsajp.” 
HEB.12.27	Mit cuandu iguinʉm jatu'mbac i-acyʉgʉnáj na̱s̈ mit tsajp, ayé inʉmo'jcʉp ni'c Dios i-actogoyáj nu'pʉjʉn cosa catanámpay pa siempre, ni'c cʉs̈áj nu'pʉjʉn cosa waticway na̱s̈ni'c mit tsajpni'c, pa we'n tanáj ayé cosajat jeme nunca cacʉs̈pay. 
HEB.12.28	Mit jinap napʉctsougau tu'c lugar catogoypay mam Dios imanda̱t tsajpni'c, mit jemni'c nanʉmí̱jcaja Dios ni'ctiyu̱s̈. Mit naserviá̱tcaja Dios, napʉ̱́tca je' mit narespetá̱tca as̈am je' iguiwa'n. 
HEB.12.29	Ni'c Dios as̈am tu'c jʉjn jeme ino'cpay nu'pʉjʉn ma̱jlat.
HEB.13.1	Siguiá̱tca inyiwangʉjʉwa'n as̈am hermanujat ni'c incupʉjcap Cristu. 
HEB.13.2	Camnijawiyo'tca is̈pʉctsougawa'n oy Dios ijayajwat, ni'c cʉjtu'c ámbanu ipʉctsougau Dios i-ángejlat, mit canimoygʉjʉwu cuenta te ángejlat.
HEB.13.3	Nijáwiga jeme tsʉ̱ngapay presu as̈am mitsʉ̱ngapayey presu mit je'jat. Mit nijawiga-ey jeme itunas̈capay as̈am intunas̈capayey mit je'jat.
HEB.13.4	Nu'pʉjʉn jayajwat ma respeta̱tca ayé cʉ'pa't mit nepʉn magaburla̱t icʉ'pa't, ni'c Dios icondena̱tcʉs̈áj nu'pʉjʉn chajyo'ypajyat.
HEB.13.5	Campensa̱tí̱jca pa is̈aguepcawa'n may tumi̱n, po tsʉ̱́nga contentu mit lo que inaguepcapay. Ni'c Dios inʉm: “Ʉ̱ tʉganijawiyo'tcʉs̈áj ne tʉgacuyaguigʉs̈áj.” 
HEB.13.6	Jemni'c naconfiá̱tca pa nas̈nʉmgawa'n:
HEB.13.6	El Señor nas̈majyigáj,
HEB.13.6	nagapʉ̱tcáj nejʉmay jayau iwa'námpay nas̈watcajáj mal.
HEB.13.7	Nijawiga ayé jayajwat is̈cuida̱tcaway, ni'c je'jat is̈ajque's̈cajau Dios ipalabra. Nijáwiga ni'c je'jat yo'ygau oy hasta i-o'jcaj, mit cupʉ́jca as̈am je'jat icupʉ́jcaj.
HEB.13.8	Jesucristu catigatsp ni'c je' nije'yu ámbanu, jinap mit pa nu'pʉjʉn tiempu. 
HEB.13.9	Camniyajcʉjʉ is̈ajque's̈cajáj nejʉmay ama̱s̈an tigatsicway mit inga-is̈capcapay, ni'c más is̈moygap maj ayé favor iyacway Dios injo̱tni'jcat. Mit caje' is̈cupiugawa'n cayan, ni'c jeme iwatcapay wename nunca iga-aprovecha̱tcap neti.
HEB.13.10	Po ʉjtsat nacupʉjcap Cristu jeme iyacway inipin cunu̱s̈ni'c, mit jeme isiguia̱tcapay ayé ampay creencia itway ámbanu ca-itcʉjʉp parte mit ʉjtsat. 
HEB.13.11	Ambanu judíujat imʉjpa̱nijat imutʉgʉy aníma̱tnipin en ayé lugar aparta̱ticway pa Dios, mit icojtsau Dios pa jayajwat ima̱jlat. Po ayé aníma̱jtat icuerpujat ino'jcajau pe'ta̱m de ayé laj mam itsʉ̱ngaj. 
HEB.13.12	Mit we'ney Jesús itunas̈ pe'ta̱m de ayé mʉjway nʉ'jcopac Jerusalén, mit iyac inipin pa igui-aparta̱tcʉs̈wa'n ijayajwat pa je'. 
HEB.13.13	Nayo'yga as̈am je' iyo'jy pa nas̈tunas̈cawa'n as̈am je' iguitunas̈ pe'ta̱m de ayé nʉ'jcopac. Mit jemni'c ʉjtsat nas̈tucotscapey maljayajwat. 
HEB.13.14	Ʉjtsat yam naga-aguepcap tu'c nʉ'jcopac mam natangawa'n pa siempre. Po nache'ngap ayé nʉ'jcopac itámpay tsajpni'c. 
HEB.13.15	Mit como nacupʉjcanup Jesús, itp ti nas̈mʉjninʉmgawa'n Dios ni'c te nawatcap we'n, ayé más oy que nu'pʉjʉn ofrenda icotscajaway Dios ámbanu. Mit más oy nanʉ́mga ni'c je' iwatp oy. 
HEB.13.16	Mit naganijawiyo'tca nas̈watcawa'n oy mit namájyiga jeme nesitá̱tijcatway, ni'c ayé as̈am tu'c ofrenda i-acji'jcapay Dios ijo̱jt.
HEB.13.17	Jayaumáyga ayé jayajwat is̈cuida̱tcapay mit watca lo que is̈nʉmgajámpay. Ni'c je'jat is̈cuida̱tcap, ni'c itp ti iguiyajcawa'n cuenta mit Dios ti iwatcaway mit mijchat. Mit te injayaumaygap catu'ngáj ijo̱jtat. Po te ingajayaumaygap, je'jat ca-opámpey is̈majyigap.
HEB.13.18	Orá̱tca pa ʉjtsat. Tʉtsʉ̱ngap seguru ni'c tʉnwatcap oy nu'pʉjʉn cosajat, mit tʉnwangap tʉyo'ygawa'n oy en nu'pʉjʉn tʉnwatcapay. 
HEB.13.19	Mit más tʉyo'tcʉs̈ap pi orá̱tca, pa tʉtsʉ̱nawa'natu más pronto mit mijchat.
HEB.13.20	Mit ayé Dios iyacpay paz i-acjutucta̱c el Señor Jesucristu mam itsʉ̱nga á̱nimajat, mit je' icuida̱tcʉs̈p nu'pʉjʉn cupʉcpajyat, mit je' más mʉjninʉmic, ni'c je' o'c pa igui-acchu̱chiwa'n tu'c nam acuerdu, mit ayé acuerdu tanáj pa siempre. 
HEB.13.21	Je' pi is̈majyigac pa is̈watcawa'n yos̈ oyway mit pa is̈watcajawa'n lo que je' iwampay, mit pa is̈acji'jcajawa'n je' ijo̱jt ni'c inmutʉgʉygau Jesucristu. Namʉjninʉ́mga je' pa nu'pʉjʉn tiempu. Amén.
HEB.13.22	Hermanujat, tʉtsawigʉs̈p pi mutanga nu'pʉjʉn tʉnʉmgʉs̈away, ni'c tʉgaja'ygʉs̈awu mayo'c en ayʉ̱́j noc. 
HEB.13.23	Pi jawiga ni'c Timoteo pichinway cuytujugum, mit je' tu'c hermanu nawano'jcapay. Te mimp pronto yam, tʉnʉs̈cáj tʉ-e'pca mijchat.
HEB.13.24	Saludá̱tca ayé jayajwat is̈cuida̱tcapay, mit we'ney nu'pʉjʉn Dios ijayajwat. Jeme tsʉ̱ngapay Italiajway na̱s̈ is̈saluda̱tcap. 
HEB.13.25	Dios pi is̈moygac favor mijchat minu'pʉjʉjnat. Amén.
JAS.1.1	Ʉ̱ Santiago. Tʉnservia̱jtap Dios mit el Señor Jesucristu. Tʉnsaluda̱tcʉs̈p nu'pʉjʉn judíujat jeme tsʉ̱ngapay s̈is̈cada'guic jʉmba'tu.
JAS.1.2	Tʉnhermanujat, ma ji'jca injo̱jtat cuandu is̈mingajáj may pruebajat. 
JAS.1.3	Injawigap ni'c is̈mingajap pruebajat pa pi jawiga te micupʉjcap iyacs̈ta'cway, ni'c we'n oyáj is̈majmóyga más. 
JAS.1.4	Po siguiá̱tca majmóyga pa impichingawa'n oy, neti ma is̈catogoygac, pi tsʉ̱nga nu'tsic.
JAS.1.5	Te tu'c jayau mam intsʉ̱nga iguitogoyp pa iguijawiwa'n más, ma yo'jta Dios mit Dios iguimo'áj, ni'c Dios nas̈moygap pa najawiga nu'pʉjʉn, mit igache'cp nepʉn. 
JAS.1.6	Po ma cupʉc jeme iyo'támpay, mit magaduda̱t nes̈ʉ̱n. Ni'c jeme duda̱tpay ayé as̈am tu'c nʉ-ola lama̱tni'cway jeme iguicus̈újipay s̈e'm, mit jʉmgapa'tu iguimunʉcs̈p. 
JAS.1.7	Ayé jayau duda̱tpay magapensa̱t ni'c iguimo'áj tanti el Señor. 
JAS.1.8	Ayé jayau ipensa̱tpay mechc cosa ca-oyap iyo'y en tu'gu to̱u.
JAS.1.9	Ayé hermanu pro̱wijway ma ji'c ijo̱jt ni'c Dios igui-ajca's̈ʉ'cway. 
JAS.1.10	Po jeme tsʉ̱napay ricu ma ji'c ijo̱jt cuandu Dios igui-acmanagáj. Ni'c tu'c ricu iguijatáj as̈am tu'c ma'jts ipijic ica'u. 
JAS.1.11	Ni'c ipichijn s̈ʉjw mit ijajic, i-actʉ̱tsp ayé ma'jts mit ipijic cuca'p, mit togoyp i-oymanacway. Wename-ey icʉs̈wa'n tu'c ricu nu'pʉjʉn iwatpay.
JAS.1.12	Tsʉ̱náj oy ayé jayau jeme imajmoypay pruebajat. Ni'c jeme pichimpay oy mit ayé pruebajat, ipʉctsowáj tu'c premiu, mit ayé premiu inʉmo'jcʉp vida cacʉs̈ámpay, ni'c Dios iprometia̱tp iguimoygʉs̈wa'n jeme je' iguiwangapay. 
JAS.1.13	Cuandu tu'c jayau tenta̱tic pa iguiwatwa'n mal, maganʉm ni'c Dios iguitenta̱tp. Ni'c Dios ca-oyap itsʉ̱na tenta̱tic mit ma̱jlat, mit je' igatenta̱tp nepʉn. 
JAS.1.14	Ni'c cada jayau tenta̱tic cuandu ijo̱jt iguiyo'jtap pa iguiwatwa'n mal, mit iguijo̱tju'p ayé ma̱jlat. 
JAS.1.15	Mit iguitajnáj ayé mal iwampay, más iwa'náj ayé ma̱jlat, mit ayé ma̱jlat iye'cwa'n más mʉj, cʉs̈wa'n igui-actogoyáj.
JAS.1.16	Tʉnhermanujat jeme tʉwangʉs̈pay, pi is̈cawe̱jta̱jcac nepʉn. 
JAS.1.17	Dios yucmay nas̈moygap nu'pʉjʉn cosa oyway mit nu'pʉjʉn más oymanacway. Je' nas̈acmingajap nu'pʉjʉn, mit je' iyac nu'pʉjʉn ta'cs̈capay yucm. Mit je' catigatsp as̈am tu'c amu̱jʉc itigats. 
JAS.1.18	Dios nas̈wayjatcau ni'c nacupʉjcajau ipalabra jeme iyacs̈ta'cway pa ʉjtsat natsʉ̱́nga as̈am nas̈primerwajyat, ni'c we'n je' iguiwajn.
JAS.1.19	Tʉnhermanujat jeme tʉwangʉs̈pay, jawiga ni'c nu'pʉjʉn jayajwat ma cuji'cs̈iga iguimaraugawa'n, mit magacotsca jaran, ne maga-awa'niga-ey jaran. 
JAS.1.20	Ni'c te tu'c jayau awa'nip, igawatp oy as̈am Dios iguiwa'n. 
JAS.1.21	Jemni'c cuyáguiga nu'pʉjʉn mal mit niju'pcʉjʉ mam i-it ma̱jlat. Pʉctsóuga oymanac ayé palabra Dios is̈yajcajaway mijchat, mit ayé oyap is̈salva̱tcap.
JAS.1.22	Po watca lo que inʉmpay Dios, caje' pa is̈maraugawa'nu, caje' inyiwe̱tcʉjʉwa'n mijchatu. 
JAS.1.23	Ni'c te tu'c jayau imarap lo que inʉmpay Dios mit igajayaumayp, ayé as̈am tu'c jayau jeme i-e'pay iwindugʉt is̈ticni'c. 
JAS.1.24	Ni'c je' ni-ís̈ʉu mit cʉs̈ nʉcs̈, mit pe'beto'gatu iguinijawiyo'jt nat ini-ís̈ʉj. 
JAS.1.25	Po tsʉ̱náj oy tu'c jayau jeme iganijawiyo'tpay Dios iley, ni'c Dios iley yacs̈igo'c mit nas̈libra̱tcap. Je' imutamp ijo̱tni'c, mit iganijawiyo'tp lo que imaraway, po iwatp lo que Dios imanda̱tpay.
JAS.1.26	Te tu'c jayau inʉmp ni'c i-adora̱tp Dios po igadomina̱tp lo que inʉmpay, ayé je'yu niwe̱jtʉp, mit jalmanu iguinʉm ni'c i-adora̱tp Dios. 
JAS.1.27	Jeme i-adora̱tpay Dios iyacs̈ta'cway mit camotic mit ma̱jlat mam Dios Nate̱jat igui-e'p ma wat yename: ma majyigʉs̈ cuya̱macwájat mit cu-o'cwájat cuandu iguitunas̈ca, mit ma nicuida̱jtʉ maganijijnʉ mit ma̱jlat itpay en ayʉ̱́j mundu.
JAS.2.1	Tʉnhermanujat, te incupʉjcap el Señor Jesucristu jeme tsʉ̱napay mʉjninʉmic, camcupiuga jayajwat. 
JAS.2.2	Ni'c te mam inyi-apʉcmújcʉjʉ coyp tu'c jayau jeme icompay cʉ'cum de oro mit icomp jamuc oyway, mit te coypey tu'c pro̱wijway jeme icompay na̱s̈jamuc, 
JAS.2.3	mit te más inatendia̱tcap ayé jeme icompay jamuc oyway, mit je' inyʉmgajap: “Tsʉ̱́na oyway-panguni'c.” Mit pro̱wijway inyʉmgajap: “Jeme'yu mi̱ téna, o tsʉ̱́na yam na̱s̈ni'c.” 
JAS.2.4	Te inwatcap we'n, incupiugap mijchat mit mijatcap as̈am juezat ipensa̱tcapay mal.
JAS.2.5	Tʉnhermanujat tʉwangʉs̈pay, márauga. Dios icupiugʉs̈p pro̱wijat en ayʉ̱́j mundu, po je'jat itcʉjʉp riqueza ni'c icupʉjcap Dios mit ipʉctsougáj lugar mam imanda̱t Dios, ni'c je' iprometia̱tp ayé lugar pa nu'pʉjʉn iguiwangapay je'. 
JAS.2.6	Po mijchat ingawatcap cuenta pro̱wijwájat, mit ricujat ayé jeme is̈actunas̈capay mit is̈cotsnas̈capay. 
JAS.2.7	Mit ricujat ayé jeme itucotscapay Cristu jeme is̈je'jatcaway.
JAS.2.8	Inwatcáj oy te iyacs̈ta'cway is̈cumplia̱tca ayé ley más oyway, as̈am itsʉ̱na ja'yic Dios ilibruni'c: Inwa'náj inmupro̱wije̱way as̈am mi̱ inyiwajnʉ. 
JAS.2.9	Po te incupiugap jayajwat, inwatcap mal, mit ayé ley is̈culpa̱tcap ni'c ingajayaumaygap. 
JAS.2.10	Ni'c pʉmba'tu ijayaumaypay nu'pʉjʉn ley, mit iguitogoyp pa iguicumplia̱twa'n tu'c parte, culpa̱tic itsʉ̱na de nu'pʉjʉn. 
JAS.2.11	Ni'c Dios jeme inʉmway: “Migachajyo'yáj”, inʉmwey: “Miga-ago'gáj.” Po te migachajyo'yp, po mi-ago'cp, ingajayaumajyap Dios iley. 
JAS.2.12	Cótsca oy mit watca oy ni'c Dios is̈-ucyo'tcáj te inwatcau oy, ni'c je' juzga̱táj mit ayé ley jeme nas̈libra̱tcapay. 
JAS.2.13	Ni'c Dios icondena̱táj jeme iga-ayo̱wis̈way imupro̱wije̱way. Po jeme ayo̱wis̈pay, pichináj oy cuandu Dios i-arregla̱twa'n.
JAS.2.14	Tʉnhermanujat, ¿pa ti oy te tu'c jayau inʉmp ni'c je' cupʉcpay po igawatp oy? ¿Oyap itsʉ̱na salva̱tic te cupʉcpujyu? 
JAS.2.15	Mit te tu'c hermanu o tu'c hermana ca-ijtʉp ijamuc, mit ca-itcʉjʉp ti icaygámpay pa cada s̈ʉjw, 
JAS.2.16	mit te tu'c jayau mam intsʉ̱nga inʉmgʉs̈ap: “Nʉ́s̈ca oy pi jogos̈ta̱jca, pi tsʉ̱nga cu's̈i”, po igamoygʉs̈p lo que inesita̱tcapay, ¿pa ti oy ayé? 
JAS.2.17	We'ney te tu'c jayau cupʉcpujyu po igawatp oy, caservia̱tp pa neti ayé, ni'c cacupʉcp iyacs̈ta'cway.
JAS.2.18	Po tu'c jayau tʉs̈nʉjmáj: “Mi̱ micupʉcp mit ʉ̱ tʉnwatp oy.” Po ʉ̱ tʉmpo'náj: Ca-oyap is̈actujawip ni'c micupʉcp iyacs̈ta'cway te ingawatp oy, po ʉ̱ oyap tʉ-actujawi ni'c tʉcupʉcp iyacs̈ta'cway ni'c tʉnwatp oy. 
JAS.2.19	Incupʉcp ni'c itp tu'gu Dios, oy is̈nʉm. Demo̱nyujat cupʉjcapey ni-as̈amu mit yaratcap. 
JAS.2.20	Mi̱ mi tu'c jayau tonto. Oy pi jawi ni'c te tu'c jayau igawatp oy, caservia̱tp pa neti ayé, ni'c cacupʉcp iyacs̈ta'cway. 
JAS.2.21	Dios ipʉctso̱u Abraham nate̱jtat ámbanuway ni'c iwat oy. Je' ijayaumay Dios cuandu igui-ago'cwa'nate iway Isaac mam ámbanu isacrifica̱tca. 
JAS.2.22	Mi̱ in-e'p ni'c Abraham cupʉc mit iwat oy, jemni'c najawigap ni'c je' cupʉc iyacs̈ta'cway. Je' icumplia̱t lo que icupʉcway. 
JAS.2.23	Mit jem icumplia̱jt jeme tsʉ̱napay ja'yic Dios ilibruni'c: “Abraham icupʉc Dios mit Dios iguipʉctso̱u as̈am tu'c jayau yacs̈icway”, mit Dios inʉm ni'c je' Abraham i-amigu.
JAS.2.24	Mijchat in-e'pcap ni'c Dios ipʉctso̱p tu'c jayau te iwatp oy, caje' te cupʉcpujyu. 
JAS.2.25	We'ney Dios iyacs̈icninʉm ayé malto's̈ay Rahab ni'c iwat oy cuandu iguipʉctsougʉs̈ ayé mensajerujat mit i-acpichingʉs̈ pa jatu'c to̱u. 
JAS.2.26	Ni'c te nacuerpu ca-ijtʉp espíritu caservia̱tp, we'ney caservia̱tp te nacupʉcpujyu mit te nagawatp oy.
JAS.3.1	Tʉnhermanujat, nagatʉ'tstʉgʉygayu de ajque's̈pay. Najawigap ni'c ʉjtsat na-ajque's̈capay, Dios nas̈-ucyo'tcáj más mʉgʉc te nawatcau oy. 
JAS.3.2	Ni'c nu'pʉjʉn ʉjtsat nawatcapnaj ma̱jlat. Te tu'c jayau igajanʉmp ma̱jlat, ayé jayau iwatp oy mit oyap iguidomina̱t nu'pʉjʉn iwatpay. 
JAS.3.3	Nacomgajap frenu tu'c cawa̱yu i-auni'c pa nas̈jayaumaygáj, mit nadomina̱tcajap nu'pʉjʉn icuerpu. 
JAS.3.4	E'pca-ey tu'c barcu majamʉjo'gaj, mit tu'c s̈e'm mʉgʉcway iguimunʉcs̈p, po ituju'pje̱guí̱jcap tu'c timonwáy, mit we'n oyap iguimunʉs̈ acyo'ypayna' mamu iguiwa'n. 
JAS.3.5	We'ney nato̱jts titigo'c, po i-acchu̱chip mayo'c cosajat. Wename-ey tu'c titic jʉn-áratsic igui-actoy tu'c cujyuc mʉjway. 
JAS.3.6	Mit nato̱jts as̈amey jʉjn ni'c i-acchu̱chip nu'pʉjʉn mal, mit ayé tu'c parte itpay nacuerpuni'c mit ayé nas̈acnijingʉjʉp mit ma̱jlat, mit oyap igui-actogoy nu'pʉjʉn navida, ni'c ayé ma̱jlat nanʉmpay i-acchu̱chiu Awayagatsna'. 
JAS.3.7	Jayajwat oyap iguidomina̱tca nu'pʉjʉn aníma̱jtat, jojnat, tsanajyat, mit aníma̱jtat lama̱tni'jcatway, mit domina̱tic igui-actsʉ̱́nga. 
JAS.3.8	Po nejʉmay jayau ca-oyap iguidomina̱t ito̱jts, ni'c nato̱tsni'c ipichin nu'pʉjʉn mal nanʉmpay, mit nepʉn ca-oyap igui-atuc, mit ayé as̈am tu'c venenu nas̈ago'cpay. 
JAS.3.9	Mit na-ajw natu-oyninʉmgap Dios Nate̱jat, mit nije'yu na-ajw natumalninʉmgap jayajwat jeme Dios iwatcʉs̈way as̈am je'. 
JAS.3.10	Mit nije'yu na-ajw natu-oyninʉmgap mit natumalninʉmgap. Tʉnhermanujat, ca-oy nas̈watca we'n. 
JAS.3.11	¿Is̈jawiga oyap ipichin mam imu't nʉ' cadutsnʉ' mit ca̱mpa'cnʉ'? 
JAS.3.12	Tʉnhermanujat, ¿is̈jawiga oyap tu'c higuera-cujy iguiyac aceituna, o oyap tu'c uva-poj iguiyac higu? Wename najawigap ni'c mam imu't nʉ', ca-oyap iguiyac ca̱mpa'cnʉ' mit cadutsnʉ'.
JAS.3.13	Te tu'c jayau mam mijchat más ijawip mit más i-is̈cap, ma nas̈actujawigaguéy te iwatp oy. Mit te ijawip may, maganimʉjninʉjmʉ cuandu iguiwatwa'n oy. 
JAS.3.14	Po te in-angap jeme ijtʉpay mit te mitsuguinwatcap, camnimʉjninʉmgʉjʉ. Ni'c jalmanu is̈jawiga lo que iyacs̈ta'cway, po ingawatcap. 
JAS.3.15	Dios is̈camoygap pi is̈capca mal cosajat. Ayé mal inis̈capcapay, ayé yamujyu ichu̱chi en ayʉ̱́j mundu, ni'c ayé mal inis̈capcapay, jayajwat i-acchu̱chigau. Ayé mal cosajat Awayagatsna' is̈moygau pi jawiga. 
JAS.3.16	Ni'c te na-angap jeme ijtʉpay o te natsuguinwatí̱jcap, nagatsʉ̱ngap tranquilu ni'c nawatcap puru mal. 
JAS.3.17	Po jeme Dios nas̈actujawigapay, primeru ayé nas̈acyo'ygap limpiu, nas̈acniwangʉjʉp, nas̈acjayaumaygap, nas̈actu-ayo̱wis̈cap namupro̱wije̱way, Dios iyacp puru cosa oyway pa nagawétca mit nagatígatsca lo que nanʉmgapay. 
JAS.3.18	Jeme iche'ngapay paz, igawatcap tsuguin pa nu'pʉjʉn ma watca lo que iyacs̈ta'cway.
JAS.4.1	¿Nat ichu̱chi tu'c tsuguin mit tini'c inyi-ago'jcʉjʉ mijchat? Is̈actuwatcap mal lo que iyo'tpay injo̱jtat. 
JAS.4.2	Mijchat inyijatcap tu'c cosa hasta mi-ago'jcap pa is̈aguepcawa'n lo que inwangapay. Inwangap jayje' mit mitsuguinwatcap ni'c ca-oyap is̈pʉctsouga lo que inwangapay. Inga-aguepcap neti ni'c ingayo'tcajap Dios. 
JAS.4.3	Inyo'tcap po ingapʉctsougap, ni'c inyo'tcap mal pa is̈malgasta̱tcawa'n mit ti inwangapay. 
JAS.4.4	Mijchat ingajatcap cumplia̱tca. Oy pi jawiga ni'c te inwangap mal itpay en ayʉ̱́j mundu, inyajcap Dios as̈am inmutsuguijnat. Pʉmba'tu jeme i-amigujatpay jayajwat iwangapay mal itpay en ayʉ̱́j mundu, ayé Dios imutsuguin. 
JAS.4.5	Injawigap ni'c caje' jalmanu jeme tsʉ̱napay ja'yic Dios ilibruni'c: “Ayé Espíritu Santu jeme tsʉ̱napay najo̱tni'c, iwamp nawánga je'.” 
JAS.4.6	Je' nas̈wangap mit nas̈moygap favor. Jemni'c itsʉ̱na ja'yic Dios ilibruni'c: “Dios igapʉctsougʉs̈p jeme nimʉjninʉmgʉjʉpay, po imoygʉs̈p may favor pa jeme canimʉjninʉmgʉjʉpay.” 
JAS.4.7	Ni-entregá̱tcʉjʉ mit Dios. Majmóyga is̈tenta̱tcáj Awayagatsna', mit je' is̈cupo'jcáj. 
JAS.4.8	Cutómiga Dios, mit Dios is̈cutomigáj mijchat. Maljayajwat, camjawatca mal. Mijchat jeme impensa̱tcapay mechc cosa, yo'tcaja Dios pi is̈limpia̱tcac. 
JAS.4.9	Mijchat jeme inwatcapay mal pi tsʉ̱nga triste, ma tu'nga injo̱jtat, pi jʉyga may. Te mis̈i̱jcapate, jinap jʉ́yga. Te ji'cpate injo̱jtat, jinap tsʉ̱́nga triste. 
JAS.4.10	Camnimʉjninʉmgʉjʉ mam Dios is̈-e'pcáj, mit je' is̈mʉjninʉmgáj.
JAS.4.11	Hermanujat, camnitucotscʉjʉ mijchat. Jeme itucotsámpay mit imalninʉmámpay ihermanu, itucojtsap mit imalninʉjmap Dios iley. Po te mijchat inmalninʉmgap ley, ingajayaumaygap ley, miniwatcʉjʉp as̈am juezat iyajcapay ley. 
JAS.4.12	Itp tu'c jeme iyacway ley mit ayé Dios, mit je' ayé Juez. Je' oyap iguisalva̱t mit oyap igui-actogoy jeme iguigajayaumaypay. Mijchat migaje'jat juezat pa is̈malninʉmgawa'n inmupro̱wije̱way.
JAS.4.13	Mijchat inyʉmgap: “Jinap o jobom nanʉs̈cáj en tu'c nʉ'jcopac mit natsʉ̱ngáj tu'c s̈iwit, mit najuygáj tanti pa nas̈to'jcawa'n, mit na-actsʉ̱ngáj may tumi̱n.” 
JAS.4.14	Mit ingajawigap ti jatámpay jobom. Ni'c ¿as̈am ti ayé navida? Navida as̈am tu'c ma̱nic ni'c que's̈p s̈ʉ̱n, cʉs̈wa'n togoypatu. 
JAS.4.15	Po más oy pi nʉmga: “Te Dios iwamp, na-aguepcáj vida, mit nawatcáj ayʉ̱́jway o jatu'c cosa.” 
JAS.4.16	Po jinap mijchat minimʉjninʉmgʉjʉp. Malo'c nanimʉjninʉ́jmʉ we'n. 
JAS.4.17	Te tu'c jayau ijawip pa iguiwatwa'n oy po igawatp, ayé jayau iwatp mal.
JAS.5.1	Márauga ricujat, jʉ́yga mit ma tu'nga injo̱jtat ni'c mi'náj tiempu pa is̈tunas̈cawa'n. 
JAS.5.2	Pu̱tscada'guic intumi̱jnat itsʉ̱na, mit injamujcat iguicaygap na̱s̈wech. 
JAS.5.3	In-orojat mit implatajat chijtito'gaj itsʉ̱nga, mit ayé servia̱tp pa testigu contra mijchat, mit por ayé chijtit is̈condena̱tcáj jʉngʉtʉm. Natsʉ̱ngap últimu s̈ʉjwat po mijchat más inwatcap cuenta is̈apʉcmujca may tumi̱n. 
JAS.5.4	Inyos̈watpajyat jeme i-ajca's̈ʉ'jcaway incosechajat, jʉygap ni'c ingatso̱jcap, inwe̱jta̱jcapu. Mit Dios jeme imanda̱tpay nu'pʉjʉn imarap ijʉyga ayé yos̈watpajyat. 
JAS.5.5	En ayʉ̱́j mundu mitsʉ̱ngap oy mit inaguepcap tiyu inwangapay. Inwatcap lo que iyo'tpay injo̱jtat as̈am aníma̱t i-acye'cpʉjcapay pa igui-ago'jcawa'n. 
JAS.5.6	Inactunas̈cau mit inago'jcau tu'c jayau igawatway neti, mit je' ca-oyawu inicowajnʉ.
JAS.5.7	Jemni'c hermanujat, atsʉ̱́nga mit calma hasta imi'nwa'n el Señor. E'pca as̈am tu'c camwatpay i-atsʉ̱nap tu'c cosecha oyway mit may calma hasta imi'nwa'n primer tu̱ mit jatu'c tu̱ ituye'gámpay ayé cosecha. 
JAS.5.8	Atsʉ̱́nga-ey mijchat mit calma. Nimajmóygʉjʉ ni'c tomo'ganu pa imi'nwa'n el Señor. 
JAS.5.9	Hermanujat, camniqueja̱tcʉjʉ mijchat pa pigatsʉ̱nga castiga̱tic mit Dios, ni'c je' ayé Juez mit tomo'c itsʉ̱na. 
JAS.5.10	Tʉnhermanujat, pʉjca ejemplu mit ayé profetajat jeme cotscaway pa el Señor, ni'c itunas̈cau may po imajmoygau mit calma. 
JAS.5.11	Injawigap ni'c oyninʉmijcat ayé jeme imajmoygapay cuandu iguitunas̈ca. Inmaraugaway nat Job iguimajmojy cuandu iguitunas̈. Mit injawigap ni'c cʉs̈ iguitunas̈, el Señor iguimajyiwatu, ni'c el Señor ayo̱wis̈o'cp mit jayawano'cp.
JAS.5.12	Tʉnhermanujat, más oy pi nijawiga ayʉ̱́j: Camtʉ'tsjura̱tcayu, ne por itpay tsajpni'c, ne por itpay na̱s̈ni'c, ne por jatu'c juramentu. Te inyʉmgap jo̱, nʉmga ni'c jo̱. Te inyʉmgap ca̱j, nʉmga ni'c ca̱j, pi is̈cacondena̱tcac Dios.
JAS.5.13	Te itunas̈p tu'c jayau mam intsʉ̱nga, ma ora̱t. Te ji'cp ijo̱jt tu'c jayau, ma ʉu pa iguimʉjninʉmwa'n Dios. 
JAS.5.14	Te tu'nij tambʉn mam intsʉ̱nga, ma ya̱s̈ca jayajwat jeme icuida̱tcapay cupʉcpajyat, ma igui-ora̱tcajac mit ma iguijatscajac aceite, mit ma yo'tcaja el Señor ma iguimajyiyac. 
JAS.5.15	Mit te cupʉjcap mʉgʉc cuandu i-ora̱tca, el Señor i-ac-oytanáj ayé tu'nijway mit i-ajca's̈ʉ'gáj. Mit te iwat mal, Dios iguiperdona̱jtáj. 
JAS.5.16	Nu'pʉjʉn mijchat ajque's̈ca ayé mal inwatcaway, mit orá̱tca pa pi oytanga. Te tu'c jayau yo'ypay yacs̈ic ora̱tp mʉgʉc, Dios oyap iguipo'jnap jaran. 
JAS.5.17	Ayé profeta Elías tu'c jayau as̈am ʉjtsatey, mit ora̱t mʉgʉc pa magami'n tu̱, mit caminu tu̱ na̱s̈ni'c pa tu̱gup s̈iwit mit seis meses. 
JAS.5.18	Mit cʉs̈ ora̱twatu, mit min tu̱, mit na̱s̈ i-acye'gatu nu'pʉjʉn cosecha.
JAS.5.19	Hermanujat, te tu'c jayau mam intsʉ̱nga pichimp yacs̈icto̱uni'c, mit te tambʉn igui-acpitucpatu, 
JAS.5.20	jawiga ni'c te i-acpitucp ayé maljayau jeme pichinway yacs̈icto̱uni'c, imajyiyáj magatogoy pa siempre, mit Dios iguiperdona̱jtáj ayé mal iwatway.
1PE.1.1	Ʉ̱ Pedro tʉs̈-apóstol Jesucristu ni'c je' tʉs̈ajyu't. Tʉja'ygʉs̈ap mijchat mitsʉ̱ngapay s̈is̈cada'guic jayna̱s̈ni'jcat. Mitsʉ̱ngap Ponto, Galacia, Capadocia, Asia mit Bitiniajway na̱s̈. 
1PE.1.2	Dios Nate̱jat is̈cupiugau desde ámbanu pa is̈watcawa'n lo que je' iwampay, mit jinap Espíritu Santu is̈-aparta̱tcau pa is̈jayaumaygawa'n Jesucristu, mit je' iyac inipin pa is̈chi'tcajáj nu'pʉjʉn mal inwatcaway. Dios pi is̈acmingajac may favor mit paz.
1PE.1.3	Na-oyninʉ́mga Dios, el Señor Jesucristu ite̱t. Como je' nas̈-ayo̱wis̈o'jcap, nas̈moygau nam vida. Jat we'n ni'c Jesucristu jutucta̱c mam itsʉ̱nga á̱nimajat. 
1PE.1.4	Mit jinap na-atsʉ̱ngap lo que Dios nas̈moygámpay, ni'c je' i-aparta̱t tu'c lugar pa ʉjtsat mam je' itsʉ̱na tsajpni'c, mit ayé lugar catogoyáj, camancha̱tic mit ma̱jlat, mit ayé nunca cacʉs̈áj. 
1PE.1.5	Mit Dios nas̈cuida̱tcap mit ipoder ni'c nacupʉjcap je'. Mit je' nas̈cuida̱tcáj hasta natsʉ̱ngawa'n libra̱tic en ayé lugar i-oyacway Dios, mit ayé jatáj en ayé últimu s̈ʉjw cuandu imi'nwa'natu Cristu.
1PE.1.6	Jemni'c ji'cp injo̱jtat. Jinap pa tu'c tiempujyu itp ti is̈tunas̈cawa'n mit may pruebajat. 
1PE.1.7	Intunas̈cap pa pi jawiga te micupʉjcap iyacs̈ta'cway, ni'c lo que incupʉjcapay ayé as̈am oro, ni'c ayé oro iproba̱tcap mit jʉjn pa ma pichin oy. We'ney mijchat Dios is̈proba̱tcap pa pi pichinga oy, mit ayé más oy que oro jeme togoypay. Te mipichingap oy, Dios is̈-oyninʉmgáj mit mitsʉ̱ngáj oy mit je' en ayé s̈ʉjw ique's̈ta'cwa'n Jesucristu.
1PE.1.8	Ingani-e'pcap Jesucristu po inwangap je' mit incupʉjcap. Jemni'c ji'go'cp injo̱jtat ni'c mitsʉ̱ngáj tsajpni'c mam i-oymanagui. 
1PE.1.9	Mit impʉctsougáj premiu tsajpni'c, ni'c mitsʉ̱ngáj salva̱tic pa siempre. Jatáj we'n ni'c incupʉjcap Jesucristu.
1PE.1.10	Mit ayé profetajat inʉmgau ámbanu ni'c Dios nas̈acmingajáj favor. Mit je'jat iwano'jcau iguijawigawa'n jutim imi'nwa'n Jesucristu pa nas̈salva̱tcáj. 
1PE.1.11	Mit Cristu imajyigʉs̈ ayé profetajat, mit i-actujawigʉs̈ desde ámbanu ni'c je' itunas̈áj mit cʉs̈wa'n tsʉ̱náj mʉjninʉmic mit Dios. Mit ayé profetajat iwangau iguijawigawa'n jutim imi'nwa'n Cristu mit jutim ijatwa'n lo que inʉmway ayé Espíritu. 
1PE.1.12	Mit Dios i-actujawigʉs̈ ayé profetajat ni'c ca-oyáj igui-e'pca nat imi'nwa'n Cristu ni'c ayé nʉmic pa ʉjtsat nas̈-e'pcawa'n. Mit Dios i-ajyu't Espíritu Santu desde tsajpni'c mit imoygʉs̈ poder ijayajwat pa ma nʉmdacyo'yga oyway noticia, mit jinap je'jat is̈ajque's̈cajawey mijchat. Mit ayé hasta ángejlat iwangapey igui-e'pcawa'n lo que Dios iwatpay pa mijchat.
1PE.1.13	Pensá̱tca oy pa intsʉ̱ngawa'n prepara̱tic, mit camwatcada̱jca tigapa'tu. Atsʉ̱́nga mit may calma lo que Dios iyagámpay, mit ayé impʉctsougáj ique's̈ta'cwa'n Jesucristu, ni'c Dios nas̈moygap favor. 
1PE.1.14	Mijchat Dios is̈wajyat ni'c injayaumaygap je'. Jemni'c camjawanga mal cosajat as̈am is̈wajnʉ'jcaj cuandu inganijawigap neti. Jinap camjawatca ayé mal iyo'tpay injo̱jtat. 
1PE.1.15	Dios nas̈ya̱s̈cau mit je' limpiu itsʉ̱na, jemni'c oy nayo'yga-ey limpiu. 
1PE.1.16	Ni'c ja'yic itsʉ̱na Dios ilibruni'c, inʉm Dios: “Yo'yga limpiu ni'c ʉ̱ limpiu tʉtsʉ̱́na.”
1PE.1.17	Dios niwe'nu igui-e'pcʉs̈ nu'pʉjʉn jayajwat, mit je' ijuzga̱táj cada jayau as̈amu iguiwajt. Mit te inyo'tcajap Dios as̈am inte̱jtat, oy pi pʉ̱tca je' nu'pʉjʉn tiempu inyo'ygawa'n en ayʉ̱́j mundu, ni'c en ayʉ̱́j mundu natsʉ̱ngap as̈am jeme yo'ygapay jayna̱s̈ni'c. 
1PE.1.18	Dios is̈libra̱tcau ni'c ámbanu jalmanu-ate inyo'ygaj. Inwano'jcau ayé mal costumbrejat is̈yajcajaway inte̱jtat. Injawigap ni'c Cristu itso̱c pa nama̱jlat, po caje' mit oro ne plata jeme togoygapay. 
1PE.1.19	Je' itso̱c nama̱jlat mit inipin jeme valia̱tpay más. Ambanu icotscajau Dios tu'c borreguwáy limpiuway pa iguitso̱jcawa'n ima̱jlat, po como Cristu igawatu mal, je' nicotstʉgʉjyʉu mit Dios as̈am tu'c borreguwáy ca-ijtʉpay mancha ne cajinic mit ma̱jlat. 
1PE.1.20	Dios inʉm desde iguiwajt ayʉ̱́j mundu ni'c Cristu itso'gáj nama̱jlat, mit jinap je' min en ayʉ̱́j últimu tiempu pa natsʉ̱ngawa'n oy. 
1PE.1.21	Jinap nacupʉjcap Dios ni'c Cristu nas̈salva̱tcau, mit Dios i-acjutucta̱c Cristu mam itsʉ̱nga á̱nimajat, mit i-oyninʉm, pa we'n nacupʉjcáj más mit na-atsʉ̱ngáj hasta nas̈pʉctsougáj Dios.
1PE.1.22	Ayé Espíritu Santu is̈majyigau pa is̈jayaumaygawa'n ayé oyway noticia jeme iyacs̈ta'cway, mit jinap limpia̱tic itsʉ̱na imvidajat, pa we'n inwangáj iyacs̈ta'cway inhermanujat, mit jemni'c niwángʉjʉ may mit nu'pʉjʉn injo̱jtat. 
1PE.1.23	Dios is̈namwatcau ni'c impʉctsougau lo que je' inʉmway. Ni'c Dios ipalabra catogoyp, caje' as̈am semilla na̱s̈ni'cway jeme togoypay, po je' ipalabra is̈moygap vida mit tamp injo̱tni'jcat pa siempre. 
1PE.1.24	Ni'c ja'yic itsʉ̱na Dios ilibruni'c:
1PE.1.24	Nu'pʉjʉn jayajwat as̈am ma'jts,
1PE.1.24	mit as̈am ique's̈ oymanac tu'c jayau, ayé as̈am tu'c ma'jts ipijic.
1PE.1.24	Ni'c ayé ma'jts cutʉ̱chip, mit ipijic cuca'p,
1PE.1.25	po el Señor ipalabra tamp pa siempre.
1PE.1.25	Mit ayé palabra inʉmo'jcʉp ayé oyway noticia jeme is̈ajque's̈cajaway.
1PE.2.1	Jinap cuyáguiga nu'pʉjʉn ma̱jlat mit nu'pʉjʉn we̱jtat. Mit camniwe̱tcʉjʉ mijchatu. Cam-ánga jeme ijtʉpay más, mit camtucótsca nepʉn. 
1PE.2.2	Jinap mitsʉ̱ngap as̈am yauya̱wájat. Oy pi wanga tu'c leche camoticway mit ma̱jlat, ayé inʉmo'jcʉp ni'c pi wanga puru cosa oyway iyacpay Dios, pa we'n miye'jcáj mit mitsʉ̱ngáj salva̱tic. 
1PE.2.3	Ni'c injawigap ni'c el Señor jayawano'cp.
1PE.2.4	Nacutómiga Cristu ni'c je' as̈am tu'c tsa' itsʉmtso̱pay nu'pʉjʉn, mit je' nas̈moygap vida. Jayajwat igawangawu Cristu, po Dios icupi̱u mit iwano'cp. 
1PE.2.5	Cristu is̈moygau nam vida ni'c inmutʉgʉygau je' mit jinap Dios is̈pʉjcáj as̈am tu'c templu mam je' itsʉ̱nawa'n. Mit Dios is̈-aparta̱tcau pa intsʉ̱ngawa'n as̈am pa̱nijat pa is̈servia̱tcajawa'n je', mit oyáj is̈cótscaja Dios tu'c ofrenda jeme je' ipʉctsowámpay, ni'c Cristu is̈moygap favor. 
1PE.2.6	Jemni'c ja'yic itsʉ̱na Dios ilibruni'c:
1PE.2.6	Márauga. Tʉnyagáj nʉ'jcopac Sion tu'c tsa' meru tanámpay esquinani'c pa itsʉmwa'n más,
1PE.2.6	mit ayé Dios icupi̱u, mit iwano'cp,
1PE.2.6	mit jeme icupʉcpay je', cawinchu̱gáj.
1PE.2.7	Jemni'c mijchat micupʉjcapay inwano'jcap je'. Po jeme cacupʉjcapay, icumplia̱tcanup jeme tsʉ̱napay ja'yic Dios ilibruni'c, inʉm:
1PE.2.7	Ayé tsa' igawangaway tʉcwatpayna'jat,
1PE.2.7	Ayé tamp pa esquinani'c pa itsʉmwa'n más.
1PE.2.8	Mit inʉmey Dios ilibruni'c:
1PE.2.8	Je'jat cunepigap en ayé tsa'
1PE.2.8	mit igui-ajca'ugáj.
1PE.2.8	Je'jat cunepigap en ayé tsa', mit ayé tsa' inʉmo'jcʉp Cristu ipalabra, ni'c ayé jayajwat igajayaumaygap lo que inʉmpay Cristu. Mit Dios inʉm ámbanu ni'c cunepigáj, ni'c cajayaumaygap.
1PE.2.9	Dios is̈cupiugau pa is̈wayjatcáj. Dios as̈am rey mit je' is̈yajcau pa pa̱nijat pa is̈servia̱tcajawa'n je'. Dios is̈-aparta̱tcau mit is̈actangap pa je'. Jat we'n pa is̈nʉmdacyo'ygawa'n nu'pʉjʉn cosa oyway iwatpay Dios, ni'c Dios is̈ya̱s̈cau pa pi cuyaguiga nu'pʉjʉn mal, pa we'n miyo'ygáj Dios iluzni'c oymanacway. 
1PE.2.10	Mijchat primeru migaje'jat Dios is̈jayajwat, po jinap mijchat Dios is̈jayajwat. Primeru Dios is̈ca-ayo̱wis̈cawu, po jinap Dios is̈-ayo̱wis̈canup.
1PE.2.11	Mijchat tʉwangʉs̈pay, mitsʉ̱ngap as̈am pe'ta̱majyat en ayʉ̱́j mundu mit as̈am miyo'ygapay jayna̱s̈ni'c. Tʉnʉmgʉs̈ap pi niju'ptangʉjʉ de ayé ma̱jlat iyo'tpay injo̱jtat, ni'c ayé ma̱jlat oyap is̈atujcap mit is̈actogoygáj. 
1PE.2.12	Niportá̱tcʉjʉ oy mam is̈-e'pcap ayé jayajwat jeme iga-is̈capcapay Dios. Jinap is̈tucotscap ni'c mimaljayajwat, po majawe'naj i-e'pcáj ni'c inwatcap oy, mit i-oyninʉmgáj Dios en ayé s̈ʉjw cuandu i-arregla̱twa'n.
1PE.2.13	Como injayaumaygap el Señor, jayaumáyga-ey nu'pʉjʉn jayajwat jeme manda̱tcapay. Más injayaumaygáj tu'c rey ni'c je' más manda̱tp. 
1PE.2.14	Jayaumáyga-ey gobernadojrat ni'c je'jat iyajcau pa iguicastiga̱tcawa'n maljayajwat mit pa igui-oyninʉmgawa'n jeme iwatcapay oy. 
1PE.2.15	Dios iwamp pi watca oy, pa we'n in-awatujcáj jeme iga-is̈capcapay Dios, ni'c je'jat igajawigap ti inʉmgapay.
1PE.2.16	Jinap mitsʉ̱ngap libre po caje' pa is̈watcawa'n mal. Dios is̈libra̱tcau pa is̈servia̱tcajawa'n je'. 
1PE.2.17	Respetá̱tca nu'pʉjʉn jayajwat, wánga nu'pʉjʉn hermanujat, pʉ̱tca Dios mit respetá̱tca ayé rey jeme is̈manda̱tcapay.
1PE.2.18	Mozojat, jayaumáyga mit respetá̱tca injaycat. Caje'yu jeme manda̱tcapay oy po we'ney jayaumáyga injaycat jeme iga-ayo̱wis̈capay nepʉn. 
1PE.2.19	Te is̈actunas̈cap ni'c inwatcap oy, Dios is̈-oyninʉmgáj, ni'c intunas̈cap ni'c inwatcap lo que je' iwampay. Solo oy pi majmoyga is̈tunas̈cawa'n. 
1PE.2.20	Ni'c te is̈actunas̈cap ni'c inwatcap mal ¿pa ti oy te inmajmoygap? Po te intunas̈cap ni'c inwatcap oy mit inmajmoygap, iyacs̈ta'cway Dios is̈-oyninʉmgáj. 
1PE.2.21	Mit Dios is̈ya̱s̈cau pa is̈tunas̈cawa'n, ni'c we'ney Cristu itunas̈ pa ʉjtsat mit nas̈yajcajau ejemplu pa nayo'yga as̈am je' iyo'jy. 
1PE.2.22	Cristu igawatu mal, ne cawe̱tu nunca. 
1PE.2.23	Cuandu iguitucótscaj je', igapo'ngʉs̈u mal. Cuandu je' iguitunas̈, iganʉmu ni'c venga̱táj, po iyajcau nu'pʉjʉn Dios icʉ'jugum pa je' ma juzga̱tcʉs̈ yacs̈ic. 
1PE.2.24	Cristu itunas̈ pa ʉjtsat mit itsʉm nu'pʉjʉn mal nawatcaway cuandu i-o'jc cunu̱s̈ni'c. Je' iwat we'n pa ʉjtsat natsʉ̱́nga libra̱tic pa nagajawátca mal, mit we'n nayo'ygáj yacs̈ic. Mit je' imoyta̱jcau pa mijchat pi oytanga. 
1PE.2.25	Ni'c mijchat mitsʉ̱ngau as̈am borregujat jeme cunʉs̈igapay, po jinap incutomigau Cristu ni'c je' as̈am tu'c borregucuida̱tpay, mit je' icuida̱tp imvidajat.
1PE.3.1	We'ney mijchat to's̈ajyat jayaumáyga inya'jwat, mit te je'jat igacupʉjcajap Dios ipalabra, inganʉmgajáj neti po je'jat oyáj icupʉjca ni'c i-e'pcáj ni'c mijchat miniporta̱tcʉjʉp oy. 
1PE.3.2	Cupʉjcáj ni'c is̈-e'pcap ni'c miyo'ygap decente mit mirespeta̱tcap. 
1PE.3.3	Te minigutigatscʉjʉp mit luju, te miniguque'cs̈cʉjʉp oymanac, mit te mini-adorna̱tcʉjʉp mit oro, po camnimʉjninʉ́mgʉjʉ mit ayé. 
1PE.3.4	Más oy pi tsʉ̱nga oy mit Dios, pi tsʉ̱nga tranquilu mit pi watca oy. Mit te inwatcap we'n ayé as̈am tu'c adornu jeme catogoyámpay, mit ayé igui-acji'jcap Dios ijo̱jt. 
1PE.3.5	Ni'c ámbanu ayé to's̈ajyat jeme iwangaway Dios, más ipensa̱tcau pa itsʉ̱ngawa'n oy mit je'. Je'jat icupʉjcau Dios mit ijayaumaygau ina'jwat. 
1PE.3.6	We'ney Sara ijayaumay ina'u Abraham, mit inʉm ni'c je' iguimanda̱tp. Te mijayaumaygap as̈am Sara iguiwajt, inwatcáj oy mit ingapʉ̱tcáj neti. 
1PE.3.7	We'ney mijchat jayajwat, tsʉ̱́nga oy mit into's̈ajyat as̈am jayajwat jeme i-entendia̱tcapay, mit respetá̱tca ni'c tu'c to's̈ay más débil, ni'c miniméchcatij Dios is̈moygau favor pi aguepca vida. Te inwatcap we'n, Dios ipo'náj lo que inyo'tcajámpay.
1PE.3.8	Tsʉ̱́nga en acuerdu minu'pʉjʉjnat, ni-ayo̱wís̈cʉjʉ, niwangʉjʉ as̈am hermanujat, ayo̱wís̈ca jayajwat, mit camnimʉjninʉ́mgʉjʉ. 
1PE.3.9	Camacpítujcaja mal jeme is̈watcajapay mal. Cammalninʉmga jeme is̈malninʉmgapay, más oy pi oyninʉmga. Injawigap ni'c Dios is̈ya̱s̈cau pa is̈-oyninʉmgáj mijchat.
1PE.3.10	Ni'c jeme iwampay ivida, mit jeme iwampay itsʉ̱nawa'n oy cada s̈ʉjw,
1PE.3.10	maganʉm cosa ma̱jlatway, mit magawe̱t nepʉn.
1PE.3.11	Ma cuyagui nu'pʉjʉn ma̱jlat, mit ma wat oy.
1PE.3.11	Ma che'n pa itsʉ̱nawa'n tranquilu, mit ma siguia̱jta ayé.
1PE.3.12	Ni'c el Señor icuida̱tp jeme iwatpay oy,
1PE.3.12	mit je' ipo'ngʉs̈ap lo que iguiyo'tcajapay,
1PE.3.12	po jeme iwatcapay mal, el Señor iga-e'po'jcʉs̈ʉp.
1PE.3.13	¿Mit pʉn oyáj is̈watcajap mal te mijchat inwatí̱jcap oy? 
1PE.3.14	Po te intunas̈cap ni'c inwatcap oy, ma ji'jca injo̱jtat. Jemni'c campʉ̱tca nepʉn, ne cammoyga laj is̈apʉ̱tigáj. 
1PE.3.15	Po respetá̱tca Cristu el Señor mit nu'pʉjʉn injo̱jtat, pa je' ma is̈manda̱tcac. Tsʉ̱́nga prepara̱tic pa is̈po'ngawa'n nu'pʉjʉn jayajwat, ni'c iwangap is̈-ucyo'tcáj tini'c is̈atsʉ̱́nga Cristu, mit impo'ngáj oy mit may respetu. 
1PE.3.16	Pi jawiga te oy lo que inwatcapay, ni'c te is̈tucotscap, je'jat winchu̱cta̱jcáj ni'c i-e'pcáj ni'c miyo'ygap oy ni'c incupʉjcap Cristu. 
1PE.3.17	Te Dios iwamp, más oy pi tunas̈ca ni'c inwatcap oy, mit caje' is̈tunas̈cawa'n ni'c inwatcap mal.
1PE.3.18	Ni'c Cristu itunas̈ey pa ʉjtsat, mit je' o'c tu'mbagu pa iguitso'cwa'n nu'pʉjʉn mal iwatcaway jayajwat. Cristu iwat oy po itunas̈ pa maljayajwat. Iwat we'n pa nas̈ajcoygáj mam Dios. Iyacs̈ta'cway je' o'c icuerpu po jutucta̱gatu. 
1PE.3.19	Cʉs̈ ijutucta̱jc Cristu, je' nʉcs̈ hasta mam á̱nimajat jeme tsʉ̱ngaway cʉtʉm as̈am presujat, mit inʉmgʉs̈au oyway noticia. 
1PE.3.20	Ayé á̱nimajat cajayaumaygawu ámbanu en ayé tiempu itsʉ̱naj Noé. Wejpu'n Noé iwat ayé barcu, mit Dios ja-i-atsʉ̱ngʉs̈ ayé jayajwat ma cuyaguiga ima̱lway to̱jwat. Mit camayu nisalva̱tcʉjʉway. Solo ocho jayajwatu tʉgʉygau barcuni'c pa inisalva̱tcʉjʉwa'n. 
1PE.3.21	Ayé nʉ' inʉmo'jcʉp as̈am jinap naninʉ'gutemgʉjʉ, mit natsʉ̱ngap salva̱tic ni'c nacupʉjcap ni'c Jesucristu jutucta̱c. Ayé nʉ'gutem caje' pa nas̈limpia̱twa'n nacuerpu po ayé nacumplia̱tcap ni'c najawigap ni'c ayʉ̱́j ayé lo que Dios iwampay. 
1PE.3.22	Mit Jesucristu cu't tsajpni'c mit tsʉ̱nap i-oyimaycʉ'ni'c Dios, mit je' jinap iguijayaumaygap ángejlat mit nu'pʉjʉn jeme manda̱tcapay jem.
1PE.4.1	Cristu itunas̈ icuerpuni'c pa ʉjtsat, mit mijchat tsʉ̱́nga-ey dispuestu pa is̈tunas̈cawa'n, ni'c jeme itunas̈way icuerpuni'c, igajawa'náj iguiwatwa'n mal. 
1PE.4.2	Mit jinap tsʉ̱náj en ayʉ̱́j vida pa iguiwatwa'n lo que Dios iwampay, mit caje' pa iguiwatwa'n lo que iyo'tpay ijo̱jt. 
1PE.4.3	Ambanu inwatcau as̈am maljayajwat iguiwángaj, po jinap ingajawatcap we'n. Inwatcau mal, inwatcau lo que iyo'tway injo̱jtat, mi-u̱jcau pʉjʉn is̈wángaj, inwatcau tigapa'tu mam in-u̱ctacyo'ygaj, mit inadora̱tcau tiyu̱s̈at jeme ca-ojyatway. 
1PE.4.4	Mit jinap je'jat nigu-épigʉjʉp ni'c mijchat ingajatumuwatcap je'jat ayé mal iwatí̱jcapay, mit jemni'c is̈tucotscap. 
1PE.4.5	Po je'jat inʉmgajáj Dios ti iwatcaway, ni'c Dios itp ti iguijuzga̱tcʉs̈wa'n jeme tsʉ̱ngapnajway mit o'guijcatway. 
1PE.4.6	Jemni'guey Cristu iguinʉmgʉ́s̈aj oyway noticia o'guijcatway, ni'c je'jat o'jcau as̈am jayajwat po je'jat i-espíritu tsʉ̱ngáj pa siempre, as̈am Dios itsʉ̱na pa siempre.
1PE.4.7	Mit tomo'ganu pa icʉs̈wa'n nu'pʉjʉn cosajat. Jemni'c pensá̱tca oy mit oratí̱jca. 
1PE.4.8	Jinap más oy pi watca ayʉ̱́j: Pi niwangʉjʉ may minu'pʉjʉjnat, ni'c te miniwangʉjʉp, ingawatcáj cuenta te tambʉn is̈watcajap mal, mit miniperdona̱tcʉjʉ̱́j. 
1PE.4.9	Nipʉctsóugʉjʉ oymanac minu'pʉjʉjnat mit camniquejá̱tcʉjʉ. 
1PE.4.10	Dios imoy favor cada jayau pa ma oya iguimajyiwa'n ihermanu, mit miyos̈watcáj oy pa Dios te inmajyigap inhermanujat ni'c Dios is̈yajcau pa pi watca we'n. 
1PE.4.11	Te tu'c jayau cotsp, ma cots as̈am Dios iguiwa'n. Te tu'c jayau iservia̱jtap ihermanu, ma servia̱t as̈am Dios iguimoyp maj pa iguiwatwa'n. Pa we'n Dios tsʉ̱náj oyninʉmic ni'c Jesucristu nas̈moygap nu'pʉjʉn. Na-oyninʉ́mga je' ni'c ijtʉp poder pa nu'pʉjʉn tiempu. Amén.
1PE.4.12	Mijchat tʉwangʉs̈pay, camnigu-épigʉjʉ te is̈mingajap mʉgʉcway pruebajat, ni'c itp ti is̈jatcáj we'n. 
1PE.4.13	Más oy ma ji'c injo̱jtat ni'c intunas̈cap as̈amu Cristu iguitunas̈, pa we'n ique's̈ta'cwa'n oymanac je', ji'gáj injo̱jtat mʉgʉc. 
1PE.4.14	Ni'c te is̈tucotscap ni'c incupʉjcap Cristu, ma ji'c injo̱jtat, ni'c tsʉ̱nap injo̱tni'jcat ayé Dios jeme oyninʉmicway. Iyacs̈ta'cway ayé maljayajwat imalninʉmgap Cristu po mijchat in-oyninʉmgap. 
1PE.4.15	Te tu'c jayau mam mijchat itunas̈p, ma tunas̈ pa Cristu. Caje' iguitunas̈wa'n ni'c ago'c o nu'm o iwat mal o ni'c itunitʉgʉjyʉp jayje'. 
1PE.4.16	Po tu'c jayau magawinchú̱ga te itunas̈p ni'c isiguia̱jtap Cristu, po ma oyninʉm Dios ni'c je' imutʉgʉyp Cristu.
1PE.4.17	Jinap coyway tiempu pa Dios iguiproba̱tcʉs̈wa'n ijayajwat. Mit te Dios nas̈proba̱jtʉ'jcap ʉjtsat, más mʉgʉc iguicastiga̱tcʉs̈wa'n jeme igajayaumaygapay i-oyway noticia. 
1PE.4.18	Mit te tu'c jayau yacs̈icway maj inisalvá̱jtʉ, ¿natpaj inisalva̱tcʉjʉwa'n maljayajwat mit jeme igarespeta̱tcapay Dios? 
1PE.4.19	Jemni'c te ʉjtsat natunas̈cap as̈am iguiwa'n Dios, na-entregá̱tcaja je' navidajat mit nawátca oy. Ni'c ʉjtsat Dios nas̈watcau mit je' cumplia̱tp.
1PE.5.1	Jinap tʉntsawigʉs̈áj na'waywájat jeme is̈cuida̱tcapay mijchat, ni'c ʉ̱ tʉna'wayanu-éy as̈am je'jat. Ʉ̱ tʉn-is̈ nat iguitunas̈ Cristu, mit natsʉ̱ngámpey mit Cristu cuandu itsʉ̱nawa'n mʉjninʉmic itrononi'c. 
1PE.5.2	Tʉtsawigʉs̈p pi cuida̱tca Dios ijayajwat ni'c je'jat tsʉ̱ngap as̈am borregujat mam mijchat. Incuida̱tcáj po caje' ni'c mitsʉ̱ngap obliga̱tic, ne caje' pa inactsʉ̱ngawa'nu, po incuida̱tcáj mit nu'pʉjʉn injo̱jtat, ni'c we'n iguiwa'n Dios pi watca. 
1PE.5.3	Ingamanda̱tcáj mʉgʉc Dios ijayajwat as̈am mozojat, po inyajcajáj oyway ejemplu je'jat. 
1PE.5.4	Mit mi'nájatu Cristu meru jeme icuida̱tcʉs̈pay nu'pʉjʉn cupʉcpajyat, mit ique's̈ta'cwa'n je', napʉctsougáj tu'c premiu oymanacway jeme catogoyámpay.
1PE.5.5	We'ney mijchat ya̱wájat, jayaumáyga na'waywájat, mit minu'pʉjʉjnat nirespetá̱tcʉjʉ, mit camnimʉjninʉ́mgʉjʉ.
1PE.5.5	Ni'c Dios igapʉctsougʉs̈p jeme nimʉjninʉ́mgʉjʉpay,
1PE.5.5	Je' imajyigʉs̈p jeme canimʉjninʉ́mgʉjʉpay.
1PE.5.6	Tsʉ̱́nga domina̱tic Dios icʉ'jugum ni'c je' ito'jcʉp poder pa is̈manda̱tcáj, mit icojawa'n tiempu Dios is̈yajcáj pi jatca mʉj. 
1PE.5.7	Tigapa'tu is̈jatcámpay, campensa̱tca, solo yájcaja nu'pʉjʉn Dios icʉ'jugum ni'c je' pensa̱tp pa is̈cuida̱tcáj mijchat.
1PE.5.8	Pensá̱tca oy mit tsʉ̱́nga prepara̱tic, ni'c Awayagatsna' ayé inmutsuguijnat, mit je' as̈am león i-ʉjtacyo'y, ni'c iche'mp pʉn i-ajca'wámpay. 
1PE.5.9	Majmóyga ayé ma̱lwayna' mit cupʉ́jca mʉgʉc Dios. Injawigap ni'c jʉmba'tu en ayʉ̱́j mundu inhermanujat itunas̈cap ni-as̈amu. 
1PE.5.10	Dios nas̈moygap nu'pʉjʉn favor, mit je' nas̈ya̱s̈cau pa natsʉ̱ngawa'n mam i-oymanagui pa nu'pʉjʉn tiempu. Jatáj we'n ni'c namutʉgʉygau Jesucristu. Natsʉ̱ngáj mit je' cʉs̈wa'n nas̈tunas̈ca yam tu'c tiempu. Dios nas̈acpichingáj oy, nas̈moygáj maj mit nas̈actsʉ̱ngáj mʉgʉc. 
1PE.5.11	Na-oyninʉ́mga Dios ni'c je' ijtʉp poder pa nu'pʉjʉn tiempu. Amén.
1PE.5.12	Silvano tʉnactuja'y ayʉ̱́j noc ni'c tʉmpensa̱tp ni'c je' tu'c hermanu cumplia̱tpay. Tʉgaja'ygʉs̈awu mayo'c en ayʉ̱́j noc pa tʉtsawigʉs̈wa'n. Tʉ-actujawigʉs̈p ni'c Dios is̈wangau iyacs̈ta'cway ni'c is̈moygau favor. Jinap tsʉ̱́nga mʉgʉc mit ayé favor is̈moygaway Dios.
1PE.5.13	Is̈saluda̱tcap Dios ijayajwat tsʉ̱ngapay Babilonia, ni'c aye'jat Dios icupiugʉs̈ as̈amu mijchat. Mit is̈saluda̱tcapey Marcos jeme tʉn-e'pay as̈am tʉnwáy. 
1PE.5.14	Nisaludá̱tcʉjʉ minu'pʉjʉjnat mit tu'c ame'tamuc ni'c miniwangʉjʉp.
1PE.5.14	Dios pi is̈moygac paz minu'pʉjʉjnat ni'c inmutʉgʉygau Jesucristu. Amén.
2PE.1.1	Ʉ̱ Simón Pedro. Tʉnservia̱jtap Jesucristu mit je' tʉs̈ajyu't pa apóstol. Tʉja'ygʉs̈ap ni'c valia̱to'cp lo que ʉjtsat nacupʉjcapay. Dios mit Jesucristu is̈salva̱tcap mit is̈yacs̈icninʉmgap. 
2PE.1.2	Dios pi is̈acmingajac may favor mit paz ni'c inis̈capcanup Dios mit el Señor Jesús.
2PE.1.3	Dios ijtʉp poder, mit jemni'c nas̈moygau nu'pʉjʉn cosajat nanesita̱tcapay pa ayʉ̱́j vida mit pa nayo'yga mit je'. Jinap Dios nas̈actu-is̈capcap Jesucristu, mit je' nas̈ya̱s̈cau ni'c je' mʉjo'c mit ʉjtsat, mit iwatp cosa majatway. 
2PE.1.4	Jemni'c nas̈yajcajau majatway promesajat jeme valia̱tcapay, mit jemni'c nas̈pʉctsóuga ayé vida iyacpay Dios, ni'c nacuyaguigaway ayé ma̱jlat itpay en ayʉ̱́j mundu, ni'c ayé ma̱jlat nas̈actogoygájate. 
2PE.1.5	Jemni'c mijchat cuji'cs̈iga is̈watcawa'n ayʉ̱́j. Te micupʉjcap, watca-ey oy. Mit te inwatcap oy, inis̈capcáj más. 
2PE.1.6	Mit te inis̈capcap, nidominá̱tcʉjʉ. Mit te minidomina̱tcʉjʉp, inmajmoygáj más. Mit te inmajmoygap pruebajat, miyo'ygáj mit Dios. 
2PE.1.7	Te miyo'ygap mit Dios, inwangáj inhermanujat. Mit te inwangap inhermanujat, miniwangʉjʉ̱́j minu'pʉjʉjnat. 
2PE.1.8	Ni'c te inwatcap we'n, más impʉjcáj maj mit Dios, migacandʉ'nyujcáj mit miyos̈watcáj más pa Dios, mit we'n inis̈capcáj iyacs̈ta'cway el Señor Jesucristu. 
2PE.1.9	Po jeme igawatpay we'n, tsʉ̱nap as̈am tu'c winch jeme ca-e'pay yagats ni'c inijawiyo'tway ni'c Dios iguilimpia̱jtaway ayé mal iwatway ámbanu. 
2PE.1.10	Jemni'c hermanujat, cuji'cs̈iga is̈watcawa'n oy, pa we'n mitsʉ̱ngáj seguru ni'c Dios is̈ya̱s̈cau mit is̈cupiugau. Ni'c te inwatcap we'n, migaca'ugáj nunca. 
2PE.1.11	Ni'c we'n Dios is̈moygáj derechu pa intsʉ̱ngawa'n oymanac mam imanda̱twa'n el Señor Jesucristu. Je' manda̱táj pa nu'pʉjʉn tiempu mit je' ayé nas̈salva̱tcaway. 
2PE.1.12	Mijchat injawigap lo que iyacs̈ta'cway mit micupʉjcanup mʉgʉc, po majawe'naj tʉgatentamp tʉ-actunijawigʉs̈ ayʉ̱́j cosajat. 
2PE.1.13	Mit como tʉtsʉ̱napnaj, tʉs̈jawi oy tʉtsawigʉs̈wa'n pa pi tsʉ̱nga prepara̱tic. 
2PE.1.14	El Señor Jesucristu tʉs̈actujawiu ni'c cajati pa tʉ-o'cwa'n. 
2PE.1.15	Tʉncuji'cs̈ip tʉnʉmgʉs̈a ayʉ̱́j cosajat, pa we'n tʉ-o'cwa'n inganijawiyo'tcáj lo que tʉnʉmgʉs̈away.
2PE.1.16	Tʉ-ajque's̈cajau ni'c el Señor Jesucristu ijtʉp poder mit mi'nájatu yam. Mit ayé tʉganʉmgajawu as̈am jeme i-ampiugapay we̱jtat pa is̈actugupʉjcáj, po ʉjtsat tʉtsʉ̱ngau mit Jesús, mit tʉn-is̈cau je' cuandu Dios igui-oyninʉm. 
2PE.1.17	Mit je' Dios igui-oyninʉm mit iguimucots desde tsajpni'c mam itsʉ̱na oymanac, inʉm: “Ayʉ̱́j ayé tʉnwáy jeme tʉnwampay, mit je' tʉs̈acji'jcap tʉnjo̱jt.” 
2PE.1.18	Mit ʉjtsat tʉnmaraugau icojts Dios desde tsajpni'c, ni'c wejpu'n tʉtsʉ̱ngau mit Jesús en ayé copac mam Dios icojy.
2PE.1.19	Mit jinap más najawigap ni'c iyacs̈ta'cway lo que inʉmgaway Dios iprofetajat. Mit oy pi watca cuenta lo que inʉmgaway, ni'c ayé as̈am tu'c jʉmbola jeme ta'cs̈pay chitimicni'c ni'c nas̈actujawigap lo que inʉmway Dios. Ayé nas̈ta'cs̈cáj hasta icus̈ʉwiwa'n, ni'c Cristu mi'náj mit je' nas̈moygáj luz najo̱tni'jcat. 
2PE.1.20	Pi jawiga ni'c nu'pʉjʉn inʉmgaway profetajat Dios ilibruni'c caje' pa cada jayau igui-entendia̱twa'n as̈amu iguiwa'n. 
2PE.1.21	Ni'c ayé profetajat iganʉmgawu as̈am je'jatu iguiwángaj, po je'jat igui-aparta̱tcau Dios, mit Espíritu Santu iguimoygau ti inʉmgámpay.
2PE.2.1	Po ampay tiempu itey we̱tpay profetajat mam Dios ijayajwat, mit jinap itámpey mam mijchat we̱tpay ajque's̈pajyat, mit aye'jat i-acchu̱chigáj anu'mu ma̱lway ama̱s̈an jeme nas̈actogoypay mit hasta inega̱tcáj el Señor jeme itso̱cway ima̱jlat, mit jeme iwatcapay wename togoygáj de repente. 
2PE.2.2	Mit je'jat iwatcada̱jcáj tigapa'tu mit mayo'c iwatcáj ni-as̈amu, mit jemni'c jayajwat imalninʉmgáj ayé to̱u iyacs̈ta'cway. 
2PE.2.3	Je'jat iwano'jcap tumi̱n mit is̈ajque's̈cajáj tu'c we̱t solo pa is̈chi'tcajáj tumi̱n. Dios inʉm ámbanu ni'c tsʉ̱ngáj condena̱tic mit ayé itp ti ijatwa'n, mit cajati pa itogoygawa'n. 
2PE.2.4	Dios igaperdona̱tcʉs̈u ayé ángejlat jeme iwatcaway mal, po je' ica'tstʉgʉygʉs̈ jʉngʉtʉm, mit iyajcʉs̈ as̈am presujat chitimicni'c pa iguijuzga̱tcʉs̈wa'n.
2PE.2.5	Mit Dios igaperdona̱tcʉs̈u-ey ampay jayajwat, po i-acmin tu̱ mʉgʉcway pa ma o'jca nu'pʉjʉn ayé maljayajwat. Mit Dios isalva̱t Noé ni'c je' ja-imoygʉs̈ yacs̈icway to̱u ayé maljayajwat, mit Dios isalva̱tey jasiete jayajwat. 
2PE.2.6	Mit Dios icondena̱tcʉs̈ ma togoyga ayé jayajwat tsʉ̱ngaway nʉ'jcopac Sodoma mit Gomorra, mit toygau ayé nʉ'jcopajcat hasta neti catanu. Mit Dios iyac ayé pa ma pʉjca ejemplu jeme jinap iwatcapay mal. 
2PE.2.7	Mit Dios ilibra̱t Lot ni'c je' tu'c jayau yacs̈icway, ni'c Lot tu'no'c ijo̱jt mit awa'niu igui-is̈ nat iyo'ygaj mal nu'pʉjʉn ayé jayajwat. 
2PE.2.8	Lot tsʉ̱nau nije'yu nʉ'jcopac mam itsʉ̱nga ayé maljayajwat, mit como je' tu'c jayau yacs̈icway, je' itunas̈ mit tristeza cada s̈ʉjw ni'c je' i-is̈ mit imarau ayé mal iwatí̱jcaway ayé jayajwat. 
2PE.2.9	Mit te wename i-ijt, jinap el Señor oyap iguilibra̱tcʉs̈ ijayajwat jeme itunas̈capay, mit oyapey igui-aparta̱tcʉs̈ maljayajwat pa iguicastiga̱tcʉs̈wa'n en ayé s̈ʉjw itujuzga̱támpay.
2PE.2.10	Dios icastiga̱tcʉs̈áj jeme iwatcapay ayé mal iyo'tpay ijo̱jtat, mit itunijingʉjʉp ayé ma̱jlat, mit iyajcap menus el Señor Dios jeme más manda̱tpay. Igapʉ̱tcap nepʉn mit tercujat, mit igapʉ̱tcap iguimalninʉ́mga manda̱tpajyat. 
2PE.2.11	Mit ángejlat más itcʉjʉp poder mit más manda̱tcap, mit igamalninʉmgap manda̱tpajyat mam itsʉ̱na Dios.
2PE.2.12	Po ayé maljayajwat imalninʉmgap lo que igajawigapay. Je'jat as̈am aníma̱jtat capensa̱tcapay. Je'jat mingap en ayʉ̱́j mundu solo pa igui-actangáj mit pa igui-ago'jcáj, mit je'jat togoygáj as̈am aníma̱jtat. 
2PE.2.13	Itunas̈cáj mit ayé mal iwatcapay. Je'jat iwano'jcap iguiwatcawa'n tigapa'tu cada s̈ʉjw. Ayé maljayajwat ca-itcʉjʉp winchu̱jc mit jinic itsʉ̱nga mit ma̱jlat. Mit cuandu icáyga mit mijchat, ji'cp ijo̱jtat mit ayé ma̱jlat iwatcapay.
2PE.2.14	Je'jat ipensa̱tí̱jcap pa ichajyo'ygawa'n, iwangap iguiwati̱jcawa'n mal, i-actuwatcap mal jeme canicupʉjcapay mʉgʉc. Je'jat yújijcat pa iguiwangawa'n jayje'. Maldiciona̱tic itsʉ̱nga. 
2PE.2.15	Icuyaguigaway to̱u yacs̈icway mit jinap nʉs̈cap togoyic. Je'jat isiguia̱tcajap ayé to̱u iyacway Balaam Beor iway, ni'c je' iwan igui-actsʉ̱nawa'n tumi̱n mit ma̱jlat. 
2PE.2.16	Ayé profeta Balaam iwat mal mit iguiche'cta̱c tu'c burru jeme cacotspay. Dios i-ajcots ayé burru, mit ichi'jtau itontería ayé profeta.
2PE.2.17	Je'jat as̈am tu'c nʉ'cʉt tʉ'tsicway, mit as̈am wintuc icus̈ujipay s̈e'm, mit itp tu'c lugar mam i-it mayo'c chitimic guarda̱tic pa je'jat, mit jem iguitunas̈cawa'n pa nu'pʉjʉn tiempu. 
2PE.2.18	Je'jat iwangap ini-oyninʉmgʉjʉwa'n, mit jalmanu lo que inʉmgapay. Ayé maljayajwat iwatcap as̈am iguiyo't ijo̱jtat mit i-actuwatcapey ni-as̈amu japu̱t jayajwat, mit hasta jayajwat igajawatcapayate mal. 
2PE.2.19	Mit iguinʉmgajap ni'c te iguicupʉjcap je'jat, yo'ygáj libre. Po je'jat mismu cayo'ygap libre ni'c tsʉ̱ngap to'ctʉgʉyic mit ayé ma̱jlat. Ni'c tu'c jayau tsʉ̱nap to'ctʉgʉyic cuandu iguivencia̱tp ayé mal iwatpay. 
2PE.2.20	Nacuyaguigaway ma̱jlat itpay en ayʉ̱́j mundu mit na-is̈capcanup el Señor Jesucristu jeme nas̈salva̱tcapay. Po te natunitʉgʉygʉjʉpatu ma̱jlat mit te nas̈vencia̱tcap ayé mal, najatcáj más pior que as̈am natsʉ̱najʉ'jcaj. 
2PE.2.21	Ayé maljayajwat más oyate maga-is̈capca ayé yacs̈icway to̱u, ni'c te i-is̈capcap mit cʉs̈wa'n icuyaguigapatu ayé oyway mandamientu iyacway Dios, más mal ijatcawa'n. 
2PE.2.22	Po je'jat iguijatcau as̈am iguinʉjm ayé dichu: “Tu'c tac imechpajcaypatu i-ʉ'tspichinway, mit tu'c i̱chim chi'wicway mo'tsquitapatu.”
2PE.3.1	Mijchat tʉwangʉs̈pay, ayʉ̱́j ayé segunduway noc tʉja'ygʉs̈apay. Mit inimechquij tʉnja'y pa tʉtsawigʉs̈wa'n, pa we'n mipensa̱tcáj más oy. 
2PE.3.2	Tʉ-actunijawigʉs̈p lo que inʉmgaway ámbanu Dios iprofetajat, mit pi nijawiga-ey lo que inʉmway el Señor Jesucristu jeme nas̈salva̱tcapay, ni'c wename-ey is̈nʉmgajau ayé apóstojlat.
2PE.3.3	Oy pi jawijʉ'jca ayʉ̱́j: ni'c últimu s̈ʉjwat mingáj burla̱tpayna'jat. Je'jat iwatcáj mal as̈am iguiyo't ijo̱jtat, 
2PE.3.4	mit inʉmgáj: “¿Tini'c igacumplia̱t ayé promesa ni'c Jesucristu mi'náj? Ni'c desde i-o'jcaj ampay jayajwat, nu'pʉjʉn cosajat tangap ni-as̈amu, mit desde Dios iguiwajt ayʉ̱́j mundu, ni-as̈amu itsʉ̱na. We'n iguinʉmga ayé maljayajwat.” 
2PE.3.5	Je'jat igawangap iguijawigawa'n lo que iwatway Dios. Ni'c ámbanu Dios inʉm ma jat tsajp mit na̱s̈, ni'c ítate puru nʉ' mit Dios i-acjat na̱s̈. 
2PE.3.6	Mit Dios inʉmatu ni'c ayé ampay mundu ma togoy mit nʉ'. 
2PE.3.7	Po tsajp mit na̱s̈ itpay jinap tsʉ̱nap ni'c we'n iguinʉjm Dios, po jinap nʉmic pa itogoywa'n mit jʉjn. Mit jatáj ayé ijuzga̱twa'n Dios mit togoygáj ayé jayajwat igarespeta̱tcapay Dios.
2PE.3.8	Mijchat tʉwangʉs̈pay, pi jawiga ni'c el Señor igawatp cuenta tiempujat. Je' i-aguep tu'c s̈ʉjw as̈am mil añu, mit mil añu i-aguep as̈am tu'c s̈ʉjw. 
2PE.3.9	El Señor cajecp pa iguicumplia̱twa'n ipromesa, as̈am cʉjtu'c iguinʉ́mga ni'c jego'cway iganicumplia̱tp ipromesa. Po Dios nas̈aguepcajap calma ni'c igawamp nepʉn ma togoy. Je' iwamp nu'pʉjʉn ma cuyaguiga ima̱lway to̱jwat. 
2PE.3.10	Po icojawa'n ayé s̈ʉjw itumi'námpay el Señor, je' mi'náj de repente as̈am tu'c nu'mpay icoja tsu'm. Mit wejpu'n cʉs̈áj tsajp mit tu'c mʉjway ruidu. Mit nu'pʉjʉn itpay tsajpni'c cʉs̈áj itininga, mit we'ney na̱s̈ mit nu'pʉjʉn ijtʉpay toygáj.
2PE.3.11	Najawigap ni'c nu'pʉjʉn ayʉ̱́j cosajat cʉs̈cáj, jemni'c nayo'yga limpiu mit na-adorá̱tca Dios. 
2PE.3.12	Na-atsʉ̱nga ayé s̈ʉjw itumi'námpay Dios, mit nacuji'cs̈iga nayos̈watcawa'n pa je' ma mi'n más pronto. Ni'c en ayé s̈ʉjw tsajp tinináj hasta tegacʉs̈p, mit nu'pʉjʉn itpay tsajpni'c mit na̱s̈ni'c toygáj. 
2PE.3.13	Po ʉjtsat na-atsʉ̱ngap lo que Dios iprometia̱tway, namay tsajp mit namay na̱s̈, ni'c jem nawatcáj lo que iyacs̈ta'cway.
2PE.3.14	Mijchat tʉwangʉs̈pay, inatsʉ̱ngap ayʉ̱́j jeme jatámpay. Jemni'c cuji'cs̈iga pigatsʉ̱nga jinic mit ma̱jlat, mit nepʉn ma is̈caculpa̱tcac cuandu je' imi'nwa'n, pi tsʉ̱́nga en paz. 
2PE.3.15	Pi jawiga ni'c el Señor ijtʉp calma ni'c iwamp jayajwat ma nisalvá̱tcʉjʉ. Mit wename-ey is̈ja'ygajau nahermanujat Pablo jeme nawangapay, ni'c je' Dios iguimoy ma is̈cap. 
2PE.3.16	Nu'pʉjʉn noc ija'yway, is̈nʉmgajau pi watca as̈am ʉ̱ tʉnʉmgʉ́s̈aj. Mit una̱c noc ija'yway mʉgʉgo'c pa nas̈-entendia̱tcawa'n. Mit jeme iga-is̈capcapay neti mit jeme cacupʉjcapay mʉgʉc itigatscap lo que ija'yway. Mit je'jat togoygáj ni'c itigatscapey jeme tsʉ̱napay ja'yic Dios ilibruni'c.
2PE.3.17	Mijchat tʉwangʉs̈pay, injawiganup ayʉ̱́j cosajat. Jemni'c nicuidá̱tcʉjʉ pi is̈cawe̱jta̱jcac maljayajwat pa is̈siguia̱tcajawa'n je'jat, mit oyap inca'uga mit migajatsʉ̱ngáj mʉgʉc mit Dios. 
2PE.3.18	Siguiá̱tca más mit ayé favor is̈moygapay Dios mit pa is̈-is̈capcawa'n más el Señor Jesucristu jeme nas̈salva̱tcapay. Na-oyninʉ́mga je' jinap mit pa nu'pʉjʉn tiempu. Amén.
1JN.1.1	Tʉja'ygʉs̈ap pa is̈-is̈capcawa'n ayé Palabra iyacpay vida. Je' tsʉ̱nau desde ichu̱chij mundu, mit ʉjtsat tʉn-is̈cau mit tʉnmaraugau je' cuandu iyo'jy yam, mit tʉnmuyo'ygau mit tʉntsʉjcau je'. 
1JN.1.2	Je' min yam pa nas̈moygáj vida, mit ʉjtsat tʉnjawigap ni'c iyacs̈ta'cway ni'c tʉn-is̈cau je', mit tʉnʉmgajap tu'c noticia ni'c je' nas̈moygap vida jeme cacʉs̈ámpay. Je' tsʉ̱nau mit Dios Nate̱jat mit min yam pa ʉjtsat na-is̈capca je'. 
1JN.1.3	Tʉnʉmgajap lo que tʉn-is̈caway mit tʉnmaraugaway pa we'n mijchat is̈mutʉgʉygáj ʉjtsat, mit ʉjtsat tʉnmutʉgʉygap Dios Nate̱jat mit iway Jesucristu. 
1JN.1.4	Mit ayʉ̱́j tʉja'ygʉs̈ap pa más ma ji'jca injo̱jtat iyacs̈ta'cway.
1JN.1.5	Tʉnmaraugau lo que Jesucristu tʉs̈nʉmgajaway, mit tʉnʉmgajapey ni'c Dios ayé luz mit nes̈ʉ̱n cachitimit mam je' itsʉ̱na. 
1JN.1.6	Te ʉjtsat nanʉmgap ni'c namutʉgʉygap Dios po te nayo'ygapnaj mal, nawe̱tcap mit nagawatcap lo que iyacs̈ta'cway. 
1JN.1.7	Po te ʉjtsat nayo'ygap mit Dios jeme tsʉ̱napay mam i-it luz, nanigupʉjcʉjʉp ʉjtsat, mit iway Jesucristu o'c pa ʉjtsat cunu̱s̈ni'c, mit jinap oyap nas̈chi'tcajap nu'pʉjʉn mal nawatcapay.
1JN.1.8	Te nanʉmgap ni'c naga-aguepcap nejʉmay mal, naniwe̱tcʉjʉp mit naganʉmgap lo que iyacs̈ta'cway. 
1JN.1.9	Te nanʉmgajap Dios nu'pʉjʉn mal nawatcapay, najawigap ni'c je' cumplia̱táj mit iwatáj oy, ni'c nas̈perdona̱tcajáj nama̱jlat mit nas̈chi'tcajáj nu'pʉjʉn mal nawatcaway. 
1JN.1.10	Te nanʉmgap ni'c naganiwatcap mal, nayajcap Dios as̈am we̱tpay, mit naganipʉctsougajap iyacs̈ta'cway lo que Dios inʉmpay.
1JN.2.1	Mijchat tʉ-e'pcʉs̈p as̈am tʉ̱wajyat. Tʉja'ygʉs̈ap pigawatca mal. Po te tambʉn iwatp mal, na-aguepcap tu'c jeme nas̈cowangámpay mit Dios Nate̱jat, mit ayé Jesucristu jeme iwatpay yacs̈ic nu'pʉjʉn. 
1JN.2.2	Mit je' o'c pa iguitso'cwa'n nu'pʉjʉn nama̱jlat. Mit caje' pa ʉjtsatu, po je' o'c pa nu'pʉjʉn jayajwat ima̱jlat.
1JN.2.3	Te najayaumaygap lo que imanda̱tpay Dios, najawigap ni'c na-is̈capcap je' iyacs̈ta'cway. 
1JN.2.4	Jeme inʉmpay ni'c i-is̈cap Dios, po igajayaumayp lo que imanda̱tpay, ayé tu'c we̱tpay mit igawatp lo que iyacs̈ta'cway. 
1JN.2.5	Po jeme ijayaumaypay lo que Dios inʉmpay, najawigap ni'c je' iwamp Dios iyacs̈ta'cway. Ni'c we'n najawigap ni'c namutʉgʉygap je'. 
1JN.2.6	Jeme inʉmpay ni'c imutʉgʉyp Dios, itp ti iyo'ywa'n as̈am Jesucristu iyo'jy.
1JN.2.7	Hermanujat, tʉgaja'ygʉs̈ap namay mandamientu, po tʉja'ygʉs̈ap ayé mandamientu jeme inaguepcaway desde ámbanu. Ayé mandamientu ampayway ayé jeme inmaraugaway desde inchú̱chigaj cupʉcpay. 
1JN.2.8	Po majawe'naj ayé na-aguepcap as̈am namay mandamientu ni'c Cristu iyac ayé namay mandamientu pa mijchat mit ayé iyacs̈ta'cway. Ni'c nas̈way ampay cosajat mit ta'cs̈nup ayé luz iyacs̈ta'cway iyacway Cristu.
1JN.2.9	Jeme inʉmpay ni'c imutʉgʉyway Dios jeme tsʉ̱napay luzni'c, mit i-amp ihermanu, ayé jayau yo'ypnaj mal. 
1JN.2.10	Jeme iwampay ihermanu, tsʉ̱nap Dios iluzni'c, mit iga-actuwatáj mal nepʉn. 
1JN.2.11	Po jeme i-ampay ihermanu yo'ypnaj mal, mit ayé mal as̈am tu'c chitimic, ca-oyap igui-ac-e'p, mit igajawip jʉm inʉs̈.
1JN.2.12	Mijchat tʉ-e'pcʉs̈p as̈am tʉ̱wajyat. Tʉja'ygʉs̈ap ni'c Dios is̈perdona̱tcajaway inma̱jlat ni'c incupʉjcau Jesucristu. 
1JN.2.13	Jayajwat, tʉja'ygʉs̈ap ni'c inis̈capcanup Jesucristu jeme tsʉ̱naway desde ámbanu. Ya̱wayna'jat, tʉja'ygʉs̈ap ni'c imvencia̱tcaway malwayna'. Ya̱wájat, tʉja'ygʉs̈ap ni'c inis̈capcanup Dios Nate̱jat. 
1JN.2.14	Jayajwat, tʉja'ygʉs̈away ni'c inis̈capcanup Jesucristu jeme tsʉ̱naway desde ámbanu. Ya̱wayna'jat, tʉja'ygʉs̈away ni'c mitsʉ̱ngap mʉgʉc mit Dios, mit inmutangap mʉgʉc Dios ipalabra injo̱tni'jcat, mit imvencia̱tcaway malwayna'.
1JN.2.15	Camwanga mal itpay en ayʉ̱́j mundu, ne nejʉmay cosa malway jeme tsʉ̱ngapay en ayʉ̱́j mundu. Te tu'c jayau iwamp ma̱jlat itpay en ayʉ̱́j mundu, igawamp Dios Nate̱jat iyacs̈ta'cway. 
1JN.2.16	Dios Nate̱jat igayacp ayé mal cosajat itpay en ayʉ̱́j mundu. Yam ichu̱chi ayé ma̱jlat iyo'tpay najo̱jt, mit nawamp ayé ma̱jlat na-e'pay, mit nanimʉjninʉjmʉp mit lo que na-aguepcapay. 
1JN.2.17	Mit ayʉ̱́j mundu cʉs̈áj, mit cʉs̈ámpey nu'pʉjʉn mal nawangapay. Po jeme iwatpay lo que Dios iwampay, ijtʉ̱́j vida jeme cacʉs̈ámpay.
1JN.2.18	Mijchat tʉ-e'pcʉs̈p as̈am tʉ̱wajyat. Tʉnʉmgʉs̈ap ni'c coyway últimu tiempu. Inmaraugau ni'c itp ti imi'nwa'n ayé imutsuguinwatámpay Cristu, mit jinap mingaway mayo'c imutsuguijnat Cristu. Jemni'c najawigap ni'c natsʉ̱ngap últimu tiempu. 
1JN.2.19	Ayé maljayajwat ca-itcʉjʉwu parte mit ʉjtsat, jemni'c ipíchingaj mam ʉjtsat. Ni'c catsʉ̱ngawu jec mit ʉjtsat, po pichingau pa najawiga ni'c nu'pʉjʉn je'jat ca-itcʉjʉwu parte mit ʉjtsat.
1JN.2.20	Mit Cristu is̈moygaway Espíritu Santu, jemni'c inis̈capcap nu'pʉjʉn. 
1JN.2.21	Tʉja'ygʉs̈au ni'c inis̈capcap lo que iyacs̈ta'cway. Tʉnjawip ni'c inis̈capcap mit injawigap ni'c nejʉmay we̱t capichimp iyacs̈ta'cway.
1JN.2.22	Tʉ-actujawigʉs̈áj pʉn ayé we̱tpay. We̱tp jeme inʉmpay ni'c Jesús caje' Cristu jeme i-ajyu'tway Dios. Jeme inega̱jtámpay Dios Nate̱jat mit iway Jesús, ayé imutsuguinwatp Cristu. 
1JN.2.23	Pʉmba'tu jeme inega̱jtámpay Dios Nate̱jat iway, ayé jayau igamutʉgʉyp Dios Nate̱jat. Pʉmba'tu jeme inʉmpay ni'c Jesús Dios Nate̱jat iway, ayé imutʉgʉypey Dios Nate̱jat.
1JN.2.24	Mutánga mʉgʉc lo que inmaraugaway desde inchú̱chigaj cupʉcpay. Te inmutangap ayé, we'ney inmutangáj Dios Nate̱jat mit iway Jesucristu. 
1JN.2.25	Mit Jesucristu nas̈prometia̱tcajau tu'c vida jeme cacʉs̈ámpay.
1JN.2.26	Tʉja'ygʉs̈away pa is̈-is̈capcawa'n jeme is̈we̱tcapay. 
1JN.2.27	Jesucristu is̈moygau Espíritu Santu mit ayé tsʉ̱nap injo̱tni'jcat, mit canesita̱tp is̈ajque's̈cajáj nepʉn, ni'c ayé Espíritu Santu is̈ajque's̈cajap nu'pʉjʉn cosa, mit ayé iyacs̈ta'cway, mit caje' we̱tu. Mutánga Cristu as̈am is̈ajque's̈cajau.
1JN.2.28	Mijchat tʉ-e'pcʉs̈p as̈am tʉ̱wajyat. Mutánga Jesucristu, pa we'n cuandu ique's̈ta'cwa'n, nagapʉ̱tcáj mit nagawinchu̱cta̱jcáj imi'nwa'n je'. 
1JN.2.29	Te injawigap ni'c Jesucristu iwatp lo que iyacs̈ta'cway, pi jawiga-ey ni'c nu'pʉjʉn jeme iwatcapay lo que iyacs̈ta'cway, Dios i-e'pcʉs̈áj as̈am iwajyat.
1JN.3.1	E'pca nat nas̈wangap Dios Nate̱jat, ni'c nas̈nʉmgajap ni'c ʉjtsat je' nas̈wajyat. Jemni'c nas̈camunipʉjcʉjʉp jayajwat iwangapay ma̱jlat, ni'c je'jat iga-is̈capcap Dios Nate̱jat. 
1JN.3.2	Mijchat tʉwangʉs̈pay, jinap ʉjtsat Dios nas̈wajyat, mit nas̈caninʉmgajap nat natsʉ̱ngawa'n. Po najawigap ni'c ique's̈ta'cwa'n Jesucristu, najatcáj as̈am je', ni'c na-e'pcáj je' mam itsʉ̱na. 
1JN.3.3	Mit pʉmba'tu i-atsʉ̱napay imi'nwa'n Jesucristu, ni-aparta̱jtʉp de nu'pʉjʉn mal, as̈am je' itsʉ̱na aparta̱tic.
1JN.3.4	Pʉmba'tu jeme iwatpay mal, igajayaumajyap Dios iley. Ni'c cuandu nas̈wat mal, nagajayaumajyap Dios iley. 
1JN.3.5	Injawigap ni'c Jesucristu min yam pa nas̈chi'tcajáj nu'pʉjʉn nama̱jlat. Mit je' igawatu nejʉmay mal. 
1JN.3.6	Pʉmba'tu jeme imutʉgʉypay Dios, igawatáj mal. Pʉmba'tu jeme iwatpay mal, iganipʉctso̱p Dios, mit ne igani-is̈cap. 
1JN.3.7	Mijchat tʉ-e'pcʉs̈p as̈am tʉ̱wajyat, pi is̈cawe̱tcac nepʉn. Jeme iwatpay oy, ayé tu'c jayau yacs̈icway as̈am Jesucristu iwatp yacs̈ic nu'pʉjʉn. 
1JN.3.8	Jeme iwatpay mal, ayé Awayagatsna' ijayau, ni'c Awayagatsna' iwat mal desde ámbanu. Po jemni'c imijn Dios iway, pa igui-actogoyda̱jcawa'n lo que iwatpay Awayagatsna'.
1JN.3.9	Pʉmba'tu jeme Dios iguiwayjátway igawatp mal, ni'c ayé vida iyacpay Dios imutamp ijo̱tni'c. Mit ca-oyap isiguia̱t mit ma̱jlat ni'c Dios iguiwayjátway. 
1JN.3.10	Na-is̈capcap Dios iwajyat, mit we'ney Awayagatsna' ijayau. Ni'c pʉmba'tu jeme igawatpay oy mit igawampay ihermanu, ayé Dios iganiwayjatp.
1JN.3.11	Ayʉj ayé mandamientu jeme inmaraugaway desde inchú̱chigaj cupʉcpay: ni'c naniwángʉjʉ nanu'pʉjʉjnat. 
1JN.3.12	Nagawátca as̈am Caín, ni'c je' malwayna' ijayau, mit i-ago'c imajtsʉc. ¿Mit tini'c igui-ago'jc? I-ago'c ni'c je' iwat mal, mit imajtsʉc iwat oy.
1JN.3.13	Tʉnhermanujat, camnigu-épigʉjʉ te is̈-angap jayajwat iwangapay mal itpay en ayʉ̱́j mundu. 
1JN.3.14	Nagajatsʉ̱ngap as̈am o'guic mit ma̱jlat ni'c na-aguepcanup nam vida. Najawigap ayʉ̱́j ni'c nawangap nahermanujat. Po jeme igawampay ihermanu, je' tsʉ̱nap as̈am o'guic. 
1JN.3.15	Pʉmba'tu jeme i-ampay ihermanu, ayé as̈am tu'c ago'cpay. Mit injawigap ni'c netu'c ago'cpay ca-ijtʉp vida jeme cacʉs̈ámpay. 
1JN.3.16	Najawigap ni'c Jesucristu nas̈wangap ni'c je' iyac ivida pa ʉjtsat. Mit ʉjtsatey itp ti nas̈yajcawa'n navidajat pa nahermanujat. 
1JN.3.17	Po jeme ijtʉpay nu'pʉjʉn, mit i-e'p ni'c ihermanu ca-ijtʉp neti, mit iga-ayo̱wis̈p, ¿natpaj iguiwa'nwa'n Dios ayé jayau? 
1JN.3.18	Mijchat tʉ-e'pcʉs̈p as̈am tʉ̱wajyat. Tʉtsawigʉs̈p ni'c naganʉmgayu ni'c nawangap nahermanujat. Po te nawatcajap oy nahermanujat, najawigap ni'c nawangap iyacs̈ta'cway.
1JN.3.19	Te nawatcap we'n, najawigap ni'c nawatcap lo que iyacs̈ta'cway, mit nagapʉ̱tcáj mam Dios nas̈-e'pcáj. 
1JN.3.20	Po te nanigujawijyʉp ni'c nawat mal, Dios más mʉj que ʉjtsat, mit je' oyap nas̈majyigap, ni'c je' ijawip nat natsʉ̱́nga. 
1JN.3.21	Mijchat tʉwangʉs̈pay, te najawigap ni'c nagawatcap nejʉmay mal, nagapʉ̱tcáj nas̈cutomigawa'n Dios. 
1JN.3.22	Mit tiyu nayo'tcajámpay, Dios nas̈moygáj, ni'c najayaumaygap lo que imanda̱tpay, mit nawatcap lo que je' iwampay. 
1JN.3.23	Mit ayʉ̱́j ayé lo que Dios imanda̱tpay: ni'c nacupʉ́jca Jesucristu, Dios iway, mit naniwángʉjʉ nanu'pʉjʉjnat as̈am je' nas̈manda̱tcap. 
1JN.3.24	Mit jeme jayaumaypay as̈am Dios imanda̱t, je' tamp mit Dios, mit Dios tamp mit je'. Mit najawigap ni'c je' tsʉ̱nap najo̱tni'jcat ni'c nas̈moygau Espíritu Santu.
1JN.4.1	Mijchat tʉwangʉs̈pay, te impʉctsougap tu'c jayau, proba̱jtʉ'jca te imuyo'yp Espíritu Santu, mit camtʉ'tscupʉ́jcayu jayajwat inʉmgapay ni'c Dios igui-ajyu'tcau, ni'c mayo'c we̱tpajyat ipíchinga en ayʉ̱́j mundu, mit inʉmgap ni'c cotscap pa Dios. 
1JN.4.2	Yename is̈-is̈capcawa'n imuyo'ygapay Espíritu Santu: Nu'pʉjʉn jayajwat inʉmgámpay ni'c Jesucristu jat jayau yam, aye'jat imuyo'ygap Espíritu Santu. 
1JN.4.3	Mit nu'pʉjʉn jayajwat inʉmgámpay ni'c Jesucristu cajátu jayau yam, aye'jat igamuyo'ygap Espíritu Santu. Je'jat inʉmgap we'n ni'c igui-ajyu'tcau Cristu imutsuguin. Mijchat inmaraugau ni'c itp ti imi'nwa'n Cristu imutsuguin mit jinap tsʉ̱nanup en ayʉ̱́j mundu.
1JN.4.4	Mijchat tʉ-e'pcʉs̈p as̈am tʉ̱wajyat. Dios is̈je'játcau mijchat mit imvencia̱tcaway ayé we̱tpay jayajwat, ni'c Espíritu Santu inmuyo'ygapay más ijtʉp poder que ayé malwayna' imuyo'ygʉs̈pay maljayajwat tsʉ̱ngapay en ayʉ̱́j mundu. 
1JN.4.5	Ayé jayajwat solo ipensa̱tcap itpay en ayʉ̱́j mundu, mit jayajwat ayʉ̱́j mundujway imaraugap lo que inʉmgapay. 
1JN.4.6	Ʉjtsat Dios nas̈je'játcau. Jeme i-is̈capay Dios, nas̈maraugapey. Mit jeme caje'way Dios ijayau, nas̈camaraugap. Jemni'c nas̈-is̈cápca jayajwat imuyo'ygapay Espíritu Santu jeme inʉmpay iyacs̈ta'cway, mit na-is̈capcapey jeme imuyo'ygapay malwayna' jeme we̱tpay.
1JN.4.7	Mijchat tʉwangʉs̈pay, naniwángʉjʉ nanu'pʉjʉjnat, ni'c Dios nas̈acniwángʉjʉp. Pʉmba'tu jeme iwampay ihermanu, ayé Dios ijayau mit i-is̈cap Dios. 
1JN.4.8	Jeme igawampay ihermanu, iga-is̈cap Dios, ni'c Dios iwangʉs̈p nu'pʉjʉn jayajwat. 
1JN.4.9	Dios nas̈actujawigap ni'c nas̈wangap, ni'c je' i-ajyu't iway tu'gujyuway en ayʉ̱́j mundu pa nas̈moygáj vida cacʉs̈ámpay. 
1JN.4.10	Yename nas̈jawiga ni'c Dios nas̈wangap: ʉjtsat nagawangapate Dios, po como je' nas̈wangau ʉjtsat, i-ajyu't iway, mit je' o'c pa iguitso'cwa'n nu'pʉjʉn mal nawatcaway.
1JN.4.11	Mijchat tʉwangʉs̈pay, te yename Dios nas̈wangap, naniwángʉjʉ-ey nanu'pʉjʉjnat. 
1JN.4.12	Nepʉn igani-e'p Dios. Po te naniwangʉjʉp nanu'pʉjʉjnat, najawigap ni'c Dios nas̈wangap iyacs̈ta'cway, mit je' tsʉ̱nap mit ʉjtsat. 
1JN.4.13	Najawigap ni'c natsʉ̱ngap mit Dios, mit je' tsʉ̱nap mit ʉjtsat, ni'c je' nas̈moygau Espíritu Santu. 
1JN.4.14	Tʉ-actujawigap ni'c Dios Nate̱jat i-ajyu't iway pa iguisalva̱twa'n jayajwat ayʉ̱́j mundujway. Mit je' tʉn-is̈cau. 
1JN.4.15	Pʉmba'tu jeme inʉmpay ni'c Jesús ayé Dios iway, Dios tsʉ̱nap mit je', mit je' tsʉ̱nap mit Dios.
1JN.4.16	Ʉjtsat najawigap mit nacupʉjcap ni'c Dios nas̈wangap. Dios iwangʉs̈p nu'pʉjʉn jayajwat. Mit jeme iwampay ihermanujat tsʉ̱nap mit Dios, mit Dios tsʉ̱nap mit je'. 
1JN.4.17	Te naniwangʉjʉp iyacs̈ta'cway, nagapʉ̱tcáj en ayé s̈ʉjw cuandu Dios i-arregla̱twa'n, ni'c as̈am Jesucristu nas̈wangap, we'ney ʉjtsat naniwángʉjʉ en ayʉ̱́j mundu. 
1JN.4.18	Jeme iwampay Dios, capʉ̱tp. Ni'c jeme iwampay Dios iyacs̈ta'cway igapʉ̱táj neti. Po jeme pʉ̱támpay, itunas̈p ni'c igawamp Dios iyacs̈ta'cway.
1JN.4.19	Ʉjtsat nawangap Dios ni'c je' nas̈wajnʉ'jcau. 
1JN.4.20	Po te tu'c jayau inʉmp ni'c iwamp Dios, mit i-amp ihermanu, ayé tu'c we̱tpay. Ni'c te igawamp ihermanu jeme i-e'pay, ¿natpaj iguiwa'nwa'n Dios jeme igani-e'pay? 
1JN.4.21	Mit je' nas̈moygau ayʉ̱́j mandamientu: ni'c jeme iwampay Dios ma wa'ney ihermanu.
1JN.5.1	Nu'pʉjʉn jeme icupʉcpay ni'c Jesús ayé Cristu i-ajyu'tway Dios, ayé jayau Dios iguiwayjátway. Pʉmba'tu jeme iwampay Dios Nate̱jat, iwa'námpey jeme je' iwayjatcʉs̈pay. 
1JN.5.2	Cuandu nas̈wánga Dios mit nas̈jayaumáyga lo que imanda̱tpay, najawigap ni'c nawangapey jeme je' iwayjatcʉs̈way. 
1JN.5.3	Najawigap ni'c nawangap Dios cuandu nas̈jayaumáyga lo que imanda̱tpay. Mit lo que je' imanda̱tpay, caje' mʉgʉc pa nas̈cumplia̱tcawa'n. 
1JN.5.4	Nu'pʉjʉn Dios iwajyat ivencia̱tcap mal itpay en ayʉ̱́j mundu, ni'c jeme cupʉjcapay, oyámpey iguivencia̱tca mal itpay en ayʉ̱́j mundu. 
1JN.5.5	Jeme icupʉcpay ni'c Jesús ayé Dios iway, ayé ivencia̱táj mal itpay en ayʉ̱́j mundu.
1JN.5.6	Ayʉ̱́j ayé Jesucristu jeme minway mit nʉ' mit nipin. Ayé nas̈actujawigap ni'c je' ninʉ'gutejmʉu mit nʉ', mit iyac inipin cunu̱s̈ni'c. Mit Espíritu Santu nas̈actujawigap ayé, mit je' inʉmp lo que iyacs̈ta'cway. 
1JN.5.7	Itp tu̱gup jeme tsʉ̱ngapay tsajpni'c jeme nas̈actujawigapay: Dios Nate̱jat, ayé Palabra nas̈actu-is̈capcapay Dios, mit Espíritu Santu. Mit ayʉ̱́j tu̱gupay, tsʉ̱ngap as̈am tu'gu. 
1JN.5.8	Mit itp tu̱gup en ayʉ̱j mundu jeme nas̈actujawigapay: Espíritu Santu, ayé nʉ' mit ayé nipin. Mit ayʉ̱́j tu̱gupay tsʉ̱ngap as̈am tu'gu. 
1JN.5.9	Te nacupʉjcap lo que jayajwat inʉmgapay, más oy nacupʉ́jca lo que Dios inʉmpay, ni'c ayé valia̱tp más. Mit Dios nas̈nʉmgajap ni'c nacupʉ́jcaja iway, ni'c je' inʉmp lo que iyacs̈ta'cway. 
1JN.5.10	Jeme icupʉjcapay Dios iway, ijawip ni'c iyacs̈ta'cway lo que inʉmpay Dios. Mit jeme igacupʉcpay Dios, inʉmp ni'c Dios we̱tp, ni'c igacupʉcp lo que Dios inʉmway pa nas̈cupʉjcajawa'n iway. 
1JN.5.11	Mit ayʉ̱́j ayé nas̈actujawigapay Dios: je' nas̈moygap vida cacʉs̈ámpay, mit imoygʉs̈p ayʉ̱́j vida jeme icupʉjcajapay iway. 
1JN.5.12	Jeme icupʉjcapay Dios iway, ijtʉp vida cacʉs̈ámpay. Mit jeme igacupʉjcapay Dios iway, ca-ijtʉp vida cacʉs̈ámpay.
1JN.5.13	Tʉja'ygʉs̈ap mijchat incupʉjcajapay Dios iway, pa pi jawiga ni'c inaguepcap vida cacʉs̈ámpay.
1JN.5.14	Mit nagapʉ̱tcáj nas̈cutomigawa'n Dios, ni'c te nayo'tcajap tanti lo que je' iwampay nas̈aguepcawa'n, je' nas̈maraugap. 
1JN.5.15	Mit te najawigap ni'c je' nas̈maraugap tiyu nayo'tcajámpay, najawigapey ni'c na-aguepcáj lo que nayo'tcajaway.
1JN.5.16	Te tu'c jayau i-e'p ni'c ihermanu iwatp tu'c mal caje'way pa itogoywa'n, ayé jayau iyo'jtáj Dios pa ayé hermanu iwatway mal, mit Dios ilibra̱táj ayé hermanu magatogoy. Po jeme iwatpay mal pa itogoywa'n, tʉganʉmgʉs̈ap pi yo'tcaja Dios pa ayé jayau. 
1JN.5.17	Nu'pʉjʉn mal nawatpay, Dios i-e'p ni'c mal ayé. Po itp mal jeme nas̈ca-actogoypay.
1JN.5.18	Najawigap ni'c pʉmba'tu jeme Dios iguiwayjátway, cajasiguia̱táj iguiwat mal. Ni'c Dios iway nas̈cuida̱tcap, mit malwayna' nas̈cawatcajap neti.
1JN.5.19	Najawigap ni'c Dios nas̈je'játcau. Mit nu'pʉjʉn jayajwat iwangapay mal itpay en ayʉ̱́j mundu, igui-actangap malwayna'.
1JN.5.20	Po najawigap ni'c minway Dios iway. Mit je' nas̈actu-is̈capcaway Dios jeme iyacs̈ta'cway. Mit jinap namutʉgʉygau Jesucristu, Dios iway, mit namutʉgʉygawey Dios jeme iyacs̈ta'cway. Ayʉ̱́j ayé Dios iyacs̈ta'cway jeme nas̈moygapay vida jeme cacʉs̈ámpay. 
1JN.5.21	Mijchat tʉ-e'pcʉs̈p as̈am tʉ̱wajyat. Tʉtsawigʉs̈p pi nicuida̱tcʉjʉ, camwanga nejʉmay tiyu̱s̈. Yam icʉs̈ tʉnʉmgʉs̈apay.
2JN.1.1	Ʉ̱ Juan tʉna'wayanu mit tʉtsʉ̱nap encarga̱tic mam cupʉcpajyat. Tʉnja'jyap ayé hermana mit iwajyat jeme Dios icupiugʉs̈way. Ʉ̱ tʉnwangʉs̈p iyacs̈ta'cway mit caje' ʉ̱jyu, po iguiwangapey nu'pʉjʉn i-is̈capcanupay lo que iyacs̈ta'cway. 
2JN.1.2	Mijchat tʉwangʉs̈p ni'c incupʉjcapey lo que iyacs̈ta'cway, mit lo que iyacs̈ta'cway tanáj mit ʉjtsat pa siempre. 
2JN.1.3	Dios Nate̱jat mit iway el Señor Jesucristu pi is̈moygac favor, pi is̈-ayo̱wis̈cac mit pi is̈moygac paz, ni'c je'jat nas̈wangap iyacs̈ta'cway.
2JN.1.4	Ji'go'c tʉnjo̱jt ni'c tʉmpa̱tcʉs̈way una̱c inwajyat jeme yo'ygapay yacs̈ic as̈am Dios Nate̱jat nas̈manda̱tcau. 
2JN.1.5	Mit jinap, hermana, tʉnʉjmap ni'c naniwángʉjʉ nanu'pʉjʉjnat. Ʉ̱ tʉgaja'jyap tu'c namay mandamientu po tʉja'jyap ayé mandamientu na-aguepcaway desde nachú̱chigaj cupʉcpay. 
2JN.1.6	Mit naniwangʉjʉp cuandu nayo'yga as̈am Dios imanda̱t. Ayʉ̱́j ayé lo que imanda̱tpay ni'c naniwángʉjʉ nanu'pʉjʉjnat as̈am nas̈máraugaj desde nachú̱chigaj cupʉcpay.
2JN.1.7	Jinap mayo'c we̱tpajyat ipíchinga en ayʉ̱́j mundu. Je'jat inʉmgap ni'c Jesucristu cajátu jayau yam. Mit jeme inʉmpay we'n, ayé tu'c we̱tpay, mit ayé Cristu imutsuguin. 
2JN.1.8	Nicuida̱tcʉjʉ mijchat pa magapichin jalmanu nawatcapay pa Dios, ni'c más oy napʉctsóuga nu'tsic ayé premiu nas̈moygámpay Dios.
2JN.1.9	Jeme itunitʉgʉjyʉpay jatu'c ama̱s̈an mit igamutamp Cristu i-ama̱s̈an, ayé igamutʉgʉyp Dios. Po jeme imutampay Cristu i-ama̱s̈an, ayé imutʉgʉyway Dios Nate̱jat mit iway Jesucristu. 
2JN.1.10	Te tu'c jayau mimp is̈tʉcyo'ygap mam inyi-apʉcmújcʉjʉ, mit te iga-ajque's̈ap Cristu i-ama̱s̈an, campʉctsouga ne camnʉmgaja ni'c oyo'gu icojy. 
2JN.1.11	Ni'c jeme inʉjmámpay ni'c oyo'gu icojy, imunimojtʉp nu'pʉjʉn mal imuyo'ypay.
2JN.1.12	Tʉnaguep mayo'c cosa pa tʉnʉmgʉs̈awa'n, po tʉngawamp tʉmucotscʉs̈wa'n mayo'c ja'yic nocni'c. Ʉ̱ tʉnatsʉ̱nap pa tʉnʉs̈wa'n mam intsʉ̱nga, mit tʉmu-ampiugʉs̈áj pa ma ji'cta'c najo̱jtat iyacs̈ta'cway. 
2JN.1.13	Is̈saluda̱tcap inhermana iwajyat jeme Dios icupiugʉs̈way. Yam icʉs̈ lo que tʉnʉmgʉs̈apay.
3JN.1.1	Ʉ̱ Juan tʉna'wayanu mit tʉtsʉ̱nap encarga̱tic mam cupʉcpajyat. Tʉja'jyap mi̱ Gayo jeme tʉwampay iyacs̈ta'cway.
3JN.1.2	Hermanu jeme tʉwampay, tʉnwamp ma pichin oy nu'pʉjʉn inwatpay. Tʉnwamp pi tsʉ̱na oy en ayʉ̱́j vida as̈am intsʉ̱na oy mit Dios. 
3JN.1.3	Ji'go'c tʉnjo̱jt imíngaj hermanujat ni'c tʉs̈nʉmgajau ni'c incumplia̱tp pa is̈watwa'n lo que iyacs̈ta'cway ni'c miyo'yp yacs̈ic. 
3JN.1.4	Cuandu tʉs̈marau ni'c yo'ygap yacs̈ic jeme tʉn-e'pcʉs̈pay as̈am tʉnwajyat, ayé más tʉs̈acji'jcap tʉnjo̱jt.
3JN.1.5	Hermanu tʉwano'cpay, oyo'gu is̈watcʉs̈a hermanujat jeme mingapay jatu'c laj mit jeme tsʉ̱ngapay jem. 
3JN.1.6	Mit je'jat i-actujawigau cupʉcpajyat ni'c inwangʉs̈p nu'pʉjʉn hermanujat. Inwatáj oy te inmajyigʉs̈p ayé hermanujat mit te nʉs̈p is̈yacta̱jcʉs̈ cuandu inʉ́s̈canu, ni'c we'n iguiwa'n Dios pi wat. 
3JN.1.7	Ni'c je'jat pichingau nʉmdacyo'ypay ni'c iservia̱tcajap Jesucristu mit igapʉctsougajawu neti ayé jayajwat iga-is̈capcapay Dios. 
3JN.1.8	Ʉjtsat itp ti nas̈pʉctsougawa'n jayajwat as̈am je'jat mit oy namuyos̈watca pa jayajwat más ma cupʉjca lo que iyacs̈ta'cway.
3JN.1.9	Tʉnja'ygʉs̈au cupʉcpajyat tu'c noc, po Diótrefes igawatp cuenta lo que tʉnyʉmpay, ni'c je' iwamp imanda̱twa'n mam cupʉcpajyat. 
3JN.1.10	Jemni'c te ʉ̱ tʉnʉs̈p jem, tʉ-actujawigʉs̈áj nu'pʉjʉn lo que je' iwatpay ni'c je' nas̈ajca's̈ʉ'jcajap puru we̱t. Je' iwatp más mal ni'c igapʉctsougʉs̈p hermanujat templuni'c, mit i-atujcʉs̈p jeme iwangapay iguipʉctsougawa'n hermanujat, mit i-acpichingʉs̈p templuni'c.
3JN.1.11	Hermanu tʉwano'cpay, nagawátca as̈am jayajwat iwatcapay mal, po nawátca as̈am jayajwat iwatcapay oy. Jeme iwatpay oy, ayé Dios ijayau. Jeme iwatpay mal, igani-is̈cap Dios.
3JN.1.12	Nu'pʉjʉn i-oyninʉmgap Demetrio mit najawigap ni'c je' oyo'c ni'c iwatp lo que iyacs̈ta'cway. Mit ʉjtsat tʉn-oyninʉmgapey, mit mijchat injawigap ni'c ʉjtsat tʉnyʉmgap lo que iyacs̈ta'cway.
3JN.1.13	Tʉnaguep mayo'c cosajat pa tʉnʉjmawa'n, po tʉngawamp tʉmucotswa'n mayo'c ja'yic nocni'c. 
3JN.1.14	Po tʉnatsʉ̱nap pa tʉ-e'pwa'n pe'jyu pa tʉmu-ampiwa'n.
3JN.1.15	Dios pi is̈mutanac. Amigujat jeme tsʉ̱ngapay yam is̈saluda̱tcap mi̱. Nʉmgʉ́s̈a amigujat jeme tsʉ̱ngapay jem ni'c tʉnsaluda̱tcʉs̈p cada jayau.
JUD.1.1	Ʉ̱ Judas. Tʉnservia̱jtap Jesucristu mit ʉ̱ tʉs̈je̱way Jacobo. Tʉja'ygʉs̈ap mijchat ni'c Dios Nate̱jat is̈ya̱s̈cau mit is̈aparta̱tcau pa je', mit je' is̈cuida̱tcap ni'c inmutʉgʉygau Jesucristu. 
JUD.1.2	Dios pi is̈-ayo̱wis̈cac, pi is̈moygac may paz mit pi is̈wangac may.
JUD.1.3	Mijchat tʉwangʉs̈pay, ʉjtsat nacupʉjcap ni-as̈amu ni'c Jesucristu nas̈salva̱tcap, mit tʉncuji'cs̈iu pa tʉja'ygʉs̈awa'n pi cupʉjca más. Mit jinap itp ti tʉja'ygʉs̈awa'n pa tʉtsawigʉs̈wa'n. Tʉnwamp pi lucha̱tca mʉgʉc mit lo que incupʉjcapay, ni'c Dios itumuyajcʉs̈ ijayajwat pa siempre ayé lo que incupʉjcapay. 
JUD.1.4	Ni'c una̱c jayajwat tʉgʉygau anu'mu mit mijchat, mit Dios inʉm ámbanu ilibruni'c ni'c je'jat tsʉ̱ngáj condena̱tic. Je'jat igarespeta̱tcap Dios. Mit ayé favor nas̈moygapay Dios, je'jat ipʉjcap pa iguituwatcawa'n mal mit viciujat. Mit inega̱tcap Dios mit el Señor Jesucristu jeme nas̈manda̱tcapay.
JUD.1.5	Tʉnwamp tʉ-actunijawigʉs̈wa'n más tu'c cosa injawiganupay. Ni'c el Señor i-acpichingʉs̈ ijayajwat Egiptojway na̱s̈, mit cʉs̈ i-actogoygʉs̈ jeme cacupʉjcaway. 
JUD.1.6	Injawigapey ni'c una̱c ángejlat ma̱jlatway igawangawu itsʉ̱ngawa'n mam Dios, mit icuyaguigau ilugajrat. Mit jinap Dios i-actsʉ̱ngʉs̈p chitimicni'c as̈am presujat pa nu'pʉjʉn tiempu hasta tegacoyp ayé mʉjway s̈ʉjw itujuzga̱támpay. 
JUD.1.7	Mit icuyaguigawey Dios ayé jayajwat jeme tsʉ̱ngaway Sodoma mit Gomorra mit japu̱t nʉ'jcopajcat tomajyat. Je'jat chajyo'ygau mit itcʉjʉu may viciujat más ma̱jlatway ni'c je'jatu ni-is̈capcʉjʉu. Jinap Dios iyajcʉs̈p je'jat as̈am ejemplu pa nagawátca-ey mal. Je'jat itunas̈cau mit jʉjn, mit we'ney iguijatcáj nu'pʉjʉn maljayajwat, itunas̈cáj mit jʉjn pa siempre.
JUD.1.8	Po majawe'naj igapʉjcap ejemplu jinapay jayajwat. Más icupʉjcap lo que icucma̱gapay, mit nijingʉjʉp mit ma̱jlat, mit iyajcap menus Dios jeme manda̱tpay, mit imalninʉmgap ayé ángejlat jeme más manda̱tcapay. 
JUD.1.9	Po ayé ángel Miguel jeme más manda̱tpay mam ángejlat, cuandu je' iguimulucha̱jt Awayagatsna', imuni-ago'jcʉu ni'c pʉn ipʉjcáj Moisés icuerpu. Mit Miguel igawanu iguimaldiciona̱twa'n Awayagatsna', mit je' inʉjmau: “El Señor pi is̈castiga̱tac.” 
JUD.1.10	Po ayé maljayajwat imalninʉmgap jaran tu'c cosa igajawigapay. Je'jat as̈am aníma̱jtat jeme capensa̱tcapay, ni'c iwatcap as̈amu iguiwanga, mit jemni'c itogoygawa'n.
JUD.1.11	¡Pro̱wij de je'jat! Ni'c isiguia̱tcajap ayé mal to̱u iyacway Caín, mit nito'ctʉgʉygʉjʉp por tumi̱n as̈am iguiwajt Balaam, mit je'jat togoygáj ni'c tsuguinwatcau contra Dios as̈am iguiwájtey ayé jayau Coré. 
JUD.1.12	Mijchat micaygap tuwitic ni'c miniwangʉjʉp, po ayé maljayajwat tu'c winchu̱jc mam mijchat. Je'jat is̈mucaygap solo pa icu̱s̈cʉjʉwa'nu, mit je'jatu nicuida̱tcʉjʉp, mit igapʉ̱tcap nepʉn. Je'jat caservia̱tcap pa neti as̈am tu'c wintuc igayacpay tu̱, s̈e'mu iguicus̈ujip jʉmgapa'tu. Je'jat as̈am tu'c cujy igayacpay itʉjm itiempuni'c. Je'jat as̈am cujy cutʉ̱chipay je'yu mit cʉs̈ wis̈pichimp. 
JUD.1.13	Mit as̈am tu'c nʉ-ola iyacpay i-o'pac caservia̱tpay, we'ney je'jat iyajcap puru winchu̱jc jeme caservia̱tpay. Je'jat as̈am ma̱jts ca-ijtʉpay tu'gu laj. Mit Dios i-aguep guarda̱tic pa je'jat tu'c lugar mam i-it may chitimic, mit jem itangawa'n pa siempre.
JUD.1.14	Mit Enoc imusietejway familia desde Adán. Dios igui-actunʉm nat iguijatcáj ayé maljayajwat, inʉm: “Márauga, mi'náj el Señor mit imumi'náj mayo'c ángejlat. 
JUD.1.15	Je' mi'náj pa iguijuzga̱tcʉs̈wa'n nu'pʉjʉn jayajwat, mit icondena̱tcʉs̈áj jeme igarespeta̱tcapay Dios ni'c mayo'c mal iguiwátcaj, mit icondena̱tcʉs̈áj maljayajwat ni'c je'jat itucotscau Dios.” 
JUD.1.16	Ayé maljayajwat imuni-ago'jcʉjʉp nu'pʉjʉn jayajwat. Je'jat iwatcap as̈am iguiyo't ijo̱jtat, mit nimʉjninʉmgʉjʉp. Iwangapey iguimʉjninʉmgawa'n jayajwat pa je'jatu itsʉ̱ngawa'n oy.
JUD.1.17	Po mijchat tʉwangʉs̈pay, nijawi-í̱jca lo que is̈nʉmgajaway el Señor Jesucristu i-apóstojlat. 
JUD.1.18	Je'jat inʉmgau ni'c últimu tiempu itáj burla̱tpajyat, mit iburla̱tcáj nu'pʉjʉn cosa oyway, mit iwatcáj puru mal as̈am iguiyo't ijo̱jtat, mit igarespeta̱tcáj Dios. 
JUD.1.19	Je'jat ayé jeme iwatcapay divisiójnat, je'jat ipensa̱tcap solo ma̱jlat itpay en ayʉ̱́j mundu mit igamuyo'ygap Dios ijo̱tni'jcat.
JUD.1.20	Po mijchat tʉwangʉs̈pay, siguiá̱tca más mʉgʉc mit ayé nacupʉjcapay ni'c ayé tu'c cosa más oyway, mit orá̱tca as̈amu Espíritu Santu is̈moygap poder pi ora̱tca. 
JUD.1.21	Natánga mʉgʉc mit Dios ni'c je' nas̈wangap. Mit we'n na-atsʉ̱ngáj ayé s̈ʉjw cuandu el Señor Jesucristu nas̈moygáj vida cacʉs̈ámpay, ni'c je' nas̈-ayo̱wis̈cap. 
JUD.1.22	Mit jeme duda̱tcapay, májyiga pa ma cupʉjca más. 
JUD.1.23	Che'nga jayajwat pa ma cupʉjca Dios. Te inwatcap we'n, ayé as̈am inlibra̱tcámpay magatogoyga jʉngʉtʉm. Mit ayo̱wís̈ca nu'pʉjʉn jayajwat, po oy nicuida̱tcʉjʉ ni'c je'jat oyap is̈jingap.
JUD.1.24	Namʉjninʉ́mga Dios ni'c je' ijtʉp poder pa nas̈cuida̱tcáj pa nagaca'uga, mit oyámpey nas̈ajcoygap limpiu mam je' itsʉ̱na mʉjninʉmic, hasta ji'gáj najo̱jtat. 
JUD.1.25	Na-oyninʉ́mga Dios tu'guway jeme ijawipay nu'pʉjʉn, mit je' ayé nas̈salva̱tcapay, ni'c je' mʉjo'c mit ijtʉp may poder jinap mit je' manda̱tp pa nu'pʉjʉn tiempu. Amén.
REV.1.1	Ayʉ̱́j ayé lo que Dios i-actujawiway Jesucristu, mit je' imoygau pa ma actujawigʉs̈ ijayajwat ayé cosajat jeme jatámpay pronto. Mit Jesucristu i-ajyu't i-ángel pa igui-actujawiwa'n Juan, ni'c Juan iservia̱jtap Jesucristu. 
REV.1.2	Mit Juan inʉmp ni'c iyacs̈ta'cway Dios ipalabra, mit nas̈actujawigap lo que Jesucristu inʉmway, mit inʉmp ni'c iyacs̈ta'cway nu'pʉjʉn lo que i-is̈way.
REV.1.3	Tsʉ̱náj oy nu'pʉjʉn icotspay ayʉ̱́j noc, mit tsʉ̱ngámpey oy jeme imaraugapay ayʉ̱́j cosajat jeme jatámpay, mit we'ney jeme iwatcapay cuenta ayé cosajat jeme tsʉ̱napay ja'yic en ayʉ̱́j noc, ni'c tomo'c pa icumplia̱twa'n ayʉ̱́j cosajat.
REV.1.4	Ʉ̱ Juan tʉnja'ygʉs̈ap siete grupu de cupʉcpajyat tsʉ̱ngapay Asiajway na̱s̈. Dios ma is̈moygac favor mit paz. Dios tsʉ̱nap jinap, je' tsʉ̱nau ámbanu mit je' tsʉ̱náj pa siempre. Ma is̈moygac favor mit paz ayé siete espíritujat jeme tsʉ̱ngapay mam Dios imanda̱t. 
REV.1.5	Ma is̈moygac favor mit paz Jesucristu jeme inʉmpay iyacs̈ta'cway. Je' jutucta̱c pa siempre mam itsʉ̱nga á̱nimajat, mit je' imanda̱tcʉs̈p nu'pʉjʉn rejyat na̱s̈ni'cway. Na-oyninʉ́mga Jesucristu ni'c je' nas̈wangau, mit o'c cunu̱s̈ni'c pa nas̈chi'tcajáj nu'pʉjʉn mal nawatcaway, 
REV.1.6	mit nas̈yajcau as̈am rejyat mit as̈am pa̱nijat pa nas̈servia̱tcajawa'n ite̱t Dios. Na-oyninʉ́mga je' ni'c je' ijtʉp poder pa nu'pʉjʉn tiempu. We'n ma jat.
REV.1.7	E'pca ni'c Cristu mimp wintucni'c, mit nu'pʉjʉn jayajwat i-e'pcáj, mit igui-e'pcámpey jeme iguiyajcaway cunu̱s̈ni'c. Mit nu'pʉjʉn jayajwat tsʉ̱ngapay en ayʉ̱́j mundu jʉygáj ni'c je' mimp. We'n ijatwa'n.
REV.1.8	Inʉm el Señor: “Ʉ̱ tʉ-Alfa mit Omega, ayé inʉmo'jcʉp ni'c ʉ̱ tʉtsʉ̱najʉ'c mit tʉgacʉs̈áj.” Mit el Señor tsʉ̱nap jinap, je' tsʉ̱nau ámbanu, mit tsʉ̱náj pa siempre. Mit je' ijtʉp nu'pʉjʉn poder.
REV.1.9	Ʉ̱ Juan mijchat is̈hermanujat, mit tʉntunas̈pey as̈amu mijchat, mit natsʉ̱ngáj mam Dios imanda̱t. Ʉ̱ tʉnmajmoyp mit calma ni'c Jesucristu tʉs̈majyip. Tʉtsʉ̱nau presu en tu'c isla inʉ'jyway Patmos. Tʉtsʉ̱nau jem ni'c tʉncupʉjcap Dios ipalabra mit ni'c tʉcotstacyo'y ma cupʉjca Jesucristu. 
REV.1.10	Mit en ayé s̈ʉjw natu-adora̱tpay el Señor, Espíritu Santu tʉs̈domina̱t mit tʉs̈actu-is̈ tu'c visión. Mit tʉnmugus̈á̱m tʉnmarau ni'c tambʉnda cotsp mʉgʉc as̈am tu'c trompeta iya's̈, 
REV.1.11	mit tʉs̈nʉjmau:
REV.1.11	—Ʉ̱ tʉ-Alfa mit Omega, ni'c ʉ̱ tʉtsʉ̱najʉ'c mit tʉgacʉs̈áj. Ja'y en tu'c noc lo que in-e'pay, mit ajyu'tcʉs̈a ayé siete grupu de cupʉcpajyat tsʉ̱ngapay Asiajway na̱s̈, pa nʉ'jcopajcat Éfeso, Esmirna, Pérgamo, Tiatira, Sardis, Filadelfia mit Laodicea.
REV.1.12	Mit tʉ-e'jpitujc pa tʉs̈-e'pwa'n pʉn tʉs̈mucotspay, mit cuandu tʉpitujc, tʉn-is̈ siete ta'cs̈anyagajnat watijcat de oro. 
REV.1.13	Mit mam i-itca ayé ta'cs̈anyagajnat, tʉn-is̈ tu'c jeme imu-e'pay Jesús jeme jatway jayau. Mit je' cutigatsic mit tu'c yagatsjamuc jeme coypay hasta ita'ni'c, mit ipechu tutsumic tu'c cinturón puru oro. 
REV.1.14	Icopac mit icuajy po'p as̈am borregupʉjc po'pway, mit po'p as̈am nieve. Mit iwijnat as̈am tu'c jʉjn itinin. 
REV.1.15	Mit ita'jnat as̈am bronce cuji'cpay, bien finu as̈am pichimpay en tu'c hornu, mit je' cots mʉgʉc as̈am iya's̈ nʉ-ola lama̱tni'cway. 
REV.1.16	Mit i-oyimaycʉ'ni'c ijtʉu siete ma̱jts, mit i-auni'c pichin tu'c espada tsucpay mechc laj, mit iwindugʉt as̈am s̈ʉjw i-anan mʉgʉc. 
REV.1.17	Cuandu tʉs̈-is̈, tʉca'u as̈am o'guic ita'ná̱m. Mit je' tʉs̈yajcau i-oyimaycʉ' tʉnyucuinm, mit tʉs̈nʉjmau:
REV.1.17	—Campʉ̱twit, ni'c ʉ̱j ayé tʉtsʉ̱najʉ'cway mit tʉgacʉs̈áj. 
REV.1.18	Mit ʉ̱j ayé tʉtsʉ̱napay pa siempre, mit tu'c tiempu tʉ-o'c po jinap tʉtsʉ̱nap pa nu'pʉjʉn tiempu. Mit tʉnaguep ya̱pijat tʉntu-awa'tsámpay ayé lugar mam itsʉ̱nga á̱nimajat. 
REV.1.19	Ja'y ayé cosajat in-is̈way, jeme in-e'pay mit jeme jatámpay más después. 
REV.1.20	Tʉ-actujawiyáj ti inʉmo'jcʉp ayé siete ma̱jts in-is̈way tʉs̈actan tʉn-oyimaycʉ'ni'c, mit we'ney ayé siete ta'cs̈anyagajnat waticway de oro. Ayé siete ma̱jts inʉmo'jcʉp ayé siete encarga̱tijcatway jeme icuida̱tcapay ayé siete grupu de cupʉcpajyat. Mit ayé siete ta'cs̈anyagajnat in-is̈way, ayé inʉmo'jcʉp ayé siete grupu de cupʉcpajyat.
REV.2.1	’Ja'jya wename ayé encarga̱ticway jeme icuida̱tcʉs̈pay ayé cupʉcpajyat tsʉ̱ngapay Éfeso: “Jesucristu i-actamp siete ma̱jts i-oyimaycʉ'ni'c, mit je' yo'yp mam i-it ayé siete ta'cs̈anyagajnat waticway de oro, mit je' is̈nʉmgajap: 
REV.2.2	Tʉnjawinup lo que inwatcapay. Miyos̈watcap mʉgʉc mit inmajmoygap mit calma. Ingamunipʉjcʉjʉp maljayajwat. Je'jat inʉmgau ni'c ʉ̱ tʉnajyu'tcʉs̈ po tʉnga-ajyu'tcʉs̈u. Improba̱tcau ayé jayajwat mit in-is̈cau ni'c je'jat we̱tpajyat. 
REV.2.3	Intunas̈caway, inmajmoygau mit calma, miyos̈watcau mʉgʉc mit ʉ̱ ni'c ʉ̱ is̈wangap, mit miganidesmaya̱tcap. 
REV.2.4	Po itp tu'c cosa inganicumplia̱tcapay, ni'c ʉ̱ is̈cajawangap as̈am is̈wajnʉ'jcau. 
REV.2.5	Jemni'c nijáwiga ti is̈ajca'ugau, mit cuyáguiga ayé ma̱jlat, mit watca as̈am is̈wajtʉ'jcaj. Mit te ingawatcap we'n, tʉmi'náj pa tʉchi'tcʉs̈awa'n ayé ta'cs̈anyagan inlajni'jcat. Ayé inʉmo'jcʉp, te ingacuyaguigap inma̱lway to̱jwat, tʉchi'tcʉs̈áj inlajni'jcat. 
REV.2.6	Po inwatcap oy por ayʉ̱́j, ni'c in-angap lo que iwatcapay ayé grupu inʉ'jyway nicolaítajat, mit ʉ̱ tʉn-ampey lo que iwatcapay je'jat. 
REV.2.7	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat. Jeme vencia̱támpay, tʉnmo'áj ma cajya itʉjm ayé cujy iyacpay vida. Mit ayé cujy tsʉ̱nap en ayé lugar oymanacway mam itsʉ̱na Dios.”
REV.2.8	’Mit ja'jya wename ayé encarga̱ticway jeme icuida̱tcʉs̈pay cupʉcpajyat tsʉ̱ngapay Esmirna: “Ayʉ̱́j is̈nʉmgajap jeme tsʉ̱najʉ'cway mit jeme cacʉs̈pay, jeme o'cway mit jutucta̱c. 
REV.2.9	Inʉm: Tʉnjawinup lo que inwatcapay, mit nat is̈tunás̈ca. Mijchat mipro̱wijat yam po Dios is̈-e'pcap as̈am ricujat. Mit tʉnjawipey nat is̈tucotscap tu'c grupu judíujat, po aye'jat caje' judíujat iyacs̈ta'cway, je'jat Awayagatsna' ijayajwat. 
REV.2.10	Campʉ̱tca is̈tunas̈cawa'n. E'pca ti is̈jatcámpay. Awayagatsna' is̈proba̱tcáj ni'c is̈comgáj cuytujugum cʉjtu'c mijchat mit intunas̈cáj pa diez s̈ʉjwat. Po siguiá̱tca is̈cupʉjcawa'n Dios hasta in-o'jcawa'n, mit ʉ̱ tʉmoygʉs̈áj tu'c premiu pa pi aguepca vida cacʉs̈ámpay. 
REV.2.11	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat. Jeme vencia̱támpay cajatsʉ̱náj condena̱tic jʉngʉtʉm en ayé últimu castigu.”
REV.2.12	’Ja'jya wename ayé encarga̱ticway jeme icuida̱tcʉs̈pay cupʉcpajyat tsʉ̱ngapay Pérgamo: “Jeme ijtʉpay i-espada tsucpay mechc laj, is̈nʉmgajap ayʉ̱́j: 
REV.2.13	Tʉnjawinup lo que inwatcapay, mit tʉnjawipey ni'c mitsʉ̱ngap mam Awayagatsna' imanda̱t, po mitsʉ̱ngapnaj mit ʉ̱, mit inganinʉmgap ni'c is̈cacupʉjcap. Mit cuandu igui-ago'jcaj Antipas mam mijchat, is̈canega̱tcajawu-ey. Mit Antipas inʉmwey ni'c tsʉ̱nau mʉgʉc mit ʉ̱, mit je' i-ago'jcau mam mijchat ni'c jem manda̱tp Awayagatsna'. 
REV.2.14	Po itp una̱c cosajat inganicumplia̱tcapay. Ni'c inaguepcapnaj jem jayajwat jeme isiguia̱tcajapay lo que i-ajque's̈way Balaam. Ni'c Balaam inajau Balac ma actuwatcʉs̈ mal Israelway jayajwat, ni'c i-actucaygʉs̈ cayan icotscajaway tiyu̱s̈at, mit i-actuwatcʉs̈ nu'pʉjʉn mal. 
REV.2.15	Mit inaguepcapey jayajwat jeme isiguia̱tcajapay lo que i-ajque's̈capay nicolaítajat, mit ʉ̱ tʉn-amp lo que i-ajque's̈capay je'jat. 
REV.2.16	Jemni'c cuyáguiga ayé ma̱jlat. Ni'c te ingacuyaguigap, tʉmi'náj jaran mam mijchat, mit tʉnmutsuguinwatcʉs̈áj ayé maljayajwat mit tu'c espada pichimpay tʉn-auni'c. Ayé inʉmo'jcʉp tʉmpalabra. 
REV.2.17	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat. Jeme vencia̱támpay, tʉnmo'áj ayé cayan iyacpay Dios, mit ayé Dios i-actsʉ̱nap cuyu'tsic. Mit tʉnmo'áj tu'c po'ptsa'wáy, mit tsa'wayni'c tsʉ̱nap ja'yic tu'c namnʉ'jy, mit nepʉn igajawiyáj ti ayé, solo ijawiyáj jeme ipʉctso̱pay.”
REV.2.18	’Ja'jya ayé encarga̱ticway jeme icuida̱tcʉs̈pay cupʉcpajyat tsʉ̱ngapay Tiatira: “Is̈nʉmgajap Dios iway jeme ijtʉpay iwijnat as̈am tu'c jʉjn itinin, mit ita'jnat as̈am bronce cuji'cpay. 
REV.2.19	Inʉmp: Tʉnjawinup lo que inwatcapay, ʉ̱ is̈wangap, is̈cupʉjcap, is̈servia̱tcajap, is̈atsʉ̱ngap mit calma, mit jinap inwatcap más oy que primeru. 
REV.2.20	Po una̱c cosajat inganicumplia̱tcap, ni'c inmoygapnaj laj ayé malto's̈ay Jezabel. Je' niwajtʉp as̈am i-ajque's̈apay Dios ipalabra mit i-ajque's̈cʉs̈ap puru we̱t tʉnjayajwat mit i-actuwatcʉs̈p nu'pʉjʉn mal mit i-actucaygʉs̈p cayan icotscajapay tiyu̱s̈at. 
REV.2.21	Mit tʉnmoyway tiempu ma cuyagui ima̱jlat, mit igawamp iguicuyaguiwa'n ayé mal, más iwamp mal cosajat. 
REV.2.22	Mit tʉnactu'jnʉ̱́j je', mit tʉnactunas̈cʉs̈áj jeme iwatcapay mal mit je', te igacuyaguigap ayé mal iwatpay ayé to's̈ay. 
REV.2.23	Mit tʉnago'jcʉs̈áj ijayajwat, mit nu'pʉjʉn cupʉcpajyat ijawigáj ni'c ʉ̱ tʉnis̈capcʉs̈p jayajwat nat ipensa̱tca mit nat itsʉ̱nga ijo̱tni'jcat. Mit tʉnactutso'gáj cada jayau mam mijchat as̈amu iguiwajt. 
REV.2.24	Jinap tʉnʉmgʉs̈ap mijchat mit japu̱jtat tsʉ̱ngapay Tiatira jeme ingapʉctsougaway ayé mal-ama̱s̈an, mit ingatunimoygʉjʉp ayé jayajwat imutʉgʉygapay mʉgʉc Awayagatsna'. Mijchat tʉnʉmgʉs̈ap: Tʉngajanʉmáj ti inwatcámpay. 
REV.2.25	Mutánga mʉgʉc lo que inaguepcapay hasta tʉmi'nwa'n. 
REV.2.26	Jeme vencia̱támpay mit iwatámpay lo que ʉ̱ tʉnwampay hasta icʉs̈wa'n nu'pʉjʉn, ʉ̱ tʉnmo'áj derechu ma manda̱t jayajwat, as̈amey tʉs̈moy derechu tʉnte̱t tʉmanda̱t. 
REV.2.27	Mit je' imanda̱tcʉs̈áj mʉgʉc mit jeme cajayaumaygapay iguijatcáj as̈am tu'c s̈uy cuandu nas̈acmo'tcada'c. 
REV.2.28	Mit tʉnmo'áj ayé ma̱jts jopoyítway, ayé inʉmo'jcʉp ni'c Cristu mi'náj pa imanda̱twa'n. 
REV.2.29	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat.”
REV.3.1	’Ja'jya ayé encarga̱ticway jeme icuida̱tcʉs̈pay cupʉcpajyat tsʉ̱ngapay Sardis: “Jesucristu i-actamp ayé siete espíritujat jeme tsʉ̱ngapay mit Dios, mit je' i-actampey ayé siete ma̱jts, mit je' is̈nʉmgajap ayʉ̱́j: Tʉnjawinup lo que inwatcapay. Inʉmgap ni'c inaguepcap vida po mitsʉ̱ngapnaj as̈am o'guic. 
REV.3.2	Tsʉ̱́nga prepara̱tic mit cuidá̱tca jeme inaguepcapay, ni'c ayé listu pa is̈actogoygawa'n. Tʉnjawip ni'c ingawatcap oy mam Dios is̈-e'pcap. 
REV.3.3	Camnijawiyo'tca ayé ama̱s̈an impʉctsougaway mit lo que inmaraugaway. Siguiá̱tca ayé mit cuyáguiga inma̱lway to̱jwat. Te migatsʉ̱ngap prepara̱tic, tʉmi'náj de repente as̈am tu'c nu'mpay, mit ingajawigáj ti hora tʉmi'nwa'n mam mijchat. 
REV.3.4	Po mijchat mitsʉ̱ngapay Sardis, inaguepcap una̱c jayajwat mam mijchat mit je'jat canijingʉjʉp mit mal cosajat, mit je'jat yo'ygáj mit ʉ̱ cutigatsic mit po'pjamuc, ni'c je'jat iguimerecia̱tcap. 
REV.3.5	Jeme vencia̱támpay, Dios iguicutigatsáj mit po'pjamuc, mit tʉngaja'ydogojyáj inʉ'jy tʉnlibruni'c, ayé inʉmo'jcʉp ni'c ijtʉp vida cacʉs̈ámpay. Mit tʉnyʉjmáj tʉnte̱t Dios mit i-ángejlat ni'c je' tʉnjayau. 
REV.3.6	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat.”
REV.3.7	’Ja'jya ayé encarga̱ticway jeme icuida̱tcʉs̈pay cupʉcpajyat tsʉ̱ngapay Filadelfia: “Ayʉ̱́j is̈nʉmgajap Jesucristu jeme Dios i-aparta̱tway mit jeme inʉmpay iyacs̈ta'cway. Je' i-actamp rey David iya̱pi, mit jeme i-awa'tsámpay, nepʉn iga-atugáj. Mit i-atugámpay, nepʉn iga-awa'tsáj. 
REV.3.8	Tʉnjawinup lo que inwatcapay. Márauga, tʉnyac mam intsʉ̱nga tu'c tʉc-ajw awa'tsicway mit ayé nepʉn ca-oyap igui-atuc. Tʉnjawip ni'c inga-aguepcap maj mʉgʉcway, po majawe'naj inguarda̱tcap lo que tʉnyʉmpay mit inganinʉmgap ni'c is̈cacupʉjcap. 
REV.3.9	Mit Awayagats ijayajwat inʉmgap ni'c je'jat judíujat po caje' iyacs̈ta'cway, je'jat we̱tcapu. Mit je'jat tʉnmanda̱tcʉs̈áj ma nicos̈atenda̱jcʉjʉ inta'ná̱jmat, mit je'jat ijawigáj ni'c tʉwangʉs̈p mijchat. 
REV.3.10	Mit inguarda̱tcau lo que tʉnyʉmway ni'c tʉnʉmgʉs̈au pi aguepca calma as̈am ʉ̱, mit jemni'c tʉguarda̱tcʉs̈ámpey pigatunas̈ca, ni'c itunas̈cáj mʉgʉc nu'pʉjʉn jayajwat en ayʉ̱́j mundu, mit cajati pa imi'nwa'n ayé pruebajat. 
REV.3.11	Ʉ̱ tʉmi'náj pe'jyu. Guardá̱tca jeme impʉctsougaway, nepʉn ma is̈cachi'tcajac impremiujat. 
REV.3.12	Jeme vencia̱támpay, tʉnyagáj je' as̈am tu'c oyway comom en ayé templu mam itsʉ̱na tʉnte̱t Dios, mit nunca cajapichináj jem, mit je' imuyo'jyáj tʉnte̱t Dios inʉ'jy, mit we'ney inʉ'jy ayé mʉjway nʉ'jcopac mam itsʉ̱na Dios, mit ayé nʉ'jcopac inʉmo'jcʉp ayé nam Jerusalén jeme tʉnte̱t Dios i-acmanagámpay tsajpni'c. Mit tʉnyajcámpey je' tʉnyamnʉ'jy. 
REV.3.13	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat.”
REV.3.14	’Ja'jya ayé encarga̱ticway jeme icuida̱tcʉs̈pay cupʉcpajyat tsʉ̱ngapay Laodicea: “Jesucristu inʉmp iyacs̈ta'cway mit je' icumplia̱tp nu'pʉjʉn. Je' tsʉ̱nau mʉjninʉmic desde Dios iguiwajt ayʉ̱́j mundu. Mit is̈nʉmgajap ayʉ̱́j: 
REV.3.15	Tʉnjawinup lo que inwatcapay, ni'c migaje'jat payic ne toypay. ¡Másate oy pi tsʉ̱nga bien payic o bien toyp! 
REV.3.16	Po como mijchat as̈am jogos̈toypay, mit como migaje'jat payic ne toyp, tʉ-ʉ'tspichingʉs̈áj. 
REV.3.17	Ni'c mijchat inyʉmgap: Tʉricujat, tʉnactangau may tumi̱n, mit neti tʉs̈catogoygap. Mit ingajawigap ni'c inga-aguepcap neti, mit jayajwat is̈-ayo̱wis̈cap, mipro̱wijat, miwínchijcat, mit inga-aguepcap ne jamuc. 
REV.3.18	Jemni'c tʉtsawigʉs̈p pi is̈júygajac ʉ̱ oro finuway jeme pichinway jʉni'c, pa we'n mijatcáj ricu. Júygajaguey ʉ̱ po'pjamuc pa is̈tunitigatscʉjʉwa'n pigawinchú̱gaga ni'c inga-aguepcap jamuc. Mit játsca remediu inwini'jcat pa pi e'pca. 
REV.3.19	Ʉ̱ tʉnche'cta̱jcʉs̈p mit tʉncastiga̱tcʉs̈p nu'pʉjʉn tʉnwangʉs̈pay. Cuji'cs̈iga mit cuyáguiga inma̱jlat. 
REV.3.20	Márauga. Tʉtsʉ̱nap tʉc-auni'c mit tʉcotsp. Te tu'c jayau imarap tʉcots, mit te i-awa̱tsp itʉc-ajw, tʉtʉgʉyáj mam je', mit tʉ-u̱cma'áj mit je', mit je' u̱cma'áj mit ʉ̱. 
REV.3.21	Jeme vencia̱támpay, tʉnmo'áj laj ma tsʉ̱na mit ʉ̱ mam tʉmanda̱t, ni'c ʉ̱ tʉvencia̱tey mit tʉnitsʉ̱nda̱jcʉu mam tʉnte̱t Dios imanda̱t. 
REV.3.22	Jeme ijtʉpay ita̱tsʉc ma marau lo que Espíritu Santu inʉmgʉs̈apay cupʉcpajyat.”
REV.4.1	Mit cʉs̈ tʉn-is̈ tu'c puerta awa'tsicway tsajpni'c. Mit tʉs̈mucots ayé nije'yu jeme tʉs̈mucojtsʉ'cway primeru, mit je' cots as̈am tu'c trompeta iya's̈, mit inʉm:
REV.4.1	—Cu't yam mit tʉ-actu-e'páj ayé cosajat jatámpay más después.
REV.4.2	Mit Espíritu Santu tʉs̈domina̱t mit tʉs̈actu-is̈ tu'c visión. Tʉn-is̈ tsajpni'c tu'c trono mit jemey itsʉ̱na Dios jeme manda̱tpay itrononi'c. 
REV.4.3	Mit Dios tsʉ̱nau itrononi'c, mit je' que's̈ oymanac as̈am jaspe-tsa' mit cornalina-tsa' jeme quijangapay. Mit it itrononi'c tu'c arcu iris mit ayé cuji'c oymanac as̈am tu'c esmeralda-tsa'. 
REV.4.4	Mit alrededor de ayé trono itey veinticuatro tronowájat. Mit tʉn-is̈ ni'c tsʉ̱ngau en ayé tronowájat veinticuatro na'waywájat mit cutigatsijcat mit po'pjamuc, mit icopacni'jcat icomgau coronajat waticway de oro. 
REV.4.5	Mit Dios itrononi'c quijan mit ya̱s̈o'c ániway, mit it mayo'c ruidu. Mit mam i-it ayé trono, tinin siete jʉmbolajat, mit ayé inʉmo'jcʉp ayé siete espíritujat jeme tsʉ̱ngapay mit Dios. 
REV.4.6	Mit jʉpm de ayé trono it as̈am tu'c lama̱t de puru is̈tic, mit que's̈tunas̈ as̈am cristal. Mit tomo'c ayé trono mit alrededor it mactas̈p as̈am ángejlat, mit aye'jat itcʉjʉp mayo'c wijn jʉpm mit mugus̈á̱m. 
REV.4.7	Mit primeruway ángel, ayé as̈am tu'c león. Mit segunduway ángel as̈am tu'c tu̱ruwáy. Mit tercerway ángel ijtʉu iwindugʉt as̈am jayau. Mit cuartuway ángel as̈am tu'c águila jeme que̱cpay. 
REV.4.8	Mit ayé mactas̈p ángejlat, cada tu'c ijtʉwey seis ique̱gan, mit iyucuinm mit ijo̱jtugum ijtʉu mayo'c wijn. Mit catentangap iguinʉmga tsu'm mit s̈ʉ̱m:
REV.4.8	Mʉjninʉmic itsʉ̱na el Señor Dios,
REV.4.8	mit ca-itp jatu'c as̈am je',
REV.4.8	mit je' ijtʉp nu'pʉjʉn poder.
REV.4.8	Je' tsʉ̱nau ámbanu, je' tsʉ̱nap jinap,
REV.4.8	mit tsʉ̱náj pa siempre.
REV.4.9	Mit ayé mactas̈p ángejlat i-oyninʉmgap Dios jeme tsʉ̱napay itrononi'c, mit inʉmí̱jcajap ni'ctiyu̱s̈, ni'c je' tsʉ̱nap pa siempre. 
REV.4.10	Iguimárauga we'n ayé veinticuatro na'waywájat, nicos̈atenda̱jcʉjʉp ita'ná̱m Dios jeme tsʉ̱napay itrononi'c, mit i-adora̱tcap je' ni'c je' tsʉ̱nap pa siempre. Mit ichi'tcap icoronajat mit ica'tscap itrono-á̱m, mit inʉmgap:
REV.4.11	Señor, mi̱ is̈merecia̱tp jayajwat is̈-oyninʉmgáj,
REV.4.11	is̈mʉjninʉmgáj mit is̈nʉmgajáj ni'c inaguep poder,
REV.4.11	ni'c mi̱ inwat nu'pʉjʉn cosajat,
REV.4.11	mit je'jat itcap ni'c we'n is̈wajn,
REV.4.11	mit jemni'c is̈wajt we'n.
REV.5.1	Mit Dios tsʉ̱nau itrononi'c, mit tʉn-is̈ i-oyimaycʉ'ni'c tu'c noc sadatsicway jeme tsʉ̱naway ja'yic ijo̱jtugum mit iyucuinm. Mit ayé noc tsʉ̱nau atuguic mit siete sellu itunu'jcaway. 
REV.5.2	Mit tʉn-is̈ tu'c ángel jeme ito'jcʉpay maj, mit cots mʉgʉc, inʉm:
REV.5.2	—¿Pʉn merecia̱tp pa igui-awa'tswa'n ayʉ̱́j noc mit pa iguichi'jtawa'n isellujat?
REV.5.3	Mit nepʉn ca-oyawu igui-awa'ts ayé noc, ne tsajpni'cway, ne na̱s̈ni'cway ne na̱s̈cʉtʉmay, ne ca-oyawu igui-e'p ayé noc. 
REV.5.4	Mit tʉjʉyo'c ni'c nepʉn camerecia̱tp igui-awa'tswa'n ayé noc, mit nepʉn ca-oyawu igui-e'p ne iguicots. 
REV.5.5	Mit tu'c de ayé na'waywájat tʉs̈najau:
REV.5.5	—Camjʉywit. E'pnaj, Jesucristu vencia̱tway, mit jinap je' ijtʉp poder as̈am león. Mit je' pichin Judá ifamiliani'c mit je' pichiney David ifamiliani'c. Je' vencia̱tway mit oyap igui-awa'ts ayé noc, mit oyap iguichi'tcʉs̈a ayé siete sellujat itunu'jcaway.
REV.5.6	Mit mam i-it ayé trono mam itsʉ̱nga ayé mactas̈p ángejlat mit mam itsʉ̱nga ayé na'waywájat, meru es̈pu̱tum tʉn-is̈ ni'c tenap tu'c borreguwáy mit que's̈p as̈am jeme i-ago'jcaway. Je' ijtʉu siete iwaj, mit ijtʉwey siete iwijn, mit ayé inʉmo'jcʉp ayé siete espíritujat i-ajyu'tway Dios nu'pʉjʉn laj en ayʉ̱́j mundu. 
REV.5.7	Mit ayé borreguwáy nʉcs̈ mam itsʉ̱na Dios itrononi'c, mit ipʉc ayé noc jeme Dios ijtʉway i-oyimaycʉ'ni'c. 
REV.5.8	Mit cuandu iguipʉjc ayé noc, ayé mactas̈p ángejlat mit ayé veinticuatro na'waywájat nicos̈atenda̱jcʉjʉu ita'ná̱m ayé borreguwáy. Nu'pʉjʉn je'jat itcʉjʉu i-arpajat, mit ivasujat waticway de oro patsijcat mit po̱m jeme wi's̈pay, mit ayé po̱m iwi's̈ic inʉmo'jcʉp as̈am i-ora̱tca Dios ijayajwat. 
REV.5.9	Mit i-ʉugau tu'c namay ʉu, inʉmgau:
REV.5.9	Mi̱ is̈merecia̱tp is̈pʉcwa'n ayé noc
REV.5.9	mit is̈awa'tswa'n ayé siete sellujat,
REV.5.9	ni'c mi̱ is̈ago'jcau
REV.5.9	mit ʉjtsat is̈juybichingau mit inyipin
REV.5.9	pa tʉtsʉ̱́nga mit Dios,
REV.5.9	mit tʉmingap de nu'pʉjʉn grupu de jayajwat,
REV.5.9	de nu'pʉjʉn cotscapay jatu'c ajwat,
REV.5.9	de nu'pʉjʉn nʉ'jcopac mit de nu'pʉjʉn na̱s̈.
REV.5.10	Mit is̈yajcau ʉjtsat pa tʉtsʉ̱́nga as̈am rejyat
REV.5.10	mit as̈am pa̱nijat pa tʉserviá̱tcaja Dios,
REV.5.10	mit is̈acmanda̱tcáj na̱s̈ni'c.
REV.5.11	Mit tʉn-is̈ mit tʉnmarau icótsca may ángejlat mam i-it ayé trono mit mam itsʉ̱nga ayé mactas̈p ángejlat mit mam na'waywájat. Mit it may ángejlat hasta nagamaycupa̱tip. 
REV.5.12	Mit inʉmgau mʉgʉc:
REV.5.12	Ayé borreguwáy Jesucristu jeme i-ago'jcaway
REV.5.12	merecia̱tp iguipʉctsowa'n nu'pʉjʉn poder,
REV.5.12	mit nu'pʉjʉn riqueza.
REV.5.12	Je' ijawip nu'pʉjʉn mit ijtʉp nu'pʉjʉn poder.
REV.5.12	Na-oyninʉ́mga je' mit namʉjninʉ́mga,
REV.5.12	mit nanʉ́mga ni'c je' oymanac.
REV.5.13	Mit nu'pʉjʉn iwatway Dios, nu'pʉjʉn jeme itpay tsajpni'c, na̱s̈ni'c, na̱s̈cʉtʉm, lama̱tni'c mit nu'pʉjʉn itpay jem, tʉnmarau iguinʉmga:
REV.5.13	Na-oyninʉ́mga Dios jeme tsʉ̱napay itrononi'c,
REV.5.13	mit na-oyninʉ́mga ayé borreguwáy Jesucristu,
REV.5.13	ni'c je'jat mʉjninʉmijcat
REV.5.13	mit itcʉjʉp nu'pʉjʉn poder
REV.5.13	pa nu'pʉjʉn tiempu.
REV.5.14	Ayé mactas̈p ángejlat inʉmgau:
REV.5.14	—We'n ma it.
REV.5.14	Mit ayé veinticuatro na'waywájat nicos̈atenda̱jcʉjʉu mit i-adora̱tcau Dios jeme tsʉ̱napay pa siempre.
REV.6.1	Tʉn-is̈ cuandu ayé borreguwáy Jesucristu igui-awa̱jts tu'c de ayé siete sellujat, mit tʉnmarau iguinʉjm tu'c de ayé mactas̈p ángejlat. Je' cots mʉgʉc as̈am tu'c ániway iya's̈, inʉm:
REV.6.1	—Mi'n e'p.
REV.6.2	Mit tʉn-is̈ tu'c po'pcawa̱yu, mit jeme iguitucu'tway ijtʉu tu'c arcu itutʉpay, mit imoygau tu'c corona pa iguicomwa'n, mit je' pichin pa ivencia̱twa'n mit oyau iguivencia̱t nu'pʉjʉn.
REV.6.3	Cuandu igui-awa̱jts imumechcway sellu, tʉnmarau iguinʉjm ayé segunduway ángel, inʉm:
REV.6.3	—Mi'n e'p.
REV.6.4	Mit pichin jatu'c cawa̱yu jeme tsabatsway. Mit jeme iguitucu'tway imoygau poder pa igui-actsuguinwatcʉs̈wa'n jayajwat na̱s̈ni'cway, pa we'n jayajwat ma ni-ago'jcʉjʉ. Mit imoygau tu'c mʉjway espada.
REV.6.5	Igui-awa̱jts imutu̱gupay sellu, tʉnmarau iguinʉjm ayé tercerway ángel, inʉm:
REV.6.5	—Mi'n e'p.
REV.6.5	Mit tʉn-is̈ tu'c yʉgʉjcawa̱yu, mit jeme iguitucu'tway ijtʉu tu'c balanza icʉ'ni'c. 
REV.6.6	Mit tʉnmarau icojts tu'c mam itsʉ̱nga ayé mactas̈p ángejlat, inʉm:
REV.6.6	—Itáj tu'c yu' mʉgʉcway, diez pesos pa tu'c kilu trigu, mit diez pesos pa tu̱gup kilu cebada, po moyga laj ma it aceite de olivu mit vinu.
REV.6.7	Cuandu igui-awa̱jts imumactas̈pay sellu, tʉnmarau ni'c cotsp ayé imumactas̈pay ángel, mit inʉm:
REV.6.7	—Mi'n e'p.
REV.6.8	Mit tʉn-is̈ tu'c cawa̱yu jeme pu'tsputsway, mit jeme iguitucu'tway inʉ'jy Anima ni'c i-ago'jcʉs̈p jayajwat, mit iguinatspoguiu ayé jeme iguarda̱tcʉs̈pay á̱nimajat cʉtʉm. Mit imoygau derechu pa iguidomina̱tcawa'n tu'c cuarta parte ayʉ̱́j mundu, mit iwatcáj tu'c tsuguin mit o'jcáj jayajwat mit yu', mit tu'ngʉjʉ̱́j pa i-o'jcawa'n, mit igui-ago'jcáj aníma̱jtat ma̱jlatway.
REV.6.9	Cuandu igui-awa̱jts imucincuway sellu, tʉn-is̈ tu'c lugar mam isacrifica̱tca, mit tʉn-is̈cʉs̈au jem i-espíritujat ayé jayajwat jeme i-ago'jcaway ni'c icupʉjcau lo que inʉmway Dios, mit ni'c cotstacyo'ygau pa je'. 
REV.6.10	Mit cotscau mʉgʉc, inʉmgau:
REV.6.10	—Señor, mi̱ mitsʉ̱nap limpiu mit incumplia̱tp nu'pʉjʉn. ¿Hasta jutim is̈juzga̱tcʉs̈wa'n jayajwat jeme tsʉ̱ngapay na̱s̈ni'c? ¿Hasta jutim is̈venga̱tcʉs̈wa'n ni'c ʉjtsat tʉs̈ago'jcau?
REV.6.11	Mit icutigatscau mit po'pjamuc, mit inʉmgajau ni'c ma po'cs̈ca jas̈ʉ̱n hasta tega-o'jcap japu̱t hermanujat jeme iservia̱tcajapay Cristu, ni'c je'jat o'jcámpey as̈amu je'jat.
REV.6.12	Tʉn-is̈ cuandu igui-awa̱jts imuseisway sellu, mit nas̈ tu'c us̈ mʉgʉcway, mit s̈ʉwáy jat chi'ch as̈am tu'c yʉgʉcjamuc, mit po'wáy jat as̈am nipin. 
REV.6.13	Mit ma̱tswájat tsajpni'cway ca'ugau na̱s̈ni'c, as̈am tu'c nojcujy icuca'u itʉjm cuandu iguicus̈ujip tu'c s̈e'm mʉgʉcway. 
REV.6.14	Mit i-is̈togoygau tsajp as̈am tu'c noc sadatsicway, mit nu'pʉjʉn copac na̱s̈ni'cway mit nu'pʉjʉn copac-ajw nʉ'jugumay itigatscau ilajat. 
REV.6.15	Mit rejyat na̱s̈ni'cway, mʉjayajwat, ricujat, capitájnat, jeme itcʉjʉpay poder, mit nu'pʉjʉn mozojat mit jeme yo'ygapay libre, niguyu'tscʉjʉu cʉtni'jcat mit tsa'cʉtʉjmat itpay copacni'jcat. 
REV.6.16	Mit ayé jayajwat imucotscau copajcat mit tsa'jat ma iguituca'ugac mit ma iguicuyu'tscac, ni'c pʉ̱tcau igui-e'pcawa'n Dios jeme tsʉ̱napay itrononi'c, mit ipʉ̱tcau ma iguigacastiga̱tcac mʉgʉc ayé borreguwáy Jesucristu. 
REV.6.17	Ni'c coyway ayé mʉjway s̈ʉjw pa Dios ijuzga̱twa'n, ¿mit pʉn oyáj iguimajmo' ayé?
REV.7.1	Mit cʉs̈ tʉn-is̈ mactas̈p ángejlat, mit je'jat tenagap cada esquina en ayʉ̱́j mundu, mit itentsougap ayé mactas̈p s̈e'jmat na̱s̈ni'cway pa magas̈ujca na̱s̈ni'c ne lama̱tni'c ne maga-ajca'uga tu'c cujy. 
REV.7.2	Mit tʉn-ís̈ey jatu'c ángel, mit je' cu't mam ipichin s̈ʉjw, mit je' imuyo'jyau imarca ayé Dios jeme tsʉ̱napay pa siempre. Ayé marca inʉmo'jcʉp ni'c je'jat Dios ijayajwat. Ayé ángel imucotscʉs̈ mʉgʉc ayé mactas̈p ángejlat, ni'c je'jat imoygau poder ma watca dañu na̱s̈ni'c mit lama̱tni'c. 
REV.7.3	Mit inʉmgʉs̈au:
REV.7.3	—Camniwatca dañu na̱s̈ni'c, ne lama̱tni'c, ne cuyni'jcat. Mojyʉ'jcac laj tʉmarcá̱tca iwimpacni'jcat ayé jayajwat iservia̱tcajapay Dios.
REV.7.4	Mit tʉnmarau pʉjʉjnat imarca̱tcámpay. Imarca̱tcau ciento cuarenta y cuatro mil jayajwat, nu'pʉjʉn Israelway jayajwat ifamiliajat. 
REV.7.5	Imarca̱tcau iwimpacni'jcat doce mil jayajwat jeme pichingaway Judá ifamiliani'c. Imarca̱tcau doce mil jayajwat jeme pichingaway Rubén ifamiliani'c. Imarca̱tcau doce mil jayajwat jeme pichingaway Gad ifamiliani'c. 
REV.7.6	Imarca̱tcau doce mil jayajwat jeme pichingaway Aser ifamiliani'c. Imarca̱tcau doce mil jayajwat jeme pichingaway Neftalí ifamiliani'c. Imarca̱tcau doce mil jayajwat jeme pichingaway Manasés ifamiliani'c. 
REV.7.7	Imarca̱tcau doce mil jayajwat jeme pichingaway Simeón ifamiliani'c. Imarca̱tcau doce mil jayajwat jeme pichingaway Leví ifamiliani'c. Imarca̱tcau doce mil jayajwat jeme pichingaway Isacar ifamiliani'c. 
REV.7.8	Imarca̱tcau doce mil jayajwat jeme pichingaway Zabulón ifamiliani'c. Imarca̱tcau doce mil jayajwat jeme pichingaway José ifamiliani'c, mit imarca̱tcau doce mil jayajwat jeme pichingaway Benjamín ifamiliani'c.
REV.7.9	Mit cʉs̈ tʉn-is̈ mayo'c jayajwat mit nepʉn ca-oyawu iguimaycupa̱ti. It jayajwat de nu'pʉjʉn na̱s̈at, nu'pʉjʉn grupu de jayajwat, nu'pʉjʉn nʉ'jcopajcat mit nu'pʉjʉn cotscapay jatu'c ajwat. Mit je'jat tsʉ̱ngau mam Dios imanda̱t itrononi'c, mit mam itsʉ̱na ayé borreguwáy Jesucristu. Mit nu'pʉjʉn je'jat cutigatsijcat mit po'pjamuc, mit imuyo'ygau tu̱ts-ajy icʉ'ni'jcat ni'c imʉjninʉmgau Cristu. 
REV.7.10	Mit cotscau mʉgʉc, inʉmgau:
REV.7.10	Dios tsʉ̱nap itrononi'c,
REV.7.10	mit je' mit ayé borreguwáy Jesucristu nas̈salva̱tcau.
REV.7.11	Mit nu'pʉjʉn ángejlat tenagau mam Dios itsʉ̱na itrononi'c, mit mam itsʉ̱nga na'waywájat mit we'ney mam itsʉ̱nga ayé mactas̈p ángejlat. Mit nicos̈atenda̱jcʉjʉu mam i-it ayé trono, mit i-adora̱tcau Dios. 
REV.7.12	Mit inʉmgau:
REV.7.12	Namʉjninʉ́mga Dios pa nu'pʉjʉn tiempu.
REV.7.12	Na-oyninʉ́mga je' mit nanʉ́mga ni'c je' oymanac,
REV.7.12	mit nanʉmí̱jcaja ni'ctiyu̱s̈ ni'c je' ijawip nu'pʉjʉn
REV.7.12	mit ijtʉp nu'pʉjʉn poder.
REV.7.12	We'n ma jat.
REV.7.13	Mit cʉs̈ tu'c de ayé na'waywájat tʉs̈mucots, inʉm:
REV.7.13	—¿Is̈jawiga pʉjnat ayé jayajwat cutigatsijcatway mit po'pjamuc, mit jʉm imíngaj?
REV.7.14	Mit tʉnyʉjmau:
REV.7.14	—Señor, mi̱ más injawip.
REV.7.14	Mit je' tʉs̈nʉjmau:
REV.7.14	—Ayʉ̱́jat itunas̈o'jcau na̱s̈ni'c mit jinap mingau pa yam. Mit jinap nilimpia̱tcʉjʉu as̈am putsijcatway ijamujcat, mit limpiu itajn ni'c ayé borreguwáy Jesucristu o'c cunu̱s̈ni'c pa iguichi'tcajáj ima̱jlat. 
REV.7.15	Jemni'c je'jat tsʉ̱ngap mam Dios imanda̱t itrononi'c, mit iservia̱tcajap je' tsu'm mit s̈ʉ̱m je' itempluni'c. Mit Dios jeme tsʉ̱napay itrononi'c iguicuida̱tcáj. 
REV.7.16	Mit je'jat cajacayo'jcʉjʉ̱́j ne cajanʉ-u̱go'jcʉjʉ̱́j, mit ne s̈ʉjw iguigajano'jcáj, mit ne catoygáj. 
REV.7.17	Ni'c ayé borreguwáy Jesucristu jeme tsʉ̱napay mam Dios imanda̱t itrononi'c, je' icuida̱tcʉs̈áj, mit je' iwejnu'pcʉs̈áj pa mam imu'twa'n nʉ' jeme iyacpay vida. Mit Dios icupo'tcʉs̈á̱j iwinʉ'jat mit cajajʉygáj.
REV.8.1	Cuandu igui-awa̱jts imusieteway sellu, igamaraugawu nejʉmay ruidu tsajpni'c pa media hora. 
REV.8.2	Mit tʉn-is̈ ayé siete ángejlat jeme tenagapay mam Dios itsʉ̱na, mit imoygau siete trompetajat. 
REV.8.3	Mit min jatu'c ángel mit nitenda̱jcʉu en ayé lugar mam igui-adorá̱tca Dios, mit ijtʉu icʉ'ni'c tu'c po̱mwi's̈an waticway de oro. Mit imoygau may po̱m mit ayé itumumotcʉs̈au i-oraciójnat nu'pʉjʉn Dios ijayajwat, mit ayé lugar mam igui-adorá̱tca Dios ayé watic de oro, mit tsʉ̱nap mam Dios imanda̱t itrononi'c. 
REV.8.4	Mit ayé ángel ijtʉu icʉ'ni'c ayé po̱mwi's̈an mit iwi's̈ic cu't hasta mam itsʉ̱na Dios, mit tuwitic icu'jt mit i-oraciójnat Dios ijayajwat. 
REV.8.5	Mit ayé ángel iguipʉjc ayé po̱mwi's̈an, i-apats mit jʉntʉ̱jts jeme itway en ayé lugar, mit ica'tsmanac en ayʉ̱́j mundu, mit ya̱s̈cada̱c jaran ániway, mit it ruidu, mit quijan ániway, mit nas̈ tu'c us̈ mʉgʉcway.
REV.8.6	Mit ayé siete ángejlat jeme itcʉjʉway ayé siete trompetajat, niprepara̱tcʉjʉu pa igui-acya̱s̈cawa'n.
REV.8.7	Mit primeruway ángel i-acya̱s̈ itrompeta, mit chu̱chiu ca'pay tsa'tú̱ mit jʉjn motic mit nipin, mit ayé ca'ugau hasta na̱s̈ni'c. Mit toy tercera parte de na̱s̈ mit we'ney tercera parte de cujyat, mit toy nu'pʉjʉn s̈us̈ucmʉjy itway na̱s̈ni'c.
REV.8.8	Mit imumechcway ángel i-acya̱s̈ itrompeta, mit tantida as̈am tu'c mʉjway copac chu̱chiu tinimpay mit jʉjn, mit ayé ica'tstʉgʉygau lama̱tni'c, mit tercera parte de ayé lama̱t jat as̈am nipin. 
REV.8.9	Mit o'jcau tercera parte aníma̱jtat tsʉ̱ngapay lama̱tni'c, mit pas̈cada̱jcau tercera parte de barcujat.
REV.8.10	Mit imutu̱gupay ángel i-acya̱s̈ itrompeta, mit ca'u desde tsajpni'c tu'c mʉjway ma̱jts, mit ayé tinin as̈am jʉmbola, mit ayé ca'udʉgʉy tercera parte mʉjnʉ'ni'jcat mit mam imu't nʉ'. 
REV.8.11	Mit ayé ma̱jts inʉ'jy Ajenjo ni'c i-acta̱matsip nʉ'. Mit tercera parte de nʉ' jat ta̱mats, mit mayo'c jayajwat o'jcau ni'c ta̱matso'c ijajt ayé nʉ'.
REV.8.12	Mit imumactas̈pay ángel i-acya̱s̈ itrompeta, mit to'jʉu tercera parte s̈ʉjw, mit we'ney to'jʉu tercera parte po' mit tercera parte ma̱jtsat, pa we'n ma cuchítimi tercera partejat, mit pa maga-it luz pa cuatro hora s̈ʉ̱m mit we'ney pa cuatro hora tsu'm.
REV.8.13	Tʉn-is̈ mit tʉnmarau tu'c ángel, mit je' que̱cp es̈pu̱t tsajp, mit inʉm mʉgʉc:
REV.8.13	—¡Pro̱wij de ayé jayajwat jeme tsʉ̱ngapay na̱s̈ni'c, ni'c itunas̈cáj más mʉgʉc cuandu igui-acya̱s̈cawa'n itrompetajat jatres ayé ángejlat!
REV.9.1	Mit imucincuway ángel i-acya̱s̈ itrompeta, mit tʉn-is̈ ni'c ca'u tu'c ma̱jts desde tsajpni'c hasta na̱s̈ni'c, mit ayé ma̱jts inʉmo'jcʉp tu'c ma̱lway ángel. Mit ayé ángel imoygau ya̱pi itu-awa'tsámpay ayé cʉt jeme jugo'cway. 
REV.9.2	Mit i-awa̱ts ayé cʉt, mit pichin wi's̈ic cʉtni'c, mit ayé wi's̈ic as̈am jeme pichimpay en tu'c mʉjway hornu. Mit cuchítimiu s̈ʉjw mit cuchitimigada̱c nu'pʉjʉn ni'c pichino'c wi's̈ic cʉtni'c. 
REV.9.3	Mit wi's̈icni'c pichingau pa̱tas̈ ma̱jlatway jeme que̱jcapay, mit imoygau poder as̈am ayé poder ijtʉpay tu'c capin pa nas̈to'gáj. 
REV.9.4	Mit imanda̱tcau magacayga ma'jts na̱s̈ni'cway, ne s̈us̈ucmʉjy ne cujyat. Solo ma actunas̈ca jayajwat jeme ca-itcʉjʉpay Dios imarca iwimpacni'jcat. 
REV.9.5	Mit imoygau laj ma actunas̈ca pa cinco po'jat, po maga-ago'jca. Mit i-actunas̈cau as̈am cuandu nas̈to'p tu'c capin. 
REV.9.6	Mit en ayé s̈ʉjwat jayajwat iche'ngáj i-o'gʉjat, po igapa̱tcáj. Mit iwangáj i-o'jcawa'n, po ca-oyáj i-o'jca.
REV.9.7	Mit ayé pa̱tas̈at que's̈cau as̈am cawa̱yujat jeme prepará̱tijcatway pa tsuguini'c. Mit itcʉjʉu icopacni'jcat as̈am coronajat waticway de oro, mit iwindugʉjtat as̈am jayau. 
REV.9.8	Mit itcʉjʉu icuajyat as̈am to's̈ajyat, mit itʉ̱jtsat as̈am leójnat. 
REV.9.9	Mit itcʉjʉu ipechuni'jcat as̈am pus̈an. Mit ique̱gajnat mʉgʉgo'c ruidu iguiwátcaj as̈am carrujat jeme iguiju'pcapay cawa̱yujat cuandu inʉs̈ca tsuguini'c. 
REV.9.10	Mit itcʉjʉu itu'jts as̈am cápijnat itu'jtsat, mit jʉpac ayé agu̱s̈a imuyo'ygapay itu'tsni'jcat. Mit itu'tsni'jcat itcʉjʉu poder pa igui-actunas̈cawa'n jayajwat pa cinco po'jat. 
REV.9.11	Mit ayé pa̱tas̈at itcʉjʉu ijefejat jeme iguimanda̱tcapay, mit ijefejat tu'c ma̱lway ángel jeme tsʉ̱napay cʉtʉm, mit inʉ'jy hebreo-auni'c Abadón, mit griegu-auni'c Apolión, ayé inʉmo'jcʉp i-actogoypay jayajwat.
REV.9.12	Nas̈way primeruway pʉ̱tna̱s̈, po mi'námnaj jamechc.
REV.9.13	Mit imuseisway ángel i-acya̱s̈ itrompeta, mit tʉnmarau icojts tambʉnda mam itsʉ̱na ayé lugar mam igui-adora̱tca Dios. Mit ayé lugar watic de oro. 
REV.9.14	Mit inajau imuseisway ángel jeme ijtʉway trompeta:
REV.9.14	—Quejcʉs̈ ayé mactas̈p ángejlat, ni'c je'jat tsʉ̱ngap cutsumda'guic mam itsʉ̱na ayé mʉjnʉ' Eufrates jeme mʉjo'cway.
REV.9.15	Mit iquejcau ayé mactas̈p ángejlat, ni'c je'jat tsʉ̱ngau listu ma coja meru hora pa igui-ago'jcawa'n tercera parte jayajwat. 
REV.9.16	Mit tʉnmarau ni'c it doscientos millones cawajni'jcatway, mit je'jat yo'ygap de soldajat.
REV.9.17	Mit yename tʉs̈-is̈ en visión ayé cawa̱yujat mit jeme iguituyo'ygaway. Ayé cawajni'jcatway iyajcau pus̈an ipechuni'jcat, mit ayé tsabats as̈am jʉjn, mit s̈us̈uc as̈am azufre iwi's̈ic mit pu'tsputs as̈am azufre. Mit icópajcat ayé cawa̱yujat as̈am león icópajcat. Mit pichin i-auni'jcat jʉjn, wi's̈ic mit azufre. 
REV.9.18	Mit o'jcau tercera parte jayajwat por ayé tu̱gup castigujat, ni'c pichingau i-auni'jcat ayé cawa̱yujat jʉjn, wi's̈ic mit azufre. 
REV.9.19	Ni'c ayé cawa̱yujat itcʉjʉu poder i-auni'jcat mit itu'tsni'jcat. Ni'c itu'tsjʉjpat as̈am tsanaycopac mit ayé ituto'gap jayajwat.
REV.9.20	Mit japu̱t jayajwat jeme ca-o'jcaway mit ayé castigujat, igacuyaguigawu ima̱lway to̱jwat. Igacuyaguigawu igui-adora̱tcawa'n demo̱nyujat, mit tiyu̱s̈at watijcatway de oro, plata, bronce, tsa' mit de cujy. Mit ayé tiyu̱s̈at ca-oyap i-e'pca, ca-oyap imarauga, ne ca-oyap iyo'yga. 
REV.9.21	Ne igacuyaguigawu ayʉ̱́j: i-ago'jcawa'n, itso'jcaygawa'n, ichajyo'ygawa'n mit inu'mgawa'n.
REV.10.1	Tʉn-is̈ ni'c manac tsajpni'c tu'c ángel jeme ijtʉpay maj, mit je' tsʉ̱nau wintucjugum, mit it tu'c arcu iris icopacni'c, mit iwindugʉt as̈am s̈ʉjw i-anan, mit ita'jnat as̈am tu'c comom jeme tinimpay. 
REV.10.2	Je' ijtʉu icʉ'ni'c tu'c libruwáy awa'tsic. Mit iyac i-oyimayta'n lama̱tyucuinm mit i-anajyimayta'n iyac na̱s̈ni'c. 
REV.10.3	Mit je' ya̱s̈ mʉgʉc, as̈am tu'c león i-ʉj. Mit cuandu iya̱s̈, ya̱s̈cawey siete ániwayna'jat. 
REV.10.4	Mit cuandu iyá̱s̈caj ayé siete ániwayna'jat, tʉja'yájate po tʉnmarau ni'c tʉs̈mucotsp tu'c voz tsajpni'cway, mit tʉs̈najau:
REV.10.4	—Camja'ywit lo que inʉmgaway ayé siete ániwayna'jat, mit camnʉjma nepʉn.
REV.10.5	Mit tʉn-is̈ ni'c ayé ángel jeme ijtʉway tu'c ita'n lama̱tyucuinm mit jatu'c na̱s̈ni'c, je' iyucju'p icʉ' pa tsajpni'c, 
REV.10.6	mit ayé ángel ijura̱jtau Dios jeme tsʉ̱napay pa siempre, ni'c je' iwat tsajp, na̱s̈, mit lama̱t, mit nu'pʉjʉn itpay jem. Mit je' jura̱t ni'c cajajegáj icumplia̱twa'n nu'pʉjʉn, 
REV.10.7	po en ayé s̈ʉjw igui-acya's̈wa'n itrompeta imusieteway ángel, Dios icumplia̱táj lo que i-actsʉ̱napay cuyu'tsic, as̈am iguinʉmgʉ́s̈aj ayé profetajat jeme iguiservia̱tcajaway.
REV.10.8	Mit ayé voz tʉs̈mucotsway tsajpni'c, tʉs̈mucotsatu, inʉm:
REV.10.8	—Nʉs̈ pʉc ayé libruwáy jeme tsʉ̱napay awa'tsic icʉ'ni'c ayé ángel jeme tenapay lama̱tyucuinm mit na̱s̈ni'c.
REV.10.9	Mit tʉnʉcs̈ mam itsʉ̱na ayé ángel, mit tʉnyajau ma tʉs̈mo'ac ayé libruwáy. Mit je' tʉs̈najau:
REV.10.9	—Pʉc mit incayáj ayé, mit jatáj ta̱mats intinchayni'c, po in-auni'c injawiyáj pa'c as̈am chi̱n.
REV.10.10	Mit cʉs̈ tʉmpʉc ayé libruwáy icʉ'ni'c ayé ángel, mit tʉncay. Mit pa'c tʉs̈jawij tʉn-auni'c as̈am chi̱n, po cʉs̈ tʉs̈cajy, ta̱mats ijajt tʉntinchayni'c. 
REV.10.11	Mit je' tʉs̈najau:
REV.10.11	—Itp ti is̈nʉmwa'natu ti iguijatcámpay may nʉ'jcopajcat, mit na̱s̈at, jeme cotscapay jatu'c ajwat, mit rejyat.
REV.11.1	Mit cʉs̈ tʉs̈moygau tu'c pʉ̱yan mit ayé que's̈ as̈am vara natuquips̈pay, mit tʉs̈nʉmgajau:
REV.11.1	—Ca's̈ʉ'c mit quips̈a Dios itemplu, mit ayé lugar mam igui-adora̱tca Dios, mit maygʉs̈ jeme adora̱tcapay jem. 
REV.11.2	Po ingaquips̈áj ayé pe't jeme tsʉ̱napay templu-á̱m, ni'c ayé entrega̱tic pa pe'ta̱may jayajwat, mit je'jat itute'ni̱jcáj ayé nʉ'jcopac i-aparta̱tway Dios pa cuarenta y dos po'jat. 
REV.11.3	Mit tʉnajyu'táj mechc tʉntestigujat ma nʉmdacyo'yga pa mil doscientos sesenta s̈ʉjwat, mit icomgáj yʉgʉcjamuc.
REV.11.4	Mit ayé mechc testigujat ayé as̈am ayé mechc olivucujyat mit as̈am ayé mechc ta'cs̈anyagajnat, ni'c je'jat tenagap mam itsʉ̱na Dios jeme iwatway na̱s̈. 
REV.11.5	Mit te tambʉn iwamp iguiwatcajáj mal, pichináj jʉjn i-auni'jcat, mit je'jat icʉs̈cáj imutsuguijnat. Mit pʉmba'tu iwa'námpay iguiwatcajáj mal, wename-ey itp ti i-o'jcawa'n. 
REV.11.6	Ayé testigujat itcʉjʉp poder pa igui-atujcawa'n tsajp magaca'u tu̱ en ayé s̈ʉjwat inʉmdacyo'ygawa'n. Mit itcʉjʉp poder pa nʉ' igui-acpitujcawa'n nipin, mit pa igui-acmingawa'n nu'pʉjʉn castigu na̱s̈ni'c, mit iwatcáj ayé pʉjʉn veces iguiwangawa'n je'jat.
REV.11.7	Mit cʉs̈wa'n iguinʉmdacyo'yga, ayé aníma̱t jeme pichimpay cʉtʉm imutsuguinwatcʉs̈áj ayé testigujat, mit ivencia̱tcʉs̈áj mit i-ago'jcʉs̈áj. 
REV.11.8	Mit icuerpujat tangáj calleni'c en ayé mʉjway nʉ'jcopac mam iguiyájcaj cunu̱s̈ni'c el Señor Jesús, mit ayé nʉ'jcopac imu-e'p as̈am Sodoma mit Egipto ni'c ma̱lo'jcat ayé jayajwat jeme tsʉ̱ngaway jem. 
REV.11.9	Mit jayajwat de nu'pʉjʉn nʉ'jcopajcat, grupu de jayajwat, jeme cotscapay jatu'c ajwat, mit na̱s̈at, i-e'pcajáj icuerpujat pa tu̱gup s̈ʉjw mit pu̱t. Mit igayajcáj laj iguini̱pcawa'n. 
REV.11.10	Mit jeme tsʉ̱ngapay na̱s̈ni'c ji'jcáj ijo̱jtat ni'c o'guijcatanu ayé testigujat. Mit iwatcáj ma̱s̈ʉjw, mit i-acpas̈angáj regalujat. Ni'c ayé mechc profetajat i-actunas̈cau ayé jayajwat tsʉ̱ngapay na̱s̈ni'c. 
REV.11.11	Po icʉs̈ tu̱gup s̈ʉjw mit pu̱t, Dios igui-acjutucta̱jcau, mit nitenda̱jcʉjʉu. Mit jeme igui-is̈caway, pʉ̱jtʉgʉygau. 
REV.11.12	Mit ayé mechc testigujat imaraugau ni'c iguimucotscap tsajpni'c mit iguinʉmgajau:
REV.11.12	—Cu'tca yam.
REV.11.12	Mit tu'c wintuc iguimunʉs̈cau pa tsajpni'c. Mit imutsuguijnat igui-is̈cau icu'tcaj. 
REV.11.13	Mit en ayé hora nas̈ tu'c us̈ mʉgʉcway, mit ca'ubʉ'n tu'c parte ayé nʉ'jcopac, mit o'jcau siete mil jayajwat por ayé us̈. Mit japu̱t jayajwat ni-apʉ̱tigʉjʉu mʉgʉc, mit i-oyninʉmgau Dios jeme tsʉ̱napay tsajpni'c.
REV.11.14	Mit nas̈way segunduway pʉ̱tna̱s̈, mit pe'jyu mimp terceruway pʉ̱tna̱s̈.
REV.11.15	Mit imusieteway ángel i-acya̱s̈ itrompeta, mit cotscau mʉgʉc jeme tsʉ̱ngaway tsajpni'c, inʉmgau:
REV.11.15	El Señor Dios mit ayé Cristu jeme Dios icupi̱way,
REV.11.15	imanda̱tcáj nu'pʉjʉn na̱s̈at ayʉ̱́j mundujway
REV.11.15	mam imanda̱tca-ate jayajwat,
REV.11.15	mit je' manda̱táj pa nu'pʉjʉn tiempu.
REV.11.16	Mit ayé veinticuatro na'waywájat jeme tsʉ̱ngapay itronowayni'jcat mam i-ijtʉ Dios itrono, nicos̈atenda̱jcʉjʉu mit nino'umanajcʉjʉu, mit i-adora̱tcau Dios. 
REV.11.17	Inʉmgau:
REV.11.17	Tʉnʉmgajap ni'ctiyu̱s̈, Señor Dios,
REV.11.17	ni'c mi̱ inaguep nu'pʉjʉn poder.
REV.11.17	Mi̱ mitsʉ̱nau ámbanu, mitsʉ̱nap jinap
REV.11.17	mit mitsʉ̱náj pa siempre.
REV.11.17	Mi̱ inaguep nu'pʉjʉn poder
REV.11.17	mit mimanda̱tájama.
REV.11.18	Mit nu'pʉjʉn jayajwat awa'nigau,
REV.11.18	po coyway s̈ʉjw pa is̈juzga̱tcʉs̈wa'n,
REV.11.18	mit coyway tiempu
REV.11.18	pa is̈juzga̱tcʉs̈wa'n o'guijcatway,
REV.11.18	mit inmoygʉs̈áj ipremiujat ayé profetajat
REV.11.18	jeme is̈servia̱tcajaway,
REV.11.18	mit inmoygʉs̈ámpey ipremiujat injayajwat
REV.11.18	jeme is̈-oyninʉmgapay,
REV.11.18	mʉjayajwat mit jeme camʉjninʉ̱́mijcatway,
REV.11.18	mit inactogoygʉs̈áj jeme i-actogoygapay jayajwat.
REV.11.19	Mit i-awa̱tscajau Dios itemplu tsajpni'cway, mit templutujugum i-is̈cau ayé cas̈u̱n mam i-it ayé primer acuerdu iwatway Dios. Mit quijan mit ya̱s̈ ániway, mit it ruidujat, mit nas̈ tu'c us̈ mʉgʉcway, mit ca'u tsa'tú̱.
REV.12.1	Mit que's̈ta̱c tsajpni'c tu'c cosa nas̈acnigu-épijyʉpay. Que's̈ta̱c tu'c to's̈ay apitucjeguic mit s̈ʉwáy, mit po'wáy tsʉ̱nau ita'mpa'tm, mit icopacni'c ijtʉu tu'c corona ijtʉpay doce ma̱tswájat. 
REV.12.2	Mit ayé to's̈ay wayajo'gaj itsʉ̱naj, mit je' ya̱s̈ ni'c pʉgo'cp itinchay ni'c ta̱go'jcʉnup. 
REV.12.3	Mit que's̈ta̱guey tsajpni'c jatu'c cosa nas̈acnigu-épijyʉpay. Que's̈ta̱c tu'c mʉjway dragón tsabatsway, mit ijtʉu siete icopac mit diez iwaj, mit inisieteij icopac ijtʉu icorona. 
REV.12.4	Mit itu'jts itu-ajca'u tercera parte ma̱tswájat tsajpni'cway, mit ica'tsmanajcʉs̈ pa na̱s̈ni'c. Mit ayé dragón nitenda̱jcʉu tom mam itsʉ̱na ayé to's̈ay jeme ta̱go'jcʉpay. Je' tenau jem pa iguicajyawa'n iway cuandu ita'cwa'n. 
REV.12.5	Mit ayé to's̈ay ita̱c tu'c qui'chwáy, mit je' imanda̱táj mʉgʉc nu'pʉjʉn jayajwat. Mit ayé qui'chwáy Dios iguimunʉcs̈ pa itanwa'n itrononi'c. 
REV.12.6	Mit ayé to's̈ay po'c pa mam igatsʉ̱na nepʉn. Jem Dios igui-oyajcau tu'c laj, mit jem icuida̱tcáj pa mil doscientos sesenta s̈ʉjwat.
REV.12.7	Mit cʉs̈ it tu'c tsuguin tsajpni'c. Ayé ángel Miguel jeme más manda̱tpay mam ángejlat i-apʉcmuc i-ángejlat pa iguimulucha̱tcawa'n ayé dragón. Mit ayé dragón iguimajyigau i-ángejlat pa ilucha̱tcawa'n, 
REV.12.8	po je'jat actogoygau, mit igajamoygawu laj pa itsʉ̱ngawa'n tsajpni'c. 
REV.12.9	Mit ica'tspichingau ayé mʉjway dragón, mit je' ayé tsanay jeme tsʉ̱naway desde ámbanu, mit ayé inʉmgajap Awayagatsna' mit inʉ'jyey Satanás. Je' iwe̱jta̱cp nu'pʉjʉn jayau. Je' ica'tsmanajcau na̱s̈ni'c, mit we'ney i-ángejlat.
REV.12.10	Cʉs̈ tʉnmarau tu'c jeme cotspay mʉgʉc tsajpni'c, inʉm:
REV.12.10	—Jinap nas̈libra̱tcaway, mit Dios manda̱tp mit ipoder, mit manda̱tnupey Cristu jeme Dios icupi̱way, ni'c ica'tspichingaway Awayagatsna' jeme i-acusa̱tway cupʉcpajyat. Je' i-acusa̱tcʉs̈pate tsu'm mit s̈ʉ̱m mam Dios. 
REV.12.11	Ayé cupʉcpajyat vencia̱tcau ni'c ayé borreguwáy Jesucristu o'c cunu̱s̈ni'c mit iguichi'tcajau ima̱jlat. Je'jat vencia̱tcau ni'c inʉmgau ni'c icupʉjcap Jesucristu mit nunca iga-ayo̱wis̈cawu ividajat, mit je'jat tsʉ̱ngau dispuestu pa i-o'jcawa'n. 
REV.12.12	Jinap ma ji'jca injo̱jtat mijchat mitsʉ̱ngapay tsajpni'c. ¡Pro̱wij de aye'jat jeme tsʉ̱ngapay na̱s̈ni'c mit lama̱tni'c! Ni'c Awayagatsna' manacway mam mijchat, mit awa'no'c itsʉ̱na ni'c caja-ijtʉp may tiempu pa iguiwatwa'n mal.
REV.12.13	Mit ayé dragón igui-is̈ ni'c ica'tsmanajcau na̱s̈ni'c, ipo'ctan ayé to's̈ay jeme ita̱cway ayé qui'chwáy. 
REV.12.14	Mit ayé to's̈ay imoygau mechc ique̱gan tu'c mʉjway águila. Imoygau ayé que̱gan pa ma oya iguicupo'c ayé tsanay, mit nʉcs̈ nijemu mam igatsʉ̱na nepʉn, mit jem icuida̱tcau pa tu̱gup s̈iwit mit pu̱t. 
REV.12.15	Mit ayé tsanay i-acpichin i-auni'c nʉ', mit jat tu'c mʉjnʉ' mit pujʉ'c mam inʉcs̈ ayé to's̈ay pa ma iguimunʉcs̈ac ayé mʉjnʉ'. 
REV.12.16	Po ayé na̱s̈ imajyiu ayé to's̈ay, ni'c na̱s̈ ni-awa̱jtsʉu mit i-i'cpʉ'n ayé mʉjnʉ' jeme i-acpichinway dragona' i-auni'c. 
REV.12.17	Cʉs̈ ayé dragón imu-awa'niu ayé to's̈ay, mit nʉcs̈ iguimutsuguinwatcʉs̈a japu̱t iwajyat, ni'c je'jat ijayaumaygap lo que imanda̱tpay Dios, mit inʉmgap ni'c icupʉjcap Jesucristu.
REV.13.1	Tʉnitenda̱jcʉu lama̱t-auni'c, mit tʉn-is̈ lama̱tni'c ni'c cu't tu'c aníma̱t. Mit ayé aníma̱t ijtʉu siete icopac mit diez iwaj, mit iwajni'jcat ijtʉu diez coronajat, mit icopacni'jcat itcʉjʉu tu'c nʉ'jy ja'yic, mit ayé itucotsp Dios. 
REV.13.2	Mit ayé aníma̱t tʉn-is̈way imu-e'p as̈am tu'c ca̱jau, mit ijtʉu ita'jnat as̈am oso, mit i-ajw imu-e'p león i-ajw. Mit ayé dragón imoy ipoder, mit imoyey itrono pa imanda̱twa'n mʉgʉc. 
REV.13.3	Mit tʉn-is̈ ni'c tu'c icopac pus̈ic hasta o'go'jcʉp, po cʉs̈ oytan ayé pus̈ mit ca-o'gu. Mit nu'pʉjʉn jayajwat nigu-épigʉjʉu mit inatspoguigau ayé aníma̱t. 
REV.13.4	Mit i-adora̱tcau ayé dragón jeme imoyway poder ayé aníma̱t, mit i-adora̱tcawey ayé aníma̱t, inʉmgau:
REV.13.4	—¿Pʉn icojyáj ayé aníma̱t, mit pʉn oyáj iguimulucha̱t?
REV.13.5	Mit imoygawey ayé aníma̱t ma nʉm cosa ma̱jlatway, mit ma tucots Dios. Mit imoygau laj ma manda̱t cuarenta y dos po'jat. 
REV.13.6	Mit chu̱chiu iguitucots Dios, mit itucojtsau inʉ'jy, mit itucotsey ayé laj aparta̱ticway mam itsʉ̱na Dios, mit itucotscʉs̈ey jeme tsʉ̱ngapay tsajpni'c. 
REV.13.7	Mit imoygau laj ma mutsuguinwatcʉs̈ Dios ijayajwat, mit ma vencia̱tcʉs̈. Imoygawey laj ma manda̱tcʉs̈ nu'pʉjʉn grupu de jayajwat, nu'pʉjʉn nʉ'jcopajcat, nu'pʉjʉn cotscapay jatu'c ajwat, mit nu'pʉjʉn na̱s̈at. 
REV.13.8	Mit i-adora̱tcau ayé aníma̱t nu'pʉjʉn jayajwat tsʉ̱ngapay en ayʉ̱́j mundu, ni'c ayé jayajwat catsʉ̱ngap ja'ygu'tic inʉ'jyat en ayé libru ijtʉpay ayé borreguwáy Jesucristu jeme iyacpay vida cacʉs̈ámpay, ni'c desde ichu̱chij ayʉ̱́j mundu je' nʉmic pa i-o'cwa'n.
REV.13.9	Te tu'c jayau ijtʉp ita̱tsʉc pa iguitumarawa'n, ma marau. 
REV.13.10	Jeme imunʉs̈pay presu jatu'c jayau, je' we'ney iguimunʉs̈cawa'n. Te tu'c jayau ago'cp mit espada, je' we'ney i-o'cwa'n. Jemni'c Dios iguinʉmgʉ́s̈aj ijayajwat ma majmoyga mit ma cupʉjca mʉgʉc.
REV.13.11	Mit cʉs̈ tʉn-is̈ jatu'c aníma̱t ipichin na̱s̈cʉtʉm pa na̱s̈ni'c. Mit ijtʉu mechc iwaj as̈am tu'c borreguwáy iwaj, po je' cotsp as̈am dragón. 
REV.13.12	Mit je' manda̱tp as̈am primeruway aníma̱t, mit manda̱t mit je', mit inʉmgʉs̈ap jayajwat jeme tsʉ̱ngapay en ayʉ̱́j mundu ma adora̱tca ayé primeruway aníma̱t jeme igui-oytajnaway ipus̈ mit ca-o'gu. 
REV.13.13	Je' iwatey majatway milagrujat, ni'c oyau igui-acmi'n jʉjn desde tsajpni'c hasta na̱s̈ni'c mam igui-e'pca nu'pʉjʉn jayajwat. 
REV.13.14	Mit iwe̱jta̱cp nu'pʉjʉn jayajwat tsʉ̱ngapay en ayʉ̱́j mundu ni'c igui-actuwat ayé milagrujat ayé primeruway aníma̱t. Ayé iwat mam igui-e'p ayé aníma̱t, mit imanda̱tcʉs̈ jayajwat ma watca tu'c tiyu̱s̈ imu-e'pay ayé aníma̱t jeme tsʉ̱naway pus̈ic mit oytan. 
REV.13.15	Mit ayé segunduway aníma̱t imoygau laj ma mo' vida ayé tiyu̱s̈, pa we'n oyáj icots, mit inʉmáj ni'c ma o'jca nu'pʉjʉn jeme igawangapay igui-adora̱tcap. 
REV.13.16	Mit inʉm ni'c nu'pʉjʉn jayajwat, mʉjayajwat mit jeme camʉjninʉmijcatway, ricujat, pro̱wijat, yo'ygapay libre mit mozojat, ma yajcaja tu'c marca i-oyimaycʉ'ni'jcat o iwimpacni'jcat. 
REV.13.17	Mit inʉm ni'c nepʉn ca-oyáj ijuy ne ito'c te igamuyo'yp ayé marca, te igamuyo'jyap inʉ'jy ayé aníma̱t, mit te igamuyo'jyapey inúmero. 
REV.13.18	Mit pa nas̈jawiwa'n ayʉ̱́j, oy na-is̈cápca. Jeme i-is̈capay, ma majya inúmero ayé aníma̱t, ni'c ayé número inʉmo'jcʉp tu'c jayau. Mit ayʉ̱́j ayé número: seiscientos sesenta y seis.
REV.14.1	Mit cʉs̈ tʉn-is̈ ni'c ayé borreguwáy Jesucristu tenap en ayé copac Sion, mit jemey itsʉ̱́nga ciento cuarenta y cuatro mil jayajwat. Je'jat imuyo'ygajap Jesucristu inʉ'jy, mit imuyo'ygajapey ite̱t Dios inʉ'jy, mit ayé imuyo'ygap ja'yic iwimpacni'jcat. 
REV.14.2	Mit tʉnmarau tsajpni'c iya's̈ as̈am nʉ-ola lama̱tni'cway, mit ya̱s̈ey as̈am tu'c mʉjway ániway. Mit ayé tʉnmaraway, oymanac iya's̈ as̈am arpa ituwo'tscapay. 
REV.14.3	Mit i-ʉugau tu'c namay ʉu mam Dios imanda̱t itrononi'c, mit mam itsʉ̱nga ayé mactas̈p as̈am ángejlat, mit mam itsʉ̱nga ayé na'waywájat. Mit nepʉn ca-oyawu iguipʉctan ayé ʉu. Solo ipʉctangau ayé ciento cuarenta y cuatro mil jayajwat jeme nisalva̱tcʉjʉway na̱s̈ni'c. 
REV.14.4	Ayʉ̱́jat canijíngʉjʉwu mit malto's̈ajyat, po yo'ygau limpiu. Je'jat iguiwejnu'pcajau ayé borreguwáy Jesucristu. Je'jat nisalva̱tcʉjʉu mam itsʉ̱nga maljayajwat, mit je'jat ayé iguipʉctsojwʉ'jcaway Dios mit ayé borreguwáy Jesucristu. 
REV.14.5	Mit iga-ajca's̈ʉ'jcawu nejʉmay we̱t, mit catsʉ̱ngap jinijcat mit mal mam Dios itsʉ̱na itrononi'c.
REV.14.6	Tʉn-is̈ ni'c que̱cp es̈pu̱t tsajp jatu'c ángel. Je' imuyo'y ayé oyway noticia jeme cacʉs̈pay, mit ayé oyway noticia inʉmgʉs̈áj nu'pʉjʉn jayajwat tsʉ̱ngapay na̱s̈ni'c, nu'pʉjʉn na̱s̈at, nu'pʉjʉn grupu de jayajwat, nu'pʉjʉn cotscapay jatu'c ajwat mit nu'pʉjʉn nʉ'jcopajcat. 
REV.14.7	Mit cots mʉgʉc ayé ángel, inʉm:
REV.14.7	—Pʉ̱́tca Dios mit oyninʉ́mga ni'c coyway hora pa ijuzga̱twa'n. Adorá̱tca ayé jeme iwatway tsajp mit na̱s̈, lama̱t mit jeme i-acmu'tpay nʉ'jat.
REV.14.8	Mit iguinatspoguiu jatu'c ángel, mit inʉmey:
REV.14.8	—Dios i-actogoyda̱cway ayé mʉjway nʉ'jcopac Babilonia, ni'c ayé jayajwat i-actuwatcau mal nu'pʉjʉn jayajwat mit ni-agayujcʉjʉu iguiwatcawa'n más mal, mit jemni'c tsʉ̱ngáj castiga̱tic.
REV.14.9	Mit imutu̱gupay ángel inatspoguigʉs̈ inimechquij, mit je' cots mʉgʉc, inʉm:
REV.14.9	—Te tu'c jayau i-adora̱tp ayé aníma̱t mit itiyu̱s̈, mit te niyajcʉp iguimarca̱táj iwimpacni'c o icʉ'ni'c, 
REV.14.10	Dios imu-awa'niyáj ayé jayau mit icastiga̱táj pa siempre. Mit ayé jayau itunas̈áj mit jʉjn mit azufre mam igui-e'pca Dios i-ángejlat mit mam igui-e'p ayé borreguwáy Jesucristu. 
REV.14.11	Mit nu'pʉjʉn ayé maljayajwat itunas̈cáj pa siempre mit jʉjn, mit ayé wi's̈ic cacʉs̈áj pa nu'pʉjʉn tiempu. Itunas̈cáj we'n ni'c ipʉctsougajau inʉ'jy ayé aníma̱t, mit capo'cs̈cáj tsu'm ne s̈ʉ̱m ni'c i-adora̱tcap ayé aníma̱t mit itiyu̱s̈. 
REV.14.12	Jemni'c Dios ijayajwat ma nimajmoygʉjʉ mit calma, ni'c je'jat ijayaumaygap lo que je' imanda̱tpay, mit icupʉjcap Jesús.
REV.14.13	Tʉnmarau tu'c jeme cotspay tsajpni'c, mit tʉs̈najau:
REV.14.13	—Ja'y yename: “Jinap pa jʉpm tsʉ̱ngáj oy jeme o'jcapay ni'c icupʉjcap el Señor.” Inʉmp Espíritu Santu: “Iyacs̈ta'cway ayé. Je'jat po'cs̈cáj ni'c yos̈watcaway, mit ipʉctsougáj ipremiujat ni'c iwatcau oy.”
REV.14.14	Tʉn-is̈ tu'c po'pwintuc, mit wintucni'c tsʉ̱nau tu'c jeme que's̈way as̈am Jesús jeme jatway jayau. Mit je' ijtʉu icopacni'c tu'c corona waticway de oro, mit icʉ'ni'c ijtʉu tu'c mʉjway cuchi̱nu me'icway. 
REV.14.15	Mit templuni'c pichin jatu'c ángel, mit je' imucots mʉgʉc ayé jeme tsʉ̱naway wintucni'c, inʉm:
REV.14.15	—Pʉc incuchi̱nu mit cosecha̱t, ni'c coyway tiempu pa incosecha̱twa'n.
REV.14.16	Mit ayé jeme tsʉ̱naway wintucni'c, ipʉc icuchi̱nu mit i-ajca's̈ʉ'c ayé cosecha itpay na̱s̈ni'c.
REV.14.17	Pichin jatu'c ángel templuni'c jeme tsʉ̱napay tsajpni'c, mit je' ijtʉwey tu'c mʉjway cuchi̱nu me'icway. 
REV.14.18	Mit pichin jatu'c ángel jeme tsʉ̱naway mam isacrifica̱tca. Je' ijtʉu poder pa iguimanda̱twa'n jʉjn, mit imucots mʉgʉc ayé jeme ijtʉway ayé cuchi̱nu me'icway, mit inajau:
REV.14.18	—Pʉc incuchi̱nu me'icway, mit cosecha̱t uva-racimujat na̱s̈ni'cway, ni'c tsa'mijcatanu itsʉ̱nga.
REV.14.19	Mit ayé ángel i-acnas̈ icuchi̱nu na̱s̈ni'c mit icosecha̱t uva-racimujat na̱s̈ni'cway, mit ica'tstʉgʉygʉs̈ uvajat en tu'c uvacoman mam iguimʉ'cs̈cawa'n. Ayé inʉmo'jcʉp ni'c Dios icastiga̱tcʉs̈áj mʉgʉc jayajwat. 
REV.14.20	Mit ayé uvajat imʉ'cs̈cau pe'ta̱m de ayé nʉ'jcopac, mit uvacomani'c pichin ayé uvanʉ'. Ayé inʉmo'jcʉp as̈am jayajwat inipijnat, mit cu't ayé nipin hasta ijingʉs̈au cawa̱yu ifrenujat, mit ayé nipin jat as̈am mʉjnʉ' mit coy hasta trescientos kilómetros.
REV.15.1	Mit tʉn-is̈ tsajpni'c jatu'c mʉjway milagru nas̈acnigu-épijyʉpay. Tʉn-is̈ siete ángejlat mit je'jat imuyo'ygau siete últimu castigujat, mit icʉs̈wa'n ayé, Dios icastiga̱tcʉs̈way jayajwat.
REV.15.2	Mit tʉn-ís̈ey as̈am tu'c lama̱t waticway de is̈tic mit tsabats as̈am jʉjn. Mit tʉn-is̈ ayé jayajwat jeme ivencia̱tcaway ayé aníma̱t mit itiyu̱s̈, ni'c igamuyo'ygajawu inʉ'jy ne inúmero. Mit je'jat tenagau mam i-it ayé lama̱t waticway de is̈tic, mit imuyo'ygau i-arpajat jeme Dios iguimoygaway. 
REV.15.3	Mit i-ʉugau ayé himnu iwatway Moisés, ni'c je' iservia̱jtau Dios. Mit i-ʉugawey ayé himnu iwatway ayé borreguwáy Jesucristu, inʉmgau:
REV.15.3	Señor Dios, mi̱ inaguep nu'pʉjʉn poder.
REV.15.3	Inwatp majatway cosajat,
REV.15.3	mit ayé tʉs̈acnigu-épigʉjʉp.
REV.15.3	Mi̱ mi tu'c rey, inmanda̱tcʉs̈p injayajwat,
REV.15.3	mit inwatp lo que iyacs̈ta'cway.
REV.15.4	Oh Señor, mi̱ nu'pʉjʉn jayajwat is̈pʉ̱tcáj
REV.15.4	mit is̈-oyninʉmgáj.
REV.15.4	Ni'c mi̱jyu mitsʉ̱nap mʉjninʉmic,
REV.15.4	mit jemni'c nu'pʉjʉn jayajwat
REV.15.4	mingáj is̈-adora̱tcap mi̱,
REV.15.4	mit ijawigáj ni'c yacs̈ic injuzga̱t.
REV.15.5	Mit cʉs̈ tʉn-is̈ ni'c ini-awá̱jtsʉj ayé templu tsajpni'cway, mit ayé imu-e'p as̈am ayé lugar mam iguicojm ayé ley ija'yway Moisés. 
REV.15.6	Mit pichingau templuni'c siete ángejlat mit je'jat imuyo'ygau ayé siete castigujat. Mit ayé ángejlat tsʉ̱ngau cutigatsijcat mit po'psábanajat, mit ayé quijano'jcau, mit ipechuni'jcat tsumijcat mit cinturójnat watijcatway de oro. 
REV.15.7	Mit tu'c de ayé mactas̈p ángejlat imoygʉs̈ ayé siete ángejlat siete vasujat watijcatway de oro, mit ayé patsic itsʉ̱́ngaj. Ayé inʉmo'jcʉp ni'c Dios icastiga̱tcʉs̈áj mʉgʉc jayajwat, mit je' tsʉ̱nap pa siempre. 
REV.15.8	Mit como Dios mʉjo'c mit ito'jcʉu poder, i-apatsta̱c ayé templu mit wi's̈ic, mit nepʉn ca-oyawu itʉgʉy templuni'c. Solo oyáj itʉgʉyga hasta icʉs̈wa'n ayé siete castigujat imuyo'ygapay ayé siete ángejlat.
REV.16.1	Tʉnmarau tu'c jeme cotspay mʉgʉc templuni'c, inʉmgʉs̈au ayé siete ángejlat:
REV.16.1	—Munʉ́s̈ca ayé siete vasujat patsijcatway mit tugumutscu'tca nu'pʉjʉn ayé na̱s̈, ni'c Dios icastiga̱tcʉs̈ájama jayajwat na̱s̈ni'cway.
REV.16.2	Mit nʉcs̈ primeruway ángel mit imutscu't ivasu na̱s̈ni'c, mit jayajwat iguipichingajau lla̱gas ma̱jlatway mit iguipʉgo'jcau. Iguijatcau we'n ni'c imuyo'ygajau ayé aníma̱t imarca, mit i-adora̱tcajau itiyu̱s̈.
REV.16.3	Mit imumechcway ángel imutscu't ivasu lama̱tni'c, mit ayé lama̱t jat tsabats as̈am á̱nima-nipin, mit o'jcau nu'pʉjʉn aníma̱jtat jeme tsʉ̱ngapay lama̱tni'c.
REV.16.4	Mit imutu̱gupay ángel imutscu't ivasu mʉjnʉ'ni'jcat mit mam imu't nʉ'jat, mit nu'pʉjʉn jatcau as̈am nipin. 
REV.16.5	Mit tʉnmarau icots ayé ángel jeme imanda̱tpay nʉ'jat, inʉm:
REV.16.5	—Oh Señor, oyo'gu lo que inwatpay mit oyo'gu injuzga̱t. Mi̱ mitsʉ̱nau ámbanu, mitsʉ̱nap jinap, mit limpiu intsʉ̱na. 
REV.16.6	Ni'c ayʉ̱́j jayajwat i-acpujʉ'jcajau inipin injayajwat mit improfetajat, mit jinap inmoygʉs̈p nipin ma u̱jca. We'n iguimerecia̱tcap.
REV.16.7	Mit tʉnmarawey jatu'c jeme cotspay mam isacrifica̱tca, inʉm:
REV.16.7	—Iyacs̈ta'cway ayé, Señor Dios, mi̱ inaguep nu'pʉjʉn poder, mit mi̱ oyo'gu injuzga̱t.
REV.16.8	Mit imumactas̈pay ángel imutscu't ivasu s̈ʉuni'c, mit ayé s̈ʉjw imoygau laj ma no'jcʉs̈ jayajwat ni'c toyp as̈am jʉjn. 
REV.16.9	Mit jayajwat toygau ni'c mʉgʉgo'c ijaj s̈ʉwáy, mit imalninʉmgau Dios ni'c je' manda̱t ma tsʉ̱nga castiga̱tic, mit je'jat igacuyaguigawu ima̱jlat ne iga-oyninʉmgawu Dios. 
REV.16.10	Mit imucincuway ángel imutscu't ivasu itrononi'c mam imanda̱t ayé aníma̱t. Mit cuchítimiu jaran nu'pʉjʉn laj imanda̱tpay ayé aníma̱t. Mit nu'pʉjʉn ijayajwat ito'gau ito̱jtsat ni'c iguipʉgo'jcau ayé. 
REV.16.11	Mit imalninʉmgau Dios tsajpni'cway ni'c iguipʉgo'jcau ayé lla̱gas, po majawe'naj igacuyaguigawu ayé ma̱jlat iwatcaway.
REV.16.12	Mit imuseisway ángel imutscu't ivasu en ayé mʉjnʉ' Eufrates jeme mʉjo'cway, mit tʉ̱ts jaran ayé nʉ', mit jat tu'c to̱u mam iyo'ygawa'n ayé rejyat orientejatway. 
REV.16.13	Mit tʉn-is̈ ayé dragón, ayé aníma̱t mit ayé we̱tpay profeta, mit iguipichingajau i-auni'jcat tu̱gup ma̱lway espíritujat as̈am wec. 
REV.16.14	Ni'c ayé espíritujat demo̱nyujat ayé, mit i-ajque's̈cau ipodejrat. Mit nʉs̈cau mam itsʉ̱nga rejyat nu'pʉjʉn mundu, mit i-apʉcmujcau ma tsuguinwatca en ayé mʉjway s̈ʉjw iyacway Dios, ni'c je' ijtʉp nu'pʉjʉn poder. 
REV.16.15	Inʉmp el Señor: “Márauga, tʉmimp de repente as̈am tu'c nu'mpay. Tsʉ̱náj oy jeme prepara̱ticway ni'c je' nicuida̱jtʉp magayo'y sin jamuc, mit we'n nepʉn ca-oyáj igui-acwinchu̱gap.” 
REV.16.16	Mit i-apʉcmujcau nu'pʉjʉn ayé rejyat en tu'c lugar inʉ'jyway hebreo-auni'c Armagedón.
REV.16.17	Mit imusieteway ángel imutscu't ivasu s̈e'mni'c, mit cʉs̈ mam itsʉ̱na ayé templu tsajpni'cway cotsta̱c tu'c jeme tsʉ̱naway mam i-it ayé trono, inʉm:
REV.16.17	—Cʉs̈way nu'pʉjʉn.
REV.16.18	Mit cʉs̈ quijan mit ya̱s̈ ániway mit it may ruidu, mit nas̈ tu'c us̈ mʉgʉcway yam na̱s̈ni'c. Mit nunca cani-itp tu'c us̈ as̈am ayʉ̱́jway desde i-ítcaj jayajwat en ayʉ̱́j mundu. 
REV.16.19	Mit ayé mʉjway nʉ'jcopac jat tu̱gup parte ni'c ni-awa̱jtsʉu na̱s̈, mit ca'ugau nu'pʉjʉn nʉ'jcopajcat, mit Dios inijawiu ayé mʉjway nʉ'jcopac Babilonia pa iguicastiga̱twa'n, mit itu'mbajcastiga̱táj jaran pa ma cʉs̈. 
REV.16.20	Mit i-is̈togoygau nu'pʉjʉn copac lama̱jtugumay, mit nejʉmay copac cajatánu. 
REV.16.21	Mit ca'u tsajpni'c tu'c tsa'tú̱ mʉgʉcway mit iguituca'ugau jayajwat, mit cada tsa'tú̱ u'ts como cuarenta kilu. Mit jayajwat imalninʉmgau Dios ni'c je' i-ajyu't ayé castigu de tsa'tú̱, ni'c mʉgʉgo'c ayé castigu pa je'jat.
REV.17.1	Cʉs̈ min tu'c de ayé siete ángejlat jeme itcʉjʉway ayé siete vasujat. Mit tʉs̈nʉjmau:
REV.17.1	—Yam mi'n, mit tʉ-actu-e'páj nat iguicondena̱tcawa'n ayé malto's̈ay, mit je' tsʉ̱nap mam initsougʉjʉ lama̱jtat. 
REV.17.2	Mit je' itumuwatcʉs̈ mal rejyat ayʉ̱́j mundujway mit i-actuwatcʉs̈ mal nu'pʉjʉn jayajwat hasta inatswanigau iguiwatcawa'n más mal.
REV.17.3	Mit Espíritu Santu tʉs̈actu-is̈ tu'c visión, mit ayé ángel tʉs̈munʉcs̈ pa mam igatsʉ̱na nepʉn. Mit tʉn-is̈ tu'c to's̈ay tsʉ̱nap aníma̱tyucuinm, mit ayé aníma̱t tsabats, mit ijtʉwey may nʉ'jyat mit ayé nʉ'jyat itucotscap Dios. Mit ayé aníma̱t ijtʉu siete icopac mit diez iwaj. 
REV.17.4	Mit ayé to's̈ay tsʉ̱nau cutigatsic mit jamuc moraduway mit tsabatsjamuc, mit adorna̱tic itsʉ̱na mit oro, mit tsa' ojyatway, mit cʉjwat tsowajway. Mit icʉ'ni'c ijtʉu tu'c vasu waticway de oro, mit patsic itsʉ̱na mit ma̱jlat. Ayé inʉmo'jcʉp ni'c mayo'c mal iguiwajt ayé to's̈ay. 
REV.17.5	Mit iwimpacni'c ijtʉu tu'c nʉ'jy ja'yic, mit ayé solo Dios nas̈actujawip ti inʉmo'jcʉp, mit ja'yic we'n: Mʉjway Babilonia, ayé ima̱jmat malto's̈ajyat, ni'c je' ayé i-acchu̱chipay nu'pʉjʉn ma̱jlat ayʉ̱́j mundujway. 
REV.17.6	Tʉn-is̈ ni'c ayé to's̈ay itumu̱jcʉp inipijnat Dios ijayajwat, mit we'ney inipijnat ayé jayajwat jeme i-ago'jcaway ni'c icupʉjcau Jesús. Tʉs̈-is̈ we'n, tʉnigu-épijyʉu jaran. 
REV.17.7	Mit ayé ángel tʉs̈najau:
REV.17.7	—¿Tini'c inyigu-épijyʉ? Ʉ̱ tʉ-actujawiyáj ti inʉmo'jcʉp ayé to's̈ay in-is̈way, mit we'ney ayé aníma̱t itucu'tpay jeme ijtʉpay siete icopac mit diez iwaj. 
REV.17.8	Mit ayé aníma̱t in-is̈way, ayé tsʉ̱najʉ'c mit cʉs̈ togoy, po majawe'naj pichinájatu cʉtʉm, mit cʉs̈wa'n togoyájatu. Mit nu'pʉjʉn tsʉ̱ngapay en ayʉ̱́j mundu nigu-epigʉjʉ̱́j igui-e'pcawa'n ayé aníma̱t, ni'c je' tsʉ̱najʉ'c mit cʉs̈ togoy, mit pichinatu cʉtʉm. Ayé jayajwat nigu-epigʉjʉ̱́j mit ayé aníma̱t ni'c inʉ'jyat catsʉ̱ngap ja'ygu'tic desde ichu̱chij ayʉ̱́j mundu en ayé libru ijtʉpay Dios, mit jemni'c ca-itcʉjʉ̱́j vida cacʉs̈ámpay.
REV.17.9	’Ayʉ̱́j solo ijawigáj jayajwat jeme i-is̈capcapay may. Ayé siete copac ijtʉpay ayé aníma̱tna' inʉmo'jcʉp ayé siete copajcat itutsʉ̱napay ayé to's̈ay. 
REV.17.10	Mit inʉmo'jcʉpey siete rejyat. Cinco de je'jat actogoygaway, mit tu'c manda̱tpnaj, mit jatu'cway canicu'tp pa imanda̱twa'n. Mit cuandu icu'twa'n, cajegáj imanda̱twa'n. 
REV.17.11	Mit ayé aníma̱t jeme tsʉ̱najʉ'cway mit togoy, je' ayé imu-ochoway rey, mit je' ijtʉpey parte mit ayé siete rejyat, mit ayé nʉmic pa itogoywa'n.
REV.17.12	’Mit ayé diez wajna'jat in-ís̈away ayé aníma̱t, ayé inʉmo'jcʉp diez rejyat, mit aye'jat canicu'tcap pa imanda̱tcawa'n. Mit imoygáj poder pa tu'c ratujyu, mit manda̱tcáj tuwitic mit ayé aníma̱t. 
REV.17.13	Ayé rejyat pensa̱tcáj ni-as̈amu, mit i-entrega̱tcajáj ipodejrat ayé aníma̱t pa je'yu ma manda̱t. 
REV.17.14	Je'jat imutsuguinwatcáj ayé borreguwáy Jesucristu, po je' ivencia̱tcʉs̈áj ayé rejyat, ni'c je' más manda̱tp que jayajwat, mit más manda̱tp que rejyat. Po jeme imutʉgʉygaway Jesucristu, Dios iguiya̱s̈cau, mit iguicupiugau, mit je'jat cumplia̱tcap.
REV.17.15	Tʉs̈najawey ayé ángel:
REV.17.15	—Ayé lama̱jtat in-is̈way mam itsʉ̱na ayé malto's̈ay, ayé inʉmo'jcʉp nʉ'jcopajcat, jayaujuc, naciójnat mit jeme cotscapay jatu'c ajwat. 
REV.17.16	Mit ayé diez wajna'jat in-ís̈away ayé aníma̱t, inʉmo'jcʉpey ni'c i-ampʉjcáj ayé malto's̈ay, mit icuyaguigáj itu'gumu sin jamuc. Mit icaygajáj is̈is̈, mit jeme atanámpay ino'ctiningáj. 
REV.17.17	Ni'c Dios i-acpensa̱tcʉs̈ ayé rejyat ma watca as̈am je' iguiwa'n, ni'c ayé rejyat tsʉ̱ngáj de acuerdu pa iguimoygawa'n ma manda̱t ayé aníma̱t hasta icumplia̱twa'n lo que inʉmway Dios. 
REV.17.18	Mit ayé to's̈ay in-is̈way, ayé inʉmo'jcʉp ayé mʉjway nʉ'jcopac jeme idomina̱tcʉs̈pay nu'pʉjʉn rejyat ayʉ̱́j mundujway.
REV.18.1	Mit cʉs̈ tʉn-is̈ jatu'c ángel imanac tsajpni'c, mit je' ijtʉu may poder. Mit icojy na̱s̈ni'c, oymanac i-anangada̱jc. 
REV.18.2	Mit cots mʉgʉc, inʉm:
REV.18.2	—Togoyway ayé mʉjway nʉ'jcopac Babilonia, mit jinap tangau jem demo̱nyujat mit we'ney nu'pʉjʉn espíritu ma̱jlatway, mit jinap jem solo iwatcap ipe'jnat nu'pʉjʉn jojn ma̱jlatway naga-e'po'jcʉpay. 
REV.18.3	Ayé nʉ'jcopac i-actuwatcʉs̈ mal nu'pʉjʉn jayajwat hasta inatswanigau más ma̱jlat, mit rejyat ayʉ̱́j mundujway itumuwatcau mal je', mit negocia̱tpajyat ituricuigau ayé nʉ'jcopac, ni'c ito'jcajau ayé cosajat caservia̱tcapay.
REV.18.4	Mit tʉnmarau jatu'c jeme cotspay tsajpni'c, inʉm:
REV.18.4	—Dios ijayajwat ma pichinga en ayé nʉ'jcopac magatunijíngʉjʉ ayé ma̱jlat mit iguitunas̈cawa'ney mit ayé castigu. 
REV.18.5	Ni'c mayo'ganu mal iguiwátcaj, mit ijawiganup hasta tsajpni'c, mit Dios iganijawiyo'tcʉs̈ap ayé mal iwatcaway. 
REV.18.6	Acpítujcaja je' as̈am je' iguiwajt, mit actutso̱jca doble as̈amu iguiwajt. As̈am je' iguimoygʉs̈ ma u̱jca mal cosajat, we'ney moyga je' jinap ma u'c doble. 
REV.18.7	Ayé nʉ'jcopac nimʉjninʉjmʉu mit ji'c ijo̱jt iguiwajt ma̱jlat, jemni'c actunás̈ca mit acjʉ́yga. Ni'c je' inʉmp ijo̱tni'c: “Ʉ̱ tʉreina mit más tʉmanda̱tp, mit tʉganitamp tʉntu'gumu, mit nunca tʉngatunas̈áj.” 
REV.18.8	Jemni'c en tu'c s̈ʉjw iguimijnáj tu'c castigu, o'jcáj ijayajwat, jʉygáj, mit itáj yu' mit ino'ctiningáj ayé nʉ'jcopac. Ni'c el Señor Dios ito'jcʉp poder pa iguicastiga̱twa'n.
REV.18.9	Mit nu'pʉjʉn rejyat ayʉ̱́j mundujway iwatcau mal mit ayé nʉ'jcopac, mit ji'jcau ijo̱jtat en ayé nʉ'jcopac. Mit je'jat jʉygáj mit inijʉygáj ayé nʉ'jcopac igui-e'pcawa'n ni'c toynup. 
REV.18.10	Mit nitenda̱jcʉjʉ̱́j yagatsu, ni'c pʉ̱tcap igui-e'pcawa'n nat iguitunas̈ca ayé nʉ'jcopac jayajwat, inʉmgap:
REV.18.10	—¡Pro̱wij de ayé mʉjway nʉ'jcopac Babilonia, mit fuertejate ayé nʉ'jcopac, mit de repente iguimijnau icastigu!
REV.18.11	Mit nu'pʉjʉn negocia̱tpajyat jʉygáj mit inijʉygáj ayé nʉ'jcopac ni'c nepʉn igajajuyáj lo que je'jat ito'jcapay. 
REV.18.12	Ayʉ̱́j ayé ito'jcaway: oro, plata, tsa' oymanajcatway, cʉjwat ojyatway, jamuc ojyatway, jamuc moraduway, seda, tsabatsjamuc, nu'pʉjʉn cujyat pa'cs̈u'cpay, cosajat watijcatway de elefante-apajtugan, cosajat watijcat de nu'pʉjʉn cujyat tsowajway, mit waticway de cobre, pus̈an mit tsa' ojyatway. 
REV.18.13	Mit ito'jcawey canela, cayanwatan pa'cs̈u'cpay, po̱m, cuypo't pa'cs̈u'cpay mit perfume pa'cs̈u'cpay, vinu, aceite, harina limpiuway, trigu, aníma̱jtat, borregujat, cawa̱yujat, carrujat, mit hasta jayajwat ito'jcawey pa mozojat. 
REV.18.14	Inʉmgáj:
REV.18.14	—Nu'pʉjʉn cosa iwano'jcaway ayé nʉ'jcopac jayajwat ichi'tcajau, mit nu'pʉjʉn cosa ojyatway i-actogoygau mit nunca igajapa̱tcáj.
REV.18.15	Mit ayé negocia̱tpajyat ituricuigau ayé nʉ'jcopac. Je'jat nitenda̱jcʉjʉ̱́j yagats, mit pʉ̱tcáj igui-e'pcawa'n nat iguitunas̈ca, mit inijʉygáj ayé nʉ'jcopac jayajwat. 
REV.18.16	Mit inʉmgáj:
REV.18.16	—¡Pro̱wij de ayé mʉjway nʉ'jcopac! Ijayajwat tsʉ̱ngau cutigatsic mit jamuc finuway, jamuc moraduway mit tsabatsjamuc. Mit tsʉ̱ngawey adorna̱tic mit oro, tsa' ojyatway mit cʉjwat tsowajway. 
REV.18.17	¡Pro̱wij de je'jat ni'c de repente itogojy iriqueza!
REV.18.17	Mit nu'pʉjʉn manda̱tcapay barcuni'c, mit jeme yo'ygapay barcuni'jcat, marinerujat, mit jeme yos̈watcapay barcuni'c, je'jat nitenda̱jcʉjʉu yagats. 
REV.18.18	Mit igui-ís̈caj nat itoy ayé nʉ'jcopac, cotscau mʉgʉc, inʉmgau:
REV.18.18	—Nejʉmayate nʉ'jcopac igacojyap ayʉ̱́j mʉjway nʉ'jcopac.
REV.18.19	Mit iwopcu'tcau pu's̈ icopacni'jcat, mit cotscau mʉgʉc, mit inijʉygau ayé nʉ'jcopac jayajwat, inʉmgau:
REV.18.19	—¡Pro̱wij de ayé mʉjway nʉ'jcopac!, ni'c nu'pʉjʉn itcʉjʉway ibarcujat ituricuigau ayé nʉ'jcopac, mit jinap de repente itogojy.
REV.18.20	’Jinap ma ji'jca ijo̱jtat nu'pʉjʉn jeme tsʉ̱ngapay tsajpni'c, mit we'ney jeme Dios i-ajyu'tcʉs̈way, jeme cotscapay pa Dios mit nu'pʉjʉn Dios ijayajwat, ni'c Dios icastiga̱t ayé nʉ'jcopac ni'c je' ijayajwat i-actunas̈o'jcau.
REV.18.21	Mit tu'c ángel jeme ijtʉway poder, ipʉc tu'c tsa', mit ayé tsa' u'ts as̈am tu'c mʉjway pa̱wan, mit ica'tstʉgʉy lama̱tni'c, inʉm:
REV.18.21	—Wename-ey icʉs̈wa'n ayé mʉjway nʉ'jcopac Babilonia, mit nunca igajapa̱tcáj. 
REV.18.22	Mit igajamaraugáj iguituwo'tsca arpajat, mit cajas̈u̱s̈cáj, ne igajatus̈u̱s̈cáj flautín ne trompetajat. Mit nejʉmay yos̈ caja-itáj en ayé nʉ'jcopac, mit nejʉmay pa̱wan igajatujʉtscáj. 
REV.18.23	Cajata'cs̈áj nejʉmay luz en ayé nʉ'jcopac, ne caja-itáj nejʉmay cʉ'pa't. Mit jeme negocia̱tcaway jem, ayé puru jayau majatway en ayʉ̱́j mundu. Mit ayé nʉ'jcopac jayajwat i-actupʉctangʉs̈ tso'c nu'pʉjʉn jayajwat, mit wename iguiwe̱jta̱jcʉs̈.
REV.18.24	Mit Dios icastiga̱tcʉs̈ ni'c jem i-o'jcaj jeme cotscaway pa Dios mit we'ney Dios ijayajwat. Ayé nʉ'jcopac tan culpa̱tic por nu'pʉjʉn jeme o'jcaway mam imanda̱tca irejyat.
REV.19.1	Mit cʉs̈ tʉnmarau tu'c jayaujuc mayway jeme cotscapay mʉgʉc tsajpni'c, inʉmgau:
REV.19.1	¡Namʉjninʉ́mga Dios! El Señor Dios nas̈salva̱tcap.
REV.19.1	Na-oyninʉ́mga je' mit narespetá̱tca
REV.19.1	ni'c je' ijtʉp nu'pʉjʉn poder.
REV.19.2	Je' juzga̱tp yacs̈ic ni'c icondena̱t ayé malto's̈ay,
REV.19.2	ni'c je' i-actuwatcʉs̈ mal nu'pʉjʉn jayajwat
REV.19.2	ni'c je' ma̱lo'c.
REV.19.2	Mit Dios i-actutso̱c ayé to's̈ay
REV.19.2	ni'c je' i-ago'jcʉs̈ Dios ijayajwat.
REV.19.3	Cʉs̈ inʉmgawatu:
REV.19.3	—¡Namʉjninʉ́mga Dios ni'c i-actutso̱jcáj ayé to's̈ay pa siempre jʉngʉtʉm!
REV.19.4	Mit ayé veinticuatro na'waywájat mit ayé mactas̈p as̈am ángejlat nicos̈atenda̱jcʉjʉu mit i-adora̱tcau Dios jeme tsʉ̱napay itrononi'c, mit inʉmgau:
REV.19.4	—¡We'n ma jat! ¡Namʉjninʉ́mga Dios!
REV.19.5	Mit mam itsʉ̱na ayé trono, cots tu'c jeme inʉmway:
REV.19.5	Oyninʉ́mga Dios ni'c mijchat inservia̱tcajap je',
REV.19.5	mit impʉ̱tcapey.
REV.19.5	Ma oyninʉ́mga je' mʉjayajwat
REV.19.5	mit jeme camʉjninʉmijcatway.
REV.19.6	Mit tʉnmarau as̈am icotsca tu'c mayway jayaujuc, mit ayé ya̱s̈ as̈am cuandu ica'u mayo'c nʉ' mit as̈am cuandu iya's̈ mʉgʉc ániway, inʉmgau:
REV.19.6	¡Namʉjninʉ́mga el Señor Dios
REV.19.6	ni'c je' ijtʉp nu'pʉjʉn poder,
REV.19.6	mit je' manda̱tp!
REV.19.7	Ma ji'jca mʉgʉc najo̱jtat
REV.19.7	mit na-oyninʉ́mga Dios,
REV.19.7	ni'c ayé borreguwáy Jesucristu
REV.19.7	imunipʉjcʉ̱́j ijayajwat
REV.19.7	as̈am tu'c nicʉ'pa̱jtʉpay,
REV.19.7	mit ijayajwat tsʉ̱ngap prepara̱tic pa iguipʉctsougáj,
REV.19.8	mit ijayajwat inʉmgajau ma tsʉ̱nga cutigatsijcat
REV.19.8	mit jamuc finuway, limpiu mit jeme cuta'cs̈pay.
REV.19.8	Ni'c ayé jamuc finuway inʉmo'jcʉp ni'c Dios ijayajwat yo'ygap limpiu.
REV.19.9	Mit tu'c ángel tʉs̈najau:
REV.19.9	—Ja'y yename: “Tsʉ̱ngáj oy jeme tsʉ̱ngapay imvita̱tic en ayé cayna̱s̈, ni'c ayé borreguwáy Jesucristu imunipʉjcʉ̱́j ijayajwat as̈am tu'c nicʉ'pa̱jtʉpay.”
REV.19.9	Mit tʉs̈najau:
REV.19.9	—Ayʉ̱́j inʉmway Dios pichináj iyacs̈ta'cway.
REV.19.10	Mit tʉnicos̈atenda̱jcʉu ita'ná̱m ayé ángel pa tʉs̈-adora̱twa'n. Po je' tʉs̈najau:
REV.19.10	—Camwat we'n. Ʉ̱ tʉnservia̱jtap Dios as̈amu mi̱ mit as̈amey inhermanujat jeme i-actujawigapay jayajwat lo que inʉmway Jesús. Solo Dios inadora̱táj.
REV.19.10	Ni'c jeme cotscapay pa Dios, inʉmdacyo'ygap lo que Jesús inʉmway.
REV.19.11	Mit cʉs̈ tʉn-is̈ tsajp awa'tsic, mit tʉn-is̈ tu'c po'pcawa̱yu, mit jeme itucu'tpay ayé tu'c jeme cumplia̱tpay mit iwatp iyacs̈ta'cway. Mit je' juzga̱tp yacs̈ic mit oyo'gu iguimulucha̱tcʉs̈ jayajwat. 
REV.19.12	Mit iwijnat que's̈ as̈am jʉjn, mit icopacni'c ijtʉu may coronajat. Mit ijtʉu tu'c nʉ'jy ja'yic, mit nepʉn ca-oyawu igui-is̈cap ayé nʉ'jy, solo je'yu i-is̈cap. 
REV.19.13	Je' tsʉ̱nau cutigatsic mit tu'c jamuc, mit ayé jamuc jinic mit nipin. Mit ijtʉu tu'c nʉ'jy, inʉm: Ayé Palabra nas̈actu-is̈capcapay Dios. 
REV.19.14	Mit nu'pʉjʉn tsʉ̱ngapay tsajpni'c inatspoguigau je', mit je'jat yo'ygau as̈am tu'c soldajúc, mit tsʉ̱ngau cutigatsic mit puru jamuc finuway, ayé po'p mit limpiu. Mit ituyo'ygau po'pcawa̱yujat. 
REV.19.15	Mit je' i-auni'c pichimp tu'c espada me'icway, mit ayé oyáj iguitucotcʉs̈ nu'pʉjʉn jayajwat, mit imanda̱tcʉs̈áj mʉgʉc. Je' i-actunas̈cʉs̈áj as̈am cuandu iguimʉ'cs̈ca uva, mit Dios icastiga̱tcʉs̈áj mʉgʉc jayajwat, ni'c je' ijtʉp nu'pʉjʉn poder. 
REV.19.16	Mit tsʉ̱nap ja'yic ijamucni'c mit ipuyni'c ayʉ̱́j nʉ'jy, inʉm: “Je' meru Rey mit imanda̱tp nu'pʉjʉn.”
REV.19.17	Mit tʉn-is̈ tu'c ángel mit je' tenau meru s̈ʉuni'c. Je' cots mʉgʉc mit inʉmgʉs̈au nu'pʉjʉn jojnat jeme que̱jcapay tsajpni'c, inʉm:
REV.19.17	—Mínga mit ni-apʉcmújcʉjʉ pa intsʉ̱ngawa'n en ayé mʉjway cayna̱s̈ iwatámpay Dios. 
REV.19.18	Mit incaygáj rejyat, capitájnat mit mʉjayajwat. Incaygámpey cawa̱yujat mit jeme iguitucu'tcapay, mit incaygáj nu'pʉjʉn jayajwat yo'ygapay libre mit mozojat, mʉjayajwat mit jayajwat camʉjninʉmijcatway.
REV.19.19	Mit tʉn-is̈ ayé aníma̱t mit rejyat ayʉ̱́j mundujway, imuyo'ygau soldajúc, mit je'jat ni-apʉcmujcʉjʉu pa iguimutsuguinwatcawa'n Jesucristu jeme itucu'tpay ayé po'pcawa̱yu, mit we'ney ijayajwat. 
REV.19.20	Mit i-actangau ayé aníma̱t mit we'ney ayé we̱tpay profeta jeme iwatway milagrujat mam igui-e'p ayé aníma̱t, mit ayé we̱tpay profeta iwe̱jta̱jcʉs̈ ayé jayajwat jeme ipʉctsougajaway imarca ayé aníma̱t, mit jeme i-adora̱tcajaway itiyu̱s̈. Mit cʉs̈ inimechquij ica'tstʉgʉygau nijutujcat en tu'c laguna mam itinin jʉjn mit azufre. 
REV.19.21	Mit ayé jeme itucu'tpay ayé po'pcawa̱yu i-ago'jcʉs̈ japu̱t jayajwat mit ayé espada jeme pichinway i-auni'c. Mit nu'pʉjʉn jojnat cu̱s̈cʉjʉu iguicáygaj ayé cuerpujat.
REV.20.1	Mit tʉn-is̈ tu'c ángel imanac tsajpni'c, mit imuyo'y tu'c ya̱pi itu-awa'tsámpay ayé cʉt jeme jugo'cway, mit icʉ'ni'c imuyo'y tu'c mʉjway cadena. 
REV.20.2	Mit i-actan ayé dragón, mit je' nije'yu tsanay jeme tsʉ̱naway ámbanu, ijtʉwey inʉ'jy Awayagatsna' mit Satanás. Mit icutsumda̱c pa mil añu. 
REV.20.3	Mit ica'tstʉgʉy en ayé cʉt jucway, mit i-atucta̱c mit iyac bien asegura̱tic. Iyac jem pa magajawe̱t nepʉn en ayʉ̱́j mundu hasta tegacumplia̱tp mil añu. Mit cʉs̈wa'n i-acjo'ngájatu pa tu'c tiempu.
REV.20.4	Mit tʉn-is̈ may tronojat mit nitsʉ̱nda̱jcʉjʉu jem jeme nʉmicway pa ijuzga̱tcawa'n. Mit tʉn-ís̈ey jeme iyo'cpus̈tujcaway ni'c inʉmdacyo'ygau lo que Jesús inʉmway mit icupʉjcajaway Dios ipalabra. Je'jat iga-adora̱tcawu ayé aníma̱t ne itiyu̱s̈, ne caniyajcʉjʉwu iguimarca̱tcawa'n iwimpacni'jcat ne icʉ'ni'jcat. Je'jat jutucta̱jcau mit manda̱tcau mit Cristu mil añu. 
REV.20.5	Po japu̱t á̱nimajat cajutucta̱jcawu hasta icumplia̱jt mil añu. Po jeme jutucta̱jcʉ'jcaway, jemé ayé Dios ijayajwat. 
REV.20.6	Po Dios ijayajwat tsʉ̱ngáj oy ni'c jutucta̱jcʉ'jcau mit cajatsʉ̱ngáj condena̱tic jʉngʉtʉm en ayé últimu castigu. Je'jat tangáj as̈am pa̱nijat pa iguiservia̱tcajawa'n Dios mit Cristu, mit manda̱tcáj mit je' mil añu.
REV.20.7	Icumplia̱twa'n ayé mil añu, i-acjo'ngájatu Awayagatsna' mam itsʉ̱na presu cutsumda'guic. 
REV.20.8	Mit ipichinwa'n, iwe̱jta̱jcʉs̈áj jayajwat jeme tsʉ̱ngapay nu'pʉjʉn mundu. Mit iwe̱támpey ayé rejyat Gog mit Magog, mit i-apʉcmujcʉs̈áj ijayajwat pa itsuguinwatcawa'n. Je'jat mayo'jcat as̈am ayé po'y lama̱t-auni'cway, ayé ca-oyap nas̈maycupa̱ti. 
REV.20.9	Mit jʉmgapa'tu imingadá̱jcaj mit i-apitucje̱jcau mam itsʉ̱nga Dios ijayajwat en ayé nʉ'jcopac Jerusalén, mit Dios iwano'cp ayé nʉ'jcopac. Mit Dios i-acmanac jʉjn tsajpni'c mit i-ago'cpʉ'n ayé jayaujuc. 
REV.20.10	Mit Awayagatsna' jeme iwe̱jta̱jcʉs̈way ayé jayajwat ica'tstʉgʉygau en ayé laguna mam i-it puru jʉjn mit azufre, mit jemey itsʉ̱nga ayé aníma̱t mit ayé we̱tpay profeta. Mit itunas̈cáj jem tsu'm mit s̈ʉ̱m pa siempre.
REV.20.11	Mit tʉn-is̈ tu'c mʉjway trono po'pway, mit tʉn-ís̈ey Dios jeme tsʉ̱napay jem. Mit nu'pʉjʉn na̱s̈ mit tsajp i-is̈togoygau mit caja-itu laj pa je'jat mam Dios itsʉ̱na. 
REV.20.12	Mit tʉn-is̈ á̱nimajat jutucta̱jcaway, mʉjayajwat mit camʉjninʉmijcatway. Je'jat tenagau mam Dios itsʉ̱na. Mit Dios i-awa̱ts librujat, mit i-awa̱tsey jatu'c libru, en ayé libru tsʉ̱ngap ja'ygu'tic jeme itcʉjʉpay vida cacʉs̈ámpay. Mit Dios ijuzga̱tcʉs̈ á̱nimajat as̈amu itsʉ̱na ja'ygu'tic libruni'jcat, ni'c jem i-it lo que iwatcaway. 
REV.20.13	Mit nu'pʉjʉn á̱nimajat tsʉ̱ngaway lama̱tni'c pichingau, mit nu'pʉjʉn ma̱lway á̱nimajat tsʉ̱ngaway cʉtʉm pichingawey, mit Dios ijuzga̱tcʉs̈ as̈amu iguiwátcaj. 
REV.20.14	Mit ayé á̱nimajat pichingaway cʉtʉm ica'tstʉgʉygau en ayé laguna mam i-it jʉjn. Ayʉ̱́j ayé últimu castigu. 
REV.20.15	Mit jeme catsʉ̱ngaway ja'ygu'tic libruni'c ca-itcʉjʉwu vida cacʉs̈ámpay, mit ica'tstʉgʉygau en ayé laguna ijtʉpay jʉjn.
REV.21.1	Mit tʉn-is̈ namay tsajp mit namay na̱s̈, ni'c i-is̈togoygau ayé ampay tsajp mit ampay na̱s̈, mit lama̱t i-is̈togoygawey. 
REV.21.2	Mit ʉ̱ Juan tʉn-is̈ ayé nʉ'jcopac icupi̱way Dios, ayé ijtʉp inʉ'jy namay Jerusalén. Mit ayé nʉ'jcopac Dios i-acmanac tsajpni'c, mit ayé nʉ'jcopac oyaguic itsʉ̱na as̈am tu'c novia adorna̱ticway pa iguimunipʉjcʉwa'n ina'u. 
REV.21.3	Mit tʉnmarau tu'c jeme cotsway mʉgʉc tsajpni'c, inʉm:
REV.21.3	—E'pnaj ni'c Dios iwatway itʉjc mam jayajwat, mit je' tsʉ̱náj mit je'jat, mit je'jat jatcáj ijayajwat, mit nije'yu Dios tsʉ̱náj mit je'jat, mit je' tanáj Dios pa je'jat. 
REV.21.4	Mit Dios icupo'tcʉs̈á̱j iwinʉ'jat pa siempre, mit caja-o'jcáj, cajajʉygáj, mit cajapʉjcʉjʉ̱́j, ni'c nas̈way nu'pʉjʉn tristeza.
REV.21.5	Mit Dios jeme tsʉ̱napay itrononi'c, inʉm:
REV.21.5	—Marau, tʉnyamwatp nu'pʉjʉn cosajat.
REV.21.5	Mit tʉs̈najawey:
REV.21.5	—Ja'y ayé, ni'c lo que tʉnyʉmpay ayé iyacs̈ta'cway, mit cumplia̱táj.
REV.21.6	Mit tʉs̈najau:
REV.21.6	—Cumplia̱tway nu'pʉjʉn. Ʉ̱ tʉ-Alfa mit Omega, ayé inʉmo'jcʉp ni'c tʉtsʉ̱najʉ'c mit tʉgacʉs̈áj. Jeme nʉ-u̱go'jcʉ́mpay, tʉnmo'áj we'nujyu ayé nʉ' jeme mu'tí̱cpay pa ma ijtʉ vida cacʉs̈ámpay. 
REV.21.7	Jeme vencia̱támpay, ipʉctsowáj nu'pʉjʉn cosajat, mit ʉ̱ tʉtanáj Dios pa je', mit ʉ̱ tʉnwayjatáj. 
REV.21.8	Po pʉ̱tpayna'jat, cacupʉjcapay, jeme yo'ygapay mancha̱tic, ago'cpajyat, chajyo'ypajyat, tso'cna'jat, tiyu̱s̈wampajyat mit nu'pʉjʉn we̱tpajyat, je'jat Dios igui-actutso̱jcáj en ayé laguna jeme tinimpay mit jʉjn mit azufre. Ayʉ̱́j ayé últimu castigu.
REV.21.9	Mit cʉs̈ tʉs̈cutomiu tu'c de ayé siete ángejlat. Je'jat itcʉjʉu ayé siete vasujat patsijcatway mit ayé siete últimu castigujat, mit tʉs̈mucots, inʉm:
REV.21.9	—Yam mi'n, tʉ-actu-e'páj ayé novia ipʉctsowámpay ayé borreguwáy Jesucristu, ayʉ̱́j inʉmo'jcʉp ni'c je' ipʉctsougʉs̈áj ijayajwat.
REV.21.10	Mit Espíritu Santu tʉs̈actu-is̈ tu'c visión, mit ayé ángel tʉs̈munʉcs̈ pa tu'c mʉjway copac yucmay, mit tʉs̈actu-is̈ ayé mʉjway nʉ'jcopac Jerusalén icupi̱way Dios, mit ayé Dios i-acmanac tsajpni'c. 
REV.21.11	Mit jem itsʉ̱na Dios oymanac. Mit ayé nʉ'jcopac cuquijan oymanac as̈am tu'c tsa' oyway, as̈am jaspe-tsa' mit que's̈tunas̈ as̈am cristal. 
REV.21.12	Mit ayé nʉ'jcopac ijtʉu tu'c mʉjway barda yucmay, mit ayé barda ijtʉu doce puertajat. Mit itey doce ángejlat tenagau en cada puerta, mit en cada puerta ijtʉu ja'yic tu'c nʉ'jy de ayé doce grupu de familiajat Israelway jayajwat. 
REV.21.13	Mit it tu̱gup puertajat jeme e'pnʉs̈pay pa mam ipichin s̈ʉjw, pa norte tu̱gup puertajat, pa sur tu̱gup puertajat, mit itey tu̱gup puertajat jeme e'pnʉs̈pay pa mam itʉgʉynu s̈ʉjw. 
REV.21.14	Mit ayé barda itway nʉ'jcopacni'c ijtʉwey doce basejat ni'pijcatway, mit en cada base ijtʉu ja'yic inʉ'jy tu'c de ayé doce apóstojlat jeme iservia̱tcajaway ayé borreguwáy Jesucristu.
REV.21.15	Mit ayé ángel jeme tʉs̈mucotsway, imuyo'y tu'c pʉ̱yan waticway de oro jeme ituquips̈pay. Mit ayé imuyo'yp pa iguituquips̈wa'n ayé nʉ'jcopac, ipuertajat mit ibarda. 
REV.21.16	Mit cuadra̱tic itsʉ̱na ayé nʉ'jcopac, iyagachic mit i-awa'tsic ni-as̈amu. Mit ayé ángel ituquips̈ ayé nʉ'jcopac ayé pʉ̱yan, quinientos cincuenta kilómetros cada laj, ni'c iyagachic mit i-awa'tsic ni-as̈amu. 
REV.21.17	Mit iquips̈ey ayé barda mit iyucmij ijtʉu sesenta y cuatro metru. Mit ayé ángel iquips̈an as̈amu jayajwat ituquips̈capay. 
REV.21.18	Mit ayé barda watic de jaspe-tsa', po ayé nʉ'jcopac watic mit oro finuway, mit cuta'cs̈ as̈am is̈tic finuway. 
REV.21.19	Mit ayé barda nʉ'jcopacni'cway ijtʉu ibasejat adorna̱tijcat mit nu'pʉjʉn tsa' oymanajcatway. Primeruway base tsʉ̱nau adorna̱tic mit jaspe-tsa', imumechcway base adorna̱tic mit zafiro-tsa', imutu̱gupay base adorna̱tic mit ágata-tsa', imumactas̈pay base adorna̱tic mit esmeralda-tsa', 
REV.21.20	imucincuway base adorna̱tic mit ónice-tsa', imuseisway base adorna̱tic mit cornalina-tsa', imusieteway base adorna̱tic mit crisólito-tsa', imu-ochoway base adorna̱tic mit berilo-tsa', imunueveway base adorna̱tic mit topacio-tsa', imudiezway base adorna̱tic mit crisoprasa-tsa', imu-onceway base adorna̱tic mit jacinto-tsa', mit imudoceway base tsʉ̱nau adorna̱tic mit amatista-tsa'. 
REV.21.21	Mit ayé doce puertajat doce perlajat ayé, ni'c cada puerta watic mit tu'c perla. Mit ayé calle nʉ'jcopacni'cway watic mit oro finuway, mit que's̈tunas̈ as̈am is̈tic.
REV.21.22	Mit tʉnga-is̈u netu'c templu en ayé nʉ'jcopac ni'c jem itsʉ̱na el Señor Dios jeme ijtʉpay nu'pʉjʉn poder, mit jemey itsʉ̱na ayé borreguwáy Jesucristu, mit je'jatu i-adora̱tcáj. 
REV.21.23	Ayé nʉ'jcopac iganesita̱tp ne s̈ʉjw ne po' ma toy jem, ni'c ta'cs̈p jem Dios i-oymanagui, mit ayé borreguwáy Jesucristu ita'cs̈cʉs̈pey. 
REV.21.24	Mit nu'pʉjʉn jayajwat jeme tsʉ̱ngaway salva̱tic yo'ygáj mit ayé luz iyacpay ayé nʉ'jcopac, mit tʉgʉygáj rejyat ayʉ̱́j mundujway mit imunʉs̈cáj jem nu'pʉjʉn cosa oymanacway. 
REV.21.25	Mit s̈ʉ̱m iga-atujcáj ayé puertajat, ni'c jem ca-itáj tsu'. 
REV.21.26	Mit tʉgʉygáj jem nu'pʉjʉn jayajwat jeme yo'ygapay oymanac mit jeme tsʉ̱ngapay mʉjninʉmic. 
REV.21.27	Po catʉgʉygáj jem nejʉmay cosa caje'way limpiu, ne jeme iwatcapay mal, ne jeme we̱tcapay. Solo tʉgʉygáj jeme tsʉ̱ngapay ja'ygu'tic ilibruni'c ayé borreguwáy Jesucristu ni'c je'jat itcʉjʉp vida cacʉs̈ámpay.
REV.22.1	Mit cʉs̈ ayé ángel tʉs̈actu-is̈ tu'c mʉjnʉ' tʉ'cs̈icway, mit ayé ijtʉu nʉ' iyacpay vida mit que's̈tunas̈ as̈am cristal. Mit ayé mʉjnʉ' pichin meru Dios itrononi'c mam itsʉ̱na-ey ayé borreguwáy Jesucristu. 
REV.22.2	Mit ayé mʉjnʉ' pujʉ'c es̈pu̱t calle en ayé nʉ'jcopac mit cada laj nʉ-auni'c ijtʉu tu'c cujy iyacpay vida, mit ayé iwatp doce clase ifruta, mit iyacp itʉjm cada po'. Mit ayé cujy i-ajy ipʉjcap pa iguitu-ac-oytangawa'n jayajwat. 
REV.22.3	Mit caja-itáj jem nejʉmay maldición ni'c jem itsʉ̱nawa'n itronojat Dios mit ayé borreguwáy Jesucristu, mit ijayajwat iguiservia̱tcajáj. 
REV.22.4	Mit i-e'pcajáj iwindugʉt, mit je' inʉ'jy imuyo'ygáj iwimpacni'jcat. 
REV.22.5	Mit jem caja-itáj tsu', ne iganesita̱tcáj ayé luz iyacpay tu'c lámpara ne luz iyacpay s̈ʉjw, ni'c el Señor Dios ita'cs̈cʉs̈áj, mit je'jat manda̱tcáj pa siempre.
REV.22.6	Mit tʉs̈najau ayé ángel:
REV.22.6	—Iyacs̈ta'cway ayʉ̱́j lo que inʉmpay Dios, ayé cumplia̱táj. Mit el Señor Dios i-actunʉmgʉs̈p jeme cotscapay pa je', mit i-ajyu't i-ángel pa igui-actujawigʉs̈wa'n ijayajwat jeme jatámpay pe'jyu, mit ayé itp ti ijatwa'n.
REV.22.7	Inʉmp Jesucristu:
REV.22.7	—¡Márauga, tʉmi'náj pe'jyu!
REV.22.7	Tsʉ̱náj oy jeme iguarda̱támpay lo que inʉmpay ayʉ̱́j libru, mit ayé itp ti ijatwa'n.
REV.22.8	Ʉ̱ Juan tʉnmarau mit tʉn-is̈ ayʉ̱́j cosajat. Mit cʉs̈ tʉs̈marajw mit tʉs̈-is̈ ayé, tʉnicos̈atenda̱jcʉu ita'ná̱m ayé ángel pa tʉs̈-adora̱twa'n je', ni'c je' tʉs̈actu-is̈ ayʉ̱́j cosajat. 
REV.22.9	Po je' tʉs̈najau:
REV.22.9	—Camwat we'n. Ʉ̱ tʉnservia̱jtap Dios as̈amu mi̱ mit as̈amey inhermanujat jeme cotscapay pa Dios, mit we'ney jeme iguarda̱tcapay lo que inʉmpay ayʉ̱́j libru. Más oy pi adora̱t Dios.
REV.22.10	Mit tʉs̈najau:
REV.22.10	—Actujawigʉs̈ jayajwat lo que inʉmpay ayʉ̱́j libru mit camcuyu'ts, ni'c ayé inʉmp ti jatámpay, mit ayé jatáj pe'jyu. 
REV.22.11	Jeme iwatpay mal, siguia̱táj iguiwat mal. Mit jeme yo'ypay mancha̱tic mit ma̱jlat, siguia̱táj iyo'y mancha̱tic. Mit jeme iwatpay oy, siguia̱táj iguiwat oy. Mit jeme yo'ypay limpiu, siguia̱táj iyo'y limpiu.
REV.22.12	Inʉmp Jesucristu:
REV.22.12	—Márauga, tʉmi'náj pe'jyu, mit tʉnmumi'náj premiu pa tʉs̈mo'wa'n cada jayau as̈amu iguiwajt. 
REV.22.13	Ʉ̱ tʉ-Alfa mit Omega, ayé inʉmo'jcʉp ni'c ʉ̱ tʉtsʉ̱najʉ'c mit tʉgacʉs̈áj.
REV.22.14	’Tsʉ̱ngáj oy jeme icuyaguigaway nu'pʉjʉn ma̱jlat, ni'c je'jat itcʉjʉ̱́j derechu pa itsʉ̱ngawa'n mam i-it ayé cujy iyacpay vida, mit oyáj itʉgʉyga en ayé nʉ'jcopac mam imanda̱t Dios. 
REV.22.15	Po jeme cajayaumaygapay tangáj pe'ta̱m, as̈am tso'cna'jat, chajyo'ypajyat, ago'cpajyat, tiyu̱s̈wampajyat mit nu'pʉjʉn jeme i-ajca's̈ʉ'jcapay we̱jtat.
REV.22.16	’Ʉ̱ Jesús tʉnajyu't tʉn-ángel pa ma actujawigʉs̈ ayʉ̱́j cosajat nu'pʉjʉn grupu de cupʉcpajyat. Ʉ̱ tʉtsʉ̱najʉ'c mit tʉpichin David ifamiliani'c. Ʉ̱ as̈am tʉma̱jts ta'cs̈pay jopoytsu'mnaj, ni'c tʉmi'náj pa tʉmanda̱twa'n.
REV.22.17	Mit Espíritu Santu mit Cristu ijayajwat inʉmgap:
REV.22.17	—Mínga.
REV.22.17	Mit jeme imarawámpay ma nʉmey:
REV.22.17	—Mínga.
REV.22.17	Mit jeme nʉ-u̱go'jcʉpay ma mi'n pa iguipʉctsowa'n we'nujyu ayé nʉ' iyacpay vida, mit jeme iwampay inʉ-u'cwa'n ma mi'n.
REV.22.18	Tʉnactujawip nu'pʉjʉn jeme imarapay lo que inʉmpay ayʉ̱́j libru mit ayé cosajat jeme jatámpay: Te tu'c jayau i-acyagachip ayʉ̱́j libru, Dios igui-acmijnáj ayé castigujat jeme tsʉ̱napay ja'yic en ayʉ̱́j libru. 
REV.22.19	Mit te tu'c jayau ichi'jtap tu'c parte lo que inʉmpay ayʉ̱́j libru mit jeme jatámpay, Dios iguichi'jtámpey iparte en ayé libru ijtʉpay Dios, mit ca-ijtʉ̱́j vida cacʉs̈ámpay, mit catsʉ̱náj en ayé nʉ'jcopac icupi̱way Dios, mit ne igapʉctsowáj nejʉmay premiu jeme tsʉ̱napay ja'yic en ayʉ̱́j libru.
REV.22.20	Jesucristu nas̈actujawigap ayʉ̱́j cosajat, mit inʉmp:
REV.22.20	—Iyacs̈ta'cway tʉmi'náj pe'jyu.
REV.22.20	We'n ma jat. Mi'n Señor Jesús.
REV.22.21	El Señor Jesucristu pi is̈moygac favor pa mijchat minu'pʉjʉjnat. Yam icʉs̈.
