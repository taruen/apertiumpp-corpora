MAT.1.1	دَوْل أَسَامَيْ هَنَا جُدُودْ عِيسَى الْمَسِيحْ إِبْن دَاوُدْ إِبْن إِبْرَاهِيمْ. 
MAT.1.2	إِبْرَاهِيمْ وِلِدْ إِسْحَاقْ وَ إِسْحَاقْ وِلِدْ يَعْقُوبْ وَ يَعْقُوبْ وِلِدْ يَهُوذَا وَ أَخْوَانَهْ. 
MAT.1.3	وَ يَهُوذَا وِلِدْ فَارِصْ وَ زَرَحْ وَ أَمُّهُمْ هِي تَمَارْ. وَ فَارِصْ وِلِدْ حَصْرُونْ. وَ حَصْرُونْ وِلِدْ رَامْ. 
MAT.1.4	وَ رَامْ وِلِدْ عَمِنَدَابْ. وَ عَمِنَدَابْ وِلِدْ نَحْشُونْ. وَ نَحْشُونْ وِلِدْ سَلْمُونْ. 
MAT.1.5	وَ سَلْمُونْ وِلِدْ بُعَازْ وَ أَمّ بُعَازْ هِي رَاحَابْ. وَ بُعَازْ وِلِدْ عُبَيْد و أَمّ عُبَيْد هِي رَعُوثْ. وَ عُبَيْد وِلِدْ يَسَّى. 
MAT.1.6	وَ يَسَّى وِلِدْ دَاوُدْ الْمَلِكْ.
MAT.1.6	وَ دَاوُدْ وِلِدْ سُلَيْمَانْ وَ أَمّ سُلَيْمَانْ أَوَّلْ هِي مَرَةْ أُرِيَّا. 
MAT.1.7	وَ سُلَيْمَانْ وِلِدْ رَحَبْعَامْ. وَ رَحَبْعَامْ وِلِدْ أَبِيَّا. وَ أَبِيَّا وِلِدْ أَسَا. 
MAT.1.8	وَ أَسَا وِلِدْ يَهُوشَفَطْ. وَ يَهُوشَفَطْ وِلِدْ يُورَامْ. وَ يُورَامْ وِلِدْ عُزِّيَّا. 
MAT.1.9	وَ عُزِّيَّا وِلِدْ يُوتَامْ. وَ يُوتَامْ وِلِدْ أَحَازْ. وَ أَحَازْ وِلِدْ حِزْقِيَّا. 
MAT.1.10	وَ حِزْقِيَّا وِلِدْ مَنَسَّى. وَ مَنَسَّى وِلِدْ أَمُونْ. وَ أَمُونْ وِلِدْ يُوشِيَّا. 
MAT.1.11	وَ يُوشِيَّا وِلِدْ يَكُنِيَا وَ أَخْوَانَهْ وَ دَا فِي الزَّمَنْ الْفَوْقَهْ مَمْلَكَةْ بَابِلْ غَلَبَتْ الْيَهُودْ وَ وَدَّتْهُمْ فِي دَارْ بَابِلْ.
MAT.1.12	وَ بَعَدْ وَدَّوْهُمْ فِي بَابِلْ يَكُنِيَا وِلِدْ شَلْتِيِيلْ. وَ شَلْتِيِيلْ وِلِدْ زَرُبَّابِلْ. 
MAT.1.13	وَ زَرُبَّابِلْ وِلِدْ أَبِيهُودْ. وَ أَبِيهُودْ وِلِدْ أَلِيَاقِمْ. وَ أَلِيَاقِمْ وِلِدْ عَزُورْ. 
MAT.1.14	وَ عَزُورْ وِلِدْ صَدُوقْ. وَ صَدُوقْ وِلِدْ أَخِيمْ. وَ أَخِيمْ وِلِدْ أَلِيُودْ. 
MAT.1.15	وَ أَلِيُودْ وِلِدْ أَلِعَازَرْ. وَ أَلِعَازَرْ وِلِدْ مَتَّانْ. وَ مَتَّانْ وِلِدْ يَعْقُوبْ. 
MAT.1.16	وَ يَعْقُوبْ وِلِدْ يُوسُفْ وَ يُوسُفْ دَا بِقِي رَاجِلْ هَنَا مَرِيَمْ وَ مَرِيَمْ وِلْدَتْ عِيسَى الْبِنَادُوهْ الْمَسِيحْ. 
MAT.1.17	وَ خَلَاصْ مِنْ إِبْرَاهِيمْ لَحَدِّي دَاوُدْ حَسَبَوْا أَرْبَعْةَ عَشَرْ جُدُودْ. وَ مِنْ دَاوُدْ لَحَدِّي الْوَكِتْ الْوَدَّوْا فَوْقَهْ الْيَهُودْ فِي بَابِلْ حَسَبَوْا أَرْبَعْةَ عَشَرْ جُدُودْ. وَ مِنْ وَكِتْ وَدَّوْا الْيَهُودْ فِي بَابِلْ لَحَدِّي وَالُودَةْ الْمَسِيحْ حَسَبَوْا أَرْبَعْةَ عَشَرْ جُدُودْ.
MAT.1.18	وَ وَالُودَةْ عِيسَى الْمَسِيحْ بِقَتْ مِثِلْ كَيْ. نَادُمْ أُسْمَهْ يُوسُفْ كَرَبْ رَاسْهَا لِمَرِيَمْ أَمّ عِيسَى. وَ قُبَّالْ مَا شَالْهَا فِي بَيْتَهْ وَ لَا رَقَدْ مَعَاهَا هِي بِقَتْ غَلْبَانَةْ بِقُدْرَةْ الرُّوحْ الْقُدُّوسْ. 
MAT.1.19	وَ يُوسُفْ رَاجِلْهَا نَادُمْ صَالِحْ وَ مَا يِدَوْر يِعَيِّبْهَا قِدَّامْ النَّاسْ. وَ أَشَانْ دَا، هُو شَالْ نِيَّةْ يِطَلِّقْهَا بِالْعَشِيرْ. 
MAT.1.20	وَ وَكِتْ هُو لِسَّاعْ قَاعِدْ يِفَكِّرْ فِي الْكَلَامْ دَا، وَاحِدْ مِنْ مَلَائِكَةْ اللهْ جَاءْ لَيَّهْ فِي حِلِمْ وَ قَالْ: يَا يُوسُفْ وِلَيْد دَاوُدْ مَا تَخَافْ. شِيلْ مَرِيَمْ فِي بَيْتَكْ وَ خَلِّي تَبْقَى مَرْتَكْ أَشَانْ الصَّغِيرْ الْفِي بَطُنْهَا جَاءْ بِقُدْرَةْ الرُّوحْ الْقُدُّوسْ. 
MAT.1.21	وَ تَلْدَ وِلَيْد وَ إِنْتَ تِسَمِّيهْ عِيسَى
MAT.1.22	وَ دَا كُلَّ بِقِي مِثِلْ كَيْ أَشَانْ الْكَلَامْ الْاللهْ قَالَهْ بِخَشُمْ النَّبِي يِتِمّ. ﴿الْبِنَيَّةْ اللِّسَّاعْ مَا شَافَتْ رَاجِلْ غَلْبَانَةْ وَ تَلْدَ وِلَيْد 
MAT.1.23	وَ بِنَادُوهْ عِمَّانُوِيلْ﴾. وَ الْأُسُمْ عِمَّانُوِيلْ مَعَنَاتَهْ هُو اللهْ قَاعِدْ مَعَانَا. 
MAT.1.24	وَ وَكِتْ يُوسُفْ قَمَّ مِنْ النَّوْم، هو سَوَّى الشَّيْء الْمَلَكْ اللهْ قَالَهْ لَيَّهْ وَ شَالْ مَرْتَهْ فِي بَيْتَهْ. 
MAT.1.25	وَ لَاكِنْ مَا لِمِسَاهَا لَحَدِّي وِلْدَتْ وِلَيْد وَ سَمَّاهْ عِيسَى.
MAT.2.1	وِلْدَوْا عِيسَى فِي حِلَّةْ بَيْت لَحَمْ فِي دَارْ الْيَهُودِيَّةْ فِي زَمَنْ الْمَلِكْ هِرُودُسْ. وَ بَعَدْ وِلْدَوْه، مُسَافِرِينْ وَاحِدِينْ جَوْا لِمَدِينَةْ الْقُدُسْ مِنْ الصَّبَاحْ. وَ هُمَّنْ مُنَجِّمِينْ
MAT.2.2	وَ سَأَلَوْا النَّاسْ وَ قَالَوْا: وَيْن مَلِكْ الْيَهُودْ الدَّهَابَهْ وِلْدَوْه؟ شِفْنَا نَجْمَتَهْ فِي الصَّبَاحْ وَ جِينَا أَشَانْ نَسْجُدُوا لَيَّهْ.
MAT.2.3	وَ الْمَلِكْ هِرُودُسْ سِمِعْ الْكَلَامْ دَا وَ بَرْجَلْ. وَ كُلَّ نَاسْ مَدِينَةْ الْقُدُسْ بَرْجَلَوْا مَعَايَهْ. 
MAT.2.4	وَ الْمَلِكْ نَادَى كُبَارَاتْ رُجَالْ الدِّينْ وَ الْعُلَمَاء أَشَانْ يِلِمُّوا قِدَّامَهْ. وَ سَأَلَاهُمْ وَ قَالْ: وَيْن الْبَكَانْ الْيَلْدَوْا فَوْقَهْ الْمَسِيحْ؟
MAT.2.5	وَ هُمَّنْ رَدَّوْا لَيَّهْ وَ قَالَوْا: يَلْدَوْه فِي بَيْت لَحَمْ فِي دَارْ الْيَهُودِيَّةْ أَشَانْ كَلَامْ النَّبِي الْمَكْتُوبْ فِي الْكِتَابْ بُقُولْ كَيْ 
MAT.2.6	﴿يَا بَيْت لَحَمْ فِي دَارْ بَنِي يَهُوذَا، إِنْتِ مَا حِلَّةْ صَغَيَّرَةْ لِكُبَارَاتْ يَهُوذَا، أَشَانْ نَادُمْ وَاحِدْ يَمْرُقْ مِنْكِ وَ هُو الْحَاكِمْ الْيَبْقَى رَاعِي هَنَا أُمَّتِي بَنِي إِسْرَائِيلْ﴾.
MAT.2.7	وَ فِي الْبَكَانْ دَا، هِرُودُسْ نَادَى الْمُنَجِّمِينْ بِعَشِيرْ وَ سَأَلَاهُمْ أَشَانْ يَعَرِفْ مِنْهُمْ الْيَوْم الْأَوَّلْ بَانَتْ بَيَّهْ النَّجْمَةْ. 
MAT.2.8	وَ وَكِتْ سِمِعْ كَلَامْهُمْ رَسَّلَاهُمْ فِي بَيْت لَحَمْ وَ قَالْ لَيْهُمْ: أَمْشُوا وَ فَتُّشُوا عَدِيلْ. وَ وَكِتْ لِقِيتُوا الصَّغِيرْ، تَعَالُوا أَوْرُوْنِي أَشَانْ أَنَا كُلَ نَمْشِي نَسْجُدْ لَيَّهْ.
MAT.2.9	وَ وَكِتْ سِمْعَوْا كَلَامْ الْمَلِكْ شَالَوْا الدَّرِبْ وَ فَاتَوْا. وَ شَافَوْا النَّجْمَةْ الشَّافَوْهَا أَوَّلْ فِي الصَّبَاحْ وَ هِي تَزْحَفْ قِدَّامْهُمْ لَحَدِّي وِقْفَتْ فِي الْبَكَانْ قَاعِدْ فَوْقَهْ الْوِلَيْد. 
MAT.2.10	وَ وَكِتْ شَافَوْا النَّجْمَةْ بِقَوْا فَرْحَانِينْ مَرَّةْ وَاحِدْ. 
MAT.2.11	وَ دَخَلَوْا فِي لُبّ الْبَيْت وَ لِقَوْا الصَّغِيرْ مَعَ أَمَّهْ مَرِيَمْ وَ سَجَدَوْا لَيَّهْ. وَ جَابَوْا خُمَامْ غَالِي وَ فَكَّوْه وَ قَدَّمَوْه لِعِيسَى. أَنْطَوْه دَهَبْ وَ دُخَّانْ وَ رِيحَةْ مُرَّةْ أُسُمْهَا صِبِرْ. 
MAT.2.12	وَ اللهْ حَجَّى لَيْهُمْ فِي حِلِمْ وَ أَوْرَاهُمْ وَاجِبْ مَا يِقَبُّلُوا لِهِرُودُسْ وَ خَلَاصْ فَاتَوْا فِي دَارْهُمْ بِدَرِبْ آخَرْ.
MAT.2.13	بَعَدْ الْمُنَجِّمِينْ فَاتَوْا خَلَاصْ، وَاحِدْ مِنْ مَلَائِكَةْ اللهْ جَاءْ لِيُوسُفْ فِي حِلِمْ وَ قَالْ لَيَّهْ: يَلَّا قُمّ. شِيلْ الصَّغِيرْ وَ أَمَّهْ و أَمْشِي بَيْهُمْ فِي مَصِرْ. أَقْعُدْ هِنَاكْ وَ مَا تِقَبِّلْ لَحَدِّي نَنْطِيكْ إِذِنْ. هِرُودُسْ يِفَتِّشْ الصَّغِيرْ وَ يِدَوْر يَكْتُلَهْ.
MAT.2.14	وَ عَجَلَةْ كَيْ فِي أُسْط اللَّيْل، يُوسُفْ قَمَّ شَالْ الصَّغِيرْ وَ أَمَّهْ وَ جَرَى بَيْهُمْ فِي مَصِرْ. 
MAT.2.15	وَ قَعَدْ هِنَاكْ لَحَدِّي هِرُودُسْ مَاتْ. وَ مِثِلْ دَا، الْكَلَامْ الْاللهْ قَالَهْ زَمَانْ بِخَشُمْ النَّبِي تَمَّ ﴿مِنْ مَصِرْ نَادَيْت إِبْنِي﴾.
MAT.2.16	وَكِتْ هِرُودُسْ عِرِفْ الْمُنَجِّمِينْ غَشَّوْه، هُو بِقِي زَعْلَانْ بِلْحَيْن. وَ فَكَّرْ فِي الْكَلَامْ الْقَالَوْه لَيَّهْ فِي الْوَكِتْ النَّجْمَةْ بَانَتْ فَوْقَهْ وَ رَسَّلْ عَسْكَرَهْ فِي بَيْت لَحَمْ وَ الْحِلَّالْ الْجَنْبَهَا. وَ أَمَرَاهُمْ أَشَانْ يَكْتُلُوا كُلَّ وِلَيْد الْعُمْرَهْ نَاقِصْ مِنْ سَنَتَيْن. 
MAT.2.17	وَ مِثِلْ دَا، الْكَلَامْ الْاللهْ قَالَهْ زَمَانْ بِخَشُمْ النَّبِي إِرْمِيَّا تَمَّ. 
MAT.2.18	هُو قَالْ ﴿سِمْعَوْا كَرَوْرَاكْ فِي حِلَّةْ الرَّامَةْ. بَكِي وَ حِزِنْ شَدِيدْ. رَاحِيلْ أَمّ عِيَالْ يَعْقُوبْ قَاعِدَةْ تَبْكِي لِعِيَالْهَا وَ قَلِبْهَا أَبَى مَا يَرْقُدْ أَشَانْ هُمَّنْ مَاتَوْا خَلَاصْ﴾.
MAT.2.19	وَ وَكِتْ هِرُودُسْ مَاتْ، يُوسُفْ قَاعِدْ فِي مَصِرْ وَ وَاحِدْ مِنْ مَلَائِكَةْ اللهْ جَاءْ لَيَّهْ فِي حِلِمْ. 
MAT.2.20	وَ قَالْ: قُمّ، شِيلْ الصَّغِيرْ وَ أَمَّهْ وَ قَبِّلْ بَيْهُمْ فِي دَارْ إِسْرَائِيلْ أَشَانْ النَّاسْ الدَّوَّرَوْا يَكْتُلُوا الصَّغِيرْ مَاتَوْا خَلَاصْ.
MAT.2.21	وَ يُوسُفْ قَمَّ وَ شَالْ الصَّغِيرْ وَ أَمَّهْ وَ قَبَّلْ بَيْهُمْ فِي دَارْ إِسْرَائِيلْ. 
MAT.2.22	وَ لَاكِنْ أَرْخَلَاوُسْ بِقِي مَلِكْ فِي دَارْ الْيَهُودِيَّةْ فِي بَدَلْ أَبُوهْ هِرُودُسْ وَ مِنْ يُوسُفْ سِمِعْ الْخَبَرْ دَا، خَافْ وَ مَا دَوَّرْ يَمْشِي هِنَاكْ. وَ اللهْ كَلَّمْ لَيَّهْ فِي حِلِمْ وَ هُو شَالْ دَرِبْ هَنَا دَارْ الْجَلِيلْ. 
MAT.2.23	وَ وِصِلْ فِي حِلَّةْ أُسُمْهَا النَّاصِرَةْ وَ قَعَدْ هِنَاكْ. وَ مِثِلْ دَا، الْكَلَامْ النُّبُوَّةْ قَالَوْا تَمَّ. قَالَوْا ﴿بِنَادُوهْ نَاصِرِي﴾.
MAT.3.1	فِي الزَّمَنْ دَاكْ، النَّبِي يَحْيَى الْمُغَطِّسْ جَاءْ يِبَلِّغْ كَلَامْ اللهْ فِي كَدَادَةْ هَنَا دَارْ الْيَهُودِيَّةْ. 
MAT.3.2	وَ قَاعِدْ يُقُولْ: يَلَّا تُوبُوا مِنْ ذُنُوبْكُو أَشَانْ مَمْلَكَةْ اللهْ قَرَّبَتْ.
MAT.3.3	وَ يَحْيَى هُو النَّادُمْ الْحَجَّى بَيَّهْ زَمَانْ النَّبِي إِشَعْيَاءْ. وَ النَّبِي قَالْ ﴿حِسّ هَنَا نَادُمْ قَاعِدْ بِنَادِي فِي الْخَلَاءْ وَ بُقُولْ جَهُّزُوا دَرِبْ الرَّبّ وَ عَدُّلُوا لَيَّهْ الشَّوَارِعْ﴾. 
MAT.3.4	وَ يَحْيَى لَابِسْ خَلَقْ مِنْ صُوفْ الْأَلْبِلْ وَ رَابِطْ صُلْبَهْ بِفَرْوَةْ وَ يَاكُلْ جَرَادْ وَ عَسَلْ النَّحَلْ. 
MAT.3.5	وَ النَّاسْ مَرَقَوْا لَيَّهْ مِنْ مَدِينَةْ الْقُدُسْ وَ مِنْ كُلَّ دَارْ الْيَهُودِيَّةْ وَ مِنْ كُلَّ الْحِلَّالْ الْجَنْب بَحَرْ الْأُرْدُنْ. 
MAT.3.6	وَ إِعْتَرَفَوْا بِذُنُوبْهُمْ وَ يَحْيَى غَطَّسَاهُمْ
MAT.3.7	وَ يَحْيَى شَافْ أَمْبَيْنَاتْهُمْ نَاسْ كَتِيرِينْ مِنْ طُرُقْ الْفَرِيسِيِّينْ وَ الصَّدُّوقِيِّينْ. وَ هُمَّنْ مَاشِينْ لَيَّهْ أَشَانْ هُو يِغَطِّسْهُمْ. وَ قَالْ لَيْهُمْ: يَا عِيَالْ الدَّابِي. يَاتُو الْقَالْ لَيْكُو أَجْرُوا مِنْ الْعَذَابْ الْجَايِ؟ 
MAT.3.8	سَوُّوا الْعَمَلْ الْيِوَصِّفْ إِنْتُو تُبْتُوا بِالصَّحِيحْ. 
MAT.3.9	وَ مَا تَغُشُّوا نُفُوسْكُو. مَا تُقُولُوا «مَا عِنْدِنَا عَيْب أَشَانْ أَنِحْنَ عِيَالْ إِبْرَاهِيمْ». نُقُولْ لَيْكُو اللهْ يَقْدَرْ يِشِيلْ حُجَارْ مِنْ التُّرَابْ وَ يَسَوِّي مِنْهُمْ عِيَالْ لِإِبْرَاهِيمْ فِي بَدَلْكُو. 
MAT.3.10	شِيفُوا، الْفَاسْ جَاهِزَةْ لِتَقْطَعْ الشَّدَرَةْ مِنْ عِرِقْهَا. أَيِّ شَدَرَةْ الْمَا تَلْدَ عِيَالْ عَدِيلِينْ يَقْطَعَوْهَا وَ يَزْقُلُوهَا فِي النَّارْ.
MAT.3.11	أَنَا نِغَطِّسْكُو فِي الْأَلْمِي أَشَانْ إِنْتُو تُبْتُوا مِنْ ذُنُوبْكُو وَ لَاكِنْ وَاحِدْ جَايِ وَرَايِ قَادِرْ مِنِّي بِلْحَيْن وَ أَنَا مَا تَمَّيْت لَيَّهْ خَدَّامْ كُلَ. وَ هُو يِغَطِّسْكُو بِالرُّوحْ الْقُدُّوسْ وَ بِالنَّارْ. 
MAT.3.12	وَ عِنْدَهْ طَبَقْ فِي إِيدَيْنَهْ لِيِغَرْبِلْ الْغَلَّةْ. وَ يِلِمّ غَلِّتَهْ وَ يُصُبُّهَا فِي دَبَنْقِتَهْ. وَ لَاكِنْ الْأُتَّابْ يُتُشَّهْ فِي النَّارْ الْمَا تُمُوتْ أَبَداً.
MAT.3.13	وَ عِيسَى مَرَقْ مِنْ دَارْ الْجَلِيلْ وَ مَشَى فِي بَحَرْ الْأُرْدُنْ أَشَانْ يَحْيَى يِغَطِّسَهْ. 
MAT.3.14	وَ لَاكِنْ يَحْيَى بَدَأْ يَابَى وَ قَالْ: وَاجِبْ أَنَا نَجِي لَيْك أَشَانْ إِنْتَ تِغَطِّسْنِي وَ كِكَّيْف تِدَوْر أَنَا نِغَطِّسَكْ؟
MAT.3.15	وَ عِيسَى قَالْ لَيَّهْ: مَا تَابَى. خَلِّي يَبْقَى مِثِلْ دَا أَشَانْ نِتِمُّوا كُلَّ شَيْء الْاللهْ بَدَوْرَهْ.
MAT.3.15	وَ خَلَاصْ، يَحْيَى قَصَّدْ وَ غَطَّسَهْ. 
MAT.3.16	وَ وَكِتْ غَطَّسَهْ خَلَاصْ، عِيسَى قَمَّ مِنْ الْأَلْمِي وَ عَجَلَةْ كَيْ السَّمَاوَاتْ أَنْفَتَحَوْا وَ شَافْ رُوحْ اللهْ نَازِلْ مِنْ السَّمَاءْ مِثِلْ حَمَامَةْ وَ دَلَّى فَوْقَهْ. 
MAT.3.17	وَ سِمْعَوْا حِسّ مِنْ السَّمَاءْ الْبُقُولْ: دَا بَسْ إِبْنِي و نِحِبَّهْ. أَنَا فَرْحَانْ بَيَّهْ بِلْحَيْن.
MAT.4.1	وَ الرُّوحْ الْقُدُّوسْ وَدَّى عِيسَى فِي الْخَلَاءْ أَشَانْ إِبْلِيسْ يَجَرِّبَهْ. 
MAT.4.2	وَ هُو صَايِمْ لَيْل وَ نَهَارْ أَرْبَعِينْ يَوْم وَ بَعَدْ دَا جُوعْ سَوَّاهْ. 
MAT.4.3	وَ إِبْلِيسْ جَاءْ لَيَّهْ وَ قَالْ: كَانْ صَحِيحْ إِنْتَ إِبْن اللهْ قُولْ لِلْحُجَارْ الدُّقَاقْ دَوْل يَبْقَوْا لَيْك أَكِلْ.
MAT.4.4	وَ عِيسَى رَدَّ لَيَّهْ وَ قَالْ: مَكْتُوبْ فِي كِتَابْ اللهْ ﴿الْإِنْسَانْ مَا يِعِيشْ بِالْأَكِلْ وِحَيْدَهْ لَاكِنْ يِعِيشْ بِكُلِّ كِلْمَةْ الْمَارْقَةْ مِنْ خَشُمْ اللهْ﴾.
MAT.4.5	وَ إِبْلِيسْ وَدَّاهْ فِي مَدِينَةْ الْقُدُسْ وَ خَطَّهْ فِي بَكَانْ عَالِي فِي رَاسْ بَيْت اللهْ. 
MAT.4.6	وَ قَالْ لَيَّهْ: كَانْ صَحِيحْ إِنْتَ إِبْن اللهْ، نُطّ أَقَعْ تِحِتْ أَشَانْ فِي الْكِتَابْ مَكْتُوبْ ﴿اللهْ يِرَسِّلْ مَلَائِكَتَهْ أَشَانْ يَحْفَضَوْك﴾ وَ ﴿يِشِيلُوكْ فِي إِيدَيْنهُمْ أَشَانْ رِجِلَيْنَكْ مَا يِنْطَقُّوا فِي حَجَرْ وَاحِدْ﴾.
MAT.4.7	وَ عِيسَى قَالْ لَيَّهْ: وَ كُلَ مَكْتُوبْ فِي الْكِتَابْ ﴿ما تِجَرِّبْ رَبَّكْ اللهْ﴾.
MAT.4.8	وَ إِبْلِيسْ وَدَّاهْ بَتَّانْ وَ خَطَّهْ فِي رَاسْ حَجَرْ طَوِيلْ بِلْحَيْن وَ وَصَّفْ لَيَّهْ كُلَّ الْمَمَالِكْ الْفِي الدُّنْيَا وَ دَرَجِتْهُمْ. 
MAT.4.9	وَ قَالْ لِعِيسَى: نَنْطِيكْ كُلُّهُمْ كَيْ كَانْ إِنْتَ تَسْجُدْ قِدَّامِي وَ تَعَبُدْنِي.
MAT.4.10	وَ عِيسَى قَالْ لَيَّهْ: أَمْشِي مِنِّي بَعِيدْ، يَا شَيْطَانْ، أَشَانْ مَكْتُوبْ فِي الْكِتَابْ ﴿لِرَبَّكْ اللهْ بَسْ تَسْجُدْ وَ هُو وِحَيْدَهْ تَعَبُدَهْ﴾.
MAT.4.11	وَ خَلَاصْ إِبْلِيسْ خَلَّاهْ وَ مَلَائِكَةْ جَوْا سَاعَدَوْه.
MAT.4.12	وَ يَحْيَى كَرَبَوْه فِي السِّجِنْ. وَ عِيسَى سِمِعْ الْخَبَرْ دَا وَ قَبَّلْ فِي دَارْ الْجَلِيلْ. 
MAT.4.13	وَ خَلَّى حِلَّةْ النَّاصِرَةْ وَ مَشَى سَكَنْ فِي حِلَّةْ كَفَرْ نَاحُومْ الْقَاعِدَةْ فِي جَنْب الْبَحَرْ فِي دَارْ بَنِي زَبُلُونْ وَ دَارْ بَنِي نَفْتَالِي. 
MAT.4.14	وَ مَشَى هِنَاكْ أَشَانْ مِثِلْ دَا، الْكَلَامْ الْاللهْ قَالَهْ بِخَشُمْ النَّبِي إِشَعْيَاءْ يِتِمّ. النَّبِي قَالْ 
MAT.4.15	﴿دَارْ بَنِي زَبُلُونْ وَ دَارْ بَنِي نَفْتَالِي فِي دَرِبْ هَنَا الْبَحَرْ غَادِي لِبَحَرْ الْأُرْدُنْ وَ دَارْ الْجَلِيلْ، دَارْ الْأَجَانِبْ. 
MAT.4.16	النَّاسْ الْقَاعِدِينْ فِي الضَّلَامْ شَافَوْا ضَيْء عَظِيمْ وَ النَّاسْ الْقَاعِدِينْ فِي دَارْ الْمَوْت وَ فِي ضُلّ هَنَا الْمَوْت، نُورْ طَلَعْ فَوْقهُمْ﴾.
MAT.4.17	وَ مِنْ الْوَكِتْ دَاكْ، عِيسَى بَدَأْ يِبَلِّغْ كَلَامْ اللهْ وَ قَالْ: تُوبُوا مِنْ ذُنُوبْكُو. مَمْلَكَةْ اللهْ قَرَّبَتْ.
MAT.4.18	وَ وَكِتْ عِيسَى رَايِغْ فِي خَشُمْ بَحَرْ الْجَلِيلْ، هُو شَافْ أَخْوَانْ إِتْنَيْن وَ هُمَّنْ سِمْعَانْ الْبِنَادُوهْ بُطْرُسْ وَ أَخُوهْ أَنْدَرَيَّسْ. وَ هُمَّنْ حَوَّاتِينْ وَ قَاعِدِينْ يَزْقُلُوا شَرَكْهُمْ فِي الْبَحَرْ أَشَانْ يَكُرْبُوا حُوتْ. 
MAT.4.19	وَ عِيسَى قَالْ لَيْهُمْ: تَعَالُوا تَابُعُونِي. أَوَّلْ إِنْتُو قَاعِدِينْ تِكَرُّبُوا حُوتْ وَ أَنَا نِسَوِّيكُو حَوَّاتِينْ النَّاسْ وَ تِكَرُّبُوهُمْ لِدَرِبْ اللهْ.
MAT.4.20	وَ عَجَلَةْ كَيْ خَلَّوْا شَرَكْهُمْ وَ تَابَعَوْه.
MAT.4.21	وَ عِيسَى مَشَى قِدَّامْ شِيَّةْ وَ بَتَّانْ شَافْ أَخْوَانْ إِتْنَيْن وَ هُمَّنْ يَعْقُوبْ وَ يُوحَنَّا أَوْلَادْ زَبَدِي وَ هُمَّنْ قَاعِدِينْ فِي الْمَرْكَبَةْ مَعَ أَبُوهُمْ وَ قَاعِدِينْ يِعَدُّلُوا شَرَكْهُمْ. وَ عِيسَى نَادَاهُمْ أَشَانْ يِتَابُعُوهْ. 
MAT.4.22	وَ عَجَلَةْ كَيْ خَلَّوْا الْمَرْكَبَةْ وَ خَلَّوْا أَبُوهُمْ وَ تَابَعَوْا عِيسَى.
MAT.4.23	وَ عِيسَى قَمَّ رَاغْ فِي كُلَّ بَكَانْ هَنَا دَارْ الْجَلِيلْ وَ قَاعِدْ يِعَلِّمْ النَّاسْ فِي بُيُوتْ الصَّلَاةْ وَ يِبَلِّغْ لَيْهُمْ بِشَارَةْ مَمْلَكَةْ اللهْ وَ قَاعِدْ يِدَاوِي كُلَّ النَّاسْ الْمَرْضَانِينْ وَ التَّعْبَانِينْ. 
MAT.4.24	وَ أُسْمَهْ طَلَعْ فِي كُلَّ بَلَدْ الشَّامْ وَ نَاسْ جَابَوْا لَيَّهْ أَخْوَانْهُمْ الْمَعْدُورِينْ وَ التَّعْبَانِينْ مِنْ أَيِّ مَرَضْ. جَابَوْا الْمُشَوْطِنِينْ وَ النَّاسْ الْعِنْدُهُمْ أَمْ فِتْفِتْ وَ النَّاسْ الْجِلِدْهُمْ مَيِّتْ وَ دَاوَاهُمْ كُلُّهُمْ. 
MAT.4.25	وَ نَاسْ كَتِيرِينْ مَرَّةْ وَاحِدْ تَابَعَوْه. جَوْا مِنْ دَارْ الْجَلِيلْ وَ مِنْ الْمُدُنْ الْعَشَرَةْ وَ مِنْ مَدِينَةْ الْقُدُسْ وَ مِنْ دَارْ الْيَهُودِيَّةْ وَ مِنْ الْبُلْدَانْ الْغَادِي لِبَحَرْ الْأُرْدُنْ.
MAT.5.1	وَ وَكِتْ عِيسَى شَافْ النَّاسْ الْكَتِيرِينْ الْيِدَوْرُوا يَسْمَعَوْا كَلَامَهْ، هُو طَلَعْ فِي الْحَجَرْ وَ قَعَدْ تِحِتْ وَ تَلَامِيذَهْ جَوْا لَيَّهْ. 
MAT.5.2	وَ بَدَأْ يِعَلِّمْهُمْ وَ قَالْ: 
MAT.5.3	مَبْرُوكْ لِلنَّاسْ الْيَعَرْفُوا نُفُوسْهُمْ مَسَاكِينْ قِدَّامْ اللهْ، أَشَانْ مَمْلَكَةْ اللهْ هَنَاهُمْ. 
MAT.5.4	مَبْرُوكْ لِلنَّاسْ الْحَزْنَانِينْ، اللهْ يَنْطِيهُمْ السَّلَامْ. 
MAT.5.5	مَبْرُوكْ لِلنَّاسْ الدَّلُولِينْ، هُمَّنْ يَوْرُثُوا الْأَرْض. 
MAT.5.6	مَبْرُوكْ لِلنَّاسْ الْيِدَوْرُوا يَبْقَوْا صَالِحِينْ مِثِلْ الْجِيعَانْ يِدَوْر يَاكُلْ وَ الْعَطْشَانْ يِدَوْر يَشْرَبْ. اللهْ يَشَبِّعْهُمْ. 
MAT.5.7	مَبْرُوكْ لِلنَّاسْ الْيَرْحَمَوْا أَخْوَانْهُمْ، هُمَّنْ يَلْقَوْا رَحْمَةْ مِنْ اللهْ. 
MAT.5.8	مَبْرُوكْ لِلنَّاسْ الْقَلِبْهُمْ طَاهِرْ، هُمَّنْ يِشِيفُوا اللهْ. 
MAT.5.9	مَبْرُوكْ لِلنَّاسْ الْيِجِيبُوا السَّلَامْ، اللهْ يَجْعَلْهُمْ عِيَالَهْ. 
MAT.5.10	مَبْرُوكْ لِلنَّاسْ الْيِتَعُّبُوهُمْ فِي شَانْ الْحَقّ، مَمْلَكَةْ اللهْ هَنَاهُمْ.
MAT.5.11	مَبْرُوكْ لَيْكُو إِنْتُو وَكِتْ النَّاسْ يِعَيُّرُوكُو وَ يَطُرْدُوكُو وَ بِالْكِدِبْ يُخُطُّوا فَوْقكُو كَلَامْ شَيْن أَشَانْ إِنْتُو تَلَامِيذِي. 
MAT.5.12	أَفْرَحَوْا وَ أَنْبَسْطُوا كَتِيرْ أَشَانْ أَجُرْكُو فِي الْآخِرَةْ يَبْقَى كَبِيرْ بِلْحَيْن. أَشَانْ أَوَّلْ النَّاسْ تَعَّبَوْا مِثِلْ دَا الْأَنْبِيَاءْ الْجَوْا قُبَّالْكُو و خَلَاصْ إِنْتُو بِقِيتُوا مِثِلْهُمْ.
MAT.5.13	إِنْتُو مِثِلْ مِلَحْ لِلنَّاسْ الْأَرْض. وَ كَانْ طَعَامْ الْمِلَحْ بِقِي مَا فِيهْ شُنُو يِقَبِّلَهْ؟ مَا عِنْدَهْ فَايْدَةْ وَ خَلَاصْ يِدَفُّقُوهْ بَرَّا وَ النَّاسْ يِفَجُّخُوهْ. 
MAT.5.14	وَ إِنْتُو نُورْ لِنَاسْ الدُّنْيَا. كَانْ حِلَّةْ كَبِيرَةْ قَاعِدَةْ فِي رَاسْ حَجَرْ مَا مُمْكِنْ يِلَبُّدُوهَا. 
MAT.5.15	وَ النَّاسْ مَا يِوَلُّعُوا فَانُوسْ وَ يِدِسُّوهْ فِي تِحِتْ دَوْزَمْ لَاكِنْ يُخُطُّوهْ فِي بَكَانْ فَوْق أَشَانْ يِضَاوِي لِكُلَّ النَّاسْ الْفِي الْبَيْت. 
MAT.5.16	وَ مِثِلْ دَا، خَلُّوا نُورْكُو يِضَاوِي قِدَّامْ النَّاسْ. وَ خَلُّوهُمْ يِشِيفُوا خِدْمِتْكُو السَّمْحَةْ وَ يَشْكُرُوا أَبُوكُو اللهْ الْقَاعِدْ فِي السَّمَاوَاتْ.
MAT.5.17	مَا تِفَكُّرُوا أَنَا جِيتْ أَشَانْ نِبَطِّلْ التَّوْرَاةْ وَ لَا كُتُبْ النُّبُوَّةْ. أَنَا مَا جِيتْ أَشَانْ نِبَطِّلْهُمْ لَاكِنْ أَشَانْ نِتَمِّمْهُمْ. 
MAT.5.18	نُقُولْ لَيْكُو الْحَقّ حَرِفْ وَاحِدْ مَا يِنْقَشَّ مِنْ التَّوْرَاةْ وَ لَا نُقْطَةْ وَاحِدَةْ كُلَ لَحَدِّي السَّمَاءْ وَ الْأَرْض يَبْقَوْا مَا فِيهُمْ وَ كُلَّ شَيْء يِتِمّ. 
MAT.5.19	وَ أَيِّ نَادُمْ الْيِخَالِفْ وَصِيَّةْ مِنْ الْوَصَايَا دَوْل، كَانْ هِي الصَّغَيَّرَةْ كُلَ، وَ يِعَلِّمْ أَخْوَانَهْ يِسَوُّوا نَفْس الشَّيْء، يَجْعَلَوْا النَّادُمْ دَا الصَّغَيَّرْ فِي مَمْلَكَةْ اللهْ. وَ لَاكِنْ النَّادُمْ الْيِطَبِّقْ الْوَصَايَا دَوْل وَ يِعَلِّمْهُمْ لِأَخْوَانَهْ، يَجْعَلَوْه كَبِيرْ فِي مَمْلَكَةْ اللهْ. 
MAT.5.20	وَ نُقُولْ لَيْكُو كَانْ إِنْتُو مَا بِقِيتُوا صَالِحِينْ زِيَادَةْ مِنْ الْعُلَمَاء وَ الْفَرِيسِيِّينْ، أَبَداً مَا تَدْخُلُوا فِي مَمْلَكَةْ اللهْ.
MAT.5.21	وَ سِمِعْتُوا اللهْ كَلَّمْ لِنَاسْ الزَّمَانْ وَ قَالْ ﴿مَا تَكْتُلْ﴾ وَ ﴿النَّادُمْ الْكَتَلْ وَاجِبْ يِشَارُعُوهْ﴾. 
MAT.5.22	وَ لَاكِنْ أَنَا نُقُولْ لَيْكُو أَيِّ نَادُمْ الْغَضْبَانْ مِنْ أَخُوهْ وَاجِبْ يِشَارُعُوهْ. وَ أَيِّ نَادُمْ الْيُقُولْ لِأَخُوهْ «إِنْتَ عَجَمِي»، وَاجِبْ يِقَدُّمُوهْ قِدَّامْ الْمَجْلِسْ الْكَبِيرْ. وَ أَيِّ نَادُمْ الْيُقُولْ لِأَخُوهْ «إِنْتَ جَاهِلْ»، وَاجِبْ يَزْقُلُوهْ فِي نَارْ جَهَنَّمْ. 
MAT.5.23	وَ كَانْ تَجِي فِي بَكَانْ الْعِبَادَةْ أَشَانْ تِقَدِّمْ ضَحِيَّةْ لِلهْ وَ هِنَاكْ بَسْ تِفَكِّرْ كَدَرْ أَخُوكْ عِنْدَهْ مُشْكِلَةْ مَعَاكْ، 
MAT.5.24	خَلِّي الْبَهِيمَةْ التِّدَوْر تَدْبَحْهَا وَ أَمْشِي عَجَلَةْ وَ أَسَّامَحَوْا مَعَ أَخُوكْ. وَ بَعَدْ دَا بَسْ، قَبِّلْ وَ قَدِّمْ ضَحِيَّةْ لِلهْ. 
MAT.5.25	وَ كَانْ نَادُمْ مَظْلُومْ فَوْقَكْ، يَلَّا أَسَّامَحَوْا مَعَايَهْ عَجَلَةْ وَكِتْ إِنْتُو لِسَّاعْ فِي الدَّرِبْ وَ قُبَّالْ مَا تَوْصُلُوا فِي بَكَانْ الشَّرِيعَةْ. أَسَّامَحَوْا مَعَايَهْ قُبَّالْ مَا يِوَدِّيكْ لِلْقَاضِي أَشَانْ الْقَاضِي مَا يَوَدِّيكْ لِلْبَوْلِيسْ وَ يَكُرْبُوكْ وَ يِدِسُّوكْ فِي السِّجِنْ. 
MAT.5.26	نُقُولْ لَيْكُو الْحَقّ. إِنْتَ مَا تَمْرُقْ إِلَّا كَانْ كَفَّيْت كُلَّ الْقُرُسْ الْيِدَوْرُوهْ مِنَّكْ.
MAT.5.27	سِمِعْتُوا اللهْ قَالْ ﴿مَا تَزْنَى﴾. 
MAT.5.28	وَ لَاكِنْ أَنَا نُقُولْ لَيْكُو أَيِّ رَاجِلْ الْقَاعِدْ يِشِيفْ مَرَةْ بِشَهْوَةْ، هُو زَنَاهَا خَلَاصْ فِي قَلْبَهْ. 
MAT.5.29	وَ كَانْ عَيْنَكْ الزَّيْنَةْ تِدَوْر تَمُرْقَكْ مِنْ الدَّرِبْ الْعَدِيلْ، سِلَّهَا. أَزْقُلْهَا بَعِيدْ مِنَّكْ أَشَانْ كَانْ وَدَّرْت شَيْء وَاحِدْ مِنْ جِلْدَكْ أَخَيْر لَيْك مِنْ يَزْقُلُوا كُلَّ جِلْدَكْ فِي نَارْ جَهَنَّمْ. 
MAT.5.30	وَ كَانْ إِيدَكْ الزَّيْنَةْ تِدَوْر تَمُرْقَكْ مِنْ الدَّرِبْ الْعَدِيلْ، أَقْطَعْهَا. أَزْقُلْهَا بَعِيدْ مِنَّكْ أَشَانْ كَانْ وَدَّرْت شَيْء وَاحِدْ مِنْ جِلْدَكْ أَخَيْر لَيْك مِنْ يَزْقُلُوا كُلَّ جِلْدَكْ فِي نَارْ جَهَنَّمْ.
MAT.5.31	وَ قَالَوْا لَيْكُو كُلَ ﴿أَيِّ نَادُمْ الطَّلَّقْ مَرْتَهْ وَاجِبْ يَنْطِيهَا شَهَادَةْ هَنَا الطَّلَاقْ﴾. 
MAT.5.32	وَ لَاكِنْ أَنَا نُقُولْ لَيْكُو أَيِّ نَادُمْ الْيِطَلِّقْ مَرْتَهْ مَا بِسَبَبْ هَنَا الزِّنَى يِسَوِّيهَا زَنَّايَةْ. وَ النَّادُمْ الْيَاخُدْ الْمَرَةْ الْمُطَلَّقَةْ يَزْنَى.
MAT.5.33	سِمِعْتُوا قَالَوْا لِنَاسْ الزَّمَانْ ﴿مَا تَفْشُلْ حَلِيفْتَكْ لَاكِنْ الشَّيْء الْإِنْتَ قُلْتَهْ لِلهْ، دَا بَسْ وَاجِبْ تِتِمَّهْ﴾. 
MAT.5.34	وَ لَاكِنْ أَنَا نُقُولْ لَيْكُو مَا تَحْلِفْ مَرَّةْ وَاحِدْ وَ لَا بِالسَّمَاءْ أَشَانْ هُو كُرْسِي اللهْ 
MAT.5.35	وَ لَا بِالْأَرْض أَشَانْ دَا بَكَانْ رِجِلَيْنَهْ وَ لَا بِمَدِينَةْ الْقُدُسْ أَشَانْ هِي مَدِينَةْ الْمَلِكْ الْعَظِيمْ. 
MAT.5.36	وَ مَا تَحْلِفْ بِرَاسَكْ أَشَانْ مَا تَقْدَرْ تِسَوِّي صُوفَايْ وَاحِدَةْ بَيْضَاءْ وَلَّا زَرْقَاءْ. 
MAT.5.37	كَانْ كَلَامَكْ «أَيْوَى» قُولْ «أَيْوَى». وَ كَانْ كَلَامَكْ «لَا» قُولْ «لَا». وَ أَيِّ كَلَامْ الزِّيَادَةْ مِنْ دَا جَايِ مِنْ الشَّيْطَانْ.
MAT.5.38	سِمِعْتُوا قَالَوْا ﴿عَيْن بِعَيْن وَ سِنّ بِسِنّ﴾. 
MAT.5.39	وَ لَاكِنْ أَنَا نُقُولْ لَيْكُو مَا تِقَبِّلْ الْفَسِلْ لِلنَّادُمْ السَّوَّى لَيْك الْفَسِلْ. وَ كَانْ نَادُمْ دَقَّاكْ فِي شِدْقَكْ الزَّيْنَةْ، أَنْطِيهْ الْإِسْرَةْ كُلَ. 
MAT.5.40	وَ كَانْ نَادُمْ يَوَدِّيكْ لِلشَّرِيعَةْ أَشَانْ يِشِيلْ جَوَّانِيتَكْ، خَلَاصْ خَلِّيهْ يِشِيلْ جَلَابِيتَكْ كُلَ. 
MAT.5.41	وَ كَانْ نَادُمْ جَبَّرَاكْ أَشَانْ تِوَدِّي خُمَامَهْ كِيلَوْمِتِرْ وَاحِدْ، خَلَاصْ أَمْشِي مَعَايَهْ كِيلَوْمِتِرْ إِتْنَيْن. 
MAT.5.42	وَ كَانْ نَادُمْ سَأَلْ مِنَّكْ شُغُلْ، أَنْطِيهْ لَيَّهْ. وَ كَانْ نَادُمْ يَسْأَلْ مِنَّكْ دَيْن، مَا تِقَبِّلَهْ يَابِسْ.
MAT.5.43	سِمِعْتُوا قَالَوْا «حِبّ أَخُوكْ وَ أَكْرَهْ عَدُوكْ». 
MAT.5.44	وَ لَاكِنْ أَنَا نُقُولْ لَيْكُو حِبُّوا عَدُوكُو وَ أَسْأَلَوْا اللهْ بِالْخَيْر فِي شَانْ النَّاسْ يِتَعُّبُوكُو وَ يَطُرْدُوكُو. 
MAT.5.45	وَ كَانْ تِسَوُّوا كَيْ، إِنْتُو تَبْقَوْا عِيَالْ أَبُوكُو اللهْ. أَشَانْ هُو يَمْرُقْ الْحَرَّايْ لِلنَّاسْ الْفَسْلِينْ وَ لِلنَّاسْ الصَّالِحِينْ كُلَ وَ يِخَلِّي الْمَطَرْ يُصُبّ فَوْق النَّاسْ الْعَدِيلِينْ وَ فَوْق النَّاسْ الْمَا عَدِيلِينْ كُلَ.
MAT.5.46	وَ كَانْ تِحِبُّوا النَّاسْ الْبِحِبُّوكُو بَسْ، أَجُرْكُو شُنُو؟ نَاسْ الْجَمَارِكْ الْفَسْلِينْ دَوْل مَا بِحِبُّوا النَّاسْ الْبِحِبُّوهُمْ وَلَّا؟ 
MAT.5.47	وَ كَانْ إِنْتُو تِسَلُّمُوا أَخْوَانْكُو بَسْ، إِنْتُو مَا تِسَوُّوا خَيْر زِيَادَةْ مِنْ أَيِّ نَادُمْ. الْكُفَّارْ كُلَ مَا يِسَوُّوا نَفْس الشَّيْء وَلَّا؟ 
MAT.5.48	خَلَاصْ، أَبْقَوْا نَاسْ مَا عِنْدُهُمْ عَيْب مِثِلْ أَبُوكُو اللهْ مَا عِنْدَهْ عَيْب.
MAT.6.1	أَوْعُوا بَالْكُو. كَانْ تِسَوُّوا عَمَلْ دِينْكُو قِدَّامْ النَّاسْ أَشَانْ تِدَوْرُوا هُمَّنْ يِشِيفُوكُو بَسْ، دَا مَا يَنْفَعْ. مَا تَلْقَوْا أَجُرْ مِنْ أَبُوكُو اللهْ. 
MAT.6.2	وَكِتْ تَنْطِي صَدَقَةْ لِنَادُمْ مِسْكِينْ، مَا تِسَوِّي حَرَكَةْ كَتِيرَةْ مِثِلْ الْمُنَافِقِينْ. هُمَّنْ يَنْطُوا صَدَقَةْ فِي بُيُوتْ الصَّلَاةْ وَ فِي الشَّوَارِعْ أَشَانْ النَّاسْ يَشْكُرُوهُمْ. نُقُولْ لَيْكُو الْحَقّ مَا يَلْقَوْا أَجُرْ إِلَّا الشُّكُرْ اللِّقَوْه مِنْ النَّاسْ. 
MAT.6.3	لَاكِنْ إِنْتَ وَكِتْ تَنْطِي صَدَقَةْ، مَا تِخَلِّي إِيدَكْ الْإِسْرَةْ تَعَرِفْ الشَّيْء الْإِيدَكْ الزَّيْنَةْ قَاعِدَةْ تِسَوِّيهْ. 
MAT.6.4	وَ مِثِلْ دَا، وَكِتْ تَنْطِي صَدَقَةْ مَا تِخَلِّي نَادُمْ وَاحِدْ يَعَرْفَهْ وَ أَبُوكْ اللهْ الْيِشِيفْ الشَّيْء النَّاسْ مَا يِشِيفُوهْ، هُو بَسْ يَنْطِيكْ أَجْرَكْ.
MAT.6.5	وَ وَكِتْ تِصَلُّوا مَا تِصَلُّوا مِثِلْ الْمُنَافِقِينْ. هُمَّنْ يِرِيدُوا يِصَلُّوا فِي بُيُوتْ الصَّلَاةْ وَ فِي الشَّوَارِعْ أَشَانْ النَّاسْ بِشِيفُوهُمْ. نُقُولْ لَيْكُو الْحَقّ، مَا يَلْقَوْا أَجُرْ إِلَّا الشُّكُرْ اللِّقَوْه مِنْ النَّاسْ. 
MAT.6.6	وَ لَاكِنْ إِنْتَ وَكِتْ تِدَوْر تِصَلِّي، أَمْشِي دَاخَلْ فِي بَيْتَكْ وَ سِدّ دَرْبَكْ وَ صَلِّي لِلهْ أَبُوكْ الْمَا بِنْشَافْ. وَ أَبُوكْ اللهْ الْبِشِيفْ الشَّيْء النَّاسْ مَا بِشِيفُوهْ، هُو بَسْ يَنْطِيكْ أَجْرَكْ. 
MAT.6.7	وَ وَكِتْ تِصَلُّوا مَا تِرَدُّدُوا كَلَامْ الْمَا عِنْدَهْ فَايْدَةْ مِثِلْ النَّاسْ الْمَا بَعَرْفُوا اللهْ. فِي فِكِرْهُمْ، اللهْ مَا يَسْمَعْ كَلَامْهُمْ إِلَّا كَانْ كَلَامْهُمْ كَتِيرْ. 
MAT.6.8	مَا تَبْقَوْا مِثِلْهُمْ أَشَانْ الشَّيْء الْإِنْتُو تِدَوْرُوهْ، اللهْ بَعَرْفَهْ قُبَّالْ مَا تَسْأَلَوْه مِنَّهْ.
MAT.6.9	خَلَاصْ، صَلُّوا مِثِلْ الصَّلَاةْ دِي. يَا أَبُونَا الْفِي السَّمَاوَاتْ، مَجِّدْ أُسْمَكْ الْقُدُّوسْ. 
MAT.6.10	خَلِّي مَمْلَكَتَكْ تَجِي. خَلِّي يِسَوُّوا مُرَادَاتَكْ فِي الْأَرْض مِثِلْ يِسَوُّوا مُرَادَاتَكْ فِي السَّمَاءْ. 
MAT.6.11	أَنْطِينَا الْيَوْم الْأَكِلْ الْيِتِمِّنَا. 
MAT.6.12	سَامِحْ لَيْنَا خَطَانَا مِثِلْ أَنِحْنَ نِسَامُحُوا النَّاسْ الْخِطَوْا فَوْقنَا. 
MAT.6.13	مَا تِوَدِّينَا فِي الْبَكَانْ الْيِجَرِّبْ إِيمَانَّا، لَاكِنْ نَجِّينَا مِنْ شَرّ إِبْلِيسْ. وَ الْمَمْلَكَةْ وَ الْقُدْرَةْ وَ الْمَجْد هَنَاكْ إِنْتَ بَسْ دَايْماً وَ إِلَى الْأَبَدْ. آمِينْ.
MAT.6.14	كَانْ إِنْتُو سَامَحْتُوا النَّاسْ الْخِطَوْا فَوْقكُو، أَبُوكُو اللهْ يِسَامِحْكُو. 
MAT.6.15	وَ كَانْ إِنْتُو مَا سَامَحْتُوا النَّاسْ الْخِطَوْا فَوْقكُو، أَبُوكُو اللهْ مَا يِسَامِحْ لَيْكُو خَطَايَاكُو.
MAT.6.16	وَ وَكِتْ تُصُومُوا، مَا تَرْبُطُوا وِجِهْكُو مِثِلْ الْمُنَافِقِينْ. هُمَّنْ يِكَرْشُمُوا وُجُوهُّمْ أَشَانْ يِدَوْرُوا النَّاسْ يَعَرْفُوا هُمَّنْ صَايْمِينْ. نُقُولْ لَيْكُو الْحَقّ، مَا يَلْقَوْا أَجُرْ إِلَّا الشُّكُرْ اللِّقَوْه مِنْ النَّاسْ. 
MAT.6.17	وَ لَاكِنْ إِنْتَ، وَكِتْ إِنْتَ صَايِمْ، غَسِّلْ وِجْهَكْ وَ مَسِّحْ رَاسَكْ بِعِطِرْ مِثِلْ نَادُمْ يِعَيِّدْ 
MAT.6.18	أَشَانْ نَادُمْ وَاحِدْ مَا يَعَرِفْ إِنْتَ صَايِمْ إِلَّا أَبُوكْ اللهْ الْمَا بِنْشَافْ. وَ أَبُوكْ اللهْ، الْبِشِيفْ الشَّيْء النَّاسْ مَا بِشِيفُوهْ، هُو بَسْ يَنْطِيكْ أَجْرَكْ.
MAT.6.19	مَا تُضُمُّوا الْمَالْ فِي الْأَرْض أَشَانْ هِنِي فِي الْأَرْض الْأَرْضَةْ وَ السَّقَرْ بِتَلُّفُوهْ وَ السَّرَارِيقْ يَدْخُلُوا يَسُرْقُوهْ. 
MAT.6.20	أَخَيْر تُضُمُّوا الْمَالْ فِي بَكَانْ اللهْ فِي السَّمَاوَاتْ. هِنَاكْ الْأَرْضَةْ وَ السَّقَرْ مَا بِتَلُّفُوهْ وَ السَّرَارِيقْ مَا يَدْخُلُوا يَسُرْقُوهْ. 
MAT.6.21	أَشَانْ الْبَكَانْ الْمَالَكْ قَاعِدْ فَوْقَهْ، دَا بَسْ الْبَكَانْ الْقَلْبَكْ قَاعِدْ فَوْقَهْ. 
MAT.6.22	الْعَيْن هِي فَانُوسْ هَنَا الْجِلِدْ. كَانْ عَيْنَكْ طَيْبَةْ
MAT.6.23	وَ كَانْ عَيْنَكْ تَلْفَانَةْ، إِنْتَ قَاعِدْ فِي الضَّلَامْ. وَ كَانْ نُورَكْ بِقِي أَضْلَمْ، إِنْتَ قَاعِدْ فِي ضَلَامْ أَزْرَقْ مَرَّةْ وَاحِدْ. 
MAT.6.24	مَا مُمْكِنْ نَادُمْ يَبْقَى عَبِدْ لِسِيَادْ إِتْنَيْن. أَشَانْ هُو يَكْرَهْ الْوَاحِدْ وَ يِرِيدْ التَّانِي وَلَّا يِحِبَّهْ لِلْأَوَّلْ بِكُلَّ قَلْبَهْ وَ يَحْقِرْ الْآخَرْ. وَ إِنْتُو كَمَانْ مَا تَقْدَرَوْا تَبْقَوْا عَبِيدْ لِلهْ وَ عَبِيدْ لِلْمَالْ.
MAT.6.25	وَ فِي شَانْ دَا، نُقُولْ لَيْكُو مَا تِهِمُّوا لِحَيَاتْكُو لَيْشَانْ الْأَكِلْ وَ لَا لَيْشَانْ الشُّرَابْ وَ مَا تِهِمُّوا لِجِلِدْكُو لَيْشَانْ الْخُلْقَانْ. الْحَيَاةْ مَا أَخَيْر مِنْ الْأَكِلْ وَلَّا؟ وَ الْجِلِدْ مَا أَخَيْر مِنْ الْخُلْقَانْ وَلَّا؟ 
MAT.6.26	شِيفُوا الطُّيُورْ وَ فَكُّرُوا فِيهُمْ. هُمَّنْ مَا يِتَيْرُبُوا وَ لَا يَحَرْتُوا وَ لَا يَقْطَعَوْا وَ لَا يَخْزُنُوا وَ لَاكِنْ أَبُوكُو اللهْ يَعَيِّشْهُمْ. وَ إِنْتُو كَيْ مَا أَخَيْر لِلهْ زِيَادَةْ مِنْ الطُّيُورْ وَلَّا؟ 
MAT.6.27	كَانْ نَادُمْ مِنْكُو يِهِمّ كَتِيرْ بِلْحَيْن كُلَ، الْهَمّ دَا يَقْدَرْ يِزِيدْ عُمْرَهْ بِسَاعَةْ وَاحِدَةْ وَلَّا؟ 
MAT.6.28	وَ مَالَا تِهِمُّوا لَيْشَانْ الْخُلْقَانْ؟ شِيفُوا النُّوَارْ فِي الْكَدَادَةْ وَ فَكُّرُوا كِكَّيْف يُقُمّ. مَا يَخْدِمْ وَ مَا يِسَوِّي كِسْوَةْ. 
MAT.6.29	وَ لَاكِنْ نُقُولْ لَيْكُو أَكِيدْ الْمَلِكْ سُلَيْمَانْ ذَاتَهْ فِي دَرَجَتَهْ الْكَبِيرَةْ أَبَداً مَا لِبِسْ خَلَقْ جَمِيلْ مِثِلْ جَمَالْ النُّوَارْ دَا. 
MAT.6.30	وَ كَانْ اللهْ يِلَبِّسْ قَشّ الْكَدَادَةْ بِنُوَارْ جَمِيلْ وَ الْقَشّ دَا قَاعِدْ الْيَوْم وَ أَمْبَاكِرْ يَقْطَعَوْه وَ يَزْقُلُوهْ فِي النَّارْ، أَكِيدْ اللهْ يِلَبِّسْكُو إِنْتُو. شِدُّوا حَيْلكُو إِنْتُو الْإِيمَانْكُو لِسَّاعْ ضَعِيفْ. 
MAT.6.31	خَلَاصْ مَا تِهِمُّوا وَ مَا تَسْأَلَوْا نُفُوسْكُو «نَاكُلُوا شُنُو؟ نَشَرْبَوْا شُنُو؟ نَلْبَسَوْا شُنُو؟» 
MAT.6.32	كُلَّ نَاسْ الدُّنْيَا خَاطِّينْ بَالْهُمْ فِي الْأَشْيَاءْ دَوْل وَ أَبُوكُو اللهْ يَعَرِفْ كُلَّ شَيْء التِّدَوْرُوهْ. 
MAT.6.33	وَ لَاكِنْ إِنْتُو قُبَّالْ كُلَّ شَيْء، خُطُّوا بَالْكُو فِي مَمْلَكَةْ اللهْ وَ فِي الْحَالْ الصَّالْحَةْ الْاللهْ بِدَوْرهَا وَ اللهْ يَنْطِيكُوا كُلَّ شَيْء هَنَا حَيَاتْكُو. 
MAT.6.34	مَا تِهِمُّوا لِكَلَامْ هَنَا أَمْبَاكِرْ. أَمْبَاكِرْ ذَاتَهْ كَيْ يِهِمّ لِنَفْسَهْ. تَعَبْ هَنَا يَوْم وَاحِدْ يَكْفِي لِيَوْم وَاحِدْ.
MAT.7.1	مَا تُلُومُوا النَّاسْ أَشَانْ اللهْ مَا يُلُومْكُو إِنْتُو. 
MAT.7.2	أَشَانْ مِثِلْ إِنْتُو تُلُومُوا النَّاسْ، مِثِلْ دَا بَسْ اللهْ يُلُومْكُو إِنْتُو. هُو يِكِيلْ لَيْكُو بِنَفْس الْكِيَالَةْ الْإِنْتُو تِكِيلُوا بَيْهَا لِلنَّاسْ. 
MAT.7.3	كِكَّيْف تِشِيفْ قَشَّايْ فِي عَيْن أَخُوكْ وَ لَاكِنْ مَا تِشِيفْ الْعُودْ الْكَبِيرْ الْقَاعِدْ فِي عَيْنَكْ إِنْتَ؟ 
MAT.7.4	وَلَّا كِكَّيْف تُقُولْ لأَخُوكْ «خَلِّينِي نِسِلّ الْقَشَّايْ مِنْ عَيْنَكْ» وَ الْعُودْ لِسَّاعْ قَاعِدْ فِي عَيْنَكْ؟ 
MAT.7.5	يَا مُنَافِقْ، أَوَّلْ كَيْ سِلّ الْعُودْ الْفِي عَيْنَكْ وَ مِثِلْ دَا تِشِيفْ عَدِيلْ وَ خَلَاصْ تَقْدَرْ تِسِلّ الْقَشَّايْ الْفِي عَيْن أَخُوكْ.
MAT.7.6	مَا تَنْطُوا شُغُلْ خَاصّ لِلهْ لِلْكُلَابْ وَ لَا تِدَفُّقُوا شَيْء جَمِيلْ لِخَنَازِيرْ أَشَانْ الْخَنَازِيرْ يِفَجُّخُوهْ بَسْ وَ الْكُلَابْ يِقَبُّلُوا وَ يَاكُلُوكُو.
MAT.7.7	أَسْأَلَوْا مِنْ اللهْ وَ هُو يَنْطِيكُو. فَتُّشُوا وَ تَلْقَوْا. دُقُّوا بَابْ هَنَا اللهْ وَ يِنْفَتِحْ لَيْكُو. 
MAT.7.8	أَشَانْ كُلَّ نَادُمْ الْبَسْأَلْ دَا، اللهْ بَنْطِيهْ. وَ أَيِّ نَادُمْ الْبِفَتِّشْ، بَلْقَى. وَ أَيِّ نَادُمْ الْبُدُقّ بَابْ اللهْ، الْبَابْ بَنْفَتِحْ لَيَّهْ. 
MAT.7.9	هَلْ فِي نَادُمْ مِنْكُو كَانْ وِلَيْدَهْ بَطْلُبْ مِنَّهْ عَيْش، بَنْطِيهْ حَجَرْ وَلَّا؟ 
MAT.7.10	وَلَّا كَانْ وِلَيْدَهْ يَطْلُبْ مِنَّهْ حُوتَايْ، بَنْطِيهْ دَابِي؟ 
MAT.7.11	صَحِيحْ إِنْتُو مُذْنِبِينْ وَ لَاكِنْ تَعَرْفُوا كِكَّيْف تَنْطُوا شُغُلْ سَمَحْ لِعِيَالْكُو. وَ أَكِيدْ أَبُوكُو اللهْ أَخَيْر زِيَادَةْ مِنْكُو. وَ كِكَّيْف هُو مَا يَنْطِي شُغُلْ سَمَحْ لِلنَّاسْ الْيَسْأَلَوْه؟
MAT.7.12	وَ خَلَاصْ الشَّيْء التِّدَوْرُوا النَّاسْ يِسَوُّوهْ لَيْكُو، دَا بَسْ الشَّيْء الْوَاجِبْ تِسَوُّوهْ لَيْهُمْ. دَاهُو زِبْدَةْ كَلَامْ التَّوْرَاةْ وَ النُّبُوَّةْ.
MAT.7.13	أَدْخُلُوا بِالْبَابْ الضَّيِّقْ. أَشَانْ الْبَابْ الْيِوَدِّي النَّاسْ لِجَهَنَّمْ وَسِيعْ وَ دَرْبَهْ هَيِّنْ وَ نَاسْ كَتِيرِينْ يَدْخُلُوا بَيَّهْ. 
MAT.7.14	وَ الدَّرِبْ الْيِوَدِّي النَّاسْ لِلْحَيَاةْ قَاسِي بِلْحَيْن وَ بَابَهْ ضَيِّقْ مَرَّةْ وَاحِدْ. وَ نَاسْ شِيَّةْ بَسْ يَلْقَوْه.
MAT.7.15	أَنْقَرْعُوا مِنْ النَّاسْ الْبِسَوُّوا نُفُوسْهُمْ أَنْبِيَاءْ. يَجُوا لَيْكُو دَلُولِينْ مِثِلْ عِيَالْ غَنَمْ وَ لَاكِنْ فِي قَلِبْهُمْ هُمَّنْ مِثِلْ مَرَافِعِينْ الْبِدَوْرُوا بَاكُلُوكُو. 
MAT.7.16	تَعَرْفُوا نَفَرْ هَنَا شَدَرَةْ مِنْ عِيَالْهَا وَ تَعَرْفُوا الْكَدَّابِينْ دَوْل مِنْ خِدْمِتْهُمْ. النَّاسْ يَقْطَعَوْا عِنَبْ مِنْ شَدَرَةْ هَنَا شَوْك وَلَّا؟ وَ يَقْطَعَوْا عِيَالْ الْجِمَّيْز مِنْ الضِّرَيْسَةْ وَلَّا؟ 
MAT.7.17	وَ مِثِلْ دَا، كُلِّ شَدَرَةْ عَدِيلَةْ تَلْدَ عِيَالْ عَدِيلِينْ وَ لَاكِنْ الشَّدَرَةْ الْفَسْلَةْ تَلْدَ عِيَالْ فَسْلِينْ. 
MAT.7.18	الشَّدَرَةْ الْعَدِيلَةْ مَا تَقْدَرْ تَلْدَ عِيَالْ فَسْلِينْ وَ الشَّدَرَةْ الْفَسْلَةْ مَا تَقْدَرْ تَلْدَ عِيَالْ عَدِيلِينْ. 
MAT.7.19	وَ أَيِّ شَدَرَةْ الْمَا تَلْدَ عِيَالْ عَدِيلِينْ يَقْطَعُوهَا وَ يَزْقُلُوهَا فِي النَّارْ. 
MAT.7.20	وَ خَلَاصْ، مِثِلْ تَعَرْفُوا الشَّدَرْ مِنْ عِيَالْهُمْ، تَعَرْفُوا النَّاسْ دَوْل مِنْ خِدْمِتْهُمْ.
MAT.7.21	مَا كُلَّ النَّاسْ الْيِنَادُونِي «يَا سَيِّدْنَا، يَا سَيِّدْنَا» يَدْخُلُوا فِي مَمْلَكَةْ اللهْ، إِلَّا النَّاسْ الْيِسَوُّوا مُرَادَةْ أَبُوِي اللهْ يَدْخُلُوا. 
MAT.7.22	فِي يَوْم الْحِسَابْ نَاسْ كَتِيرِينْ يُقُولُوا لَيِّ «يَا سَيِّدْنَا، يَا سَيِّدْنَا. أَنِحْنَ مَا بَلَّغْنَا بِأُسْمَكْ كَلَامْ اللهْ وَلَّا؟ وَ بِأُسْمَكْ مَا طَرَدْنَا شَوَاطِينْ وَلَّا؟ وَ بِأُسْمَكْ مَا سَوَّيْنَا عَجَايِبْ كَتِيرِينْ وَلَّا؟» 
MAT.7.23	وَ لَاكِنْ نِأَوْرِيهُمْ بِكَلَامْ وَاضِحْ وَ نُقُولْ أَبَداً مَا عِرِفْتُكُو. يَلَّا كُسُّوا مِنِّي بَعِيدْ. خِدْمِتْكُو دِي شَرّ بَسْ.
MAT.7.24	أَيِّ نَادُمْ الْيَسْمَعْ كَلَامِي دَا وَ يِتَابِعَهْ، يَبْقَى مِثِلْ رَاجِلْ فَاهِمْ الْبَنَى بَيْتَهْ فِي الْحَجَرْ. 
MAT.7.25	وَ الْمَطَرْ صَبَّ وَ السَّيْل جَاءْ وَ الرِّيحْ سَاقَتْ شَدِيدْ وَ كُلُّهُمْ ضَرَبَوْا الْبَيْت وَ الْبَيْت مَا وَقَعْ أَشَانْ قَعَرَهْ فِي الْحَجَرْ. 
MAT.7.26	وَ أَيِّ نَادُمْ الْيَسْمَعْ كَلَامِي دَا وَ مَا يِتَابِعَهْ، هُو مِثِلْ الرَّاجِلْ الْعَجَمِي الْبَنَى بَيْتَهْ فِي السِّنْيَاكَةْ. 
MAT.7.27	وَ الْمَطَرْ صَبَّ وَ السَّيْل جَاءْ وَ الرِّيحْ سَاقَتْ شَدِيدْ وَ ضَرَبَوْا الْبَيْت دَاكْ. وَ خَلَاصْ الْبَيْت وَقَعْ وَ تِلِفْ مَرَّةْ وَاحِدْ.
MAT.7.28	وَ وَكِتْ عِيسَى كَمَّلْ كَلَامَهْ دَا، كُلَّ النَّاسْ اللَّمَّوْا أَشَانْ يَسْمَعَوْا كَلَامَهْ عَجَّبَوْا بِلْحَيْن مِنْ تَعَالِيمَهْ 
MAT.7.29	أَشَانْ هُو عَلَّمَاهُمْ بِكَلَامْ عِنْدَهْ قُدْرَةْ وَ مَا مِثِلْ عُلَمَاءْ هَنَاهُمْ.
MAT.8.1	وَكِتْ عِيسَى دَلَّى مِنْ الْحَجَرْ، نَاسْ كَتِيرِينْ مَرَّةْ وَاحِدْ تَابَعَوْه. 
MAT.8.2	وَ رَاجِلْ عِنْدَهْ بَرَصْ جَاءْ لَيَّهْ. هُو جَاءْ وَ سَجَدْ قِدَّامْ عِيسَى وَ قَالْ: يَا سَيِّدْنَا، كَانْ تِدَوْر تِدَاوِينِي، أَكِيدْ إِنْتَ تَقْدَرْ وَ نَبْقَى طَاهِرْ.
MAT.8.3	وَ عِيسَى مَدَّ إِيدَهْ وَ لِمِسْ الْعِنْدَهْ بَرَصْ وَ قَالْ: نِدَوْر نِدَاوِيكْ. أَبْقَى طَاهِرْ. وَ عَجَلَةْ كَيْ بِقِي طَاهِرْ مِنْ الْبَرَصْ.
MAT.8.4	وَ عِيسَى قَالْ لَيَّهْ: أَوْعُوا بَالَكْ، مَا تِأَوْرِي نَادُمْ وَاحِدْ لَحَدِّي تَمْشِي تِوَصِّفْ نَفْسَكْ لِرَاجِلْ الدِّينْ وَ تِقَدِّمْ ضَحِيَّةْ لِلهْ مِثِلْ النَّبِي مُوسَى أَمَرَانَا بَيْهَا. وَ مِثِلْ دَا، النَّاسْ يَعَرْفُوا إِنْتَ لِقِيتْ الْعَافَيْ وَ بِقِيتْ طَاهِرْ.
MAT.8.5	وَ عِيسَى مَشَى فِي حِلَّةْ كَفَرْ نَاحُومْ وَ عَجَلَةْ نَادُمْ وَاحِدْ جَاءْ لَيَّهْ. هُو كَبِيرْ الْعَسْكَرْ الرَّوْمَانِيِّينْ وَ شَحَدَهْ لِعِيسَى. 
MAT.8.6	وَ قَالْ: يَا سَيِّدْنَا خَدَّامِي مَرْضَانْ وَ بِقِي مُكَرْسَحْ. جِلْدَهْ بِقِي مَيِّتْ. هُو رَاقِدْ فِي الْبَيْت وَ قَاعِدْ فِي عَذَابْ شَدِيدْ.
MAT.8.7	وَ عِيسَى قَالْ لَيَّهْ: خَلَاصْ نَمْشُوا وَ نِدَاوِيهْ.
MAT.8.8	وَ كَبِيرْ الْعَسْكَرْ دَا رَدَّ لَيَّهْ وَ قَالْ: يَا سَيِّدْنَا أَنَا مَا تَمَّيْت النَّادُمْ الْإِنْتَ تَدْخُلْ فِي بَيْتَهْ. وَ لَاكِنْ قُولْ كِلْمَةْ وَاحِدَةْ بَسْ وَ خَدَّامِي يَلْقَى الْعَافَيْ. 
MAT.8.9	أَنَا كُلَ عِنْدِي كَبِيرْ فَوْق مِنِّي وَ عِنْدِي عَسْكَرْ تِحْتِي. وَ نُقُولْ لِوَاحِدْ «أَمْشِي» وَ هُو يَمْشِي. وَ نُقُولْ لِنَادُمْ آخَرْ «تَعَالْ» وَ هُو بَجِي. وَ نُقُولْ لِخَدَّامِي «سَوِّي كَيْ» وَ هُو يِسَوِّيهْ.
MAT.8.10	وَ عِيسَى سِمِعْ كَلَامَهْ وَ عَجَّبْ بِلْحَيْن وَ حَجَّى لِلنَّاسْ الْقَاعِدِينْ يِتَابُعُوهْ وَ قَالْ: نُقُولْ لَيْكُو الْحَقّ، مَا لِقِيتْ نَادُمْ وَاحِدْ مِنْ بَنِي إِسْرَائِيلْ الْعِنْدَهْ إِيمَانْ شَدِيدْ مِثِلْ إِيمَانْ النَّادُمْ دَا. 
MAT.8.11	وَ نُقُولْ لَيْكُو، نَاسْ كَتِيرِينْ يَجُوا مِنْ الصَّبَاحْ وَ مِنْ الْغَرِبْ وَ يِلْعَشَّوْا مَعَ إِبْرَاهِيمْ وَ إِسْحَاقْ وَ يَعْقُوبْ فِي مَمْلَكَةْ اللهْ. 
MAT.8.12	وَ لَاكِنْ النَّاسْ الْوَاجِبْ يَمْلُكُوا الْمَمْلَكَةْ، اللهْ يَطْرُدْهُمْ فِي الضَّلَامْ الْبَرَّانِي. هِنَاكْ نَاسْ يَبْكُوا وَ يَنْدُمُوا نَدَامَةْ شَدِيدَةْ بِلْحَيْن.
MAT.8.13	وَ عِيسَى حَجَّى لِكَبِيرْ الْعَسْكَرْ وَ قَالْ: خَلَاصْ أَمْشِي وَ خَلِّي يَبْقَى لَيْك مِثِلْ إِنْتَ آمَنْت بَيَّهْ. وَ فِي الْوَكِتْ دَا بَسْ خَدَّامَهْ لِقِي الْعَافَيْ.
MAT.8.14	وَ عِيسَى مَشَى فِي بَيْت بُطْرُسْ وَ لِقِي نَسِيبْتَهْ لِبُطْرُسْ وَ هِي رَاقْدَةْ مَارُودَةْ. 
MAT.8.15	وَ عِيسَى لِمِسْ إِيدْهَا وَ الْوِرْدَةْ خَلَّتْهَا وَ هِي قَمَّتْ تَخْدِمْ لَيَّهْ. 
MAT.8.16	وَ فِي الْمَغَرِبْ، نَاسْ كَتِيرِينْ جَوْا لَيَّهْ وَ جَابَوْا مُشَوْطِنِينْ كَتِيرِينْ وَ عِيسَى قَاعِدْ يَطْرُدْ الشَّوَاطِينْ بِكِلْمَةْ وَاحِدَةْ بَسْ وَ الْمَرْضَانِينْ دَاوَاهُمْ كُلُّهُمْ. 
MAT.8.17	وَ مِثِلْ دَا، الْكَلَامْ الْاللهْ قَالَهْ بِخَشُمْ النَّبِي إِشَعْيَاءْ تَمَّ. النَّبِي قَالْ ﴿هُو شَالْ وَجَعْنَا وَ حِمِلْ مَرَضْنَا﴾.
MAT.8.18	وَ عِيسَى شَافْ نَاسْ كَتِيرِينْ لَمَّوْا فَوْقَهْ وَ أَمَرَاهُمْ لِتَلَامِيذَهْ وَ قَالْ: نَقْطَعَوْا الْبَحَرْ.
MAT.8.19	وَ وَاحِدْ مِنْ الْعُلَمَاء جَاءْ لَيَّهْ وَ قَالْ: يَا سَيِّدْنَا، نِتَابِعَكْ أَيِّ بَكَانْ التَّمْشِي فَوْقَهْ.
MAT.8.20	وَ عِيسَى رَدَّ لَيَّهْ وَ قَالْ: الْبَعَشَوْم عِنْدَهْ نُقْرَةْ وَ الطَّيْر عِنْدَهْ عُشّ وَ لَاكِنْ إِبْن الْإِنْسَانْ مَا عِنْدَهْ بَكَانْ يَرْقُدْ فَوْقَهْ.
MAT.8.21	وَ نَادُمْ آخَرْ مِنْ تَلَامِيذَهْ قَالْ: يَا سَيِّدْنَا، أَنْطِينِي إِذِنْ أَشَانْ نَمْشِي نَدْفِنْ أَبُوِي. وَ بَعَدْ دَا نَجِي نِتَابِعَكْ.
MAT.8.22	وَ عِيسَى رَدَّ لَيَّهْ وَ قَالْ: تَعَالْ تَابِعْنِي هَسَّعْ وَ خَلِّي الْمَيْتِينْ يَدْفُنُوا مَيْتِينْهُمْ.
MAT.8.23	وَ خَلَاصْ رِكِبْ فِي الْمَرْكَبَةْ وَ تَلَامِيذَهْ تَابَعَوْه. 
MAT.8.24	وَ بَعَدَيْن رِيحْ شَدِيدَةْ بِلْحَيْن سَاقَتْ فَوْق الْبَحَرْ وَ قَوَّمَتْ الشَّلَّالْ وَ أَلْمِي بَدَأْ يَمْلَأْ الْمَرْكَبَةْ. وَ عِيسَى نَايِمْ. 
MAT.8.25	وَ التَّلَامِيذْ جَوْا لَيَّهْ وَ قَوَّمَوْه مِنْ النَّوْم وَ قَالَوْا: يَا سَيِّدْنَا، نَجِّينَا. أَنِحْنَ مُتْنَا.
MAT.8.26	وَ قَالْ لَيْهُمْ: إِيمَانْكُو لِسَّاعْ ضَعِيفْ. مَالَا تَخَافَوْا؟
MAT.8.26	وَ قَمَّ فَوْق وَ كَشَّ لِلرِّيحْ وَ الْبَحَرْ. وَ عَجَلَةْ كَيْ، الْوَطَى بِقَتْ هَادِيَةْ مَرَّةْ وَاحِدْ. 
MAT.8.27	وَ النَّاسْ عَجَّبَوْا وَ قَالَوْا: النَّادُمْ دَا يَاتُو؟ الرِّيحْ وَ الْبَحَرْ كُلَ يَسْمَعَوْا كَلَامَهْ.
MAT.8.28	وَ بَعَدْ عِيسَى قَطَعْ الْبَحَرْ هُو وِصِلْ فِي دَارْ الْجَدَرِيِينْ وَ رُجَالْ إِتْنَيْن مَرَقَوْا مِنْ بَكَانْ الْقُبُورْ وَ جَوْا لَاقَوْه. وَ هُمَّنْ مُشَوْطِنِينْ وَ مُجْرِمِينْ بِلْحَيْن وَ النَّاسْ خَافَوْا مِنْهُمْ وَ نَادُمْ وَاحِدْ مَا يَقْدَرْ يَمْشِي بِالدَّرِبْ دَا. 
MAT.8.29	وَ عَجَلَةْ الْمُشَوْطِنِينْ عَاطَوْا وَ قَالَوْا: يَا إِبْن اللهْ تِدَوْر مِنِّنَا شُنُو؟ إِنْتَ جِيتْ أَشَانْ تِعَذِّبْنَا قُبَّالْ الْحِسَابْ وَلَّا؟
MAT.8.30	وَ خَنَازِيرْ كَتِيرِينْ قَاعِدِينْ بَصْرَحَوْا قَرِيبْ لَيْهُمْ. 
MAT.8.31	وَ الشَّوَّاطِينْ قَالَوْا لِعِيسَى: كَانْ تِدَوْر تَطْرُدْنَا خَلَاصْ رَسِّلْنَا فِي الْخَنَازِيرْ دَوْل.
MAT.8.32	وَ عِيسَى قَالْ لَيْهُمْ: يَلَّا أَمْشُوا.
MAT.8.32	وَ مَرَقَوْا مِنْ الرُّجَالْ وَ فَاتَوْا دَخَلَوْا فِي الْخَنَازِيرْ. وَ الْخَنَازِيرْ كُلُّهُمْ جَرَوْا مِنْ جُرُفْ الْحَجَرْ وَ وَقَعَوْا فِي الْبَحَرْ وَ خَلَاصْ الْأَلْمِي أَكَلَاهُمْ. 
MAT.8.33	وَ رُعْيَانْ الْخَنَازِيرْ جَرَوْا فِي الْحِلَّةْ وَ أَوْرَوْا أَخْوَانْهُمْ بِكُلَّ شَيْء الشَّافَوْه وَ كِكَّيْف الْمُشَوْطِنِينْ لِقَوْا الْعَافَيْ. 
MAT.8.34	وَ نَاسْ الْحِلَّةْ كُلُّهُمْ مَرَقَوْا أَشَانْ يِقَابُلُوا عِيسَى وَ وَكِتْ لِقَوْه شَحَدَوْه أَشَانْ يَمْرُقْ مِنْ دَارْهُمْ.
MAT.9.1	وَ خَلَاصْ عِيسَى رِكِبْ فِي الْمَرْكَبَةْ وَ قَطَعْ الْبَحَرْ وَ قَبَّلْ فِي حِلِّتَهْ كَفَرْ نَاحُومْ. 
MAT.9.2	وَ نَاسْ وَاحِدِينْ جَابَوْا لَيَّهْ رَاجِلْ مُكَرْسَحْ رَاقِدْ فِي سَرِيرَهْ. وَ عِيسَى شَافْ إِيمَانْهُمْ وَ قَالْ لِلرَّاجِلْ الْمَعْدُورْ: يَا وِلَيْدِي، شِدّ حَيْلَكْ. أَنَا غَفَرْت لَيْك ذُنُوبَكْ.
MAT.9.3	وَ وَاحِدِينْ مِنْ الْعُلَمَاء قَالَوْا فِي قُلُوبْهُمْ: كَلَامْ النَّادُمْ دَا كَلَامْ مُشْرِكْ.
MAT.9.4	وَ عِيسَى عِرِفْ فِكِرْهُمْ. وَ سَأَلَاهُمْ وَ قَالْ: مَالَا تُقُولُوا شَيْء فَسِلْ فِي قُلُوبْكُو؟ 
MAT.9.5	وَيْنُو الْهَيِّنْ نُقُولَهْ مِنْ الْكَلَامْ الْإِتْنَيْن دَوْل؟ نُقُولْ «غَفَرْت لَيْك ذُنُوبَكْ» وَلَّا نُقُولْ «قُمّ وَ رُوغْ»؟ 
MAT.9.6	أَنَا نِدَوْر إِنْتُو تَعَرْفُوا كَدَرْ أَنَا إِبْن الْإِنْسَانْ عِنْدِي قُدْرَةْ فِي الْأَرْض لِنَغْفِرْ الذُّنُوبْ لِلنَّاسْ.
MAT.9.6	وَ حَجَّى لِلْمَعْدُورْ وَ قَالْ: قُمّ، شِيلْ سَرِيرَكْ وَ أَمْشِي بَيْتَكْ.
MAT.9.7	وَ خَلَاصْ النَّادُمْ قَمَّ وَ مَشَى بَيْتَهْ. 
MAT.9.8	وَكِتْ النَّاسْ شَافَوْه، خَافَوْا بِلْحَيْن وَ شَكَرَوْا اللهْ أَشَانْ هُو أَنْطَى قُدْرَةْ مِثِلْ دِي لِلنَّاسْ.
MAT.9.9	وَ عِيسَى مَاشِي جَنْب مَكْتَبْ الْجَمَارِكْ وَ شَافْ نَادُمْ وَاحِدْ قَاعِدْ بَخْدِمْ فَوْقَهْ وَ أُسْمَهْ مَتَّى. وَ عِيسَى قَالْ لَيَّهْ: تَعَالْ تَابِعْنِي.
MAT.9.9	وَ خَلَاصْ قَمَّ فَوْق وَ تَابَعَهْ. 
MAT.9.10	وَ عِيسَى عَشَّى فِي بَيْت مَتَّى وَ نَاسْ كَتِيرِينْ جَوْا مِنْ نَاسْ الْجَمَارِكْ وَ مُذْنِبِينْ آخَرِينْ مِثِلْهُمْ. وَ جَوْا قَعَدَوْا مَعَ عِيسَى وَ تَلَامِيذَهْ. 
MAT.9.11	وَ وَاحِدِينْ مِنْ الْفَرِيسِيِّينْ شَافَوْهُمْ وَ سَأَلَوْا تَلَامِيذَهْ وَ قَالَوْا: مَالَا سَيِّدْكُو يَاكُلْ مَعَ نَاسْ الْجَمَارِكْ وَ الْمُذْنِبِينْ؟
MAT.9.12	وَ عِيسَى سِمِعْ كَلَامْهُمْ وَ قَالْ: نَاسْ طَيِّبِينْ مَا حَوْجَانِينْ دَكْتَوْر، إِلَّا الْمَرْضَانِينْ بَسْ الْحَوْجَانِينْ. 
MAT.9.13	أَمْشُوا أَقْرُوا كَلَامْ اللهْ الْبُقُولْ ﴿سَوُّوا الْخَيْر. دَا بَسْ النِّدَوْرَهْ مِنْكُو، مَا الضَّحِيَّةْ﴾ وَ فَكُّرُوا فِي مَعَنَاتَهْ. وَ خَلَاصْ، أَنَا مَا جِيتْ أَشَانْ نِنَادِي الصَّالِحِينْ لِلتَّوْبَةْ لَاكِنْ جِيتْ أَشَانْ نِنَادِي الْمُذْنِبِينْ.
MAT.9.14	وَاحِدِينْ مِنْ تَلَامِيذْ يَحْيَى جَوْا لِعِيسَى وَ سَأَلَوْه وَ قَالَوْا: أَنِحْنَ نُصُومُوا وَ الْفَرِيسِيِّينْ كُلَ بُصُومُوا. مَالَا تَلَامِيذَكْ مَا بُصُومُوا؟
MAT.9.15	وَ عِيسَى رَدَّ لَيْهُمْ وَ قَالْ: كَانْ نَاسْ قَاعِدِينْ فِي عِرِسْ وَ الْعَرِيسْ مَعَاهُمْ، يَحَزْنَوْا وَلَّا؟ وَ لَاكِنْ يَوْم وَاحِدْ بَجِي وَ الْعَرِيسْ بَشِيلُوهْ مِنْهُمْ وَ فِي الْوَكِتْ دَاكْ، بُصُومُوا.
MAT.9.16	مَا فِي نَادُمْ الْيَرْقَعْ قِطْعَةْ جَدِيدَةْ فِي خَلَقْ قَدِيمْ أَشَانْ الرُّقْعَةْ الْجَدِيدَةْ تِشَرِّطْ الْخَلَقْ الْقَدِيمْ وَ الْقَدّ يَبْقَى زِيَادَةْ مِنْ أَوَّلْ. 
MAT.9.17	وَ النَّاسْ مَا بُصُبُّوا خَمَرْ جَدِيدْ فِي قِرْبَةْ قَدِيمَةْ أَشَانْ كَانْ سَوَّوْا مِثِلْ دَا، الْقِرْبَةْ تِنْشَقَّ. وَ مِثِلْ دَا، الْخَمَرْ بِدَفِّقْ وَ الْقِرْبَةْ تَتْلَفْ. وَ لَاكِنْ بُصُبُّوا الْخَمَرْ الْجَدِيدْ فِي قِرْبَةْ جَدِيدَةْ وَ مِثِلْ دَا، يَحْفَضَوْا الْخَمَرْ مَعَ الْقِرْبَةْ سَوَا.
MAT.9.18	وَ وَكِتْ عِيسَى قَاعِدْ يِحَجِّي فِي الْكَلَامْ دَا، نَادُمْ وَاحِدْ مَسْؤُولْ فِي بَيْت الصَّلَاةْ جَاءْ وَ سَجَدْ قِدَّامَهْ وَ قَالْ: 
MAT.9.19	بِنَيْتِي دَهَابْهَا مَاتَتْ وَ لَاكِنْ تَعَالْ أَلْمَسْهَا بِإِيدَكْ وَ هِي تَحْيَى.
MAT.9.19	وَ عِيسَى قَمَّ وَ مَشَى مَعَايَهْ وَ تَلَامِيذَهْ كُلَ مَشَوْا مَعَايَهْ سَوَا.
MAT.9.20	وَ مَرَةْ وَاحِدَةْ قَرَّبَتْ لِعِيسَى مِنْ وَرَايَهْ وَ هِي تَعْبَانَةْ. دَمَّهَا بِدَفِّقْ مِنْ أَتْنَا عَشَرْ سَنَةْ. وَ جَاتْ لِمْسَتْ طَرَفْ خَلَقَهْ 
MAT.9.21	وَ قَالَتْ فِي قَلِبْهَا: كَانْ لِمِسْت خُلْقَانَهْ نَلْقَى الْعَافَيْ.
MAT.9.22	وَ عِيسَى أَنْلَفَتْ وَ شَافَاهَا وَ قَالْ: يَا بِنَيْتِي، شِدِّي حَيْلكِ. إِيمَانْكِ بَيِّ نَجَّاكِ.
MAT.9.22	وَ خَلَاصْ مِنْ الْوَكِتْ دَا بَسْ، هِي لِقَتْ الْعَافَيْ. 
MAT.9.23	وَ عِيسَى دَخَلْ فِي بَيْت الْمَسْؤُولْ وَ شَافْ ضَرَّابِينْ الْكَيْتَةْ هَنَا الْمَوْت وَ نَاسْ قَاعِدِينْ يَبْكُوا كَتِيرْ. 
MAT.9.24	وَ عِيسَى قَالْ لَيْهُمْ: يَلَّا أَمْشُوا. الْبِنَيَّةْ مَا مَاتَتْ. هِي نَايْمَةْ بَسْ.
MAT.9.24	وَ ضِحِكَوْا لَيَّهْ. 
MAT.9.25	وَ وَكِتْ كُلَّ النَّاسْ مَرَقَوْا، عِيسَى دَخَلْ فِي لُبّ الْبَيْت وَ كَرَبْ إِيدْ الْبِنَيَّةْ وَ هِي قَمَّتْ. 
MAT.9.26	وَ الْخَبَرْ دَا أَنْسَمَعْ فِي كُلَّ الْبَلَدْ دِي.
MAT.9.27	وَ عِيسَى مَاشِي قِدَّامْ وَ عَمْيَانِينْ إِتْنَيْن تَابَعَوْه. وَ قَاعِدِينْ يَصَرْخَوْا وَ قَالَوْا: يَا إِبْن دَاوُدْ أَرْحَمْنَا.
MAT.9.28	وَ وَكِتْ عِيسَى دَخَلْ فِي الْبَيْت، هُمَّنْ جَوْا لَيَّهْ وَ هُو سَأَلَاهُمْ وَ قَالْ: صَحِيحْ إِنْتُو تِآمُنُوا كَدَرْ عِنْدِي قُدْرَةْ نِدَاوِيكُو وَلَّا؟
MAT.9.28	وَ رَدَّوْا لَيَّهْ وَ قَالَوْا: أَيْوَى، سَيِّدْنَا.
MAT.9.29	وَ عِيسَى لِمِسْ عُيُونْهُمْ وَ قَالْ: خَلِّي يَبْقَى لَيْكُو مِثِلْ آمَنْتُوا بَيَّهْ.
MAT.9.30	وَ خَلَاصْ عُيُونْهُمْ أَنْفَتَحَوْا وَ شَافَوْا. وَ عِيسَى أَمَرَاهُمْ وَ قَالْ: أَنْقَرْعُوا. مَا تِأَوْرُوا بَيَّهْ نَادُمْ وَاحِدْ.
MAT.9.31	وَ لَاكِنْ مَشَوْا وَ شَتَّتَوْا الْخَبَرْ دَا وَ أُسْمَهْ طَلَعْ فِي كُلَّ الْبَلَدْ دِي.
MAT.9.32	وَ وَكِتْ الرُّجَالْ دَوْل مَارْقِينْ مِنْ الْبَيْت، نَاسْ وَاحِدِينْ جَابَوْا نَادُمْ أَبْكَمْ وَ هُو مُشَوْطِنْ. 
MAT.9.33	وَ عِيسَى طَرَدْ شَيطَانَهْ وَ الْأَبْكَمْ قَمَّ بِحَجِّي. وَ النَّاسْ عَجَّبَوْا بِلْحَيْن وَ قَالَوْا: شَيْء عَجِيبْ مِثِلْ دَا أَبَداً مَا شِفْنَا فِي دَارْ إِسْرَائِيلْ.
MAT.9.34	وَ لَاكِنْ الْفَرِيسِيِّينْ قَالَوْا: النَّادُمْ دَا يَطْرُدْ الشَّوَاطِينْ بِقُدْرَةْ كَبِيرْ الشَّوَاطِينْ.
MAT.9.35	عِيسَى قَاعِدْ يُرُوغْ فِي أَيِّ مَدِينَةْ وَ أَيِّ حِلَّةْ وَ يِعَلِّمْ النَّاسْ فِي بُيُوتْ الصَّلَاةْ وَ يِبَلِّغْ بِشَارَةْ الْمَمْلَكَةْ وَ يِدَاوِي كُلَّ نَادُمْ الْعِنْدَهْ أَيِّ مَرَضْ. 
MAT.9.36	وَ عِيسَى شَافْ نَاسْ كَتِيرِينْ بِلْحَيْن جَايِينْ لَيَّهْ وَ حَنَّ فَوْقهُمْ أَشَانْ هُمَّنْ تَعْبَانِينْ وَ مُشَتَّتِينْ مِثِلْ غَنَمْ الْمَا عِنْدُهُمْ رَاعِي. 
MAT.9.37	وَ قَالْ لِتَلَامِيذَهْ: النَّاسْ دَوْل مِثِلْ زَرَعْ كَبِيرْ وَ غَلِّتَهْ نِجْضَتْ خَلَاصْ وَ لَاكِنْ النَّاسْ الْيَخْدُمُوا شِيَّةْ. 
MAT.9.38	أَشَانْ دا، أَطْلُبُوا مِنْ سِيدْ الزَّرَعْ هُو يِرَسِّلْ خَدَّامِينَهْ يِلِمُّوا غَلِّتَهْ.
MAT.10.1	وَ عِيسَى نَادَى تَلَامِيذَهْ الْأَتْنَا عَشَرْ وَ أَنْطَاهُمْ قُدْرَةْ أَشَانْ يَطُرْدُوا الشَّوَاطِينْ وَ يِدَاوُوا كُلِّ نَادُمْ الْعِنْدَهْ أَيِّ مَرَضْ. 
MAT.10.2	وَ أَسَامَيْ الرُّجَالْ الْأَتْنَا عَشَرْ الْجَعَلَاهُمْ رُسُلْ هُمَّنْ أَوَّلْ سِمْعَانْ الْبِنَادُوهْ بُطْرُسْ وَ أَخُوهْ أَنْدَرَيَّسْ، وَ يَعْقُوبْ وِلَيْد زَبَدِي وَ أَخُوهْ يُوحَنَّا، 
MAT.10.3	وَ فِلِبُّسْ وَ بَرْتُلْمَا، وَ تُومَا وَ مَتَّى الْجُمْرِكِي، وَ يَعْقُوبْ وِلَيْد حَلْفَا وَ تَدَّايَا، 
MAT.10.4	وَ سِمْعَانْ الثَّاوْرِي وَ يَهُوذَا الْإِسْخَرِيَوْطِي، النَّادُمْ الْخَانْ عِيسَى.
MAT.10.5	دَوْل هُمَّنْ الرُّسُلْ الْأَتْنَا عَشَرْ. وَ عِيسَى رَسَّلَاهُمْ فِي أُسْط النَّاسْ. وَ أَمَرَاهُمْ وَ قَالْ: مَا تَمْشُوا لِلنَّاسْ الْمَا يَهُودْ وَ مَا تَدْخُلُوا فِي أَيِّ حِلَّةْ هَنَا السَّامِرِيِّينْ. 
MAT.10.6	أَمْشُوا إِلَّا فِي أُسْط الْغَنَمْ الْمُوَدَّرِينْ هَنَا بَنِي إِسْرَائِيلْ. 
MAT.10.7	وَ وَكِتْ إِنْتُو مَاشِينْ فِي الدَّرِبْ، بَلُّغُوا الْبِشَارَةْ قُولُوا مَمْلَكَةْ اللهْ قَرَّبَتْ. 
MAT.10.8	الْمَرْضَانِينْ دَاوُوهُمْ وَ الْمَيْتِينْ قَوُّمُوهُمْ وَ الْعِنْدُهُمْ بَرَصْ أَنْطُوهُمْ الْعَافَيْ وَ الشَّوَاطِينْ أَطُرْدُوهُمْ مِنْ النَّاسْ. أَنَا أَنْطَيْتكُو وَ مَا سَأَلْت مِنْكُو شَيْء وَ خَلَاصْ أَنْطُوا لِلنَّاسْ وَ مَا تَسْأَلَوْا مِنْهُمْ شَيْء. 
MAT.10.9	مَا تِشِيلُوا مَعَاكُو قُرُسْ وَ لَا دَهَبْ وَ لَا فُضَّةْ وَ لَا نَحَاسْ. 
MAT.10.10	وَ مَا تِشِيلُوا زَادْ وَ لَا جَلَالِيبْ إِتْنَيْن وَ لَا نِعِيلَاتْ وَ مَا تِشِيلُوا عَصَاةْ. أَشَانْ الْأَكِلْ وَاجِبْ لِلْخَدَّامْ وَ أَكِيدْ تَلْقَوْه.
MAT.10.11	وَ أَيَّة مَدِينَةْ وَلَّا حِلَّةْ دَخَلْتُوا فَوْقهَا، فَتُّشُوا فِيهَا نَادُمْ زَيْن وَ دَلُّوا فِي بَيْتَهْ لَحَدِّي تَمْشُوا مِنْ الْبَكَانْ دَا. 
MAT.10.12	وَ وَكِتْ إِنْتُو تَدْخُلُوا فِي الْبَيْت، أَسْأَلَوْا سَلَامْ اللهْ فَوْقَهْ. 
MAT.10.13	وَ كَانْ نَاسْ الْبَيْت زَيْنِينْ، خَلِّي سَلَامْكُو يَقْعُدْ فَوْق الْبَيْت دَا. وَ كَانْ نَاسْ الْبَيْت مَا زَيْنِينْ، خَلُّوا سَلَامْكُو يِقَبِّلْ لَيْكُو. 
MAT.10.14	وَ كَانْ نَاسْ هَنَا أَيِّ بَيْت وَلَّا أَيِّ حِلَّةْ مَا يَقْبَلَوْكُو وَ مَا يِدَوْرُوا كَلَامْكُو، أَمُرْقُوا مِنْ الْبَكَانْ دَا وَ حِتُّوا الْعَجَاجْ مِنْ رِجِلَيْنكُو. 
MAT.10.15	نُقُولْ لَيْكُو الْحَقّ، فِي يَوْم الْحِسَابْ، الْعَذَابْ الْيَنْزِلْ فَوْق نَاسْ الْبَكَانْ دَا يَبْقَى زِيَادَةْ مِنْ الْعَذَابْ الْيَنْزِلْ فَوْق نَاسْ الْمُدُنْ سَدُومْ وَ قَمُورَةْ
MAT.10.16	أَسْمَعَوْا، نِرَسِّلْكُو فِي أُسْط النَّاسْ وَ تَبْقَوْا مِثِلْ غَنَمْ فِي أُسْط الْمَرَافِعِينْ. أَشَانْ دَا، لَازِمْ تَبْقَوْا نُجَاضْ بِلْحَيْن وَ دَلُولِينْ مَرَّةْ وَاحِدْ. 
MAT.10.17	أَوْعُوا بَالْكُو مِنْ النَّاسْ، أَشَانْ يِوَدُّوكُو لِلشَّرِيعَةْ وَ يَجْلُدُوكُو فِي بُيُوتْ الصَّلَاةْ. 
MAT.10.18	وَ يِوَدُّوكُو قِدَّامْ الْحُكَّامْ وَ السَّلَاطِينْ أَشَانْ إِنْتُو نَاسِي. وَ فِي الْبَكَانْ دَا، تَشْهَدَوْا لَيِّ قِدَّامْ النَّاسْ الْعِنْدُهُمْ دِينْ وَ قِدَّامْ النَّاسْ الْمَا عِنْدُهُمْ دِينْ. 
MAT.10.19	وَ وَكِتْ يَكُرْبُوكُو وَ يِوَدُّوكُو لِلْكُبَارَاتْ، مَا تِهِمُّوا لِلْكَلَامْ التُّقُولُوهْ وَ لَا كِكَّيْف تِكَلُّمُوا. أَشَانْ فِي الْوَكِتْ دَا، اللهْ يَنْطِيكُو الْكَلَامْ التُّقُولُوهْ. 
MAT.10.20	الْكَلَامْ مَا بَجِي مِنْكُو وَ لَاكِنْ مِنْ رُوحْ أَبُوكُو اللهْ. هُو يِحَجِّي بِخُشُومْكُو.
MAT.10.21	وَ فِي الْوَكِتْ الْجَايِ دَا، نَادُمْ وَاحِدْ يِسَلِّمْ أَخُوهْ لِلْمَوْت وَ أَبُو عِيَالْ يِسَلِّمْ وِلَيْدَهْ وَ الْعِيَالْ يَبْقَوْا عَاصِيِّينْ لِوَالْدَيْنهُمْ وَ يَكْتُلُوهُمْ. 
MAT.10.22	وَ كُلَّ النَّاسْ يَكْرَهَوْكُوْ أَشَانْ أُسْمِي. وَ لَاكِنْ النَّادُمْ الْيَقْعُدْ ثَابِتْ لَحَدِّي كُمَالَةْ كُلَّ شَيْء، هُو يَنْجَى. 
MAT.10.23	وَ وَكِتْ يِتَعُّبُوكُو فِي حِلَّةْ وَاحِدَةْ، أَجْرُوا فِي حِلَّةْ آخَرَةْ. نُقُولْ لَيْكُو الْحَقّ، مَا تَقْدَرَوْا تِكَمُّلُوا عَمَلْكُو فِي حِلَّالْ إِسْرَائِيلْ قُبَّالْ إِبْن الْإِنْسَانْ مَا يَجِي.
MAT.10.24	التِّلْمِيذْ مَا أَكْبَرْ مِنْ سَيِّدَهْ وَ الْعَبِدْ مَا أَكْبَرْ مِنْ سِيدَهْ. 
MAT.10.25	وَ التِّلْمِيذْ رَضْيَانْ كَانْ يَبْقَى مِثِلْ سَيِّدَهْ وَ الْعَبِدْ رَضْيَانْ كَانْ يَبْقَى مِثِلْ سِيدَهْ. وَ كَانْ بُقُولُوا سِيدْ الْبَيْت «هُو إِبْلِيسْ»، أَكِيدْ بُقُولُوا شَيْء زِيَادَةْ فِي نَاسْ بَيْتَهْ. 
MAT.10.26	مَا تَخَافَوْا مِنْهُمْ. مَا فِي شَيْء مُلَبَّدْ الْبَعَدَيْن مَا يِبِينْ وَ مَا فِي عَشِيرْ الْمَا بِنْعَرِفْ. 
MAT.10.27	أَيِّ شَيْء النُّقُولَهْ لَيْكُو فِي اللَّيْل، قُولُوهْ فِي النَّهَارْ. وَ الْكَلَامْ السِّمِعْتُوهْ بِرَاحَةْ، بَلُّغُوهْ بَرَّا فِي الشَّوَارِيعْ. 
MAT.10.28	مَا تَخَافَوْا مِنْ النَّاسْ. يَقْدَرَوْا يَكْتُلُوا النَّادُمْ وَ لَاكِنْ مَا يَقْدَرَوْا يَكْتُلُوا رُوحَهْ. أَخَيْر لَيْكُو تَخَافَوْا مِنْ اللهْ. هُو يَقْدَرْ يِدَمِّرْ الْجِلِدْ وَ الرُّوحْ سَوَا فِي جَهَنَّمْ. 
MAT.10.29	تَعَرْفُوا كَدَرْ بِبِيعُوا طُيُورْ إِتْنَيْن بِرِيَالْ وَاحِدْ. وَ بَيْدَا كُلَ كَانْ وَاحِدْ مِنْهُمْ يَقَعْ فِي التُّرَابْ أَبُوكُو اللهْ يَعَرْفَهْ. 
MAT.10.30	وَ لَيْكُو إِنْتُو اللهْ قَاعِدْ يِفَكِّرْ فِيكُو وَ يَعَرِفْ عَدَدْ الصُّوفْ الْفِي رَاسْكُو. 
MAT.10.31	خَلَاصْ مَا تَخَافَوْا. أَيِّ نَادُمْ مِنْكُو أَخَيْر لِلهْ زِيَادَةْ مِنْ طُيُورْ كَتِيرِينْ. 
MAT.10.32	أَيِّ نَادُمْ الْبَشْهَدْ لَيِّ قِدَّامْ النَّاسْ أَنَا كُلَ نَشْهَدْ لَيَّهْ قِدَّامْ أَبُوي اللهْ. 
MAT.10.33	وَ أَيِّ نَادُمْ الْيَنْكُرْنِي قِدَّامْ النَّاسْ أَنَا كُلَ نَنْكُرَهْ قِدَّامْ أَبُوِي اللهْ.
MAT.10.34	مَا تُخُطُّوا فِي عُقُولْكُو كَدَرْ أَنَا جِيتْ أَشَانْ نِجِيبْ السَّلَامْ فِي الْأَرْض. مَا جِبْت السَّلَامْ لَاكِنْ جِبْت السَّيْف. 
MAT.10.35	أَنَا جِيتْ أَشَانْ نِخَالِفْ الْوِلَيْد مَعَ أَبُوهْ وَ الْبِنَيَّةْ مَعَ أَمَّهَا وَ مَرَةْ مَعَ نَسِيبِتْهَا. 
MAT.10.36	وَ بِمِثِلْ دَا، نَاسْ بَيْتَهْ يَبْقَوْا عَدُوهْ لِلنَّادُمْ. 
MAT.10.37	أَيِّ نَادُمْ الْيِحِبّ أَبُوهْ وَلَّا أَمَّهْ زِيَادَةْ مِنِّي مَا وَاجِبْ لَيَّهْ يَبْقَى تِلْمِيذِي. وَ أَيِّ نَادُمْ الْيِحِبّ وِلَيْدَهْ وَلَّا بِنَيْتَهْ زِيَادَةْ مِنِّي مَا وَاجِبْ لَيَّهْ يَبْقَى تِلْمِيذِي. 
MAT.10.38	وَ أَيِّ نَادُمْ الْأَبَى مَا يَكْرُبْ تَعَبْ الصَّلِيبْ
MAT.10.39	أَيِّ نَادُمْ الْيِدَوْر يِنَجِّي نَفْسَهْ، يِوَدِّرْ. وَ النَّادُمْ الْيِوَدِّرْ نَفْسَهْ فِي شَانِي، هُو بَسْ يَنْجَى.
MAT.10.40	وَ أَيِّ نَادُمْ الْقِبْلَاكُو قِبْلَانِي. وَ النَّادُمْ الْقِبْلَانِي قِبِل اللهْ الرَّسَّلَانِي. 
MAT.10.41	وَ أَيِّ نَادُمْ الْيَقْبَلْ نَبِي فِي بَيْتَهْ أَشَانْ هُو نَبِي، يَلْقَى أَجُرْ هَنَا نَبِي. وَ أَيِّ نَادُمْ الْيَقْبَلْ رَاجِلْ صَالِحْ أَشَانْ هُو رَاجِلْ صَالِحْ، يَلْقَى أَجُرْ هَنَا رَاجِلْ صَالِحْ. 
MAT.10.42	وَ أَيِّ نَادُمْ الْيَنْطِي لِنَادُمْ مِنْ نَاسِي الصُّغَارْ دَوْل شُغُلْ صَغَيَّرْ مِثِلْ كَاسْ هَنَا أَلْمِي بَارِدْ أَشَانْ هُو تِلْمِيذِي، نُقُولْ لَيْكُو، الْحَقّ أَجْرَهْ مَا يِوَدِّرْ أَبَداً.
MAT.11.1	وَ بَعَدْ عِيسَى قَالْ كُلَّ الْكَلَامْ دَا لِتَلَامِيذَهْ الْأَتْنَا عَشَرْ، هُو قَمَّ مِنْ هِنَاكْ وَ مَشَى يِعَلِّمْ النَّاسْ وَ يِبَلِّغْ الْبِشَارَةْ فِي حِلَّالْهُمْ. 
MAT.11.2	وَ فِي الْوَكِتْ دَا، يَحْيَى قَاعِدْ فِي السِّجِنْ. وَ سِمِعْ خَبَرْ هَنَا عَمَلْ الْمَسِيحْ وَ رَسَّلْ وَاحِدِينْ مِنْ تَلَامِيذَهْ لِعِيسَى 
MAT.11.3	أَشَانْ يَسْأَلَوْه وَ يُقُولُوا لَيَّهْ: إِنْتَ النَّادُمْ الْيَجِي وَلَّا وَاجِبْ نَرْجَوْا نَادُمْ آخَرْ؟
MAT.11.4	وَ عِيسَى رَدَّ لَيْهُمْ وَ قَالْ: أَمْشُوا وَ أَوْرُوا يَحْيَى بِكُلَّ شَيْء الشِّفْتُوهْ وَ السِّمِعْتُوهْ. 
MAT.11.5	الْعَمْيَانِينْ قَاعِدِينْ بِشِيفُوا وَ الْعُرُجْ بُرُوغُوا وَ الْعِنْدَهْ بَرَصْ بَلْقَوْا الْعَافَيْ وَ الطَّرْشَانِينْ بَسْمَعَوْا وَ الْمَيْتِينْ بَبْعَثَوْا وَ الْمَسَاكِينْ قَاعِدِينْ بَسْمَعَوْا الْبِشَارَةْ. 
MAT.11.6	وَ مَبْرُوكْ لِلنَّادُمْ الْمَا بِشَكِّكْ فَوْقِي.
MAT.11.7	وَ وَكِتْ تَلَامِيذْ يَحْيَى قَمَّوْا مَاشِينْ، عِيسَى بَدَأْ يِحَجِّي فِي يَحْيَى لِلنَّاسْ الْقَاعِدِينْ مَعَايَهْ. وَ قَالْ: وَكِتْ يَحْيَى قَاعِدْ فِي الْكَدَادَةْ، إِنْتُو مَرَقْتُوا لَيَّهْ. وَ دَوَّرْتُوا تِشِيفُوا شُنُو؟ دَوَّرْتُوا تِشِيفُوا عَقَيْقَايْ بَسْ الرِّيحْ تِهِزَّهَا وَلَّا؟ 
MAT.11.8	وَ كَانْ مَا كَيْ، دَوَّرْتُوا تِشِيفُوا شُنُو؟ نَادُمْ لَابِسْ خَلَقْ سَمَحْ؟ لَا. أَشَانْ النَّاسْ اللَّابْسِينْ خُلْقَانْ سَمْحِينْ قَاعِدِينْ فِي بُيُوتْ الْمُلُوكْ. 
MAT.11.9	زَيْن، مَرَقْتُوا أَشَانْ تِشِيفُوا شُنُو؟ أَشَانْ تِشِيفُوا نَبِي؟ أَيْوَى، وَ نُقُولْ لَيْكُو شِفْتُوا نَادُمْ أَكْبَرْ مِنْ نَبِي. 
MAT.11.10	وَ دَا بَسْ هُو الْبِسَبَبَهْ الْكِتَابْ بُقُولْ ﴿أَسْمَعَوْا. نِرَسِّلْ مَرْسُولِي قِدَّامَكْ وَ هُو يِعَدِّلْ لَيْك الدَّرِبْ﴾. 
MAT.11.11	وَ نُقُولْ لَيْكُو الْحَقّ، مَا فِي نَادُمْ مَوْلُودْ مِنْ مَرَةْ أَكْبَرْ مِنْ يَحْيَى الْمُغَطِّسْ. وَ لَاكِنْ النَّادُمْ الصَّغَيَّرْ فِي مَمْلَكَةْ اللهْ أَكْبَرْ مِنَّهْ. 
MAT.11.12	وَ مِنْ أَوَّلْ يَوْم هَنَا خِدْمَةْ يَحْيَى الْمُغَطِّسْ، نَاسْ قَاعِدِينْ يِعَصُّرُوا مَمْلَكَةْ اللهْ وَ نَاسْ يَمْسُكُوهَا بِقُوءْ. 
MAT.11.13	اللهْ كَلَّمْ لِلنَّاسْ فِي التَّوْرَاةْ وَ فِي كُتُبْ النُّبُوَّةْ كُلُّهُمْ لَحَدِّي يَحْيَى جَاءْ. 
MAT.11.14	وَ كَانْ عِنْدُكُو نِيَّةْ تِصَدُّقُوا كَلَامِي دَا، يَحْيَى هُو إِلِيَاسْ الْقَاعِدِينْ تَرْجَوْه. 
MAT.11.15	أَيِّ نَادُمْ الْعِنْدَهْ أَدَانْ خَلِّي يَسْمَعْ.
MAT.11.16	وَ نُقُولْ شُنُو فِي نَاسْ هَنَا وَكِتْنَا؟ بِشَابُهُوا شُنُو؟ هُمَّنْ مِثِلْ عِيَالْ دُقَاقْ لَامِّينْ فِي الدَّوْر وَ بِنَادُوا رُفْقَانْهُمْ وَ بُقُولُوا 
MAT.11.17	«صَفَّقْنَا لَيْكُو وَ إِنْتُو مَا لِعِبْتُوا. أَنِحْنَ غَنَّيْنَا غِنَةْ هَنَا الْمَوْت وَ إِنْتُو مَا بَكَيْتُوا».
MAT.11.18	يَحْيَى جَاءْ وَ هُو مَا بَاكُلْ وَ مَا بَشْرَبْ وَ قَالَوْا «هُو مُشَوْطِنْ». 
MAT.11.19	وَ بَعَدَيْن أَنَا إِبْن الْإِنْسَانْ جِيتْ وَ أَنَا قَاعِدْ نَاكُلْ وَ نَشْرَبْ وَ قَالَوْا «هُو أَكَّالْ وَ سَكَّارِي وَ رَفِيقْ لِنَاسْ الْجَمَارِكْ وَ الْمُذْنِبِينْ». لَاكِنْ حَقّ هَنَا فِكِرْ اللهْ يِنْشَافْ فِي النَّاسْ الْيِتَابُعُوهْ.
MAT.11.20	خَلَاصْ عِيسَى بَدَأْ يَهْرِجْ الْحِلَّالْ السَّوَّى فَوْقهُمْ عَجَايِبْ كَتِيرِينْ وَ نَاسْهُمْ مَا تَابَوْا مِنْ ذُنُوبْهُمْ. 
MAT.11.21	وَ قَالْ: الْعَذَابْ يَرْجَاكِ، يَا حِلَّةْ كُورَزِينْ. الْعَذَابْ يَرْجَاكِ، يَا حِلَّةْ بَيْت صَيْدَا. كَانْ أَوَّلْ نَادُمْ سَوَّى الْعَجَايِبْ دَوْل فِي صُورْ وَ فِي صَيْدَا
MAT.11.22	وَ نُقُولْ لَيْكُو، فِي يَوْم الْحِسَابْ، الْعَذَابْ الْيَنْزِلْ فَوْق مُذْنِبِينْ هَنَا صُورْ وَ صَيْدَا مَا يَبْقَى شَدِيدْ مِثِلْ الْعَذَابْ الْيَنْزِلْ فَوْق نَاسْكُو. 
MAT.11.23	وَ إِنْتِ حِلَّةْ كَفَرْ نَاحُومْ رَفَعْتِ رَاسْكِ لَحَدِّي السَّمَاءْ وَلَّا؟ نُقُولْ لَيْكِ اللهْ يَرْمِيكِ فِي جَهَنَّمْ أَشَانْ كَانْ أَوَّلْ نَاسْ هَنَا سَدُومْ شَافَوْا الْعَجَايِبْ النَّاسْكِ شَافَوْهُمْ، حِلَّةْ سَدُومْ تَقْعُدْ لَحَدِّي الْيَوْم. 
MAT.11.24	وَ لَاكِنْ نُقُولْ لَيْكُو، فِي يَوْم الْحِسَابْ، الْعَذَابْ الْيَنْزِلْ فَوْق نَاسْ سَدُومْ مَا يَبْقَى شَدِيدْ مِثِلْ الْعَذَابْ الْيَنْزِلْ فَوْق نَاسْكِ.
MAT.11.25	وَ فِي الْوَكِتْ دَا، عِيسَى حَجَّى وَ قَالْ: شُكْراً يَا أَبُوِي رَبّ السَّمَاوَاتْ وَ الْأَرْض أَشَانْ إِنْتَ لَبَّدْت كَلَامَكْ دَا مِنْ الْفَاهِمِينْ وَ مِنْ الْعُلَمَاء وَ وَصَّفْتَهْ لِلنَّاسْ الْجَاهِلِينْ مَرَّةْ وَاحِدْ. 
MAT.11.26	أَيْوَى يَا أَبُوِي، أَشَانْ دَا بَسْ الشَّيْء الْإِنْتَ رَاضِى بَيَّهْ. 
MAT.11.27	أَبُوِي اللهْ وَكَّلَانِي بِكُلَّ شَيْء. مَا فِي نَادُمْ الْيَعَرِفْ إِبْن اللهْ إِلَّا أَبُوهْ. وَ مَا فِي نَادُمْ الْيَعَرِفْ اللهْ إِلَّا إِبْن اللهْ وَ النَّادُمْ الْإِبْن اللهْ يِدَوْر يِوَصِّفْ لَيَّهْ أَبُوهْ.
MAT.11.28	تَعَالُوا لَيِّ إِنْتُو كُلُّكُو التَّعْبَانِينْ وَ عِنْدُكُو مُشْكِلَةْ كَتِيرَةْ فِي رَاسْكُو وَ أَنَا نَنْطِيكُو جُمَّةْ. 
MAT.11.29	خَلُّونِي نَبْقَى سَيِّدْكُو وَ أَبْقَوْا تَلَامِيذِي أَشَانْ أَنَا دَلُولْ وَ حَنُونْ وَ تَلْقَوْا جُمَّةْ لِنُفُوسْكُو 
MAT.11.30	أَشَانْ أَنَا مَا سَيِّدْ فَسِلْ وَ مَا نُخُطّ شَيْء تَقِيلْ فَوْقكُو.
MAT.12.1	وَ فِي الْوَكِتْ دَا، عِيسَى رَايِغْ فِي أُسْط الزِّرَاعَةْ فِي يَوْم السَّبِتْ وَ دَا يَوْم الرَّاحَةْ هَنَا الْيَهُودْ. وَ تَلَامِيذَهْ جِيعَانِينْ وَ كَسَّرَوْا قَنَادِيلْ الْقَمَحْ وَ أَكَلَوْهُمْ. 
MAT.12.2	وَ الْفَرِيسِيِّينْ شَافَوْهُمْ وَ قَالَوْا لَيَّهْ: تَلَامِيذَكْ قَاعِدِينْ يِسَوُّوا خِدْمَةْ مَا حَلَالْ فِي يَوْم السَّبِتْ.
MAT.12.3	وَ عِيسَى سَأَلَاهُمْ لَيْهُمْ وَ قَالْ: مَا قَرَيْتُوا الْكِتَابْ وَلَّا؟ نِسِيتُوا الشَّيْء الدَّاوُدْ وَ جَمَاعْتَهْ سَوَّوْه وَكِتْ الْجُوعْ سَوَّاهُمْ وَلَّا؟ 
MAT.12.4	هُو أَنْدَسَّ فِي بَيْت اللهْ وَ أَكَلْ الْخُبْزَةْ الْأَنْطَوْهَا النَّاسْ لِلهْ وَ دَا مَا حَلَالْ لِدَاوُدْ وَ لَا لِلنَّاسْ الْمَعَايَهْ. وَ دَا مَا حَلَالْ إِلَّا لِرُجَالْ الدِّينْ. 
MAT.12.5	وَلَّا مَا قَرَيْتُوا كَلَامْ التَّوْرَاةْ؟ كُلِّ يَوْم السَّبِتْ رُجَالْ الدِّينْ يَخَالُفُوا وَصَايَا السَّبِتْ أَشَانْ يَخْدُمُوا فِي بَيْت اللهْ وَ اللهْ مَا يَجْعَلْهُمْ مُذْنِبِينْ. 
MAT.12.6	وَ لَاكِنْ نُقُولْ لَيْكُو شَيْء أَكْبَرْ مِنْ بَيْت اللهْ قَاعِدْ هِنِي قِدَّامْكُو. 
MAT.12.7	وَ اللهْ قَالْ ﴿سَوُّوا الْخَيْر. دَا بَسْ النِّدَوْرَهْ مِنْكُو، مَا الضَّحِيَّةْ﴾. وَ كَانْ أَوَّلْ فِهِمْتُوا مَعَنَى الْكَلَامْ دَا، مَا تُلُومُوا النَّاسْ الْمَا مُذْنِبِينْ. 
MAT.12.8	وَ خَلَاصْ إِبْن الْإِنْسَانْ هُو رَبّ يَوْم السَّبِتْ وَ أَنَا بَسْ هُو.
MAT.12.9	وَ مَشَى قِدَّامْ وَ أَنْدَسَّ فِي بَيْت الصَّلَاةْ هَنَاهُمْ. 
MAT.12.10	وَ لِقِي نَادُمْ إِيدَهْ مَيْتَةْ. وَ الْفَرِيسِيِّينْ دَوَّرَوْا فُرْصَةْ أَشَانْ يَتْهَمَوْا عِيسَى. وَ أَشَانْ دَا، سَأَلَوْه وَ قَالَوْا: كَانْ نَادُمْ يِدَاوِي الْمَرْضَانِينْ فِي يَوْم السَّبِتْ، دَا حَلَالْ وَلَّا حَرَامْ؟
MAT.12.11	وَ عِيسَى رَدَّ لَيْهُمْ وَ قَالْ: كَانْ نَادُمْ مِنْكُو عِنْدَهْ كَبِشْ وَقَعْ فِي نُقْرَةْ فِي يَوْم السَّبِتْ، هُو مَا يَكُرْبَهْ عَجَلَةْ وَ يِسِلَّهْ وَلَّا؟ 
MAT.12.12	وَ إِنْسَانِي مَا أَخَيْر زِيَادَةْ مِنْ كَبِشْ وَلَّا؟ خَلَاصْ، حَلَالْ لَيْنَا نِسَوُّوا الْخَيْر فِي يَوْم السَّبِتْ.
MAT.12.13	وَ عِيسَى قَالْ لِلرَّاجِلْ: مِدّ إِيدَكْ.
MAT.12.13	وَ الرَّاجِلْ مَدَّاهَا وَ إِيدَهْ حِيَتْ وَ بِقَتْ عَافَيْ مِثِلْ الْآخَرَةْ. 
MAT.12.14	وَ لَاكِنْ الْفَرِيسِيِّينْ مَرَقَوْا وَ رَكَنَوْا كِكَّيْف يَكْتُلُوا عِيسَى.
MAT.12.15	وَ عِيسَى عِرِفْ فِكِرْهُمْ وَ مَشَى مِنْ هِنَاكْ. وَ نَاسْ كَتِيرِينْ بِلْحَيْن تَابَعَوْه وَ دَاوَاهُمْ كُلُّهُمْ. 
MAT.12.16	وَ أَمَرَاهُمْ أَشَانْ مَا يِحَجُّوا بَيَّهْ لِنَاسْ آخَرِينْ. 
MAT.12.17	وَ مِثِلْ دَا، الْكَلَامْ الْاللهْ قَالَهْ بِخَشُمْ النَّبِي إِشَعْيَاءْ تَمَّ خَلَاصْ. 
MAT.12.18	وَ إِشَعْيَاءْ قَالْ ﴿دَاهُو خَدَّامِي الْإِخْتِرْتَهْ وَ دَاهُو النِّحِبَّهْ وَ أَنَا فَرْحَانْ مِنَّهْ. وَ نُخُطّ رُوحِي فَوْقَهْ وَ هُو يِبَلِّغْ خَبَرْ هَنَا عَدَالَةْ اللهْ لِكُلَّ الْأُمَمْ. 
MAT.12.19	وَ مَا يِخَاصِمْ وَ مَا يِكَوْرِكْ وَ النَّاسْ مَا يَسْمَعَوْا حِسَّهْ فِي الشَّوَارِعْ. 
MAT.12.20	هُو مَا يِكَسِّرْ عَقَيْقَايْ مَفْجُوخَةْ وَ مَا يَكْتُلْ نَارْ هَنَا الْفَانُوسْ الْقَرِيبْ تُمُوتْ وَ يُقُودْ عَدَالَةْ اللهْ لَحَدِّي تِنَّصِرْ. 
MAT.12.21	وَ كُلَّ الْأُمَمْ يِوَكُّلُوا نُفُوسْهُمْ لِأُسْمَهْ﴾.
MAT.12.22	وَ بَعَدَيْن جَابَوْا رَاجِلْ عَمْيَانْ وَ أَبْكَمْ أَشَانْ عِنْدَهْ شَيْطَانْ وَ عِيسَى دَاوَاهْ وَ الرَّاجِلْ قَمَّ يِشِيفْ وَ يِحَجِّي. 
MAT.12.23	وَ كُلَّ النَّاسْ عَجَّبَوْا بِلْحَيْن وَ قَالَوْا: أَكُونْ النَّادُمْ دَا إِبْن دَاوُدْ النَّرْجَوْه.
MAT.12.24	وَ لَاكِنْ الْفَرِيسِيِّينْ سِمْعَوْا الْكَلَامْ دَا وَ قَالَوْا: النَّادُمْ دَا مَا يَطْرُدْ الشَّوَاطِينْ إِلَّا بِقُدْرَةْ إِبْلِيسْ كَبِيرْ الشَّوَاطِينْ.
MAT.12.25	وَ عِيسَى عِرِفْ فِكِرْهُمْ وَ قَالْ لَيْهُمْ: أَيِّ مَمْلَكَةْ تَخْرَبْ كَانْ نَاسْهَا بِدَاوُسُوا أَمْبَيْنَاتْهُمْ. وَ مَا فِي مَدِينَةْ وَ لَا بَيْت يَقْعُدْ ثَابِتْ كَانْ نَاسَهْ بِنْفَرْقُوا وَ بِدَاوُسُوا أَمْبَيْنَاتْهُمْ. 
MAT.12.26	وَ بِمِثِلْ دَا، كَانْ الشَّيْطَانْ يَطْرُدْ الشَّوَاطِينْ، هُو بِدَاوِسْ نَفْسَهْ وَ كِكَّيْف مَمْلَكَتَهْ مَا تَقْعُدْ ثَابْتَةْ؟ 
MAT.12.27	كَانْ أَنَا طَرَدْت الشَّوَاطِينْ بِإِذِنْ إِبْلِيسْ، نَاسْكُو يَطُرْدُوا الشَّوَاطِينْ بِإِذِنْ يَاتُو؟ وَ مِثِلْ دَا، نَاسْكُو بَسْ هُمَّنْ الْيِثَبُّتُوا فَوْقكُو الْكَلَامْ. 
MAT.12.28	وَ كَانْ أَنَا طَرَدْت الشَّوَاطِينْ بِرُوحْ اللهْ كَمَانْ، مَمْلَكَةْ اللهْ قَرَّبَتْ لَيْكُو. 
MAT.12.29	وَ بِمَثَلْ آخَرْ، نِفَسِّرْ لَيْكُو كِكَّيْف نَطْرُدْ الشَّوَاطِينْ. نَادُمْ مَا يَدْخُلْ فِي بَيْت رَاجِلْ قَوِي وَ مَا يَسْرِقْ خُمَامَهْ إِلَّا كَانْ أَوَّلْ رَبَطْ الرَّاجِلْ الْقَوِي دَا. كَانْ رَبَطَهْ، يَقْدَرْ يِشِيلْ كُلَّ خُمَامَهْ.
MAT.12.30	أَيِّ نَادُمْ الْمَا مَعَايِ عَدُوِي وَ أَيِّ نَادُمْ الْمَا يِلِمّ النَّاسْ مَعَايِ يِشَتِّتْهُمْ. 
MAT.12.31	وَ بِمِثِلْ دَا، نُقُولْ لَيْكُو اللهْ يَسَامِحْ لِلنَّاسْ كُلَّ ذُنُوبْهُمْ وَ كُلَّ كَلَامْهُمْ هَنَا الْكُفُرْ 
MAT.12.32	لَاكِنْ مَا يِسَامِحْ لَيْهُمْ كَلَامْ الْكُفُرْ ضِدّ الرُّوحْ الْقُدُّوسْ. دَا مَا يِسَامِحَهْ لَيْهُمْ. وَ كَانْ نَادُمْ بُقُولْ كِلْمَةْ ضِدِّي أَنَا، إِبْن الْإِنْسَانْ، اللهْ يِسَامِحَهْ. وَ لَاكِنْ اللهْ مَا يِسَامِحْ النَّادُمْ الْبُقُولْ كِلْمَةْ ضِدّ الرُّوحْ الْقُدُّوسْ وَ لَا فِي الدُّنْيَا وَ لَا فِي الْآخِرَةْ.
MAT.12.33	وَ الشَّدَرَةْ الْعَدِيلَةْ تَلْدَ عِيَالْ عَدِيلِينْ وَ الشَّدَرَةْ الْفَسْلَةْ تَلْدَ عِيَالْ فَسْلِينْ. وَ النَّاسْ بَعَرْفُوا الشَّدَرَةْ مِنْ عِيَالْهَا. 
MAT.12.34	يَا عِيَالْ الدَّبَايِبْ، إِنْتُو فَسْلِينْ وَ مِثِلْ دَا، كِكَّيْف تَقْدَرَوْا تُقُولُوا كَلَامْ عَدِيلْ؟ أَشَانْ الشَّيْء الْقَلِبْ النَّادُمْ مَلَانْ بَيَّهْ، دَا بَسْ الْيَمْرُقْ مِنْ خَشْمَهْ كَانْ يِحَجِّي. 
MAT.12.35	الْقَلِبْ هُو مِثِلْ مَخَزَنْ. وَ النَّادُمْ الْعَدِيلْ يُضُمّ كَلَامْ عَدِيلْ فِي قَلْبَهْ وَ الْكَلَامْ الْيَمْرُقْ مِنَّهْ كُلَ عَدِيلْ. وَ النَّادُمْ الْفَسِلْ يُضُمّ كَلَامْ فَسِلْ فِي قَلْبَهْ وَ الْكَلَامْ الْيَمْرُقْ مِنَّهْ فَسِلْ. 
MAT.12.36	وَ خَلَاصْ نُقُولْ لَيْكُو، فِي يَوْم الْحِسَابْ، اللهْ يِحَاسِبْ كُلَّ الْكَلَامْ الْمَا عِنْدَهْ فَايْدَةْ النَّاسْ قَالَوْه. 
MAT.12.37	أَشَانْ اللهْ يِبَرِّيكْ حَسَبْ كَلَامَكْ وَ اللهْ يَحْكِمَكْ حَسَبْ كَلَامَكْ.
MAT.12.38	وَ نَاسْ وَاحِدِينْ مِنْ الْعُلَمَاء وَ مِنْ الْفَرِيسِيِّينْ رَدَّوْا لَيَّهْ وَ قَالَوْا: يَا سَيِّدْنَا، نِدَوْرُوا إِنْتَ تِسَوِّي لَيْنَا عَلَامَةْ أَشَانْ نِآمُنُوا بَيْك.
MAT.12.39	وَ عِيسَى رَدَّ لَيْهُمْ وَ قَالْ: نَاسْ وَكِتْنَا فَسْلِينْ وَ خَايِنِينْ وَ يِدَوْرُوا عَلَامَةْ أَشَانْ يِآمُنُوا. وَ اللهْ مَا يَنْطِيهُمْ عَلَامَةْ إِلَّا عَلَامَةْ النَّبِي يُونُسْ. 
MAT.12.40	وَ مِثِلْ يُونُسْ قَعَدْ تَلَاتَةْ يَوْم وَ تَلَاتَةْ لَيْلَةْ فِي بَطُنْ الْحُوتَايْ، إِبْن الْإِنْسَانْ كُلَ يَقْعُدْ فِي لُبّ الْأَرْض تَلَاتَةْ يَوْم وَ تَلَاتَةْ لَيْلَةْ. 
MAT.12.41	وَ فِي يَوْم الْحِسَابْ، نَاسْ مَدِينَةْ نِينَوَى يُقُمُّوا فَوْق مَعَ نَاسْ هنا وَكِتْنَا وَ يِثَبِّتْ فَوْقهُمْ التُّهْمَةْ، أَشَانْ نَاسْ نِينَوَى تَابَوْا مِنْ ذُنُوبْهُمْ وَكِتْ يُونُسْ كَلَّمَاهُمْ بِكَلَامْ اللهْ. وَ هُو الْيِكَلِّمْ لَيْكُو هَسَّعْ أَكْبَرْ مِنْ يُونُسْ وَ إِنْتُو مَا تُبْتُوا. 
MAT.12.42	وَ فِي يَوْم الْحِسَابْ، مَلِكَةْ الْوَطِي هِي تُقُمّ مَعَ نَاسْ هَنَا وَكِتْنَا وَ تِثَبِّتْ فَوْقهُمْ التُّهْمَةْ، أَشَانْ هِي خَطَرَتْ وَ جَاتْ مِنْ بَكَانْ بَعِيدْ مَرَّةْ وَاحِدْ أَشَانْ تَسْمَعْ كَلَامْ سُلَيْمَانْ الْحَكِيمْ وَ تِشِيفْ عِلْمَهْ. وَ هُو الْيِكَلِّمْ لَيْكُو هَسَّعْ أَكْبَرْ مِنْ سُلَيْمَانْ وَ إِنْتُو مَا تُبْتُوا.
MAT.12.43	وَ وَكِتْ الشَّيْطَانْ يَمْرُقْ مِنْ نَادُمْ مُشَوْطِنْ، الشَّيْطَانْ يَمْشِي مِثِلْ نَادُمْ مُوَدِّرْ فِي الصَّحَرَاءْ وَ يِفَتِّشْ بَكَانْ يِنْجَمَّ فَوْقَهْ وَ مَا يَلْقَاهْ. 
MAT.12.44	وَ يُقُولْ «خَلَاصْ، نِقَبِّلْ فِي الْبَيْت الْمَرَقْت مِنَّهْ». وَ وَكِتْ يِقَبِّلْ، يَلْقَى النَّادُمْ مِثِلْ بَيْت يَابِسْ وَ نَضِيفْ وَ مُفَرَّشْ. 
MAT.12.45	وَ يَمْشِي يِجِيبْ مَعَايَهْ سَبْعَةْ شَوَاطِينْ فَسْلِينْ مِنَّهْ زِيَادَةْ. وَ كُلُّهُمْ يِنْدَسَّوْا وَ يَسْكُنُوا فِي النَّادُمْ دَا وَ خَلَاصْ حَالَةْ النَّادُمْ دَا تَبْقَى هَوَانَةْ مِنْ أَوَّلْ. وَ يَبْقَى مِثِلْ دَا لِلنَّاسْ الْفَسْلِينْ هَنَا وَكِتْنَا دَوْل.
MAT.12.46	وَ عِيسَى قَاعِدْ يِحَجِّي لِنَاسْ كَتِيرِينْ وَ أَمَّهْ وَ أَخْوَانَهْ جَوْا وَ وِقْفَوْا بَرَّا. و دَوَّرَوْا بِحَجُّوا مَعَايَهْ. 
MAT.12.47	وَ نَادُمْ وَاحِدْ جَاءْ أَوْرَاهْ وَ قَالْ: أَمَّكْ وَ أَخْوَانَكْ قَاعِدِينْ بَرَّا وَ بِدَوْرُوا بِحَجُّوا مَعَاكْ.
MAT.12.48	وَ عِيسَى رَدَّ لِلنَّادُمْ الْأَوْرَاهْ وَ قَالْ: أَمِّي وَيْن؟ وَ أَخْوَانِي وَيْن؟
MAT.12.49	وَ مَدَّ إِيدَهْ وَ وَصَّفْ لَيَّهْ تَلَامِيذَهْ وَ قَالْ: دَوْل بَسْ أَخْوَانِي وَ أَمِّي 
MAT.12.50	أَشَانْ أَيِّ نَادُمْ الْبِسَوِّي الشَّيْء الْأَبُوِي اللهْ بِدَوْرَهْ، هُو أَخُوِي وَلَّا أَخْتِي وَلَّا أَمِّي.
MAT.13.1	فِي نَفْس الْيَوْم، عِيسَى مَرَقْ مِنْ الْبَيْت وَ قَعَدْ تِحِتْ فِي خَشُمْ الْبَحَرْ. 
MAT.13.2	وَ نَاسْ كَتِيرِينْ بِلْحَيْن لَمَّوْا فَوْقَهْ وَ أَشَانْ دَا، هُو رِكِبْ فِي مَرْكَبَةْ وَ قَعَدْ تِحِتْ. وَ كُلَّ النَّاسْ وَاقْفِينْ فِي خَشُمْ الْبَحَرْ. 
MAT.13.3	وَ عِيسَى حَجَّى لَيْهُمْ بِأَمْثَالْ وَ عَلَّمَاهُمْ كَلَامْ كَتِيرْ وَ قَالْ: يَوْم مِنْ الْأَيَّامْ، حَرَّاتِي وَاحِدْ مَرَقْ مَشَى فِي الزَّرَعْ أَشَانْ يِتَيْرِبْ قَمَحْ. 
MAT.13.4	وَ وَكِتْ قَاعِدْ يِتَيْرِبْ تَيْرَابْ وَاحِدْ وَقَعْ فِي الدَّرِبْ الْيُشُقّ الزَّرَعْ. وَ الطَّيْر جَوْا أَكَلَوْه. 
MAT.13.5	وَ تَيْرَابْ آخَرْ وَقَعْ فَوْق بَكَانْ عِنْدَهْ حُجَارْ كَتِيرْ وَ تُرَابْ شِيَّةْ. وَ عَجَلَةْ كَيْ الْبِزْرَةْ قَمَّتْ أَشَانْ التُّرَابْ شِيَّةْ. 
MAT.13.6	وَ لَاكِنْ وَكِتْ الْحَرَّايْ بِقَتْ فَوْق، هِي طَقَّتْ الْبِزْرَةْ وَ الْبِزْرَةْ يِبْسَتْ أَشَانْ هِي مَا عِنْدَهَا عِرِقْ. 
MAT.13.7	وَ تَيْرَابْ آخَرْ وَقَعْ فِي أُسْط الشَّوْك وَ الشَّوْك قَمَّ سَوَا مَعَ الْبِزْرَةْ وَ خَنَقَاهَا. 
MAT.13.8	وَ تَيْرَابْ آخَرْ وَقَعْ فِي التُّرَابْ الْعَدِيلْ وَ الْبِزْرَةْ قَمَّتْ وَ وِلْدَتْ. وَ قَنْدُولْ وَاحِدْ عِنْدَهْ كَتِيرْ وَ قَنْدُولْ آخَرْ عِنْدَهْ نُصّ وَ قَنْدُولْ آخَرْ عِنْدَهْ شِيَّةْ. 
MAT.13.9	خَلَاصْ، أَيِّ نَادُمْ الْعِنْدَهْ أَدَانْ خَلِّي يَسْمَعْ.
MAT.13.10	وَ التَّلَامِيذْ جَوْا لَيَّهْ. وَ سَأَلَوْه وَ قَالَوْا: مَالَا تِحَجِّي لِلنَّاسْ بِأَمْثَالْ؟
MAT.13.11	وَ عِيسَى رَدَّ لَيْهُمْ وَ قَالْ: اللهْ أَنْطَاكُو إِذِنْ تَعَرْفُوا أَسْرَارْ هَنَا مَمْلَكَةْ اللهْ لَاكِنْ مَا أَنْطَى لِلنَّاسْ الْآخَرِينْ. 
MAT.13.12	أَشَانْ النَّادُمْ الْكَرَبْ الْكَلَامْ عَدِيلْ، يَلْقَى كَتِيرْ بِلْحَيْن. وَ النَّادُمْ الْمَا كَرَبْ الْكَلَامْ عَدِيلْ، اللهْ يِشِيلْ مِنَّهْ الْكَلَامْ الْهُو سِمْعَهْ كُلَ. 
MAT.13.13	دَا السَّبَبْ نِحَجِّي لَيْهُمْ بِأَمْثَالْ. عِنْدُهُمْ عُيُونْ وَ لَاكِنْ مَا يِشِيفُوا شَيْء وَ عِنْدُهُمْ أَدَانْ وَ لَاكِنْ شَيْء مَا يَسْمَعَوْه وَ لَا يَفْهَمَوْه. 
MAT.13.14	النَّاسْ دَوْل مِثِلْ النَّاسْ النَّبِي إِشَعْيَاءْ حَجَّى فَوْقهُمْ. النَّبِي قَالْ ﴿إِنْتُو تَسْمَعَوْا كَتِيرْ وَ لَاكِنْ مَا تَفْهَمَوْا شَيْء وَ عُيُونْكُو قَاعِدِينْ بِشِيفُوا وَ لَاكِنْ مَا تِشِيفُوا شَيْء. 
MAT.13.15	وَ يَبْقَى مِثِلْ دَا أَشَانْ النَّاسْ دَوْل مَا عِنْدُهُمْ نِيَّةْ فِي قَلِبْهُمْ وَ مَا يِدَوْرُوا يَسْمَعَوْا وَ مَا يِدَوْرُوا يِشِيفُوا. وَ كَانْ حَالِتْهُمْ مَا مِثِلْ دَا، عُيُونْهُمْ بِشِيفُوا وَ أَدَانْهُمْ بَسْمَعَوْا وَ هُمَّنْ بَفْهَمَوْا عَدِيلْ وَ يِقَبُّلُوا لَيِّ وَ نَنْطِيهُمْ الْعَافَيْ﴾.
MAT.13.16	وَ لَاكِنْ لَيْكُو إِنْتُو مَبْرُوكْ لِعُيُونْكُو أَشَانْ إِنْتُو تِشِيفُوا وَ مَبْرُوكْ لِأَدَانْكُو أَشَانْ إِنْتُو تَسْمَعَوْا. 
MAT.13.17	وَ نُقُولْ لَيْكُو الْحَقّ كَتِيرِينْ مِنْ الْأَنْبِيَاءْ وَ مِنْ النَّاسْ الصَّالِحِينْ دَوَّرَوْا بِلْحَيْن يِشِيفُوا الشَّيْء الْإِنْتُو قَاعِدِينْ تِشِيفُوهْ وَ لَاكِنْ مَا شَافَوْه. وَ دَوَّرَوْا يَسْمَعَوْا الْكَلَامْ الْإِنْتُو قَاعِدِينْ تَسْمَعَوْه وَ مَا سِمْعَوْه.
MAT.13.18	أَسْمَعَوْا وَ نِأَوْرِيكُو مَعَنَى هَنَا مَثَلْ الْحَرَّاتِي الْيِتَيْرِبْ. 
MAT.13.19	أَيِّ نَادُمْ الْيَسْمَعْ بِشَارَةْ الْمَمْلَكَةْ وَ مَا يَفْهَمْهَا الشَّيْطَانْ يَجِي وَ يِشِيلْ الْكَلَامْ مِنْ قَلْبَهْ. وَ دَا مِثِلْ التَّيْرَابْ الْوَقَعْ فَوْق الدَّرِبْ. 
MAT.13.20	وَ التَّيْرَابْ الْوَقَعْ فِي التُّرَابْ الْعِنْدَهْ حَجَرْ يِمَثِّلْ النَّادُمْ الْيَسْمَعْ الْكَلَامْ وَ عَجَلَةْ كَيْ يَقْبَلَهْ بِفَرْحَةْ. 
MAT.13.21	وَ لَاكِنْ النَّادُمْ دَا مَا يَبْقَى ثَابِتْ وَ مَا يِطَوِّلْ. وَ وَكِتْ التَّعَبْ يَجِي فَوْقَهْ وَلَّا النَّاسْ يَكْرَهَوْه بِسَبَبْ تَبِعِينَهْ لِكَلَامْ الله، النَّادُمْ دَا يمرق عجلة من الدرب. وَ وَكِتْ تَعَبْ يَجِي فَوْقَهْ وَلَّا النَّاسْ يَكْرَهَوْه بِسَبَبْ تَبِعِينَهْ لِكَلَامْ اللهْ، النَّادُمْ الْمِثِلْ دَا، يَمْرُقْ عَجَلَةْ مِنْ الدَّرِبْ. 
MAT.13.22	وَ التَّيْرَابْ الْوَقَعْ فِي أُسْط الشَّوْك يِمَثِّلْ النَّادُمْ الْيَسْمَعْ الْكَلَامْ لَاكِنْ مَشَاكِلْ الدُّنْيَا وَ رَيْدتَهْ لِلْمَالْ يَكْتُلُوا الْكَلَامْ الْفِي قَلْبَهْ وَ أَشَانْ دَا كَلَامْ اللهْ مَا يِجِيبْ فَوْقَهْ شَيْء. 
MAT.13.23	وَ التَّيْرَابْ الْوَقَعْ فِي التُّرَابْ الْعَدِيلْ يِمَثِّلْ النَّادُمْ الْيَسْمَعْ الْكَلَامْ وَ يَفْهَمَهْ وَ يَبْقَى ثَابِتْ وَ يَلْقَى مِنَّهْ إِيمَانْ قَوِي. وَ نَادُمْ وَاحِدْ يَبْقَى مِثِلْ قَنْدُولْ عِنْدَهْ كَتِيرْ وَ نَادُمْ آخَرْ مِثِلْ قَنْدُولْ عِنْدَهْ نُصّ وَ آخَرْ مِثِلْ قَنْدُولْ عِنْدَهْ شِيَّةْ.
MAT.13.24	وَ عِيسَى قَالْ لَيْهُمْ مَثَلْ آخَرْ وَ قَالْ: مَمْلَكَةْ اللهْ تِشَابِهْ مِثِلْ كَيْ. نَادُمْ وَاحِدْ تَيْرَبْ تَيْرَابْ عَدِيلْ فِي الزَّرَعْ. 
MAT.13.25	وَ وَكِتْ النَّاسْ نَايْمِينْ عَدُو وَاحِدْ جَاءْ فِي الزَّرَعْ. وَ هُو جَابْ تَيْرَابْ هَنَا قَشّ الْيِشَابِهْ الْقَمَحْ أُسْمَهْ زَوَانْ. وَ هُو تَيْرَبَهْ فِي أُسْط الْقَمَحْ الْعَدِيلْ وَ خَلَاصْ فَاتْ. 
MAT.13.26	وَ وَكِتْ الْقَمَحْ قَمَّ وَ سَوَّى قَنَادِيلْ، شَافَوْا الزَّوَانْ فِي أُسْط الْقَمَحْ. 
MAT.13.27	وَ الْخَدَّامِينْ مَشَوْا لِسَيِّدْهُمْ وَ قَالَوْا: يَا سَيِّدْنَا، مَا تَيْرَبْت تَيْرَابْ عَدِيلْ فِي الرَّرَعْ وَلَّا؟ الزَّوَانْ دَا جَاءْ مِنْ وَيْن؟
MAT.13.28	وَ سَيِّدْهُمْ رَدَّ وَ قَالْ: دَا خِدْمَةْ هَنَا عَدُو.
MAT.13.28	وَ سَأَلَوْه وَ قَالَوْا: نَمْشُوا نِمَلُّطُوهْ وَلَّا؟
MAT.13.29	وَ رَدَّ لَيْهُمْ وَ قَالْ: لا أَشَانْ وَكِتْ إِنْتُو قَاعِدِينْ تِمَلُّطُوا الزَّوَانْ، أَكُونْ تِمَلُّطُوا الْقَمَحْ كُلَ. 
MAT.13.30	خَلُّوا الزَّوَانْ يَقْعُدْ فِي أُسْط الْقَمَحْ وَ يَكْبُرُوا سَوَا لَحَدِّي يَنْجَضَوْا. وَ فِي الْوَكِتْ النَّقْطَعَوْه نِحَجِّي لِلنَّاسْ الْيَقْطَعَوْه وَ نُقُولْ: أَوَّلْ لُمُّوا الزَّوَانْ وَ تُشُّوهْ. وَ لَاكِنْ الْقَمَحْ دَا، لُمُّوهْ وَ صُبُّوهْ فِي الْمَخَزَنْ.
MAT.13.31	وَ قَالْ لَيْهُمْ مَثَلْ آخَرْ وَ قَالْ: مَمْلَكَةْ اللهْ تِشَابِهْ مِثِلْ حَبَّةْ وَاحِدَةْ مِنْ تَيْرَابْ الْخَرْدَلْ. وَ نَادُمْ وَاحِدْ شَالَاهَا وَ تَيْرَبَاهَا فِي الرَّرَعْ. 
MAT.13.32	وَ تَيْرَابْ هَنَا الْخَرْدَلْ صَغَيَّرْ مِنْ أَيِّ تَيْرَابْ وَ لَاكِنْ وَكِتْ قَمَّ خَلَاصْ، هُو كَبِيرْ مِنْ أَيِّ نَبَاتْ وَ يَبْقَى كَبِيرْ مِثِلْ شَدَرَةْ وَ الطُّيُورْ بَجُوا وَ بَبْنُوا عُشُوشْهُمْ فِي الْفُرُوعْ.
MAT.13.33	وَ قَالْ لَيْهُمْ مَثَلْ آخَرْ وَ قَالْ: مَمْلَكَةْ اللهْ تِشَابِهْ مِثِلْ التَّوَّارَةْ. وَ مَرَةْ وَاحِدَةْ شَالَتْهَا وَ صَبَّتْهَا دَاخَلْ فِي لُبّ تَلَاتَةْ كَوْرَوْ هَنَا دَقِيقْ وَ بَعْدَيْن التَّوَّارَةْ قَوَّمَتْ الْعَجِينَةْ كُلَّهَا كَيْ.
MAT.13.34	وَ فِي كُلَّ الْكَلَامْ دَا، عِيسَى حَجَّى لِلنَّاسْ بِأَمْثَالْ وَ مَا قَالْ شَيْء لَيْهُمْ بَلَا مَثَلْ. 
MAT.13.35	وَ مِثِلْ دَا، الْكَلَامْ الْاللهْ قَالَهْ بِخَشُمْ النَّبِي تَمَّ. هُو قَالْ ﴿نِكَلِّمْ بِأَمْثَالْ وَ نِبَيِّنْ لَيْكُو كَلَامْ مُلَبَّدْ مِنْ الْبِدَايَةْ﴾.
MAT.13.36	وَ عِيسَى قَمَّ مِنْ النَّاسْ وَ قَبَّلْ فِي الْبَيْت. وَ تَلَامِيذَهْ جَوْا لَيَّهْ وَ قَالَوْا: فَسِّرْ لَيْنَا مَثَلْ هَنَا الزَّوَانْ فِي الزَّرَعْ.
MAT.13.37	وَ رَدَّ لَيْهُمْ وَ قَالْ: النَّادُمْ الْيِتَيْرِبْ التَّيْرَابْ الْعَدِيلْ هُو أَنَا، إِبْن الْإِنْسَانْ. 
MAT.13.38	وَ الزَّرَعْ يِمَثِّلْ الدُّنْيَا. وَ التَّيْرَابْ الْعَدِيلْ يِمَثِّلْ نَاسْ الْمَمْلَكَةْ وَ الزَّوَانْ يِمَثِّلْ نَاسْ هَنَا الشَّيْطَانْ. 
MAT.13.39	وَ الْعَدُو التَّيْرَبْ الزَّوَانْ يِمَثِّلْ إِبْلِيسْ. وَ الْوَكِتْ الْبَقْطَعَوْا دَا، يِمَثِّلْ كُمَالَةْ الدُّنْيَا وَ الْخَدَّامِينْ الْبَقْطَعَوْا الزَّوَانْ وَ القَمَحْ، هُمَّنْ الْمَلَائِكَةْ. 
MAT.13.40	وَ بَعَدَيْن لَمَّوْا الزَّوَانْ وَ تَشَّوْه فِي النَّارْ وَ دَا يِمَثِّلْ الشَّيْء الْيَبْقَى فِي كُمَالَةْ الدُّنْيَا. 
MAT.13.41	وَ إِبْن الْإِنْسَانْ يِرَسِّلْ مَلَائِكَتَهْ أَشَانْ يَمُرْقُوا مِنْ مَمْلَكَتَهْ كُلَّ النَّاسْ الْيِلِزُّوا أَخْوَانْهُمْ فِي الذَّنِبْ وَ كُلِّ نَادُمْ الْيِسَوِّي الشَّيْن. 
MAT.13.42	وَ يَزْقُلُوهُمْ فِي نَارْ جَهَنَّمْ. هِنَاكْ يَبْكُوا وَ يِعَضُّوا أَصَابِعْهُمْ مِنْ الْعَذَابْ. 
MAT.13.43	وَ فِي الْوَكِتْ دَاكْ الصَّالِحِينْ يُنُورُوا مِثِلْ الْحَرَّايْ فِي مَمْلَكَةْ أَبُوهُمْ. وَ خَلَاصْ أَيِّ نَادُمْ الْعِنْدَهْ أَدَانْ خَلِّي يَسْمَعْ.
MAT.13.44	وَ مَمْلَكَةْ اللهْ تِشَابِهْ مِثِلْ مَالْ كَتِيرْ مَدْفُونْ فِي زَرَعْ. وَ نَادُمْ شَافَهْ وَ فِرِحْ بِلْحَيْن وَ لَبَّدَهْ فِي بَكَانَهْ. وَ خَلَاصْ مَشَى بَاعْ كُلَّ شَيْء الْعِنْدَهْ وَ قَبَّلْ شَرَى الزَّرَعْ دَا مِنْ سِيدَهْ. 
MAT.13.45	وَ مَمْلَكَةْ اللهْ كُلَ تِشَابِهْ مِثِلْ كَيْ. تَاجِرْ وَاحِدْ سِيدْ الْمَالْ وَ قَاعِدْ يِفَتِّشْ مَرْجَانْ سَمْحِينْ. 
MAT.13.46	وَ يَوْم وَاحِدْ لِقِي مَرْجَانْ وَاحِدْ سَمَحْ زِيَادَةْ وَ تَمَنَهْ غَالِي بِلْحَيْن وَ خَلَاصْ بَاعْ كُلَّ شَيْء الْعِنْدَهْ وَ مَشَى شَرَى الْمَرْجَانْ دَاكْ.
MAT.13.47	وَ مَمْلَكَةْ اللهْ كُلَ تِشَابِهْ مِثِلْ شَرَكْ هَنَا حَوَّاتِينْ. زَقَلَوْه فِي لُبّ الْبَحَرْ وَ كَرَبَوْا كُلَّ شَيْء هَنَا الْحُوتْ. 
MAT.13.48	وَ وَكِتْ الشَّرَكْ أَنْمَلَأْ، الْحَوَّاتِينْ مَرَقَوْه بَرَّا فِي خَشُمْ الْبَحَرْ وَ قَعَدَوْا تِحِتْ وَ لَمَّوْا الْحُوتْ الْعَدِيلْ وَ صَبَّوْه فِي قُفَفْ. وَ الْحُوتْ الْمَا يَنْفَعْ دَفَّقَوْه. 
MAT.13.49	وَ يَبْقَى مِثِلْ دَا فِي كُمَالَةْ الدُّنْيَا. الْمَلَائِكَةْ يَجُوا وَ يَمُرْقُوا النَّاسْ الْفَسْلِينْ مِنْ بَيْن النَّاسْ الْعَدِيلِينْ 
MAT.13.50	وَ يَزْقُلُوهُمْ فِي نَارْ جَهَنَّمْ. وَ هِنَاكْ يَبْكُوا وَ يِعَضُّوا أَصَابِعْهُمْ مِنْ الْعَذَابْ.
MAT.13.51	وَ عِيسَى سَأَلَاهُمْ وَ قَالْ: فِهِمْتُوا كُلَّ الْكَلَامْ دَا وَلَّا؟
MAT.13.51	وَ تَلَامِيذَهْ قَالَوْا: أَيْوَى، فِهِمْنَا.
MAT.13.52	وَ عِيسَى قَالْ: خَلَاصْ أَيِّ نَادُمْ الْهُو عَالِمْ بِالتَّوْرَاةْ وَ بِقِي تِلْمِيذْ مَمْلَكَةْ اللهْ، يِشَابِهْ مِثِلْ نَادُمْ وَاحِدْ سِيدْ بَيْت كَبِيرْ. وَ مِنْ خُمَامَهْ الْغَالِي الضَّمَّهْ فِي بَيْتَهْ، هُو يَقْدَرْ يَمْرُقْ شُغُلْ جَدِيدْ وَ شُغُلْ مَضْمُومْ مِنْ الزَّمَانْ كُلَ.
MAT.13.53	وَ وَكِتْ عِيسَى كَمَّلْ الْأَمْثَالْ دَوْل خَلَاصْ، هُو مَشَى مِنْ هَنَاكْ.
MAT.13.54	وَ عِيسَى جَاءْ فِي حِلِّتَهْ وَ بَدَأْ يِعَلِّمْ النَّاسْ فِي بَيْت الصَّلَاةْ وَ النَّاسْ عَجَّبَوْا بِلْحَيْن. وَ سَأَلَوْا أَمْبَيْنَاتْهُمْ وَ قَالَوْا: الْعِلِمْ دَا لِقِيهْ وَيْن؟ وَ كِكَّيْف يَقْدَرْ يِسَوِّي الْعَجَايِبْ دَوْل؟ 
MAT.13.55	هُو مَا وِلَيْد الْخَشَّابِي وَلَّا؟ وَ أَمَّهْ أُسُمْهَا مَا مَرِيَمْ؟ وَ أَخْوَانَهْ مَا يَعْقُوبْ وَ يُوسُفْ وَ سِمْعَانْ وَ يَهُوذَا وَلَّا؟ 
MAT.13.56	كُلَّ أَخْوَاتَهْ مَا قَاعِدَاتْ أَمْبَيْنَاتْنَا وَلَّا؟ وَ الْقُدْرَةْ دِي جَاتْ مِنْ وَيْن؟
MAT.13.57	وَ خَلَاصْ زِعِلَوْا وَ مَا آمَنَوْا بَيَّهْ. وَ لَاكِنْ قَالْ لَيْهُمْ: كُلَّ النَّاسْ يِكَرُّمُوا نَبِي إِلَّا نَاسْ حِلِّتَهْ وَ نَاسْ بَيْتَهْ.
MAT.13.58	وَ مَا سَوَّى عَجَايِبْ كَتِيرِينْ هِنَاكْ أَشَانْ مَا آمَنَوْا بَيَّهْ.
MAT.14.1	وَ فِي الْوَكِتْ دَاكْ، هِرُودُسْ مُحَافِظْ دَارْ الْجَلِيلْ سِمِعْ خَبَرْ هَنَا عِيسَى. 
MAT.14.2	وَ قَالْ لِخَدَّامِينَهْ: دَا يَحْيَى الْمُغَطِّسْ. هُو بَعَثْ مِنْ الْمَيْتِينْ. أَشَانْ دَا بَسْ، الْقُدْرَةْ الْعَجِيبَةْ دِي قَاعِدَةْ فَوْقَهْ.
MAT.14.3	وَ أَوَّلْ هِرُودُسْ كَرَبْ يَحْيَى فِي السِّجِنْ وَ رَبَطَهْ بِجَنَازِيرْ فِي شَانْ زَوْجِتَهْ هِرُودِيَّةْ. أَوَّلْ هِي مَرَةْ فِلِبُّسْ أَخُوهْ لِهِرُودُسْ 
MAT.14.4	وَ يَحْيَى قَالْ لَيَّهْ: مَا حَلَالْ لَيْك تَاخُدْهَا.
MAT.14.5	وَ هِرُودُسْ دَوَّرْ يَكْتُلْ يَحْيَى لَاكِنْ هُو خَايِفْ مِنْ زَعَلْ النَّاسْ أَشَانْ فِي فِكِرْهُمْ يَحْيَى نَبِي. 
MAT.14.6	وَ لَاكِنْ يَوْم حَوْل مَوْلِدْ هِرُودُسْ، قَاعِدِينْ يِعَيُّدُوا وَ بِنَيَّةْ هِرُودِيَّةْ لِعِبَتْ قِدَّامْهُمْ وَ هِرُودُسْ فَرْحَانْ بِلْحَيْن مِنْهَا. 
MAT.14.7	وَ حَلَفْ بَنْطِيهَا أَيِّ شَيْء التِّدَوْرَهْ. 
MAT.14.8	وَ الْبِنَيَّةْ أَوَّلْ شَاوَرَتْ أَمَّهَا وَ بَعَدْ دَا قَالَتْ: أَنْطِينِي رَاسْ يَحْيَى الْمُغَطِّسْ وَ جِيبَهْ لَيِّ هِنِي فِي سُفْرَةْ.
MAT.14.9	وَ الْمَلِكْ نِدِمْ لِكَلَامَهْ وَ لَاكِنْ أَمَرَهْ لِعَسْكَرَهْ يِجِيبُوا رَاسْ يَحْيَى عَجَلَةْ أَشَانْ حَلَفْ قِدَّامْ كُلَّ ضِيفَانَهْ. 
MAT.14.10	وَ رَسَّلْ عَسْكَرْ فِي السِّجِنْ وَ قَطَعَوْا رَاسْ يَحْيَى. 
MAT.14.11	وَ جَابَوْا الرَّاسْ فِي سُفْرَةْ وَ أَنْطَوْه لِلْبِنَيَّةْ وَ هِي وَدَّتَهْ لِأَمَّهَا. 
MAT.14.12	وَ تَلَامِيذْ يَحْيَى جَوْا وَ شَالَوْا جَنَازْتَهْ وَ دَفَنَوْه وَ خَلَاصْ مَشَوْا أَوْرَوْا عِيسَى.
MAT.14.13	وَ عِيسَى سِمِعْ الْخَبَرْ دَا وَ رِكِبْ فِي الْمَرْكَبَةْ وَ مَشَى وِحَيْدَهْ فِي بَكَانْ مَا فَوْقَهْ ناس. وَ لَاكِنْ نَاسْ كَتِيرِينْ سِمْعَوْا هُو مَشَى هِنَاكْ وَ مَرَقَوْا مِنْ حِلَّالْهُمْ وَ مَشَوْا وَرَايَهْ بِرِجِلَيْنهُمْ. 
MAT.14.14	وَكِتْ عِيسَى دَلَّى مِنْ الْمَرْكَبَةْ فِي خَشُمْ الْبَحَرْ، هُو شَافْ نَاسْ كَتِيرِينْ بِلْحَيْن قَاعِدِينْ يَرْجَوْه وَ حَنَّ فَوْقهُمْ وَ دَاوَى الْمَرْضَانِينْ الْمَعَاهُمْ. 
MAT.14.15	وَ وَكِتْ الْعَشِيَّةْ بِقَتْ، التَّلَامِيذْ جَوْا لَيَّهْ وَ قَالَوْا: الْبَكَانْ دَا خَلَاءْ وَ الْوَكِتْ أَخَّرْ. خَلَاصْ خَلِّي النَّاسْ يَمْشُوا فِي الْحِلَّالْ وَ يِبِيعُوا شَيْء يَاكُلُوهْ.
MAT.14.16	وَ عِيسَى قَالْ لِتَلَامِيذَهْ: مَا وَاجِبْ ليْهُمْ يَمْشُوا. إِنْتُو بَسْ أَنْطُوهُمْ أَكِلْ.
MAT.14.17	وَ قَالَوْا: مَا عِنْدِنَا شَيْء إِلَّا خَمْسَةْ خُبْزَةْ وَ حُوتْ إِتْنَيْن.
MAT.14.18	وَ عِيسَى قَالْ لَيْهُمْ: جِيبُوهُمْ لَيِّ هِنِي.
MAT.14.19	وَ حَجَّى لِكُلَّ النَّاسْ وَ قَالْ: أَقْعُدُوا تِحِتْ فِي الْقَشّ. وَ شَالْ الْخُبْزَاتْ الْخَمْسَةْ وَ الْحُوتْ الْإِتْنَيْن وَ رَفَعْ رَاسَهْ لِلسَّمَاءْ وَ شَكَرْ اللهْ وَ كَسَّرْ الْخُبْزَاتْ وَ أَنْطَاهُمْ لِتَلَامِيذَهْ وَ قَسَّمَوْهُمْ لِلنَّاسْ. 
MAT.14.20	وَ كُلَّ النَّاسْ أَكَلَوْا. وَ شِبْعَوْا لَحَدِّي فَضَّلَوْا. وَ التَّلَامِيذْ لَمَّوْا الْأَكِلْ الْفَضَّلْ وَ مَلَوْا بَيَّهْ أَتْنَا عَشَرْ قُفَّةْ. 
MAT.14.21	وَ عَدَّدْ النَّاسْ الْأَكَلَوْا تَمَّ مِثِلْ خَمْسَةْ أَلِفْ رُجَالْ. وَ عَوِينْ وَ عِيَالْ كُلَ أَكَلَوْا.
MAT.14.22	وَ عِيسَى أَمَرَاهُمْ لِتَلَامِيذَهْ يَرْكَبَوْا فِي الْمَرْكَبَةْ أَشَانْ يَقْطَعَوْا الْبَحَرْ قِدَّامَهْ. وَ هُو قَاعِدْ فِي خَشُمْ الْبَحَرْ أَشَانْ يِدَوْر يُقُولْ لِلنَّاسْ خَلِّي يَمْشُوا. 
MAT.14.23	وَ وَكِتْ النَّاسْ مَشَوْا خَلَاصْ، عِيسَى طَلَعْ فِي رَاسْ الْحَجَرْ أَشَانْ يِصَلِّي وِحَيْدَهْ. وَ بَعَدْ الْمَغَرِبْ، هُو قَاعِدْ هِنَاكْ وِحَيْدَهْ. 
MAT.14.24	وَ مَرْكَبَةْ التَّلَامِيذْ لِحْقَتْ أُسْط الْبَحَرْ وَ الرِّيحْ قَاعِدَةْ تُسُوقْ مِنْ قِدَّامْهُمْ وَ الْأَلْمِي قَاعِدْ بِبَرْجِلْ الْمَرْكَبَةْ. 
MAT.14.25	وَ بِوَرَدَّيْ، عِيسَى جَاءْ لَيْهُمْ رَايِغْ فِي رَاسْ الْأَلْمِي. 
MAT.14.26	وَ وَكِتْ التَّلَامِيذْ شَافَوْا عِيسَى رَايِغْ فِي رَاسْ الْأَلْمِي، خَافَوْا بِلْحَيْن وَ قَالَوْا: دَا دُلّ.
MAT.14.26	وَ خَافَوْا وَ صَرَخَوْا. 
MAT.14.27	وَ عَجَلَةْ كَيْ عِيسَى حَجَّى لَيْهُمْ وَ قَالْ: شِدُّوا حَيْلكُو، دَا أَنَا. مَا تَخَافَوْا.
MAT.14.28	وَ بُطْرُسْ قَالْ لَيَّهْ: سَيِّدْنَا! كَانْ صَحِيحْ دَاهُوكْ إِنْتَ، خَلَاصْ نَادِينِي أَشَانْ نَجِي لَيْك رَايِغْ فِي رَاسْ الْأَلْمِي.
MAT.14.29	وَ عِيسَى قَالْ لَيَّهْ: تَعَالْ.
MAT.14.29	وَ بُطْرُسْ دَلَّى مِنْ الْمَرْكَبَةْ وَ بَدَأْ يَمْشِي لِعِيسَى رَايِغْ فِي رَاسْ الْأَلْمِي. 
MAT.14.30	وَ لَاكِنْ وَكِتْ بُطْرُسْ حَسَّ قُدْرَةْ الرِّيحْ، هُو خَافْ بِلْحَيْن وَ بَدَأْ يَطْمُسْ. وَ صَرَخْ وَ قَالْ: سَيِّدْنَا! نَجِّينِي!
MAT.14.31	وَ عِيسَى مَدَّ إِيدَهْ عَجَلَةْ وَ كَرَبَهْ وَ قَالْ: إِيمَانَكْ لِسَّاعْ ضَعِيفْ. مَالَا شَكَّكْت؟
MAT.14.32	وَ وَكِتْ رِكْبَوْا فِي الْمَرْكَبَةْ خَلَاصْ، الرِّيحْ وِقْفَتْ. 
MAT.14.33	وَ فِي الْمَرْكَبَةْ التَّلَامِيذْ جَوْا سَجَدَوْا لَيَّهْ وَ قَالَوْا: صَحِيحْ إِنْتَ إِبْن اللهْ.
MAT.14.34	وَ وَكِتْ قَطَعَوْا الْبَحَرْ خَلَاصْ، نَزَلَوْا فِي دَارْ جِنِّسَارَتْ. 
MAT.14.35	وَ نَاسْ الْبَكَانْ دَاكْ عِرِفَوْه وَ بَلَّغَوْا الْخَبَرْ فِي كُلَّ حِلَّالْهُمْ وَ جَابَوْا لَيَّهْ كُلَّ الْمَرْضَانِينْ. 
MAT.14.36	وَ شَحَدَوْه لِعِيسَى أَشَانْ يَلْمَسَوْا طَرَفْ خَلَقَهْ وَ كُلَّ نَادُمْ اللِّمِسَهْ لِقِي الْعَافَيْ.
MAT.15.1	وَ وَاحِدِينْ مِنْ الْعُلَمَاء وَ الْفَرِيسِيِّينْ جَوْا لِعِيسَى مِنْ مَدِينَةْ الْقُدُسْ وَ سَأَلَوْه وَ قَالَوْا: 
MAT.15.2	مَالَا تَلَامِيذَكْ مَا يِتَابُعُوا عَادَاتْ جُدُودْ؟ مَالَا مَا يِغَسُّلُوا إِيدَيْنهُمْ بِوَضُوءْ الْجُدُودْ قُبَّالْ مَا يَاكُلُوا؟
MAT.15.3	وَ عِيسَى رَدَّ لَيْهُمْ وَ قَالْ: وَ إِنْتُو مَالَا تِرِيدُوا عَادَاتْكُو لَحَدِّي تَابَوْا مَا تِتَابُعُوا وَصِيَّةْ اللهْ؟ 
MAT.15.4	اللهْ أَمَرَانَا وَ قَالْ ﴿كَرِّمْ أَمَّكْ وَ أَبُوكْ﴾ وَ ﴿أَيِّ نَادُمْ الْيُقُولْ كَلَامْ فَسِلْ فِي أَمَّهْ وَلَّا أَبُوهْ، وَاجِبْ يَكْتُلُوهْ﴾. 
MAT.15.5	وَ لَاكِنْ إِنْتُو تُقُولُوا: كَانْ نَادُمْ حَجَّى أَمَّهْ وَ أَبُوهْ وَ قَالْ «كُلَّ شَيْء الْأَوَّلْ سَاعَدْتُكُو بَيَّهْ أَنَا أَنْطَيْتَهْ لِبَيْت اللهْ»، 
MAT.15.6	خَلَاصْ النَّادُمْ دَا مَا وَاجِبْ يِسَاعِدْ أَمَّهْ وَ أَبُوهْ. وَ مِثِلْ دَا، بَطَّلْتُوا وَصِيَّةْ اللهْ أَشَانْ تِتَابُعُوا عَادَاتْكُو. 
MAT.15.7	يَا مُنَافِقِينْ. كَلَامْ اللهْ النَّبِي إِشَعْيَاءْ قَالَهْ فَوْقكُو صَحِيحْ. هُو قَالْ 
MAT.15.8	﴿النَّاسْ دَوْل يِكَرُّمُونِي بِخُشُومْهُمْ وَ لَاكِنْ فِي قُلُوبْهُمْ مَا يِرِيدُونِي. 
MAT.15.9	وَ سُجُودْهُمْ لَيِّ بَاطِلْ وَ كُلَّ تَعَالِيمْهُمْ دَا وَصَايَا النَّاسْ بَسْ﴾.
MAT.15.10	وَ عِيسَى نَادَى كُلَّ النَّاسْ وَ قَالْ لَيْهُمْ: أَسْمَعَوْا كَلَامِي وَ أَفْهَمَوْه. 
MAT.15.11	الشَّيْء الْيِسَوِّي نَادُمْ مَا طَاهِرْ، هُو مَا الشَّيْء الْيَدْخُلْ فِي خَشْمَهْ لَاكِنْ الشَّيْء الْيَمْرُقْ مِنْ خَشْمَهْ، دَا بَسْ يِسَوِّي نَادُمْ مَا طَاهِرْ.
MAT.15.12	وَ تَلَامِيذَهْ جَوْا لَيَّهْ وَ قَالَوْا: مَا تَعَرِفْ الْفَرِيسِيِّينْ زِعِلَوْا مِنْ الْكَلَامْ دَا وَلَّا؟
MAT.15.13	وَ رَدَّ لَيْهُمْ وَ قَالْ: أَيِّ خَضَارْ الْأَبُوِي اللهْ مَا تَيْرَبَهْ يِنْمَلِطْ. 
MAT.15.14	خَلَّوْهُمْ. هُمَّنْ عَمْيَانِينْ وَ يُقُودُوا الْعَمْيَانِينْ. كَانْ نَادُمْ عَمْيَانْ يُقُودْ عَمْيَانْ آخَرْ، كُلُّهُمْ يَقَعَوْا فِي نُقْرَةْ.
MAT.15.15	وَ بُطْرُسْ قَالْ لَيَّهْ: فَسِّرْ لَيْنَا الْمَثَلْ الْأَوَّلْ دَا.
MAT.15.16	وَ عِيسَى رَدَّ لَيَّهْ وَ قَالْ: إِنْتُو كُلَ لِسَّاعْ مَا فِهِمْتُوا وَلَّا؟ 
MAT.15.17	الْأَكِلْ الدَّخَلْ فِي خَشْمَكْ يَمْشِي فِي بَطْنَكْ وَ بَعَدَيْن يَمْرُقْ مِنْ جِلْدَكْ. دَا لِسَّاعْ مَا فِهِمْتُوهْ وَلَّا؟ 
MAT.15.18	وَ لَاكِنْ الْكَلَامْ الْيَمْرُقْ مِنْ خَشُمْ النَّادُمْ بَجِي مِنْ قَلْبَهْ وَ الْكَلَامْ دَا يِسَوِّيهْ مَا طَاهِرْ. 
MAT.15.19	أَشَانْ مِنْ قَلِبْ النَّادُمْ يَمْرُقْ الْفِكِرْ الشَّيْن وَ الْكَتِلْ وَ الزِّنَى وَ الْفَسَالَةْ وَ السِّرْقَةْ وَ الشَّهَادَةْ بِالْكِدِبْ وَ كَلَامْ الْكُفُرْ. 
MAT.15.20	وَ دَوْل بَسْ الْيِسَوُّوا النَّادُمْ ما طَاهِرْ وَ لَاكِنْ كَانْ نَادُمْ مَا غَسَّلْ إِيدَيْنَهْ وَ أَكَلْ، دَا أَبَداً مَا يِسَوِّيهْ مَا طَاهِرْ.
MAT.15.21	وَ عِيسَى فَاتْ مِنْ الْبَكَانْ دَا وَ مَشَى فِي بَلَدْ هَنَا صُورْ وَ صَيْدَا فِي لُبْنَانْ. 
MAT.15.22	وَ مَرَةْ مِنْ الْكَنْعَانِيِّينْ جَاتْ وَ صَرَخَتْ لَيَّهْ وَ قَالَتْ: سَيِّدْنَا، إِبْن دَاوُدْ، أَرْحَمْنِي. بِنَيْتِي قَاعِدَةْ فِي عَذَابْ شَدِيدْ أَشَانْ هِي شَوْطَنَتْ.
MAT.15.23	وَ عِيسَى مَا قَالْ لَيْهَا شَيْء وَ تَلَامِيذَهْ جَوْا لَيَّهْ وَ حَنَّسَوْه وَ قَالَوْا: أَسْمَعْ كَلَامْهَا وَ رُدّ لَيْهَا أَشَانْ هِي جَايَةْ وَرَانَا وَ تَسَوِّي لَيْنَا حَرَكَةْ كَتِيرَةْ.
MAT.15.24	وَ عِيسَى قَالْ لَيْهَا: اللهْ رَسَّلَانِي لِبَنِي إِسْرَائِيلْ بَسْ وَ هُمَّنْ غَنَمْ اللهْ الْمُوَدِّرِينْ.
MAT.15.25	وَ لَاكِنْ الْمَرَةْ قَرَّبَتْ لَيَّهْ وَ سَجَدَتْ وَ قَالَتْ: سَيِّدْنَا، عَاوِنِّي.
MAT.15.26	وَ رَدَّ لَيْهَا بِمَثَلْ وَ قَالْ: أَكِلْ الْعِيَالْ دَا، كَانْ نَنْطُوهْ لِلْكُلَابْ دَا مَا سَمَحْ.
MAT.15.27	وَ قَالَتْ: كَلَامَكْ دَا صَحِيحْ، سَيِّدْنَا. وَ لَاكِنْ الْكُلَابْ كَمَانْ يَاكُلُوا الْيِدَفِّقْ مِنْ مَاعُونْ سِيَادْهُمْ.
MAT.15.28	وَ عِيسَى رَدَّ لَيْهَا وَ قَالْ: يَا مَرَةْ، إِيمَانْكِ شَدِيدْ مَرَّةْ وَاحِدْ. خَلِّي يَبْقَى لَيْكِ مِثِلْ دَوَّرْتِهْ.
MAT.15.28	وَ بِنَيْتهَا لِقَتْ الْعَافَيْ مِنْ الْوَكِتْ دَاكْ.
MAT.15.29	وَ عِيسَى مَشَى مِنْ الدَّارْ دِي بِدَرِبْ هَنَا بَحَرْ الْجَلِيلْ وَ طَلَعْ فِي حَجَرْ وَ قَعَدْ تِحِتْ. 
MAT.15.30	وَ نَاسْ كَتِيرِينْ مَرَّةْ وَاحِدْ جَايِينْ لَيَّهْ وَ جَابَوْا مَعَاهُمْ الْعُرُجْ وَ الْمُكَرْسَحِينْ وَ الْعَمْيَانِينْ وَ الْبُكُمْ وَ آخَرِينْ كَتِيرِينْ وَ خَطَّوْهُمْ قِدَّامَهْ وَ عيسى دَاوَاهُمْ. 
MAT.15.31	وَ النَّاسْ عَجَّبَوْا بِلْحَيْن وَكِتْ شَافَوْا النَّاسْ الْبُكُمْ بِحَجُّوا وَ الْمُكَرْسَحِينْ لِقَوْا الْعَافَيْ وَ الْعُرُجْ رَايْغِينْ وَ الْعَمْيَانِينْ شَايْفِينْ. وَ شَكَرَوْا اللهْ رَبّ هَنَا إِسْرَائِيلْ.
MAT.15.32	وَ لَاكِنْ عِيسَى نَادَى تَلَامِيذَهْ وَ قَالْ: عِنْدِي فِي قَلْبِي مَحَنَّةْ لِلنَّاسْ دَوْل أَشَانْ هُمَّنْ قَاعِدِينْ مَعَايِ مِنْ تَلَاتَةْ يَوْم وَ مَا عِنْدُهُمْ شَيْء يَاكُلُوهْ. وَ مَا نِدَوْر نِخَلِّيهُمْ يُفُوتُوا جِيعَانِينْ أَشَانْ قُدْرِتْهُمْ شِيَّةْ وَ أَكُونْ مَا يَلْحَقَوْا بُيُوتْهُمْ.
MAT.15.33	وَ التَّلَامِيذْ قَالَوْا: النَّاسْ كَتِيرِينْ بِلْحَيْن. وَيْن نَلْقَوْا لَيْهُمْ أَكِلْ فِي الْخَلَاءْ دَا؟
MAT.15.34	وَ عِيسَى سَأَلَاهُمْ وَ قَالْ: عِنْدُكُو كَمْ خُبْزَةْ؟
MAT.15.34	وَ رَدَّوْا لَيَّهْ وَ قَالَوْا: سَبْعَةْ. وَ عِنْدِنَا حُوتْ دُقَاقْ شِيَّةْ.
MAT.15.35	وَ عِيسَى أَمَرَاهُمْ لِلنَّاسْ أَشَانْ يَقْعُدُوا تِحِتْ. 
MAT.15.36	وَ شَالْ الْخُبْزَاتْ السَّبْعَةْ وَ الْحُوتْ وَ شَكَرْ اللهْ وَ كَسَّرَاهُمْ وَ أَنْطَاهُمْ لِلتَّلَامِيذْ وَ هُمَّنْ قَسَّمَوْه لِلنَّاسْ. 
MAT.15.37	وَ كُلَّ النَّاسْ أَكَلَوْا لَحَدِّي شِبْعَوْا. وَ التَّلَامِيذْ لَمَّوْا الْأَكِلْ الفَّضَّلْ وَ مَلَوْا بَيَّهْ سَبْعَةْ قُفَفْ. 
MAT.15.38	وَ عَدَدْ النَّاسْ الْأَكَلَوْا تَمَّ أَرْبَعَةْ أَلِفْ رَاجِلْ. وَ عَوِينْ وَ عِيَالْ كُلَ أَكَلَوْا. 
MAT.15.39	وَ عِيسَى قَالْ لِلنَّاسْ خَلِّي يَمْشُوا وَ خَلَاصْ رِكِبْ فِي الْمَرْكَبَةْ وَ مَشَى دَارْ مَجْدَانْ.
MAT.16.1	وَ نَاسْ مِنْ الْفَرِيسِيَّةْ وَ مِنْ الصَّدُّوقِيَّةْ لَمَّوْا وَ مَشَوْا لِعِيسَى أَشَانْ يِجَرُّبُوهْ وَ دَوَّرَوْا عِيسَى يِوَصِّفْ لَيْهُمْ عَلَامَةْ مِنْ اللهْ لَيْشَانْ تَبْقَى لَيْهُمْ دَلِيلْ.
MAT.16.2	وَ رَدَّ لَيْهُمْ وَ قَالْ: بِعَشِيَّةْ كَانْ السَّمَاءْ يَبْقَى أَحْمَرْ تُقُولُوا أَمْبَاكِرْ الْوَطَى تَبْقَى سَمْحَةْ. 
MAT.16.3	وَ بِفَجُرْ كَانْ السَّمَاءْ أَحْمَرْ وَ غَمَامْ تُقُولُوا الْيَوْم الْمَطَرْ بَجِي. تِشِيفُوا السَّمَاءْ تَعَرْفُوا كِكَّيْف الْوَطَى التَّبْقَى وَ لَاكِنْ شِفْتُوا عَلَامَاتْ وَكِتْنَا دَا وَ مَعَنَاتْهُمْ مَا تَعَرْفُوهْ. 
MAT.16.4	نَاسْ وَكِتْنَا فَسْلِينْ وَ خَايْنِينْ وَ يِدَوْرُوا عَلَامَةْ أَشَانْ يِآمُنُوا. وَ اللهْ مَا يَنْطِيهُمْ عَلَامَةْ إِلَّا عَلَامَةْ النَّبِي يُونُسْ.
MAT.16.4	وَ خَلَاصْ عِيسَى خَلَاهُمْ وَ مَشَى.
MAT.16.5	وَ وَكِتْ قَطَعَوْا الْبَحَرْ، تَلَامِيذَهْ مَا عِنْدُهُمْ خُبْزَةْ أَشَانْ نِسَوْهَا مَا جَابَوْهَا. 
MAT.16.6	وَ عِيسَى قَالْ لَيْهُمْ: خُطُّوا بَالْكُو. أَنْقَرْعُوا مِنْ تَوَّارَةْ الْفَرِيسِيِّينْ وَ الصَّدُّوقِيِّينْ.
MAT.16.7	وَ تَلَامِيذَهْ قَمَّوْا يِحَجُّوا أَمْبَيْنَاتْهُمْ وَ يُقُولُوا: هُو قَالْ الْكَلَامْ دَا أَشَانْ مَا جِبْنَا خُبْزَةْ.
MAT.16.8	وَ عِيسَى عِرِفْ فِكِرْهُمْ وَ قَالْ: إِنْتُو الْإِيمَانْكُو لِسَّاعْ ضَعِيفْ، مَالَا تِحَجُّوا أَمْبَيْنَاتْكُو بِالْخُبْزَةْ الْمَا عِنْدُكُو؟ 
MAT.16.9	لِسَّاعْ مَا فِهِمْتُوا؟ نِسِيتُوا الْخُبْزَاتْ الْخَمْسَةْ وَ النَّاسْ الخَمْسَةْ أَلِفْ الْأَكَلَوْا مِنْهُمْ وَلَّا؟ وَ نِسِيتُوا كَمْ قُفَّةْ مَلَيْتُوهُمْ مِنْ الْخُبْزَةْ الْفَضَّلَتْ؟ 
MAT.16.10	وَلَّا نِسِيتُوا الْخُبْزَاتْ السَّبْعَةْ وَ النَّاسْ الْأَرْبَعَةْ أَلِفْ الْأَكَلَوْا مِنْهُمْ وَ كَمْ قُفَّةْ مَلَيْتُوهُمْ؟ 
MAT.16.11	وَ كِكَّيْف مَا فِهِمْتُوا أَنَا مَا حَجَّيْت بِخُبْزَةْ وَكِتْ قُلْت لَيْكُو «أَنْقَرْعُوا مِنْ تَوَّارَةْ الْفَرِيسِيِّينْ وَ الصَّدُّوقِيِّينْ»؟
MAT.16.12	وَ خَلَاصْ التَّلَامِيذْ فِهْمَوْا هُو مَا قَاعِدْ يُقُولْ أَنْقَرْعُوا مِنْ تَوَارَةْ هَنَا خُبْزَةْ لَاكِنْ أَنْقَرْعُوا مِنْ تَعْلِيمْ هَنَا الْفَرِيسِيِّينْ وَ هَنَا الصَّدُّوقِيِّينْ.
MAT.16.13	وَ جَوْا فِي بَلَدْ هَنَا حِلَّةْ قَيْصَرِيَّةْ فِلِبُّسْ وَ عِيسَى سَأَلْ تَلَامِيذَهْ وَ قَالْ: النَّاسْ بُقُولُوا شُنُو فِي إِبْن الْإِنْسَانْ؟ بُقُولُوا أَنَا يَاتُو؟
MAT.16.14	وَ رَدَّوْا لَيَّهْ وَ قَالَوْا: وَاحِدِينْ بُقُولُوا إِنْتَ يَحْيَى الْمُغَطِّسْ وَ نَاسْ آخَرِينْ بُقُولُوا إِنْتَ النَّبِي إِلِيَاسْ وَ آخَرِينْ بُقُولُوا إِنْتَ النَّبِي إِرْمِيَّا وَلَّا نَادُمْ آخَرْ مِنْ الْأَنْبِيَاءْ الْفَاتَوْا.
MAT.16.15	وَ عِيسَى سَأَلَاهُمْ وَ قَالْ: وَ إِنْتُو تُقُولُوا شُنُو؟ أَنَا يَاتُو؟
MAT.16.16	وَ سِمْعَانْ بُطْرُسْ قَالْ: إِنْتَ الْمَسِيحْ إِبْن اللهْ الْحَيّ.
MAT.16.17	وَ عِيسَى قَالْ لَيَّهْ: مَبْرُوكْ لَيْك سِمْعَانْ وِلَيْد يُوحَنَّا. مَا نَادُمْ سَاكِتْ أَنْطَاكْ الْفِكِرْ دَا. أَبُوِي اللهْ بَسْ هُو الْأَنْطَاكْ. 
MAT.16.18	وَ نُقُولْ لَيْك أُسْمَكْ بُطْرُسْ وَ مَعَنَاتَهْ حَجَرْ. وَ نِأَسِّسْ أُمَّتِي فِي الْحَجَرْ دَا وَ الْمَوْت وَ جَهَنَّمْ مَا يِنَّصْرُوا فَوْقهَا. 
MAT.16.19	وَ نَنْطِيكْ مَفَاتِيحْ هَنَا مَمْلَكَةْ اللهْ. أَيِّ شَيْء الْإِنْتَ جَعَلْتَهْ حَرَامْ فِي الْأَرْض، اللهْ فِي السَّمَاءْ كُلَ يَجْعَلَهْ حَرَامْ. وَ أَيِّ شَيْء جَعَلْتَهْ حَلَالْ فِي الْأَرْض، اللهْ فِي السَمَاءْ كُلَ يَجْعَلَهْ حَلَالْ.
MAT.16.20	وَ أَمَرَاهُمْ لِتَلَامِيذَهْ وَ قَالْ: مَا تِأَوْرُوا نَادُمْ وَاحِدْ أَنَا الْمَسِيحْ.
MAT.16.21	وَ مِنْ الْوَكِتْ دَا، عِيسَى بَدَأْ يِعَلِّمْ تَلَامِيذَهْ وَ أَوْرَاهُمْ لَابُدَّ يَمْشِي فِي مَدِينَةْ الْقُدُسْ وَ هِنَاكْ الشُّيُوخْ وَ كُبَارَاتْ هَنَا رُجَالْ الدِّينْ وَ الْعُلَمَاء يِتَعُّبُوهْ تَعَبْ كَتِيرْ. وَ هِنَاكْ يَكْتُلُوهْ وَ اللهْ يَبْعَثَهْ فِي الْيَوْم التَّالِتْ. 
MAT.16.22	وَ بُطْرُسْ كَرَبَهْ لِعِيسَى وَ قَمَّ يَهَرْجَهْ وَ قَالْ: أَبَداً، يَا سَيِّدْنَا. دَا مَا يَبْقَى لَيْك.
MAT.16.23	وَ عِيسَى أَنْلَفَتْ لِبُطْرُسْ وَ قَالْ لَيَّهْ: يَا شَيْطَانْ، أَمْشِي مِنْ قِدَّامِي. إِنْتَ تِدَوْر تِشَرْكِلْ لِرِجِلَيْنِي. كَلَامَكْ دَا مَا فِكِرْ اللهْ. دَا فِكِرْ النَّاسْ.
MAT.16.24	وَ عِيسَى قَالْ لِتَلَامِيذَهْ: أَيِّ نَادُمْ الْيِدَوْر يِشِيلْ دَرْبِي، لَازِمْ يِعَصِّرْ قَلْبَهْ وَ يِشِيلْ تَعَبْ الصَّلِيبْ وَ يِتَابِعْنِي لِلْمَوْت. 
MAT.16.25	وَ أَيِّ نَادُمْ الْيِدَوْر يِنَجِّي نَفْسَهْ، يِوَدِّرْ. وَ أَيِّ نَادُمْ الْيِوَدِّرْ نَفْسَهْ فِي شَانِي أَنَا، يَنْجَى. 
MAT.16.26	وَ كَانْ نَادُمْ يَرْبَحْ كُلَّ الْمَالْ الْفِي الدُّنْيَا وَ يِوَدِّرْ نَفْسَهْ، وَيْن الْفَايْدَةْ؟ وَلَّا نَادُمْ يَنْطِي شُنُو فِي بَدَلْ نَفْسَهْ؟ 
MAT.16.27	فَكُّروُا فِي الْكَلَامْ دَا أَشَانْ إِبْن الْإِنْسَانْ يِقَبِّلْ مَعَ قُدْرَةْ مَجِيدَةْ هَنَا اللهْ أَبُوهْ وَ مَعَ مَلَائِكَتَهْ. وَ أَيِّ نَادُمْ السَّوَّى الْفَسِلْ، يِعَاقِبَهْ. وَ أَيِّ نَادُمْ السَّوَّى عَمَلْ عَدِيلْ، يِآجِرَهْ. 
MAT.16.28	وَ نُقُولْ لَيْكُو الْحَقّ. فِي نَاسْ وَاحِدِينْ الْقَاعِدِينْ هِنِي الْمَا يُمُوتُوا قُبَّالْ مَا يِشِيفُوا إِبْن الْإِنْسَانْ جَايِ فِي مَمْلَكَتَهْ.
MAT.17.1	وَ بَعَدْ سِتَّةْ يَوْم، عِيسَى شَالْ مَعَايَهْ بُطْرُسْ وَ يَعْقُوبْ وَ يُوحَنَّا أَخُوهْ وِحَيْدهُمْ وَ وَدَّاهُمْ فِي رَاسْ حَجَرْ طَوِيلْ. 
MAT.17.2	وَ عِيسَى أَلْغَيَّرْ قِدَّامْهُمْ. وِجْهَهْ نَوَّرْ مِثِلْ نُورْ الْحَرَّايْ وَ خَلَقَهْ بِقِي أَبْيَضْ كَرّ مِثِلْ النُّورْ. 
MAT.17.3	وَ عَجَلَةْ كَيْ، النَّبِي مُوسَى وَ النَّبِي إِلِيَاسْ بَانَوْا قِدَّامْهُمْ وَ قَاعِدِينْ يِحَجُّوا مَعَ عِيسَى. 
MAT.17.4	وَ بُطْرُسْ قَمَّ يِحَجِّي لِعِيسَى وَ قَالْ: سَيِّدْنَا، بِقِي لَيْنَا سَمَحْ كَدَرْ أَنَحْنَ قَاعِدِينْ هِنِي. وَ كَانْ تِدَوْرَهْ، نِسَوِّي لَقَادِيبْ تَلَاتَةْ وَاحِدَةْ لَيْك وَ وَاحِدَةْ لِمُوسَى وَ وَاحِدَةْ لِإِلِيَاسْ.
MAT.17.5	وَ وَكِتْ هُو قَاعِدْ يِحَجِّي، سَحَابَايْ الْعِنْدَهَا نُورْ جَاتْ فَوْقهُمْ وَ غَطَّتْهُمْ بِدُلَّهَا وَ حِسّ مِنْ لُبّ السَّحَابَايْ أَنْسَمَعْ وَ قَالْ: دَا بَسْ إِبْنِي. أَنَا نِحِبَّهْ وَ أَنَا فَرْحَانْ بَيَّهْ بِلْحَيْن. أَسْمَعَوْا كَلَامَهْ.
MAT.17.6	وَ التَّلَامِيذْ سِمْعَوْا الْحِسّ وَ خَافَوْا مَرَّةْ وَاحِدْ وَ وَقَعَوْا وِجِهُّمْ فِي الْأَرْض. 
MAT.17.7	وَ عِيسَى جَاءْ لَيْهُمْ وَ لِمِسَاهُمْ وَ قَالْ: قُمُّوا وَ مَا تَخَافَوْا.
MAT.17.8	وَ رَفَعَوْا رُوسَيْنهُمْ وَ مَا شَافَوْا نَادُمْ إِلَّا عِيسَى وِحَيْدَهْ.
MAT.17.9	وَ وَكِتْ قَاعِدِينْ يَنْزُلُوا مِنْ رَاسْ الْحَجَرْ، عِيسَى أَمَرَاهُمْ وَ قَالْ: مَا تِحَجُّوا لِنَادُمْ وَاحِدْ كُلَ بِالشَّيْء الشِّفْتُوهْ لَحَدِّي إِبْن الْإِنْسَانْ يَبْعَثْ مِنْ أُسْط الْمَيْتِينْ.
MAT.17.10	وَ تَلَامِيذَهْ سَأَلَوْه وَ قَالَوْا: مَالَا الْعُلَمَاء بُقُولُوا إِلِيَاسْ لَابُدَّ بَجِي قُبَّالَكْ؟
MAT.17.11	وَ عِيسَى رَدَّ لَيْهُمْ وَ قَالْ: صَحِيحْ إِلِيَاسْ يَجِي قُبَّالِي أَشَانْ يِعَدِّلْ كُلَّ شَيْء. 
MAT.17.12	وَ نِأَوْرِيكُو إِلِيَاسْ جَاءْ خَلَاصْ وَ مَا عِرِفَوْه وَ سَوَّوْا فَوْقَهْ مِثِلْ دَوَّرَوْا. وَ بَعَدْ شِيَّةْ يِتَعُّبُونِي أَنَا إِبْن الْإِنْسَانْ كُلَ.
MAT.17.13	وَ خَلَاصْ التَّلَامِيذْ فِهْمَوْا هُو يِحَجِّي لَيْهُمْ بِيَحْيَى الْمُغَطِّسْ.
MAT.17.14	وَ قَبَّلَوْا فِي الْبَكَانْ النَّاسْ لَمَّوْا فَوْقَهْ وَ رَاجِلْ وَاحِدْ جَاءْ لِعِيسَى وَ سَجَدْ قِدَّامَهْ. 
MAT.17.15	وَ الرَّاجِلْ قَالْ: يَا سَيِّدْنَا، أَرْحَمْ وِلَيْدِي. عِنْدَهْ أَمْ فِتْفِتْ وَ هُو تَعْبَانْ بِلْحَيْن. يَقَعْ تِحِتْ كَتِيرْ. يَوْم وَاحِدْ يَقَعْ فِي النَّارْ وَ يَوْم آخَرْ يَقَعْ فِي الْأَلْمِي. 
MAT.17.16	وَ وَدَّيْتَهْ لِتَلَامِيذَكْ وَ مَا قِدْرَوْا يِدَاوُوهْ.
MAT.17.17	وَ عِيسَى رَدَّ وَ قَالْ: يَا النَّاسْ الْعُوجْ وَ مَا مُؤْمِنِينْ. كَمْ يَوْم وَاجِبْ نَقْعُدْ مَعَاكُو؟ لَحَدِّي مَتَى نَحْمَلْكُو؟ جِيبُوا لَيِّ الْوِلَيْد.
MAT.17.18	وَ عِيسَى كَشَّ لِلشَّيْطَانْ وَ الشَّيْطَانْ مَرَقْ مِنْ الْوِلَيْد وَ عَجَلَةْ كَيْ الْوِلَيْد لِقِي الْعَافَيْ.
MAT.17.19	وَ بَعَدَيْن التَّلَامِيذْ جَوْا وَ حَجَّوْا لِعِيسَى وِحَيْدهُمْ. وَ سَأَلَوْه وَ قَالَوْا: مَالَا مَا قِدِرْنَا طَرَدْنَا الشَّيْطَانْ؟
MAT.17.20	وَ رَدَّ لَيْهُمْ وَ قَالْ: أَشَانْ إِيمَانْكُو ضَعِيفْ. وَ نُقُولْ لَيْكُو الْحَقّ، كَانْ إِيمَانْكُو كَبِيرْ مِثِلْ كِرَيْب بَسْ، تُقُولُوا لِلْحَجَرْ دَا «أَزْحَفْ مِنْ هِنِي وَ أَمْشِي هِنَاكْ» وَ الْحَجَرْ يَزْحَفْ. وَ أَيِّ شَيْء يَبْقَى لَيْكُو مُمْكِنْ. 
MAT.17.21	وَ لَاكِنْ الشَّيْطَانْ النَّفَرْ دَا مَا بِنْطَرِدْ إِلَّا بِالدُّعَاءْ وَ الصِّيَامْ.
MAT.17.22	وَ وَكِتْ عِيسَى وَ تَلَامِيذَهْ قَاعِدِينْ يِلِمُّوا فِي الْجَلِيلْ، عِيسَى قَالْ لَيْهُمْ: بَعَدْ شِيَّةْ اللهْ يِسَلِّمْ إِبْن الْإِنْسَانْ لِلنَّاسْ. 
MAT.17.23	وَ يَكْتُلُوهْ وَ فِي تَلَاتَةْ يَوْم اللهْ يَبْعَثَهْ مِنْ أُسْط الْمَيْتِينْ.
MAT.17.23	وَ بِقَوْا حَزْنَانِينْ بِلْحَيْن.
MAT.17.24	وَ بَعَدْ وِصْلَوْا فِي حِلَّةْ كَفَرْ نَاحُومْ، النَّاسْ جَوْا الْبِشِيلُوا الْمِيرِي الْكُلَّ الْيَهُودْ بِكَفُّوهْ لِبَيْت اللهْ. وَ جَوْا لِبُطْرُسْ وَ قَالَوْا: سَيِّدْكُو بِكَفِّي الْمِيرِي وَلَّا؟
MAT.17.24	وَ رَدَّ لَيْهُمْ وَ قَالْ: أَيْوَى، بِكَفِّيهْ.
MAT.17.25	وَ بُطْرُسْ أَنْدَسَّ فِي الْبَيْت وَ عَجَلَةْ عِيسَى حَجَّى لَيَّهْ وَ سَأَلَهْ وَ قَالْ: سِمْعَانْ فِكِرَكْ شُنُو؟ الْمُلُوكْ الْفِي الدُّنْيَا بِشِيلُوا مِيرِي وَ جَمَارِكْ مِنْ يَاتُو؟ يِشِيلُوهْ مِنْ عِيَالْهُمْ وَلَّا مِنْ النَّاسْ الْآخَرِينْ؟
MAT.17.26	وَ بُطْرُسْ رَدَّ لَيَّهْ وَ قَالْ: بِشِيلُوهْ مِنْ النَّاسْ الْآخَرِينْ.
MAT.17.26	وَ عِيسَى قَالْ لَيَّهْ: خَلَاصْ، مَا وَاجِبْ لِعِيَالْ الْمَلِكْ بِكَفُّوهْ. 
MAT.17.27	وَ لَاكِنْ مَا نِدَوْرُوا نِبَشْتُنُوا النَّاسْ السَّأَلَوْك الْمِيرِي دَوْل. وَ أَشَانْ دَا، أَمْشِي فِي خَشُمْ الْبَحَرْ وَ أَزْقُلْ جَمْبَاتَكْ فِي الْأَلْمِي. وَ الْحُوتَايْ الْأَوَّلْ تَكْرُبْهَا، فُكّ خَشُمْهَا وَ تَلْقَى دَاخَلْ رِيَالْ وَاحِدْ قِيمْتَهْ تِكَفِّي مِيرِي هَنَا نَاسَيْن. وَ شِيلَهْ وَ كَفِّي بَيَّهْ مِيرِي هَنَايِ وَ مِيرِي هَنَاكْ.
MAT.18.1	وَ فِي الْوَكِتْ دَا التَّلَامِيذْ جَوْا لِعِيسَى وَ سَأَلَوْه قَالَوْا: يَاتُو يَبْقَى النَّادُمْ الْكَبِيرْ فِي مَمْلَكَةْ اللهْ؟
MAT.18.2	وَ عِيسَى نَادَى وِلَيْد صَغَيَّرْ وَ خَطَّهْ فِي أُسُطْهُمْ. 
MAT.18.3	وَ عِيسَى قَالْ: نُقُولْ لَيْكُو الْحَقّ، كَانْ إِنْتُو مَا تِبَدُّلُوا فِكِرْكُو وَ كَانْ مَا تَبْقَوْا مِثِلْ عِيَالْ دُقَاقْ، مَا تَدْخُلُوا فِي مَمْلَكَةْ اللهْ. 
MAT.18.4	النَّادُمْ الْيِسَوِّي نَفْسَهْ صَغَيَّرْ و يَبْقَى مِثِلْ الْوِلَيْد دَا، هُو بَسْ الْكَبِيرْ فِي مَمْلَكَةْ اللهْ. 
MAT.18.5	وَ أَيِّ نَادُمْ الْيَقْبَلْ بِأُسْمِي وِلَيْد صَغَيِّرْ مِثِلْ دَا، يَقْبَلْنِي. 
MAT.18.6	وَ أَيِّ نَادُمْ الْيِتَلِّفْ إِيمَانْ هَنَا وَاحِدْ مِنْ الْعِيَالْ الدُّقَاقْ الْمُؤْمِنِينْ بَيِّ دَوْل، الْعَذَابْ الْيَرْجَاهْ شَدِيدْ لَحَدِّي أَخَيْر لِلنَّادُمْ دَاكْ كَانْ رَبَطَوْا مُرْحَاكَةْ كَبِيرَةْ فِي رَقَبْتَهْ وَ يَزْقُلُوهْ فِي لُبّ الْبَحَرْ الطَّوِيلْ. 
MAT.18.7	عَذَابْ يَرْجَى نَاسْ الدُّنْيَا أَشَانْ يسَوُّوا مَشَاكِلْ لِلْمُؤْمِنِينْ. لَابُدَّ أَشْيَاءْ وَاحِدِينْ يَبْقَوْا وَ بِسَبَبْهُمْ نَاسْ وَاحِدِينْ يَمُرْقُوا مِنْ الدَّرِبْ. وَ لَاكِنْ الْعَذَابْ يَرْجَى النَّادُمْ الْيِسَبِّبْ الْأَشْيَاءْ دَوْل.
MAT.18.8	وَ كَانْ إِيدَكْ وَلَّا رِجِلَكْ تِدَوْر تَمُرْقَكْ مِنْ الدَّرِبْ الْعَدِيلْ، أَقْطَعْهَا وَ أَزْقُلْهَا بَعِيدْ مِنَّكْ. أَخَيْر لَيْك كَانْ بِقِيتْ مَعْدُورْ وَ تَدْخُلْ فِي الْحَيَاةْ الْأَبَدِيَّةْ مِنْ يَزْقُلُوكْ فِي النَّارْ الْأَبَدِيَّةْ وَ عِنْدَكْ إِيدَيْن وَ رِجِلَيْن. 
MAT.18.9	وَ كَانْ عَيْنَكْ تِدَوْر تَمُرْقَكْ مِنْ الدَّرِبْ الْعَدِيلْ، سِلَّهَا وَ أَزْقُلْهَا بَعِيدْ مِنَّكْ. أَخَيْر لَيْك تَدْخُلْ فِي الْحَيَاةْ الْأَبَدِيَّةْ وَ عِنْدَكْ عَيْن وَاحِدَةْ مِنْ يَزْقُلُوكْ فِي نَارْ جَهَنَّمْ وَ فَضَّلْ لَيْك عُيُونْ إِتْنَيْن.
MAT.18.10	أَنْقَرْعُوا مَا تَحْقُرُوا أَيِّ وَاحِدْ مِنْ الصُّغَارْ دَوْل أَشَانْ نُقُولْ لَيْكُو مَلَائِكَتْهُمْ فِي السَّمَاءْ دَايْماً حَاضِرِينْ مَعَ أَبُوِي اللهْ. 
MAT.18.11	وَ أَنَا، إِبْن الْإِنْسَانْ، جِيتْ أَشَانْ نِنَجِّي النَّاسْ الْهَلْكَانِينْ. 
MAT.18.12	فِكِرْكُو شُنُو؟ نَادُمْ عِنْدَهْ غَنَمْ مِيَةْ وَ غَنَمَايْ وَاحِدَةْ وَدَّرَتْ. مَا يِخَلِّي التِّسْعَةْ وَ تِسْعِينْ فِي الْكَدَادَةْ وَ يَمْشِي يِفَتِّشْ الْمُوَدَّرَةْ وَلَّا؟ 
MAT.18.13	وَ نُقُولْ لَيْكُو الْحَقّ، كَانْ يَلْقَاهَا هُو يَبْقَى فَرْحَانْ زِيَادَةْ بِالْوَاحِدَةْ الْوَدَّرَتْ مِنْ بِالتِّسْعَةْ وَ تِسْعِينْ الْمَا وَدَّرَوْا. 
MAT.18.14	وَ سَوَا سَوَا مِثِلْ دَا أَبُوكُو اللهْ كُلَ مَا يِدَوْر وَاحِدْ مِنْ الصُّغَارْ دَوْل يَهْلَكْ.
MAT.18.15	كَانْ مُؤْمِنْ سَوَّى فَوْقَكْ خَطَأْ، أَمْشِي وِحَيْدَكْ وَ حَجِّي مَعَ أَخُوكْ دَا وِحَيْدكُو وَ وَصِّفْ لَيَّهْ خَطَأْ هَنَايَهْ وَ مَا تِأَوْرِي نَادُمْ آخَرْ. وَ كَانْ يَسْمَعْ كَلَامَكْ، خَلَاصْ إِنْتُو أَخْوَانْ. 
MAT.18.16	وَ كَانْ أَخُوكْ يَابَى مَا يَسْمَعْ كَلَامَكْ، أَمْشِي لَيَّهْ بَتَّانْ وَ شِيلْ مَعَاكْ وَاحِدْ وَلَّا إِتْنَيْن مِنْ الْأَخْوَانْ أَشَانْ ﴿شُهُودْ إِتْنَيْن أَوْ تَلَاتَةْ يِثَبُّتُوا أَيِّ كَلَامْ﴾. 
MAT.18.17	وَ كَانْ هو يَابَى مَا يَسْمَعْ كَلَامْهُمْ، جِيبْ الْكَلَامْ دَا لِمَلَمَّةْ الْمُؤْمِنِينْ. وَ كَانْ أَبَى مَا يَسْمَعْ كَلَامْ مَلَمَّةْ الْمُؤْمِنِينْ كُلَ، أَجْعَلَهْ مِثِلْ نَادُمْ كَافِرْ وَلَّا مِثِلْ نَادُمْ هَنَا الْجَمَارِكْ. 
MAT.18.18	أَشَانْ نُقُولْ لَيْكُو الْحَقّ، أَيِّ شَيْء الْجَعَلتُوهْ حَرَامْ فِي الْأَرْض، اللهْ فِي السَّمَاءْ كُلَ يَجْعَلَهْ حَرَامْ وَ أَيِّ شَيْء الْجَعَلْتُوهْ حَلَالْ فِي الْأَرْض، اللهْ فِي السَّمَاءْ كُلَ يَجْعَلَهْ حَلَالْ. 
MAT.18.19	وَ بَتَّانْ نِأَوْرِيكُو كَانْ نَاسَيْن مِنْكُو فِي الْأَرْض أَتَّفَقَوْا فِي أَيِّ شَيْء الْيِدَوْرُوهْ، أَبُوِي اللهْ الْفِي السَّمَاءْ هُو يِسَوِّيهْ لَيْهُمْ. 
MAT.18.20	وَ فِي أَيِّ بَكَانْ النَّاسْ يِلِمُّوا فَوْقَهْ بِأُسْمِي، كَانْ هُمَّنْ إِتْنَيْن وَلَّا تَلَاتَةْ بَسْ كُلَ، أَنَا ذَاتِي قَاعِدْ فِي أُسُطْهُمْ.
MAT.18.21	وَ بُطْرُسْ جَاءْ لِعِيسَى وَ سَأَلَهْ وَ قَالْ: سَيِّدْنَا، كَانْ أَخُوِي يِسَوِّي خَطَأْ فَوْقِي كَتِيرْ كَمْ مَرَّةْ نِسَامِحَهْ؟ نِسَامِحَهْ لَحَدِّي سَبْعَةْ مَرَّاتْ وَلَّا؟
MAT.18.22	وَ عِيسَى رَدَّ لَيَّهْ وَ قَالْ: مَا تِسَامِحَهْ لَحَدِّي سَبْعَةْ مَرَّاتْ بَسْ. لَاكِنْ سَامِحَهْ سَبْعِينْ سَبْعِينْ لَحَدِّي سَبْعَةْ مَرَّاتْ. 
MAT.18.23	أَيْوَى، مَمْلَكَةْ اللهْ تِشَابِهْ مِثِلْ كَيْ. نَادُمْ وَاحِدْ سُلْطَانْ وَ دَوَّرْ يِسَوِّي حِسَابْ مَعَ خَدَّامِينَهْ. 
MAT.18.24	وَ بَدَأْ يِحَاسِبْ مَعَاهُمْ وَ جَابَوْا لَيَّهْ خَدَّامْ وَاحِدْ وَ السُّلْطَانْ عِنْدَهْ عَشَرَةْ أَلِفْ كِيلَوْ هَنَا دَهَبْ فَوْقَهْ. 
MAT.18.25	وَ الْخَدَّامْ مَا عِنْدَهْ الشَّيْء الْيِكَفِّي بَيِّهْ الدِّينْ الْفَوْقَهْ. وَ سَيِّدَهْ السُّلْطَانْ قَالْ وَاجِبْ يِبِيعُوا الْخَدَّامْ مَعَ مَرْتَهْ وَ عِيَالَهْ وَ كُلَّ شَيْء الْعِنْدَهْ فِي سُوقْ الْعَبِيدْ أَشَانْ يِكَفِّي دَيْنَهْ. 
MAT.18.26	وَ لَاكِنْ الْخَدَّامْ وَقَعْ قِدَّامَهْ وَ قَالْ «يَا سَيِّدْنَا، أَصْبُرْنِي وَ نِكَفِّيكْ الْعِنْدَكْ فَوْقِي كُلَّ كَيْ». 
MAT.18.27	وَ سَيِّدْ الْخَدَّامْ دَا حَنَّ فَوْقَهْ وَ عَفَى لَيَّهْ الدَّيْن وَ خَلَّاهْ مَشَى.
MAT.18.28	وَ فِي الْبَكَانْ دَا، الْخَدَّامْ مَرَقْ مِنْ قِدَّامْ السُّلْطَانْ وَ مَشَى عَجَلَةْ لِنَادُمْ آخَرْ وَ هُو كُلَ مِنْ خَدَّامِينْ السُّلْطَانْ. وَ فَوْق أَخُوهْ دَا عِنْدَهْ دَيْن مِثِلْ كِيلَوْ إِتْنَيْن هَنَا دَهَبْ. وَ كَرَبَهْ وَ بَدَأْ يَخْنِقَهْ وَ قَالْ «كَفِّينِي الْعِنْدِي فَوْقَكْ». 
MAT.18.29	وَ أَخُوهْ الْخَدَّامْ وَقَعْ قِدَّامَهْ وَ شَحَدَهْ وَ قَالْ «أَصْبُرْنِي وَ نِكَفِّيكْ كُلَّ كَيْ». 
MAT.18.30	وَ الْخَدَّامْ أَبَى وَ مَشَى دَسَّهْ فِي السِّجِنْ لَحَدِّي يِكَفِّي الدَّيْن الْعِنْدَهْ فَوْقَهْ.
MAT.18.31	وَ أَخْوَانَهْ خَدَّامِينْ السُّلْطَانْ شَافَوْا الشَّيْء الْبِقِي دَا وَ بَرْجَلَوْا بِلْحَيْن. وَ مَشَوْا أَوْرَوْا سَيِّدْهُمْ بِكُلَّ شَيْء الْبِقِي. 
MAT.18.32	وَ سِيدْهُمْ نَادَاهْ لِلْخَدَّامْ دَا وَ قَالْ لَيَّهْ «يَا الْخَدَّامْ الْفَسِلْ. إِنْتَ شَحَدْتِنِي وَ أَنَا سَامَحْت لَيْك الدَّيْن الْكَتِيرْ دَا كُلَّ كَيْ. 
MAT.18.33	مَا وَاجِبْ لَيْك تِحِنّ فِي أَخُوكْ مِثِلْ أَنَا حَنَّيْت فَوْقَكْ إِنْتَ وَلَّا؟»
MAT.18.34	وَ سَيِّدَهْ زِعِلْ فَوْقَهْ بِلْحَيْن وَ سَلَّمَهْ لِلْعَسْكَرْ أَشَانْ يِعَذُّبُوهْ فِي السِّجِنْ لَحَدِّي يِكَفِّي دَيْنَهْ.
MAT.18.35	وَ أَبُوِي اللهْ يِسَوِّي مِثِلْ دَا كَانْ أَيِّ نَادُمْ مِنْكُو مَا يِسَامِحْ أَخُوهْ مِنْ قَلْبَهْ.
MAT.19.1	وَ وَكِتْ عِيسَى كَمَّلْ كَلَامَهْ دَا، هُو قَمَّ مِنْ دَارْ الْجَلِيلْ. وَ مَشَى فِي دَارْ الْيَهُودِيَّةْ و قَطَعْ بَحَرْ الْأُرْدُنْ. 
MAT.19.2	وَ نَاسْ كَتِيرِينْ مَرَّةْ وَاحِدْ تَابَعَوْه. وَ فِي الْبَكَانْ دَا، هُو دَاوَى الْمَرْضَانِينْ الْمَعَاهُمْ.
MAT.19.3	وَ فَرِيسِيِّينْ وَاحِدِينْ جَوْا لِعِيسَى أَشَانْ يِجَرُّبُوهْ. وَ سَأَلَوْه وَ قَالَوْا: حَلَالْ لِرَاجِلْ يِطَلِّقْ مَرْتَهْ بِأَيِّ سَبَبْ وَلَّا؟
MAT.19.4	وَ رَدَّ لَيْهُمْ وَ قَالْ: مَا قَرَيْتُوا الْكِتَابْ؟ فِي الْأَوَّلْ اللهْ خَلَقْ النَّاسْ وَ خَلَقَاهُمْ رَاجِلْ وَ مَرَةْ 
MAT.19.5	وَ قَالْ ﴿فِي السَّبَبْ دَا، أَيِّ رَاجِلْ يِخَلِّي أَمَّهْ وَ أَبُوهْ وَ يِلِمّ مَعَ مَرْتَهْ وَ النَّاسَيْن يَبْقَوْا جِسِمْ وَاحِدْ﴾. الْكَلَامْ دَا نِسِيتُوهْ وَلَّا؟ 
MAT.19.6	وَ بِمِثِلْ دَا، هُمَّنْ مَا نَاسَيْن بَتَّانْ أَشَانْ بِقَوْا جِسِمْ وَاحِدْ. اللهْ بَسْ رَبَطَاهُمْ وَ وَاجِبْ إِنْسَانْ مَا يِحِلُّهُمْ.
MAT.19.7	وَ سَأَلَوْه وَ قَالَوْا: كَانْ مِثِلْ كَيْ، كِكَّيْف مُوسَى أَمَرَانَا وَ قَالْ رَاجِلْ وَاجِبْ يَنْطِي شَهَادَةْ هَنَا الطَّلَاقْ لِمَرْتَهْ وَ يِطَلِّقْهَا؟
MAT.19.8	وَ عِيسَى رَدَّ لَيْهُمْ وَ قَالْ: مُوسَى أَنْطَاكُو إِذِنْ تِطَلُّقُوا عَوِينْكُو أَشَانْ رَاسْكُو قَوِي. وَ لَاكِنْ مَا مِثِلْ دَا فِي الْأَوَّلْ. 
MAT.19.9	وَ نُقُولْ لَيْكُو أَيِّ نَادُمْ الْيِطَلِّقْ مَرْتَهْ مَا بِسَبَبْ هَنَا الزِّنَى وَ يَاخَدْ مَرَةْ آخَرَةْ، يَزْنَى.
MAT.19.10	وَ تَلَامِيذَهْ قَالَوْا لَيَّهْ: كَانْ حَالَةْ الرَّاجِلْ مَعَ مَرْتَهْ مِثِلْ دَا، أَخَيْر لِرَاجِلْ مَا يَاخُدْ.
MAT.19.11	وَ عِيسَى رَدَّ لَيْهُمْ وَ قَالْ: مَا كُلَّ النَّاسْ يَقْدَرَوْا يَقْبَلَوْا كَلَامْكُو دَا، إِلَّا النَّاسْ الْاللهْ أَنْطَاهُمْ. 
MAT.19.12	نَاسْ وَاحِدِينْ مَا يَاخُدُوا أَشَانْ مِنْ وِلْدَوْهُمْ هُمَّنْ مِثِلْ خُصْيَةْ. وَ نَاسْ وَاحِدِينْ مَا يَاخُدُوا أَشَانْ النَّاسْ خَصَوْهُمْ. وَ نَاسْ آخَرِينْ يَبْقَوْا مِثِلْ خُصْيَةْ أَشَانْ شَالَوْا نِيَّةْ يَخْدُمُوا لِمَمْلَكَةْ اللهْ. خَلَاصْ، أَيِّ نَادُمْ الْيَقْدَرْ يَقْبَلْ الْكَلَامْ دَا، خَلِّي يَقْبَلَهْ.
MAT.19.13	بَعَدَيْن نَاسْ وَاحِدِينْ قَدَّمَوْا عِيَالْهُمْ الدُّقَاقْ لِعِيسَى أَشَانْ يُخُطّ إِيدَيْنَهْ فَوْقهُمْ وَ يِصَلِّي لَيْهُمْ. وَ تَلَامِيذَهْ هَرَجَوْهُمْ. 
MAT.19.14	وَ لَاكِنْ عِيسَى قَالْ: خَلُّوا الْعِيَالْ يَجُوا لَيِّ وَ مَا تَدْحَرَوْهُمْ أَشَانْ مَمْلَكَةْ اللهْ هَنَا النَّاسْ الْمِثِلْهُمْ.
MAT.19.15	وَ بَعَدْ خَطَّ إِيدَيْنَهْ فَوْقهُمْ، هُو فَاتْ مِنْ الْبَكَانْ دَا.
MAT.19.16	وَ نَادُمْ وَاحِدْ جَاءْ لَيَّهْ وَ سَأَلَهْ قَالْ: يَا سَيِّدْنَا، شُنُو الْعَمَلْ الْعَدِيلْ اللَّازِمْ نِسَوِّيهْ أَشَانْ نَلْقَى الْحَيَاةْ الْأَبَدِيَّةْ؟
MAT.19.17	وَ عِيسَى رَدَّ لَيَّهْ وَ قَالْ: مَالَا تَسْأَلْنِي بِالْعَمَلْ الْعَدِيلْ؟ وَاحِدْ بَسْ عَدِيلْ وَ هُو اللهْ. وَ لَاكِنْ كَانْ تِدَوْر تَدْخُلْ فِي الْحَيَاةْ الْأَبَدِيَّةْ، طَبِّقْ الْوَصَايَا.
MAT.19.18	وَ الصَّبِي سَأَلَهْ وَ قَالْ: الْوَيْنُوهُمْ؟
MAT.19.18	وَ عِيسَى رَدَّ لَيَّهْ وَ قَالْ: مَا تَكْتُلْ وَ مَا تَزْنَى وَ مَا تَسْرِقْ وَ مَا تَشْهَدْ بِكِدِبْ. 
MAT.19.19	وَ كَرِّمْ أَمَّكْ وَ أَبُوكْ وَ حِبّ أَخُوكْ مِثِلْ تِحِبّ نَفْسَكْ.
MAT.19.20	وَ الصَّبِي قَالْ: مِنْ وَكِتْ أَنَا صَغَيَّرْ، نِتَابِعْ كُلَّ الْوَصَايَا دَوْل. وَ شُنُو قَصَّرْ لَيِّ؟
MAT.19.21	وَ عِيسَى رَدَّ لَيَّهْ وَ قَالْ: كَانْ تِدَوْر تَبْقَى نَادُمْ بَلَا عَيْب أَمْشِي بِيعْ كُلَّ شَيْء الْعِنْدَكْ وَ أَنْطِي تَمَنَهْ لِلْمَسَاكِينْ وَ مِثِلْ دَا تَلْقَاهْ قِدَّامَكْ. وَ خَلَاصْ تَعَالْ تَابِعْنِي.
MAT.19.22	وَ وَكِتْ الصَّبِي سِمِعْ الْكَلَامْ دَا، هُو بِقِي حَزْنَانْ وَ فَاتْ أَشَانْ عِنْدَهْ مَالْ كَتِيرْ.
MAT.19.23	وَ عِيسَى قَالْ لِتَلَامِيذَهْ: نُقُولْ لَيْكُو الْحَقّ، الدَّخُولْ فِي مَمْلَكَةْ اللهْ قَاسِي لِلنَّادُمْ الْعِنْدَهْ مَالْ كَتِيرْ. 
MAT.19.24	وَ بَتَّانْ نُقُولْ لَيْكُو، دَخُولْ الْجَمَلْ فِي قَدّ هَنَا إِبْرَةْ هَيِّنْ مِنْ دَخُولْ سِيدْ الْمَالْ فِي مَمْلَكَةْ اللهْ.
MAT.19.25	وَ التَّلَامِيذْ عَجَّبَوْا بِلْحَيْن مِنْ الْكَلَامْ دَا وَ سَأَلَوْه وَ قَالَوْا: كَانْ مِثِلْ كَيْ، يَاتُو يَقْدَرْ يَنْجَى؟
MAT.19.26	وَ عِيسَى شَافَاهُمْ عَدِيلْ كَيْ وَ قَالْ لَيْهُمْ: دَا قَاسِي مَرَّةْ وَاحِدْ لِلنَّاسْ وَ لَاكِنْ مَا فِي شَيْء قَاسِي لِلهْ.
MAT.19.27	وَ بُطْرُسْ قَالْ: وَ أَنِحْنَ كَيْ، خَلَّيْنَا كُلَّ شَيْء الْعِنْدِنَا أَشَانْ نِتَابُعُوكْ. وَ اللهْ يَنْطِينَا شُنُو؟
MAT.19.28	عِيسَى رَدَّ لَيْهُمْ وَ قَالْ: نُقُولْ لَيْكُو الْحَقّ، وَكِتْ أَنَا، إِبْن الْإِنْسَانْ، نَقْعُدْ فِي الْكُرْسِي الْعَظِيمْ فِي الزَّمَنْ الْفِيَهْ اللهْ يِسَوِّي كُلَّ شَيْء جَدِيدْ، إِنْتُو التَّابَعْتُونِي تَقْعُدُوا فِي كَرَاسِي أَتْنَا عَشَرْ وَ تَحْكُمُوا قَبَايِلْ بَنِي إِسْرَائِيلْ الْأَتْنَا عَشَرْ. 
MAT.19.29	وَ أَيِّ نَادُمْ الْقَمَّ فِي شَانْ أُسْمِي وَ خَلَّى بُيُوتَهْ وَلَّا أَخْوَانَهْ وَلَّا أَخْوَاتَهْ وَلَّا أَبُوهْ وَلَّا أَمَّهْ وَلَّا عِيَالَهْ وَلَّا زِرَاعْتَهْ، اللهْ يَنْطِيهْ مِيَةْ مَرَّةْ زِيَادَةْ وَ يَنْطِيهْ الْحَيَاةْ الْأَبَدِيَّةْ. 
MAT.19.30	لَاكِنْ نَاسْ كَتِيرِينْ الْقَاعِدِينْ وَرَاءْ يَبْقَوْا قِدَّامْ. وَ نَاسْ كَتِيرِينْ الْقَاعِدِينْ قِدَّامْ كَمَانْ يَبْقَوْا وَرَاءْ.
MAT.20.1	وَ مَمْلَكَةْ اللهْ تِشَابِهْ مِثِلْ كَيْ. نَادُمْ وَاحِدْ سِيدْ الْمَالْ وَ عِنْدَهْ جِنَيْنَةْ هَنَا عِنَبْ. وَ مَرَقْ فَجُرْ بَدْرِي وَ أَجَّرْ خَدَّامِينْ أَشَانْ يَخْدُمُوا فِي جِنَيْنتَهْ. 
MAT.20.2	وَ قَالْ لَيْهُمْ يِكَفِّيهُمْ دِينَارْ وَاحِدْ فِي الْيَوْم وَ وَافَقَوْا. وَ رَسَّلَاهُمْ فِي جِنَيْنتَهْ. 
MAT.20.3	وَ بَعَدَيْن مَرَقْ قَرِيبْ لِلسَّاعَةْ تِسْعَةْ وَ مَشَى فِي الْمَوْقَفْ وَ لِقِي خَدَّامِينْ مَا عِنْدُهُمْ خِدْمَةْ. 
MAT.20.4	وَ قَالْ لَيْهُمْ: أَمْشُوا أَخَدْمُوا فِي جِنَيْنتِي وَ نِكَفِّيكُو الْقُرُسْ الْوَاجِبْ لَيْكُو.
MAT.20.4	وَ مَشَوْا. 
MAT.20.5	وَ مَرَقْ بَتَّانْ قَرِيبْ لِلسَّاعَةْ أَتْنَا عَشَرْ وَ بَعَدَيْن مَرَقْ قَرِيبْ لِلسَّاعَةْ تَلَاتَةْ بَعَدْ الضُّهُرْ وَ رَسَّلْ خَدَّامِينْ زِيَادَةْ فِي جِنَيْنتَهْ. 
MAT.20.6	وَ قَرِيبْ لِلسَّاعَةْ خَمْسَةْ فِي الْعَصُرْ مَرَقْ بَتَّانْ وَ لِقِي خَدَّامِينْ آخَرِينْ مَا عِنْدُهُمْ خِدْمَةْ وَ سَأَلَاهُمْ وَ قَالْ: مَالَا إِنْتُو قَاعِدِينْ هِنِي مِنْ الْفَجُرْ وَ مَا تَخْدُمُوا؟
MAT.20.7	وَ رَدَّوْا لَيَّهْ وَ قَالَوْا: نَادُمْ وَاحِدْ مَا خَدَّمَانَا.
MAT.20.7	وَ قَالْ لَيْهُمْ: إِنْتُو كُلَ أَمْشُوا أَخَدْمُوا فِي جِنَيْنتِي.
MAT.20.8	وَ وَكِتْ بِقِي مَغَرِبْ سِيدْ الْجِنَيْنَةْ حَجَّى لِوَكِيلَهْ وَ قَالْ: نَادِي الْخَدَّامِينْ وَ أَنْطِيهُمْ قُرُسْهُمْ مِثِلْ كَيْ. النَّاسْ الْجَوْا وَرَاءْ، أَنْطِيهُمْ قُرُسْهُمْ أَوَّلْ لَحَدِّي تِوَصِّلْ فِي النَّاسْ الْجَوْا أَوَّلْ.
MAT.20.9	وَ النَّاسْ الْخَدَمَوْا مِنْ السَّاعَةْ خَمْسَةْ بَسْ جَوْا. وَ أَنْطَوْهُمْ دِينَارْ دِينَارْ. 
MAT.20.10	وَ النَّاسْ الْخَدَمَوْا أَوَّلْ جَوْا. وَ فِي فِكِرْهُمْ يَنْطُوهُمْ زِيَادَةْ مِنْ النَّاسْ الْجَوْا وَرَاهُمْ. وَ لَاكِنْ هُمَّنْ كُلَ أَنْطَوْهُمْ دِينَارْ دِينَارْ.
MAT.20.11	وَ وَكِتْ لِقَوْا دِينَارْهُمْ هَارَجَوْا مَعَ سِيدْ الْجِنَيْنَةْ. 
MAT.20.12	وَ قَالَوْا: النَّاسْ الْجَوْا وَرَانَا دَوْل خَدَمَوْا مُدَّةْ سَاعَةْ وَاحِدَةْ بَسْ وَ إِنْتَ كَفَّيْتهُمْ سَوَا سَوَا مَعَانَا وَ أَنِحْنَ خَدَمْنَا فِي الْحَرَّايْ مِنْ الْفَجُرْ لَحَدِّي الْمَغَرِبْ.
MAT.20.13	وَ رَدَّ لِوَاحِدْ مِنْهُمْ وَ قَالْ: يَا أَخُوِي، أَنَا مَا سَوَيْت لَيْك شَيْء فَسِلْ. أَنَا وَافَقْت مَعَاكْ نَنْطِيكْ دِينَارْ وَاحِدْ. وَلَّا مَا كَيْ؟ 
MAT.20.14	شِيلْ قُرْسَكْ وَ شِيل دَرْبَكْ. نِدَوْر نَنْطِي الْقُرُسْ مِثِلْ الْأَنْطَيْتَكْ لِلنَّاسْ الْجَوْا وَرَاءْ. 
MAT.20.15	تُقُولْ أَنَا مَا نَقْدَرْ نِسَوِّي مِثِلْ نِدَوْرَهْ فِي مَالِي وَلَّا؟ وَلَّا عِنْدَكْ حُسُدْ أَشَانْ إِيدِي تَنْطِي؟
MAT.20.16	وَ عِيسَى قَالْ: خَلَاصْ مِثِلْ كَيْ، الْوَرَاءْ يَبْقَى قِدَّامْ وَ الْقِدَّامْ يَبْقَى وَرَاءْ.
MAT.20.17	وَ وَكِتْ عِيسَى قَاعِدْ يِسَافِرْ لِمَدِينَةْ الْقُدُسْ، هُو طَرَّفْ التَّلَامِيذْ الْأَتْنَا عَشَرْ فِي الدَّرِبْ وَ حَجَّى لَيْهُمْ وِحَيْدهُمْ وَ قَالْ: 
MAT.20.18	أَسْمَعَوْا، أَنِحْنَ نَمْشُوا فِي مَدِينَةْ الْقُدُسْ وَ هِنَاكْ يِسَلُّمُوا إِبْن الْإِنْسَانْ لِكُبَارَاتْ رُجَالْ الدِّينْ وَ لِلْعُلَمَاء وَ هُمَّنْ يَحْكُمُوا لَيَّهْ بِالْمَوْت. 
MAT.20.19	وَ يِسَلُّمُوا إِبْن الْإِنْسَانْ لِلْكُفَّارْ وَ هُمَّنْ يِشَمُّتُوا لَيَّهْ وَ يَجْلُدُوهْ وَ يَكْتُلُوهْ فِي حَطَبْ الصَّلِيبْ. وَ لَاكِنْ فِي تَلَاتَةْ يَوْم هُو يَبْعَثْ.
MAT.20.20	وَ أَمُّهُمْ لِأَوْلَادْ زَبَدِي جَاتْ لِعِيسَى مَعَ أَوْلَادْهَا الْإِتْنَيْن وَ سَجَدَتْ لَيَّهْ أَشَانْ تِدَوْر تَسْأَلْ مِنَّهْ شَيْء. 
MAT.20.21	وَ عِيسَى قَالْ لَيْهَا: تِدَوْرِي شُنُو؟
MAT.20.21	وَ رَدَّتْ لَيَّهْ وَ قَالَتْ: وَكِتْ تَبْقَى مَلِكْ، أَنْطِي إِذِنْ لِأَوْلَادِي دَوْل أَشَانْ يَحْكُمُوا مَعَاكْ، الْوَاحِدْ بِإِيدَكْ الزَّيْنَةْ وَ الْوَاحِدْ بِإِيدَكْ الْإِسْرَةْ.
MAT.20.22	وَ عِيسَى رَدَّ وَ قَالْ لِيَعْقُوبْ وَ يُوحَنَّا: إِنْتُو مَا فِهِمْتُوا الشَّيْء الْإِنْتُو تِدَوْرُوهْ. تَقْدَرَوْا تَشَرْبَوْا مِنْ كَاسْ التَّعَبْ الْأَنَا نَشْرَبْ مِنَّهْ وَلَّا؟
MAT.20.22	وَ رَدَّوْا لَيَّهْ وَ قَالَوْا: أَيْوَى، نَقْدَرُوا.
MAT.20.23	وَ قَالْ لَيْهُمْ: أَكِيدْ تَشَرْبَوْا مِنْ كَاسِي لَاكِنْ مَا نَقْدَرْ نِخْتَارْ النَّاسْ الْيَقْعُدُوا بِإِيدِي الزَّيْنَةْ وَ بِإِيدِي الْإِسْرَةْ. اللهْ جَهَّزْ الْبَكَانَاتْ دَوْل لِلنَّاسْ الْإِخْتَارَاهُمْ.
MAT.20.24	وَ التَّلَامِيذْ الْعَشَرَةْ سِمْعَوْا الْكَلَامْ دَا وَ زِعِلَوْا مِنْ الْأَخْوَانْ الْإِتْنَيْن. 
MAT.20.25	وَ عِيسَى نَادَى كُلَّ تَلَامِيذَهْ أَشَانْ يَجُوا لَيَّهْ. وَ قَالْ: أَسْمَعَوْا، أَيِّ مَلِكْ هَنَا الْأُمَمْ يَحْكِمْ نَاسَهْ مِثِلْ هُو سِيدْ شَعَبَهْ وَ تَعَرْفُوا كِكَّيْف الْكُبَارَاتْ عِنْدُهُمْ قُدْرَةْ فَوْق النَّاسْ. 
MAT.20.26	وَ لَاكِنْ إِنْتُو مَا وَاجِبْ تَبْقَوْا مِثِلْهُمْ. أَيِّ نَادُمْ مِنْكُو الْيِدَوْر يَبْقَى كَبِيرْ، خَلِّي يَبْقَى خَدَّامْكُو. 
MAT.20.27	وَ أَيِّ نَادُمْ الْيِدَوْر يَبْقَى رَئِيسْكُو، خَلِّي يَبْقَى عَبِدْكُو. 
MAT.20.28	سَوُّوا مِثْلِي أَنَا، إِبْن الْإِنْسَانْ. أَنَا مَا جِيتْ أَشَانْ النَّاسْ يَخْدُمُوا لَيِّ لَاكِنْ أَشَانْ نَخْدِمْ لِلنَّاسْ. وَ جِيتْ أَشَانْ نَفْدَى نَاسْ كَتِيرِينْ بِرُوحِي.
MAT.20.29	وَ وَكِتْ عِيسَى وَ تَلَامِيذَهْ مَارْقِينْ مِنْ حِلَّةْ أَرِيحَا، نَاسْ كَتِيرِينْ مَشَوْا وَرَايَهْ. 
MAT.20.30	وَ عَمْيَانِينْ إِتْنَيْن قَاعِدِينْ جَنْب الشَّارِعْ. وَ سِمْعَوْا عِيسَى مَاشِي بِالدَّرِبْ دَا وَ عَاطَوْا وَ قَالَوْا: يَا سَيِّدْنَا. يَا إِبْن دَاوُدْ. أَرْحَمْنَا.
MAT.20.31	وَ النَّاسْ هَرَجَوْهُمْ أَشَانْ يَسْكُتُوا وَ لَاكِنْ الْعَمْيَانِينْ قَمَّوْا يِعِيطُوا بِزِيَادَةْ: يَا سَيِّدْنَا. يَا إِبْن دَاوُدْ. أَرْحَمْنَا.
MAT.20.32	وَ عِيسَى وِقِفْ وَ نَادَاهُمْ أَشَانْ يَجُوا لَيَّهْ. وَ سَأَلَاهُمْ وَ قَالْ: تِدَوْرُوا نِسَوِّي لَيْكُو شُنُو؟
MAT.20.33	وَ رَدَّوْا لَيَّهْ وَ قَالَوْا: سَيِّدْنَا خَلِّي عُيُونَّا يِنْفَتْحُوا.
MAT.20.34	وَ عِيسَى حَنَّ فَوْقهُمْ وَ لِمِسْ عُيُونْهُمْ وَ عَجَلَةْ كَيْ هُمَّنْ قَمَّوْا بِشِيفُوا. وَ خَلَاصْ قَمَّوْا فَوْق وَ تَابَعَوْه.
MAT.21.1	وَ عِيسَى وَ تَلَامِيذَهْ قَرَّبَوْا لِمَدِينَةْ الْقُدُسْ وَ لِحْقَوْا حِلَّةْ أُسُمْهَا بَيْت فَاجِي فِي جَبَلْ الزَّيْتُونْ. وَ عِيسَى رَسَّلْ قِدَّامَهْ إِتْنَيْن مِنْ تَلَامِيذَهْ 
MAT.21.2	وَ قَالْ لَيْهُمْ: أَمْشُوا فِي الْحِلَّةْ الْقِدَّامْنَا دِي وَ عَجَلَةْ تَلْقَوْا حُمَارَةْ مَرْبُوطَةْ بِصَغِيرْهَا. حِلُّوهُمْ وَ جِيبُوهُمْ لَيِّ هِنِي. 
MAT.21.3	وَ كَانْ نَادُمْ بُقُولْ لَيْكُو كَلَامْ، قُولُوا لَيَّهْ «الرَّبّ بِدَوْرهُمْ». وَ كَانْ قُلْتُوا لَيَّهْ كَيْ، يِخَلِّيهُمْ يَجُوا عَجَلَةْ.
MAT.21.4	وَ بِقِي مِثِلْ دَا أَشَانْ كَلَامْ اللهْ يِتِمّ. زَمَانْ النَّبِي قَالْ 
MAT.21.5	﴿قُولُوا لِمَدِينَةْ الْقُدُسْ الْقَاعِدَةْ فِي جَبَلْ صَهْيُونْ: شِيفِي، دَا سَيِّدْكِ الْمَلِكْ جَايِ لَيْكِ. وَ هُو دَلُولْ وَ رَاكِبْ فِي حُمَارْ. أَيْوَى، هُو رَاكِبْ فِي وِلَيْد هَنَا حُمَارَةْ﴾.
MAT.21.6	وَ التَّلَامِيذْ الْإِتْنَيْن سَوَّوْا مِثِلْ عِيسَى قَالْ لَيْهُمْ. 
MAT.21.7	وَ جَابَوْا الْحُمَارَةْ بِصَغِيرْهَا وَ شَالَوْا خُلْقَانْهُمْ وَ فَرَّشَوْهُمْ فِي الْحُمَارَةْ وَ في الدَّهَشْ وَ عِيسَى رِكِبْ. 
MAT.21.8	وَ نَاسْ كَتِيرِينْ بِلْحَيْن لَمَّوْا وَ قَمَّوْا سَوَّوْا زِينَةْ لِلشَّارِعْ وَ فَرَّشَوْا خُلْقَانْهُمْ فِي الدَّرِبْ. وَ نَاسْ آخَرِينْ قَطَعَوْا فُرُوعْ الشَّدَرْ وَ فَرَّشَوْهُمْ فِي الدَّرِبْ. 
MAT.21.9	وَ نَاسْ كَتِيرِينْ جَايِينْ مَعَ عِيسَى قِدَّامَهْ وَ وَرَايَهْ وَ كُلُّهُمْ قَاعِدِينْ يَشْكُرُوا بِحِسّ عَالِي بُقُولُوا: اللهْ يَنْصُرْ إِبْن دَاوُدْ! مَبْرُوكْ لِلْجَايِ بِأُسُمْ اللهْ! سُبْحَانْ اللهْ وَ تَعَالَى!
MAT.21.10	وَ وَكِتْ عِيسَى دَخَلْ فِي مَدِينَةْ الْقُدُسْ، كُلَّ نَاسْ الْمَدِينَةْ حَرَّكَوْا وَ أَسَّاءَلَوْا أَمْبَيْنَاتْهُمْ قَالَوْا: النَّادُمْ دَا يَاتُو؟
MAT.21.11	وَ النَّاسْ الْجَايِينْ مَعَ عِيسَى رَدَّوْا لَيْهُمْ وَ قَالَوْا: دَا عِيسَى النَّبِي مِنْ حِلَّةْ النَّاصِرَةْ فِي دَارْ الْجَلِيلْ.
MAT.21.12	وَ عِيسَى دَخَلْ فِي بَيْت اللهْ وَ طَرَدَاهُم لِكُلَّ النَّاسْ الْقَاعِدِينْ بِسَاوُقُوا فِي الْحَوْش. وَ شَقْلَبْ كُلَّ طَرَابِيزْ النَّاسْ الْبِبَدُّلُوا قُرُسْ وَ كُلَّ بَنْبَرْ النَّاسْ الْبِسَاوُقُوا حَمَامْ. 
MAT.21.13	وَ عِيسَى قَالْ لَيْهُمْ: فِي الْكِتَابْ اللهْ قَالْ ﴿بَيْتِي بِنَادُوهْ بَيْت هَنَا الصَّلَاةْ﴾ وَ لَاكِنْ إِنْتُو ﴿سَوَّيْتُوهْ بَيْت هَنَا سَرَارِيقْ﴾.
MAT.21.14	وَ وَكِتْ عِيسَى قَاعِدْ فِي بَيْت اللهْ، الْعَمْيَانِينْ وَ الْمَعْدُورِينْ جَوْا لَيَّهْ وَ هُو دَاوَاهُمْ. 
MAT.21.15	وَ كُبَارَاتْ رُجَالْ الدِّينْ وَ الْعُلَمَاء شَافَوْا الْعَجَايِبْ الْعِيسَى بِسَوِّيهُمْ وَ سِمْعَوْا فِي بَيْت اللهْ حِسّ الْعِيَالْ الْبَشْكُرُوا بِحِسّ عَالِي وَ بُقُولُوا «الله يَنْصُرْ إِبْن دَاوُدْ».
MAT.21.15	وَ الْكُبَارَاتْ زِعِلَوْا.
MAT.21.16	وَ سَأَلَوْا عِيسَى وَ قَالَوْا: مَا سِمِعْت كَلَامْهُمْ وَلَّا؟
MAT.21.16	وَ عِيسَى رَدَّ لَيْهُمْ وَ قَالْ: أَيْوَى، سِمِعْت كَلَامْهُمْ. وَ تَعَرْفُوا كَدَرْ الْكِتَابْ بُقُولْ ﴿إِنْتَ سَوَّيْت الْعِيَالْ الصُّغَارْ وَ الْبَرْضُعُوا يَمْدَحَوْا بِمَدِحْ عَدِيلْ مَرَّةْ وَاحِدْ﴾.
MAT.21.17	وَ خَلَاصْ مَرَقْ خَلَاهُمْ. وَ مَرَقْ مِنْ الْمَدِينَةْ وَ مَشَى فِي حِلَّةْ أُسُمْهَا بَيْت عَنْيَا وَ رَقَدْ هِنَاكْ.
MAT.21.18	وَ أَمْبَاكِرْ فَجُرْ، عِيسَى قَمَّ جَايِ فِي الْمَدِينَةْ. وَ هُو جِيعَانْ. 
MAT.21.19	وَ شَافْ شَدَرَةْ هنا تِينْ
MAT.21.19	وَ عَجَلَةْ كَيْ الشَّدَرَةْ يِبْسَتْ. 
MAT.21.20	وَ التَّلَامِيذْ شَافَوْهَا وَ عَجَّبَوْا بِلْحَيْن وَ قَالَوْا: الشَّدَرَةْ يِبْسَتْ عَجَلَةْ مَرَّةْ وَاحِدْ.
MAT.21.21	وَ عِيسَى رَدَّ لَيْهُمْ وَ قَالْ: نُقُولْ لَيْكُو الْحَقّ، كَانْ آمَنْتُوا وَ مَا تِشَكُّكُوا، إِنْتُو مَا تِسَوُّوا بَسْ مِثِلْ أَنَا سَوَّيْت لِلشَّدَرَةْ دِي. كَانْ قُلْتُوا لِلْحَجَرْ دَا «أَمْرُقْ مِنْ هِنِي وَ أَقَعْ فِي الْبَحَرْ»، خَلَاصْ يَبْقَى مِثِلْ كَلَامْكُو. 
MAT.21.22	وَ كَانْ عِنْدُكُو إِيمَانْ، كُلَّ شَيْء التَّسَأَلَوْه فِي دُعَاءْ اللهْ يَنْطِيكُو.
MAT.21.23	وَ لِحْقَوْا بَيْت اللهْ وَ عِيسَى بَدَأْ يِعَلِّمْ النَّاسْ. وَ كُبَارَاتْ رُجَالْ الدَّيْن وَ الشُّيُوخْ جَوْا لَيَّهْ وَ سَأَلَوْه وَ قَالَوْا: تِسَوِّي الْخِدْمَةْ دِي بِإِذِنْ يَاتُو؟ وَ يَاتُو الْأَنْطَاكْ الْإِذِنْ دَا؟
MAT.21.24	وَ عِيسَى رَدَّ لَيْهُمْ وَ قَالْ: وَ أَنَا كُلَ عِنْدِي سُؤَالْ نَسْأَلْكُو. كَانْ إِنْتُو تُرُدُّوا لَيِّ، أَنَا نُقُولْ لَيْكُو يَاتُو أَنْطَانِي الْإِذِنْ أَشَانْ نِسَوِّي الْخِدْمَةْ دِي. 
MAT.21.25	يَحْيَى غَطَّسْ النَّاسْ بِإِذِنْ يَاتُو؟ عِنْدَهْ إِذِنْ مِنْ اللهْ وَلَّا عِنْدَهْ إِذِنْ مِنْ النَّاسْ بَسْ؟
MAT.21.25	وَ أَشَّاوَرَوْا أَمْبَيْنَاتْهُمْ وَ قَالَوْا: كَانْ نُقُولُوا «يَحْيَى عِنْدَهْ إِذِنْ مِنْ اللهْ»، أَكِيدْ عِيسَى يُقُولْ لَيْنَا «مَالَا مَا صَدَّقْتُوا كَلَامَهْ؟» 
MAT.21.26	وَ كَانْ نُقُولُوا «يَحْيَى عِنْدَهْ إِذِنْ مِنْ النَّاسْ بَسْ»، أَنِحْنَ نَخَافَوْا مِنْ النَّاسْ اللَّامِّينْ هِنِي دَوْل. أَكُونْ يِغَبُّنُوا فَوْقنَا وَ يِسَوُّوا لَيْنَا شَيْء فَسِلْ أَشَانْ فِي فِكِرْ كُلَّ النَّاسْ دَوْل يَحْيَى هُو نَبِي.
MAT.21.27	وَ رَدَّوْا لِعِيسَى وَ قَالَوْا: دَا مَا نَعَرْفُوهْ.
MAT.21.27	وَ عِيسَى رَدَّ لَيْهُمْ وَ قَالْ: خَلَاصْ أَنَا كُلَ مَا نِأَوْرِيكُو يَاتُو الْأَنْطَانِي إِذِنْ أَشَانْ نِسَوِّي عَمَلِي.
MAT.21.28	وَ فِكِرْكُو شُنُو؟ نَادُمْ وَاحِدْ عِنْدَهْ أَوْلَادْ إِتْنَيْن. وَ مَشَى لِلْكَبِيرْ وَ قَالْ: وِلَيْدِي أَمْشِي أَخْدِمْ الْيَوْم فِي جِنَيْنتِي.
MAT.21.29	وَ الْوِلَيْد قَالْ: لا، مَا نَمْشِي.
MAT.21.29	وَ لَاكِنْ بَعَدَيْن الْوِلَيْد نِدِمْ لِلْكَلَامْ الْقَالَهْ وَ مَشَى وَ خَدَمْ فِي الْجِنَيْنَةْ. 
MAT.21.30	وَ الرَّاجِلْ مَشَى لِوِلَيْدَهْ الصَّغَيَّرْ وَ قَالْ لَيَّهْ نَفْس الشَّيْء. وَ الصَّغَيَّرْ قَالْ: أَيْوَى، سَيِّدْنَا، نَمْشِي.
MAT.21.30	وَ لَاكِنْ مَا مَشَى. 
MAT.21.31	مِنْ الْإِتْنَيْن دَوْل يَاتُو سَوَّى الشَّيْء الْأَبُوهُمْ بِدَوْرَهْ؟
MAT.21.31	وَ الْكُبَارَاتْ قَالَوْا: الْأَوَّلْ.
MAT.21.31	وَ عِيسَى قَالْ لَيْهُمْ: وَ نُقُولْ لَيْكُو الْحَقّ نَاسْ الْجَمَارِكْ وَ الشَّرَامِيطْ يِنْدَسَّوْا فِي مَمْلَكَةْ اللهْ قِدَّامْكُو. 
MAT.21.32	يَحْيَى جَاءْ لَيْكُو فِي دَرِبْ الْحَقّ وَ إِنْتُو مَا صَدَّقْتُوا كَلَامَهْ. لَاكِنْ نَاسْ الْجَمَارِكْ وَ الشَّرَامِيطْ صَدَّقَوْه. وَ وَكِتْ شِفْتُوهُمْ تَابَوْا مِنْ ذُنُوبْهُمْ، إِنْتُو مَا غَيَّرْتُوا فِكِرْكُو الْأَوَّلْ وَ مَا تُبْتُوا وَ مَا صَدَّقْتُوا كَلَامَهْ.
MAT.21.33	أَسْمَعَوْا نُقُولْ لَيْكُو مَثَلْ آخَرْ. نَادُمْ وَاحِدْ سِيدْ الْمَالْ مَقَّنْ عِنَبْ فِي جِنَيْنَةْ وَ زَرَبَاهَا وَ نَكَتْ نُقْرَةْ أَشَانْ يِعَصُّرُوا فَوْقهَا الْعِنَبْ وَ بَنَى بَيْت هَنَا حَرَاسَةْ. وَ هُو أَجَّرْ حَرَّاتِينْ أَشَانْ يَخْدُمُوا فَوْقهَا وَ خَلَاصْ خَطَرْ وَ مَشَى فِي بَلَدْ آخَرَةْ.
MAT.21.34	وَ وَكِتْ هَنَا لَمِّينْ الْعِنَبْ قَرَّبْ وَ هُو رَسَّلْ عَبِيدَهْ لِلْحَرَّاتِينْ أَشَانْ يِشِيلُوا الْعِنَبْ الْمُوَالِيهْ. 
MAT.21.35	وَ الْحَرَّاتِينْ كَرَبَوْا عَبِيدَهْ وَ الْوَاحِدْ دَقَّوْه وَ الْآخَرْ كَتَلَوْه وَ آخَرْ بَتَّانْ رَجَمَوهْ.
MAT.21.36	وَ بَعَدَيْن سِيدْ الْجِنَيْنَةْ رَسَّلْ عَبِيدْ آخَرِينْ، زِيَادَةْ مِنْ الْأَوَّلْ. وَ الْحَرَّاتِينْ سَوَّوْا لَيْهُمْ مِثِلْ سَوَّوْا لِلنَّاسْ الْجَوْا أَوَّلْ. 
MAT.21.37	وَ خَلَاصْ رَسَّلْ لَيْهُمْ وِلَيْدَهْ وَ قَالْ: أَكِيدْ يِكَرُّمَوْا وِلَيْدِي.
MAT.21.38	وَ لَاكِنْ الْحَرَّاتِينْ شَافَوْا وِلَيْد سَيِّدْهُمْ وَ قَالَوْا أَمْبَيْنَاتْهُمْ: دَا بَسْ الْيَوْرِثْ. خَلِّي نَكْتُلُوهْ وَ نِشِيلُوا وَرَثَتَهْ.
MAT.21.39	وَ خَلَاصْ كَرَبَوْه وَ زَقَلَوْه بَرَّا مِنْ الْجِنَيْنَةْ وَ كَتَلَوْه. 
MAT.21.40	وَ وَكِتْ سِيدْ الْجِنَيْنَةْ يِقَبِّلْ مِنْ السَّفَرْ و يَجِي لِلْحَرَّاتِينْ دَوْل، هُو يِسَوِّي لَيْهُمْ شُنُو؟
MAT.21.41	وَ النَّاسْ رَدَّوْا لَيَّهْ وَ قَالَوْا: أَكِيدْ يَكْتُلْهُمْ لِلنَّاسْ الْفَسْلِينْ دَوْل. وَ يِجِيبْ فِي الْجِنَيْنَةْ حَرَّاتِينْ آخَرِينْ الْيَنْطُوهْ الْعِنَبْ فِي الْوَكِتْ الْوَاجِبْ.
MAT.21.42	وَ عِيسَى قَالْ لَيْهُمْ: أَكِيدْ قَرَيْتُوا الْكَلَامْ الْمَكْتُوبْ فِي الْكِتَابْ الْبُقُولْ ﴿الْحَجَرْ الْبَنَّايِّينْ الْبَيْت أَوَّلْ مَا دَوَّرَوْه بِقِي الْحَجَرْ الْمُهِمّ فِي بُنَاءْ الْبَيْت. وَ الشَّيْء دَا، اللهْ بَسْ سَوَّاهْ وَ دَا بِقِي لَيْنَا عَجِيبْ﴾. 
MAT.21.43	وَ أَشَانْ دَا، نُقُولْ لَيْكُو اللهْ يِشِيلْ مَمْلَكَتَهْ مِنْكُو وَ يَنْطِيهَا لِلنَّاسْ الْيِجِيبُوا لَيَّهْ فَايْدَةْ. 
MAT.21.44	وَ أَيِّ نَادُمْ الْيَقَعْ فَوْق الْحَجَرْ دَا، يِنْكَسِرْ مَرَّةْ وَاحِدْ. وَ كَانْ الْحَجَرْ دَا يَقَعْ فَوْق نَادُمْ، يَرْحَكَهْ مِثِلْ دَقِيقْ.
MAT.21.45	وَ كُبَارَاتْ رُجَالْ الدَّيْن وَ الْفَرِيسِيِّينْ سِمْعَوْا أَمْثَالْ عِيسَى وَ عِرِفَوْا كَدَرْ عِيسَى قَاعِدْ يِكَلِّمْ فَوْقهُمْ. 
MAT.21.46	وَ فَتَّشَوْا فُرْصَةْ أَشَانْ يَكُرْبُوهْ فِي السِّجِنْ لَاكِنْ هُمَّنْ خَايْفِينْ مِنْ النَّاسْ أَشَانْ فِي فِكِرْ النَّاسْ عِيسَى هُو نَبِي.
MAT.22.1	وَ بَتَّانْ عِيسَى حَجَّى لَيْهُمْ بِأَمْثَالْ وَ قَالْ: 
MAT.22.2	مَمْلَكَةْ اللهْ تِشَابِهْ مِثِلْ مَلِكْ وَاحِدْ السَّوَّى عَازُومَةْ فِي عِرِسْ هَنَا وِلَيْدَهْ. 
MAT.22.3	وَ رَسَّلْ عَبِيدَهْ أَشَانْ بِنَادُوا النَّاسْ الْمَعْزُومِينْ فِي الْعَازُومَةْ وَ لَاكِنْ الْمَعْزُومِينْ أَبَوْا مَا يَجُوا. 
MAT.22.4	وَ الْمَلِكْ رَسَّلْ عَبِيدْ آخَرِينْ وَ قَالْ لَيْهُمْ: قُولُوا لِلنَّاسْ الْعَزَمْتُهُمْ «أَسْمَعَوْا، أَنَا جَهَّزْت الْأَكِلْ خَلَاصْ. تِيرَانِي وَ عِجَالِي الْعَدِيلِينْ دَبَحْتُهُمْ وَ كُلَّ شَيْء حَاصِلْ. تَعَالُوا لِلْعَازُومَةْ».
MAT.22.5	وَ لَاكِنْ النَّاسْ الْعَزَمَاهُمْ أَبَوْا. الْوَاحِدْ مَشَى فِي الزَّرَعْ وَ الْآخَرْ مَشَى يِسَاوِقْ. 
MAT.22.6	وَ الْآخَرِينْ كَرَبَوْا عَبِيدْ الْمَلِكْ وَ عَيَّرَوْهُمْ وَ كَتَلَوْهُمْ. 
MAT.22.7	وَ الْمَلِكْ زِعِلْ بِلْحَيْن وَ رَسَّلْ عَسْكَرَهْ وَ كَتَلَوْا الْكَتَّالِينْ دَوْل وَ تَشَّوْا حِلِّتْهُمْ. 
MAT.22.8	وَ قَالْ لِعَبِيدَهْ: أَكِلْ الْعَازُومَةْ حَاصِلْ وَ لَاكِنْ النَّاسْ الْعَزَمْتُهُمْ مَا وَاجِبْ لَيْهُمْ. 
MAT.22.9	خَلَاصْ، أَمْشُوا فِي كُلِّ مَوْقَفْ وَ أَيِّ نَادُمْ اللِّقِيتُوهْ نَادُوهْ فِي الْعَازُومَةْ. 
MAT.22.10	وَ الْعَبِيدْ مَرَقَوْا وَ مَشَوْا فِي الشَّوَارِعْ وَ لَمَّوْا كُلَّ النَّاسْ اللِّقَوْهُمْ. وَ لَمَّوْا الْفَسْلِينْ مَعَ الْعَدِيلِينْ سَوَا وَ الْبَيْت أَنْمَلَا ضِيفَانْ.
MAT.22.11	وَ الْمَلِكْ أَنْدَسَّ فِي لُبّ الْبَيْت أَشَانْ يِسَلِّمْ الضِّيفَانْ وَ شَافْ نَادُمْ وَاحِدْ مَا لَابِسْ خَلَقْ هَنَا الْعِرِسْ. 
MAT.22.12	وَ الْمَلِكْ قَالْ: أَخُوِي، كِكَّيْف دَخَلْت وَ مَا لَابِسْ الْخَلَقْ الْأَنْطَيْتَهْ لِلضِّيفَانْ؟
MAT.22.12	وَ النَّادُمْ دَا مَا رَدَّ لَيَّهْ كَلَامْ.
MAT.22.13	وَ الْمَلِكْ أَمَرَاهُمْ لِعَبِيدَهْ وَ قَالْ: أَرْبُطُوا رِجِلَيْنَهْ وَ إِيدَيْنَهْ وَ أَزْقُلُوهْ فِي الضَّلَامْ الْبَرَّانِي. هِنَاكْ نَاسْ يَبْكُوا وَ يِعَضُّوا أَصَابِعْهُمْ مِنْ الْعَذَابْ.
MAT.22.14	أَشَانْ اللهْ يِنَادِي نَاسْ كَتِيرِينْ وَ لَاكِنْ يِخْتَارْ نَاسْ شِيَّةْ.
MAT.22.15	وَ الْفَرِيسِيِّينْ مَشَوْا أَشَّاوَرَوْا فِي كِكَّيْف بِتْشَاتْشُوا عِيسَى أَشَانْ يَرْمُوهْ بِسُؤَالْ. 
MAT.22.16	وَ رَسَّلَوْا لِعِيسَى وَاحِدِينْ مِنْ تَلَامِيذْهُمْ مَعَ نَاسْ مِنْ حِزِبْ هِرُودُسْ. وَ قَالَوْا لَيَّهْ: يَا مُعَلِّمْ، نَعَرْفُوا كَدَرْ إِنْتَ نَادُمْ زَيْن وَ تِعَلِّمْ دَرِبْ اللهْ لِلنَّاسْ بِكَلَامْ صَحِيحْ وَ إِنْتَ مَا خَايِفْ مِنْ أَيِّ نَادُمْ وَ مَا تَخَافْ مِنْ وِجِهْ النَّاسْ. 
MAT.22.17	خَلَاصْ، قُولْ لَيْنَا فِكْرَكْ شُنُو؟ حَسَبْ التَّوْرَاةْ، وَاجِبْ لَيْنَا نِكَفُّوا الْمِيرِي لِسُلْطَانْ الرَّوْمَانِيِّينْ وَلَّا مَا وَاجِبْ؟
MAT.22.18	وَ عِيسَى عِرِفْ نِيِّتْهُمْ شَيْنَةْ وَ قَالْ لَيْهُمْ: يَا مُنَافِقِينْ. مَالَا تِدَوْرُوا تِجَرُّبُونِي؟ 
MAT.22.19	وَصُّفُونِي رِيَالْ هَنَا الْمِيْرِي.
MAT.22.19	وَ أَنْطَوْه دِينَارْ وَاحِدْ. 
MAT.22.20	وَ سَأَلَاهُمْ وَ قَالْ: الصُّورَةْ وَ الْأُسُمْ الْمَكْتُوبْ فَوْقَهْ دَا هَنَا يَاتُو؟
MAT.22.21	وَ رَدَّوْا لَيَّهْ وَ قَالَوْا: هَنَا سُلْطَانْ الرَّوْمَانِيِّينْ.
MAT.22.21	وَ قَالْ لَيْهُمْ: خَلَاصْ، هَنَا السُّلْطَانْ، أَنْطُوهْ لِلسُّلْطَانْ وَ هَنَا اللهْ، أَنْطُوهْ لِلهْ. 
MAT.22.22	وَ عَجَّبَوْا بِلْحَيْن فِي كَلَامَهْ وَ فَاتَوْا خَلَّوْه.
MAT.22.23	وَ فِي الْيَوْم دَا، نَاسْ وَاحِدِينْ مِنْ الصَّدُّوقِيَّةْ جَوْا لِعِيسَى. وَ الصَّدُّوقِيِّينْ مَا مُؤْمِنِينْ بِالْقِيَامَةْ. وَ سَأَلَوْه 
MAT.22.24	وَ قَالَوْا: يَا السَّيِّدْ، فِي التَّوْرَاةْ، مُوسَى قَالْ كَانْ رَاجِلْ مَاتْ وَ مَا عِنْدَهْ عِيَالْ أَخُو الرَّاجِلْ دَا وَاجِبْ يَاخُدْ الْمَرَةْ وَ يَلْدَ مِنْهَا ذُرِّيَّةْ لِأَخُوهْ الْمَرْحُومْ. 
MAT.22.25	زَيْن. أَوَّلْ سَبْعَةْ أَخْوَانْ قَاعِدِينْ أَمْبَيْنَاتْنَا. وَ الْكَبِيرْ مِنْهُمْ أَخَدْ مَرَةْ وَ بَعَدْ وَكِتْ مَاتْ. وَ مَا عِنْدَهْ عِيَالْ وَ أَشَانْ دَا، وَاجِبْ لِأَخُوهْ يَاخُدْهَا. 
MAT.22.26	وَ الْأَخُو التَّانِي أَخَدْ الْمَرَةْ وَ مَاتْ. وَ بَعَدْ دَا، الْأَخُو التَّالِتْ وَ كُلُّهُمْ لَحَدِّي السَّابِعْ أَخَدَوْهَا وَ مَاتَوْا. 
MAT.22.27	وَ بَعَدْ كُلَّ الْأَخْوَانْ مَاتَوْا، الْمَرَةْ كُلَ مَاتَتْ. 
MAT.22.28	وَ خَلَاصْ وَكِتْ الْمَيْتِينْ يَبْعَثَوْا، هِي تَبْقَى مَرَةْ يَاتُو مِنْ الْأَخْوَانْ السَّبْعَةْ؟ كُلُّهُمْ أَخَدَوْهَا.
MAT.22.29	وَ عِيسَى رَدَّ لَيْهُمْ وَ قَالْ: إِنْتُو مُوَدِّرِينْ أَشَانْ مَا تَعَرْفُوا وَ لَا كِتَابْ اللهْ وَ لَا قُدْرَةْ اللهْ. 
MAT.22.30	أَشَانْ وَكِتْ النَّاسْ يَبْعَثَوْا، الرُّجَالْ مَا يَاخُدُوا عَوِينْ وَ الْعَوِينْ مَا يَاخُدَنْ رُجَالْ وَ يَبْقَوْا مِثِلْ مَلَائِكَةْ اللهْ فِي السَّمَاوَاتْ الْأَمْبَيْنَاتْهُمْ أَخِيدَةْ مَا فِي. 
MAT.22.31	وَ فِي الشَّيْء الْبُخُصّ الْبُعَاثْ، هَلْ نِسِيتُوا الْكَلَامْ الْقَرَيْتُوهْ الْاللهْ قَالَهْ لَيْكُو وَلَّا؟ 
MAT.22.32	قَالْ ﴿أَنَا اللهْ رَبّ هَنَا إِبْرَاهِيمْ وَ رَبّ إِسْحَاقْ وَ رَبّ يَعْقُوبْ﴾. وَ هُو رَبّ النَّاسْ الْقَاعِدِينْ حَيِّينْ وَ مَا رَبّ النَّاسْ الْمَا فِيهُمْ.
MAT.22.33	وَ النَّاسْ سِمْعَوْا تَعْلِيمَهْ وَ عَجَّبَوْا بِلْحَيْن.
MAT.22.34	وَ وَكِتْ الْفَرِيسِيِّينْ سِمْعَوْا كَدَرْ عِيسَى سَكَّتْ الصَّدُّوقِيِّينْ، خَلَاصْ هُمَّنْ لَمَّوْا مَعَايَهْ أَشَانْ يَسْأَلَوْه. 
MAT.22.35	وَ نَادُمْ وَاحِدْ مِنْهُمْ عَالِمْ فِي التَّوْرَاةْ وَ دَوَّرْ يَسْأَلَهْ أَشَانْ يِجَرِّبَهْ. 
MAT.22.36	وَ سَأَلَهْ وَ قَالْ: يَا السَّيِّدْ، مِنْ كُلَّ الْوَصَايَا الْفِي التَّوْرَاةْ، وَيْنِي الْوَصِيَّةْ الْأَكْبَرْ؟
MAT.22.37	وَ عِيسَى رَدَّ لَيَّهْ وَ قَالْ: ﴿حِبّ رَبَّكْ اللهْ بِكُلَّ قَلْبَكْ وَ بِكُلَّ نَفْسَكْ وَ بِكُلَّ فِكْرَكْ﴾. 
MAT.22.38	دِي هِي الْوَصِيَّةْ الْأَكْبَرْ وَ مَا فِي وَصِيَّةْ أَكْبَرْ مِنْهَا. 
MAT.22.39	وَ الْوَصِيَّةْ التَّانِيَةْ تَشَابِهَّا وَ دِي هِي ﴿حِبّ أَخُوكْ مِثِلْ تِحِبّ نَفْسَكْ﴾. 
MAT.22.40	وَ الْوَصَايَا الْإِتْنَيْن دَيْل، هُمَّنْ أَمّ التَّوْرَاةْ وَ كُتُبْ النُّبُوَّةْ كُلُّهُمْ.
MAT.22.41	وَ وَكِتْ الْفَرِيسِيِّينْ قَاعِدِينْ مَعَ عِيسَى، هُو سَأَلَاهُمْ وَ قَالْ: 
MAT.22.42	شُنُو فِكِرْكُو فِي الْمَسِيحْ؟ الْمَسِيحْ يَبْقَى إِبْن يَاتُو؟
MAT.22.42	وَ رَدَّوْا لَيَّهْ وَ قَالَوْا: الْمَسِيحْ إِبْن دَاوُدْ.
MAT.22.43	وَ سَأَلَاهُمْ وَ قَالْ: كَانْ كَلَامْكُو صَحِيحْ، كِكَّيْف دَاوُدْ قَالْ الْمَسِيحْ هُو سِيدَهْ وَكِتْ هُو قَاعِدْ يِكَلِّمْ بِقُدْرَةْ الرُّوحْ الْقُدُّوسْ وَ قَالْ 
MAT.22.44	﴿اللهْ كَلَّمْ لِسِيدِي الْمَلِكْ وَ قَالْ: أَقْعُدْ فِي نُصِّي الزَّيْنَايْ لَحَدِّي نُخُطّ عُدْوَانَكْ تِحِتْ رِجِلَيْنَكْ.﴾؟ 
MAT.22.45	كَانْ دَاوُدْ قَالْ الْمَسِيحْ سِيدَهْ، كِكَّيْف الْمَسِيحْ يَبْقَى وِلَيْدَهْ؟
MAT.22.46	وَ مَا قِدْرَوْا يُرُدُّوا لَيَّهْ كَلَامْ. وَ مِنْ الْيَوْم دَا، نَادُمْ وَاحِدْ مَا جَرَّبَهْ بِأَيِّ سُؤَالْ.
MAT.23.1	وَ عِيسَى قَاعِدْ يِحَجِّي لِلنَّاسْ وَ لِتَلَامِيذَهْ 
MAT.23.2	وَ قَالْ: الْعُلَمَاء وَ الْفَرِيسِيِّينْ قَاعِدِينْ يِعَلُّمُوكُو فِي بَدَلْ سَيِّدْنَا مُوسَى. 
MAT.23.3	أَشَانْ دَا، أَسْمَعَوْا كُلَّ الْكَلَامْ الْيِأَوْرُوكُو مِنْ الْكِتَابْ وَ تَابَعَوْه. لَاكِنْ مَا تِسَوُّوا مِثِلْ هُمَّنْ بِسَوُّوا أَشَانْ بُقُولُوا شَيْء وَاحِدْ وَ بَسَوُّوا شَيْء آخَرْ. 
MAT.23.4	وَ يِعَلُّمُوا الدِّينْ لِلنَّاسْ وَ بِسَوُّوا الدِّينْ لَيْهُمْ تَقِيلْ بُفُوتْ رَاسْهُمْ وَ مَا عِنْدُهُمْ نِيَّةْ يِعَاوُنُوهُمْ، حَتَّى بِشَيْء صَغَيَّرْ كُلَ. 
MAT.23.5	وَ كُلَّ شَيْء الْبِسَوُّوهْ، هُمَّنْ بِسَوُّوهْ أَشَانْ بِدَوْرُوا النَّاسْ بِشِيفُوهُمْ. بَلْبَسَوْا لُبَاسْ خَاصّ لِلدِّينْ زِيَادَةْ مِنْ النَّاسْ الْآخَرِينْ. 
MAT.23.6	وَ فِي الْعَازُومَةْ بِرِيدُوا بَقْعُدُوا مَعَ الْكُبَارَاتْ وَ فِي بُيُوتْ الصَّلَاةْ بِرِيدُوا الصَّفّ الْأَوَّلْ. 
MAT.23.7	وَ هُمَّنْ فَرْحَانِينْ وَكِتْ النَّاسْ يِسَلُّمُوهُمْ فِي الشَّوَارِعْ وَ فِي السُّوقْ وَ بِنَادُوهُمْ «يَا سَيِّدْنَا الْمُعَلِّمْ!».
MAT.23.8	وَ لَاكِنْ إِنْتُو مَا تِخَلُّوا نَادُمْ بِنَادِيكُو «يَا سَيِّدْنَا الْمُعَلِّمْ»، أَشَانْ عِنْدُكُو مُعَلِّمْ وَاحِدْ بَسْ وَ إِنْتُو كُلُّكُو أَخْوَانْ. 
MAT.23.9	وَ مَا تِنَادُوا نَادُمْ وَاحِدْ فِي الْأَرْض أَبُوكُو أَشَانْ عِنْدُكُو أَبُو وَاحِدْ وَ هُو أَبُوكُو اللهْ. 
MAT.23.10	وَ مَا تِخَلُّوا نَادُمْ بِنَادِيكُو «سَيِّدْنَا» أَشَانْ عِنْدُكُو سَيِّدْ وَاحِدْ وَ هُو الْمَسِيحْ. 
MAT.23.11	وَ خَلِّي الْكَبِيرْ مِنْكُو يَخْدِمْ لَيْكُو مِثِلْ خَدَّامْكُو. 
MAT.23.12	أَشَانْ أَيِّ نَادُمْ الْيِسَوِّي نَفْسَهْ كَبِيرْ، اللهْ يِسَوِّيهْ صَغَيَّرْ وَ النَّادُمْ الْيِسَوِّي نَفْسَهْ صَغَيَّرْ، اللهْ يِسَوِّيهْ كَبِيرْ.
MAT.23.13	وَ لَاكِنْ يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ تِسِدُّوا بَابْ مَمْلَكَةْ اللهْ مِنْ النَّاسْ. وَ إِنْتُو ذَاتْكُو مَا تِنْدَسَّوْا وَ النَّاسْ الْبِدَوْرُوا بِنْدَسَّوْا إِنْتُو تَدْحَرَوْهُمْ مِنَّهْ.
MAT.23.14	يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ إِنْتُو قَاعِدِينْ تَاكُلُوا بُيُوتْ الْعَوِينْ الرُّجَالْهِنْ مَيْتِينْ وَ تُقُمُّوا تِصَلُّوا صَلَاةْ طَوِيلَةْ أَشَانْ النَّاسْ يِشِيفُوكُو. أَشَانْ دَا، الْعَذَابْ الْيَنْزِلْ فَوْقكُو يَبْقَى شَدِيدْ زِيَادَةْ.
MAT.23.15	يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ إِنْتُو تِسَافُرُوا بَعِيدْ بِدَرِبْ طَوِيلْ وَ تَقْطَعَوْا الْبَحَرْ أَشَانْ نَادُمْ وَاحِدْ يَدْخُلْ فِي دِينْكُو وَ وَكِتْ هُو دَخَلْ فِي دِينْكُو خَلَاصْ، تِسَوُّوهْ نَادُمْ فَسِلْ زِيَادَةْ مِنْكُو.
MAT.23.16	يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ إِنْتُو قَاعِدِينْ تُقُودُوا النَّاسْ فِي الدَّرِبْ وَ إِنْتُو ذَاتْكُو عَمْيَانِينْ. تُقُولُوا كَانْ نَادُمْ حَلَفْ بِبَيْت اللهْ، حَلِيفْتَهْ بَاطْلَةْ وَ لَاكِنْ كَانْ نَادُمْ حَلَفْ بِدَهَبْ هَنَا بَيْت اللهْ، حَلِيفْتَهْ صَحِيحَةْ. 
MAT.23.17	يَا الْجَاهِلِينْ الْعَمْيَانِينْ. مِنْ الْإِتْنَيْن دَوْل، وَيْنُو الْكَبِيرْ؟ الدَّهَبْ وَلَّا بَيْت اللهْ؟ وَ الدَّهَبْ مَا مُقَدَّسْ إِلَّا كَانْ قَاعِدْ فِي بَيْت اللهْ. 
MAT.23.18	وَ تُقُولُوا كَانْ نَادُمْ حَلَفْ بِمَدْبَحْ
MAT.23.19	يَا الْعَمْيَانِينْ، مِنْ الْإِتْنَيْن دَوْل، وَيْنُو الْكَبِيرْ؟ الضَّحِيَّةْ وَلَّا الْمَدْبَحْ هَنَا بَيْت اللهْ؟ وَ شُغُلْ مَا يَبْقَى ضَحِيَّةْ إِلَّا كَانْ قَاعِدْ فَوْق الْمَدْبَحْ فِي بَيْت اللهْ. 
MAT.23.20	خَلَاصْ كَانْ نَادُمْ حَلَفْ بِمَدْبَحْ هَنَا بَيْت اللهْ، هُو حَلَفْ بِكُلَّ شَيْء الْقَاعِدْ فَوْقَهْ. 
MAT.23.21	وَ كَانْ نَادُمْ حَلَفْ بِبَيْت اللهْ، هُو حَلَفْ بِسِيدَهْ. 
MAT.23.22	وَ كَانْ نَادُمْ حَلَفْ بِالسَّمَاءْ، هُو حَلَفْ بِكُرْسِي اللهْ وَ بِالْقَاعِدْ فَوْقَهْ.
MAT.23.23	يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ إِنْتُو مُنْكَرِبِينْ فِي الْعُشُرْ
MAT.23.24	يَا إِنْتُو التُّقُودُوا النَّاسْ وَ إِنْتُو ذَاتْكُو عَمْيَانِينْ. إِنْتُو تِصَفُّوا الْأَلْمِي مِنْ الْبَاعُوضَةْ وَ لَاكِنْ تَزُرْطُوا الْجَمَلْ.
MAT.23.25	يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ وَكِتْ تِلْوَضَّوْا دَا يَبْقَى مِثِلْ تِغَسُّلُوا الْكَاسْ وَ الْكَوْرَوْة مِنْ بَرَّا بَسْ. لَاكِنْ فِي دَاخَلْ هُمَّنْ مَلَانِينْ هُمَّنْ مَلَانِينْ تَكْ مِنْ خُمَامْ السِّرْقَةْ وَ مِنْ طَمَعْ. 
MAT.23.26	يَا الْفَرِيسِي الْعَمْيَانْ. أَوَّلْ غَسِّلْ الْكَاسْ مِنْ دَاخَلْ أَشَانْ يَبْقَى طَاهِرْ مِنْ بَرَّا كُلَ.
MAT.23.27	يَا الْعُلَمَاء وَ يَا الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ أَيِّ نَادُمْ مِنْكُو بَشَابِهْ مِثِلْ قَبُرْ مَتْلُوسْ أَبْيَضْ وَ مِنْ بَرَّا جَمِيلْ وَ لَاكِنْ دَاخَلْ مَلَانْ بِعُضَامْ الْمَيْتِينْ وَ بِالْعَفَانَةْ. 
MAT.23.28	بِمِثِلْ دَا، كُلَّ النَّاسْ يِشِيفُوكُو وَ يَحْسُبُوكُو عَدِيلِينْ وَ لَاكِنْ فِي قَلِبْكُو إِنْتُو مَلَانِينْ بِالنِّفَاقْ وَ بِالْفَسَالَةْ.
MAT.23.29	يَا الْعُلَمَاء وَ الْفَرِيسِيِّينْ الْمُنَافِقِينْ. الْعَذَابْ يَرْجَاكُو أَشَانْ إِنْتُو قَاعِدِينْ تَبْنُوا قُبُورْ الْأَنْبِيَاءْ الْمَاتَوْا زَمَانْ وَ تِفَنْدُسُوا قُبُورْ الصَّالِحِينْ. 
MAT.23.30	وَ تُقُولُوا كَانْ أَوَّلْ عِشْنَا فِي زَمَنْ جُدُودْنَا، مَا نِشَارُكُوا مَعَاهُمْ فِي كَتِلْ الْأَنْبِيَاءْ. 
MAT.23.31	وَ مِثِلْ دَا، تَشْهَدَوْا فَوْق نُفُوسْكُو وَ تُقُولُوا إِنْتُو أَوْلَادْ كَتَّالِينْ الْأَنْبِيَاءْ. 
MAT.23.32	خَلَاصْ، كَمُّلُوا الْخِدْمَةْ الْجُدُودْكُو بَدَوْهَا وَ تَمُّمُوهَا مَرَّةْ وَاحِدْ. 
MAT.23.33	يَا دَبَايِبْ. يَا عِيَالْ أَمْ شِدَيْقَاتْ. كِكَّيْف تَنْجَوْا مِنْ عَذَابْ جَهَنَّمْ؟ 
MAT.23.34	وَ خَلَاصْ نِرَسِّلْ لَيْكُو أَنْبِيَاءْ وَ عُلَمَاءْ فَاهِمِينْ وَ مُعَلِّمِينْ. وَ وَاحِدِينْ مِنْهُمْ تَكْتُلُوهُمْ فِي صَلِيبْ وَ آخَرِينْ تَفُرْشُوهُمْ فِي بُيُوتْ الصَّلَاةْ وَ تَطُرْدُوهُمْ مِنْ حِلَّةْ وَاحِدَةْ لِحِلَّةْ آخَرَةْ. 
MAT.23.35	وَ كُلَّ النَّاسْ الصَّالِحِينْ الْكَتَلَوْهُمْ فِي الْأَرْض، دِمَّتْهُمْ تَجِي فِي رَاسْكُو مِنْ دِمَّةْ هَابِيلْ الصَّالِحْ لَحَدِّي دِمَّةْ زَكَرِيَّا وِلَيْد بَرَخِيَّا الْكَتَلْتُوهْ بَيْن بَيْت اللهْ وَ الْبَكَانْ الْيِقَدُّمُوا فَوْقَهْ ضَحِيَّةْ لِلهْ. 
MAT.23.36	نُقُولْ لَيْكُو الْحَقّ غَضَبْ اللهْ هَنَا كُلَّ الْكَتِلْ دَا بَنْزِلْ فَوْق نَاسْ هَنَا وَكِتْنَا دَوْل.
MAT.23.37	يَا مَدِينَةْ الْقُدُسْ، يَا مَدِينَةْ الْقُدُسْ. يَا كَتَّالِينْ الْأَنْبِيَاءْ. إِنْتُو التَّرْجُمُوا النَّاسْ الْاللهْ بِرَسِّلْهُمْ لَيْكُو. كَمْ مَرَّةْ دَوَّرْت نِلِمّ عِيَالْكُو مِثِلْ الْجِدَادَةْ تِلِمّ عِيَالْهَا تِحِتْ جَنَحَيْهَا لَاكِنْ إِنْتُو أَبَيْتُوا. 
MAT.23.38	شِيفُوا يِخَلُّوا بَيْتكُو يَابِسْ مَرَّةْ وَاحِدْ. 
MAT.23.39	وَ خَلَاصْ نُقُولْ لَيْكُو مَا تِشِيفُونِي بَتَّانْ لَحَدِّي تُقُولُوا ﴿مَبْرُوكْ لِلْجَايْ بِأُسُمْ اللهْ﴾.
MAT.24.1	وَ عِيسَى مَرَقْ مِنْ بَيْت اللهْ وَ مَشَى قِدَّامْ شِيَّةْ وَ تَلَامِيذَهْ جَوْا وَ وَصَّفَوْا لَيَّهْ بُنَاءْ هَنَا بَيْت اللهْ. 
MAT.24.2	وَ عِيسَى قَالْ لَيْهُمْ: شِفْتُوا كُلَّ الْبُيُوتْ دَوْل؟ نُقُولْ لَيْكُو الْحَقّ، مَا يِخَلُّوا حَجَرْ يَقْعُدْ فَوْق حَجَرْ. يَرْمُوهُمْ كُلَّ كَيْ.
MAT.24.3	وَكِتْ عِيسَى قَاعِدْ فِي جَبَلْ الزَّيْتُونْ، تَلَامِيذَهْ جَوْا لَيَّهْ وِحَيْدهُمْ وَ قَالَوْا: أَوْرِينَا مَتَى دَا يَبْقَى. وَيْنِي الْعَلَامَةْ التِّوَصِّفْنَا إِنْتَ تِقَبِّلْ قَرِيبْ وَ كُمَالَةْ الدُّنْيَا تِدَوْر تَبْقَى؟
MAT.24.4	وَ عِيسَى رَدَّ لَيْهُمْ وَ قَالْ: أَوْعُوا بَالْكُو. مَا تِخَلُّوا نَادُمْ يَغُشُّكُو. 
MAT.24.5	أَشَانْ نَاسْ كَتِيرِينْ بَجُوا بِأُسْمِي وَ بِحَجُّوا بِنُفُوسْهُمْ وَ بُقُولُوا هُمَّنْ الْمَسِيحْ. وَ يَغُشُّوا نَاسْ كَتِيرِينْ. 
MAT.24.6	وَ تَسْمَعَوْا خَبَرْ هَنَا دُوَاسْ قَرِيبْ وَ دُوَاسْ بَعِيدْ. خُطُّوا بَالْكُو أَشَانْ مَا تِبَرْجُلُوا. دَا كُلَّ كَيْ لَابُدَّ يَبْقَى وَ لَاكِنْ دَا لِسَّاعْ مَا كُمَالَةْ الدُّنْيَا. 
MAT.24.7	نَاسْ هَنَا بَلَدْ وَاحِدَةْ يَهْجُمُوا نَاسْ هَنَا بَلَدْ آخَرَةْ وَ مَمْلَكَةْ تَهْجِمْ مَمْلَكَةْ وَ جُوعْ شَدِيدْ يَنْزِلْ وَ فِي دِيَارْ كَتِيرِينْ يُكُونْ زِلْزَالْ. 
MAT.24.8	وَ لَاكِنْ التَّعَبْ دَا الْبِدَايَةْ بَسْ. هُو مِثِلْ الطَّلَقَةْ الْأَوَّلَانِيَّةْ لِلْمَرَةْ الْغَلْبَانَةْ. 
MAT.24.9	وَ فِي الْوَكِتْ دَاكْ، يِسَلُّمُوكُو لِلنَّاسْ الْيِعَذُّبُوكُو وَ يَكْتُلُوكُو وَ كُلَّ الْأُمَمْ يَكْرَهَوْكُو أَشَانْ إِنْتُو نَاسِي. 
MAT.24.10	وَ مُؤْمِنِينْ كَتِيرِينْ يِخَلُّوا الْإِيمَانْ وَ يَكْرَهَوْا أَخْوَانْهُمْ وَ يُخُونُوهُمْ. 
MAT.24.11	وَ نَاسْ كَتِيرِينْ يِسَوُّوا نُفُوسْهُمْ أَنْبِيَاءْ وَ يَغُشُّوا نَاسْ كَتِيرِينْ. 
MAT.24.12	الْفَسَالَةْ تِزِيدْ وَ تَبْقَى عَامَةْ وَ الْمَحَبَّةْ تَبْقَى ضَعِيفَةْ فِي قُلُوبْ نَاسْ كَتِيرِينْ. 
MAT.24.13	وَ لَاكِنْ النَّادُمْ الْقَاعِدْ ثَابِتْ لَحَدِّي كُمَالَةْ كُلَّ شَيْء، يَنْجَى. 
MAT.24.14	وَ يِبَلُّغُوا بِشَارَةْ مَمْلَكَةْ اللهْ فِي كُلَّ الدُّنْيَا وَ يَشْهَدَوْا لَيْهَا لِكُلَّ الْأُمَمْ وَ بَعَدْ دَا بَسْ، كُمَالَةْ الدُّنْيَا.
MAT.24.15	وَ وَكِتْ تِشِيفُوا الشَّيْء الْحَرَامْ الْبِجِيبْ الْخَرَابْ وَاقِفْ فِي بَيْت اللهْ وَ دَا الشَّيْء النَّبِي دَنْيَالْ حَجَّى فَوْقَهْ (خَلِّي النَّادُمْ الْيَقْرِي الْكَلَامْ دَا يَفْهَمَهْ)، 
MAT.24.16	فِي الْوَكِتْ دَاكْ، خَلِّي النَّاسْ الْقَاعِدِينْ فِي دَارْ الْيَهُودِيَّةْ يَجْرُوا فِي الْحُجَارْ. 
MAT.24.17	وَ أَيِّ نَادُمْ الْقَاعِدْ يِنْجَمَّ فِي رَاسْ بَيْتَهْ، خَلِّي يَجْرِي وَ مَا يِدَلِّي يِشِيلْ خُمَامَهْ مِنْ الْبَيْت. 
MAT.24.18	وَ أَيِّ نَادُمْ الْقَاعِدْ فِي الزَّرَعْ، خَلِّي يَجْرِي وَ مَا يِقَبِّلْ يِشِيلْ خَلَقَهْ. 
MAT.24.19	فِي الْوَكِتْ دَاكْ يَبْقَى قَاسِي مَرَّةْ وَاحِدْ لِلْعَوِينْ الْغَلْبَانَاتْ وَ الْعَوِينْ الْبِرَضِّعَنْ. 
MAT.24.20	أَسْأَلَوْا اللهْ أَشَانْ مَا لَازِمْ تَجْرُوا فِي الشِّتَاءْ وَ لَا فِي يَوْم السَّبِتْ. 
MAT.24.21	فِي الْوَكِتْ دَاكْ، التَّعَبْ يَبْقَى شَدِيدْ بِلْحَيْن. وَ مَا فِي تَعَبْ مِثْلَهْ مِنْ اللهْ خَلَقْ الْأَرْض لَحَدِّي الْيَوْم. وَ تَعَبْ شَدِيدْ مِثِلْ دَا أَبَداً مَا يَبْقَى بَتَّانْ. 
MAT.24.22	وَ كَانْ اللهْ مَا نَقَصْ عَدَدْ أَيَّامْ التَّعَبْ دَا، نَادُمْ وَاحِدْ مَا يَنْجَى. وَ لَاكِنْ اللهْ فَكَّرْ فِي النَّاسْ الْإِخْتَارَاهُمْ وَ فِي شَانْهُمْ هُو نَقَصْ عَدَدْ أَيَّامْ التَّعَبْ دَا.
MAT.24.23	وَ فِي الْوَكِتْ دَاكْ، كَانْ نَادُمْ بُقُولْ لَيْكُو «شِيفُوا الْمَسِيحْ هِنِي» وَلَّا «شِيفُوا الْمَسِيحْ هِنَاكْ»، مَا تِصَدُّقُوا كَلَامَهْ. 
MAT.24.24	أَشَانْ نَاسْ كَتِيرِينْ بَجُوا وَ بُقُولُوا هُمَّنْ الْمَسِيحْ وَلَّا بُقُولُوا بِكِدِبْ هُمَّنْ أَنْبِيَاءْ. وَ يِسَوُّوا عَلَامَاتْ كُبَارْ وَ عَجَايِبْ أَشَانْ يُغُشُّوهُمْ، كَانْ دَا مُمْكِنْ، لِلنَّاسْ الْاللهْ إِخْتَارَاهُمْ كُلَ. 
MAT.24.25	أَيْوَى، أَنَا أَوْرَيْتكُو بِالْكَلَامْ دَا قُبَّالْ مَا بِقِي. 
MAT.24.26	وَ كَانْ بُقُولُوا لَيْكُو «الْمَسِيحْ جَاءْ وَ قَاعِدْ فِي الْكَدَادَةْ»، مَا تَمْشُوا. وَلَّا كَانْ بُقُولُوا «الْمَسِيحْ جَاءْ وَ قَاعِدْ فِي الْبَيْت دَاخَلْ»، مَا تِصَدُّقُوا كَلَامْهُمْ. 
MAT.24.27	أَكِيدْ الْبَرَّاقَةْ تَبْرُقْ فِي الصَّبَاحْ وَ تِنْشَافْ فِي الْغَرِبْ وَ جَيَّةْ إِبْن الْإِنْسَانْ تَبْقَى مِثِلْ دَا كُلَ. 
MAT.24.28	الرِّمَّةْ تِنَادِي الصُّقُورَةْ.
MAT.24.29	وَ عَجَلَةْ بَعَدْ تَعَبْ هَنَا الْوَكِتْ دَاكْ، الْحَرَّايْ تَبْقَى زَرْقَاءْ وَ الْقَمَرْ مَا يِضَاوِي وَ النُّجُومْ يَقَعَوْا مِنْ السَّمَاءْ وَ قُوَّاتْ السَّمَاوَاتْ يِنْهَزَّوْا. 
MAT.24.30	وَ فِي الْوَكِتْ دَاكْ، عَلَامَةْ إِبْن الْإِنْسَانْ تِنْشَافْ فِي السَّمَاءْ وَ كُلَّ الْأُمَمْ يَبْكُوا. وَ يِشِيفُوا إِبْن الْإِنْسَانْ رَاكِبْ فِي سَحَابْ السَّمَاءْ بِقُدْرَةْ عَظِيمَةْ وَ مَجِيدَةْ. 
MAT.24.31	وَ حِسّ الْبُرُونْجِي الْعَظِيمْ يِنْسَمِعْ وَ هُو يِرَسِّلْ مَلَائِكَتَهْ فِي أَيِّ جِيهَةْ أَشَانْ يِلِمُّوا النَّاسْ الْإِخْتَارَاهُمْ مِنْ أَيِّ بَكَانْ فِي الْأَرْض.
MAT.24.32	وَ فَكُّرُوا فِي شَدَرَةْ التِّينْ
MAT.24.33	وَ سَوَا سَوَا مِثِلْ دَا، وَكِتْ تِشِيفُوا كُلَّ شَيْء الْأَوْرَيْتكُو بَيَّهْ، تَعَرْفُوا هُو يِدَوْر يَجِي قَرِيبْ. 
MAT.24.34	وَ نُقُولْ لَيْكُو الْحَقّ. نَاسْ هَنَا الْوَكِتْ دَا مَا يِكَمُّلُوا قُبَّالْ كُلَّ الْكَلَامْ دَا مَا يِتِمّ. 
MAT.24.35	السَّمَاءْ وَ الْأَرْض يَبْقَوْا مَا فِيهُمْ وَ لَاكِنْ كَلَامِي يَقْعُدْ دَايْماً.
MAT.24.36	وَ الشَّيْء الْيَبْقَى بَعَدَيْن دَا، نَادُمْ وَاحِدْ مَا يَعَرِفْ يَوْمَهْ وَ سَاعَتَهْ. الْمَلَائِكَةْ فِي السَّمَاوَاتْ كُلَ مَا بَعَرْفُوهْ وَ إِبْن اللهْ مَا بَعَرْفَهْ، إِلَّا أَبُوهْ وِحَيْدَهْ بَعَرْفَهْ. 
MAT.24.37	وَ حَالَةْ النَّاسْ فِي يَوْم جَيَّةْ إِبْن الْإِنْسَانْ تَبْقَى سَوَا مِثِلْ حَالَةْ النَّاسْ فِي زَمَنْ نُوحْ. 
MAT.24.38	وَ فِي الْأَيَّامْ قُبَّالْ الْأَلْمِي مَا يَجِي يَاكُلْهُمْ، هُمَّنْ قَاعِدِينْ يَاكُلُوا وَ يَشَرْبَوْا وَ الرُّجَالْ قَاعِدِينْ يَاخُدُوا عَوِينْ وَ الْعَوِينْ قَاعِدَاتْ يَاخُدَنْ رُجَالْ لَحَدِّي الْيَوْم النُّوحْ دَخَلْ فِي السَّفِينَةْ. 
MAT.24.39	وَ أَلْمِي صَبَّ وَ النَّاسْ مَا فِهْمَوْا الشَّيْء الْيَبْقَى وَ الْأَلْمِي أَكَلَاهُمْ كُلُّهُمْ. وَ يَبْقَى سَوَا سَوَا مِثِلْ دَا فِي يَوْم جَيَّةْ إِبْن الْإِنْسَانْ. 
MAT.24.40	وَ فِي الْوَكِتْ دَاكْ، رُجَالْ إِتْنَيْن يَقْعُدُوا فِي زَرَعْ وَ وَاحِدْ مِنْهُمْ يِنْرَفِعْ وَ الْآخَرْ مَا يِنْرَفِعْ. 
MAT.24.41	وَ عَوِينْ إِتْنَيْن قَاعِدَاتْ يَرْحَكَنْ غَلَّةْ وَ الْوَاحِدَةْ تِنْرَفِعْ وَ الْآخَرَةْ ما تِنْرَفِعْ. 
MAT.24.42	وَ خَلَاصْ، أَقْعُدُوا وَاعِيِينْ أَشَانْ إِنْتُو مَا تَعَرْفُوا يَوْم هَنَا جَيَّةْ رَبُّكُو.
MAT.24.43	وَ أَفْهَمَوْا الْمَثَلْ دَا. كَانْ أَوَّلْ سِيدْ الْبَيْت عِرِفْ فِي السَّاعَةْ كَمْ السَّرَّاقْ بَجِي فِي اللَّيْل، هُو يَقْعُدْ وَاعِي وَ مَا يِخَلِّي السَّرَّاقْ يَدْخُلْ فِي بَيْتَهْ. 
MAT.24.44	وَ خَلَاصْ، إِنْتُو كُلَ أَقْعُدُوا جَاهِزِينْ أَشَانْ إِبْن الْإِنْسَانْ يِقَبِّلْ فِي يَوْم وَاحِدْ الْمَا تَرْجَوْه فَوْقَهْ.
MAT.24.45	يَاتُو مِنْكُو يَبْقَى مِثِلْ الْعَبِدْ الْأَمِينْ وَ الْفَاهِمْ؟ سِيدَهْ كَلَّفَهْ فِي كُلَّ عَبِيدَهْ أَشَانْ يَنْطِيهُمْ الْأَكِلْ فِي الْوَكِتْ الْوَاجِبْ. 
MAT.24.46	مَبْرُوكْ لِلْعَبِدْ دَا كَانْ سِيدَهْ يَجِي مِنْ السَّفَرْ وَ يَلْقَاهْ يَخْدِمْ فِي خِدِمْتَهْ. 
MAT.24.47	بِالصَّحِيحْ نُقُولْ لَيْكُو هُو يِدَرِّجْ الْعَبِدْ دَا مَسْؤُولْ فِي كُلَّ شَيْء الْعِنْدَهْ. 
MAT.24.48	وَ لَاكِنْ كَانْ الْعَبِدْ فَسِلْ، هُو بُقُولْ فِي قَلْبَهْ «سِيدِي يِطَوِّلْ وَ مَا يَجِي عَجَلَةْ» 
MAT.24.49	وَ يُقُمّ يُدُقّ أَخْوَانَهْ الْعَبِيدْ وَ يَاكُلْ وَ يَشْرَبْ مَعَ السَّكَّارَى، 
MAT.24.50	أَكِيدْ سِيدْ الْعَبِدْ دَا يَجِي فِي يَوْم وَاحِدْ الْعَبِدْ مَا جَاهِزْ لِيِلَاقِيهْ فَوْقَهْ وَ فِي سَاعَةْ هُو مَا يَعَرِفْهَا. 
MAT.24.51	وَ سِيدَهْ يِعَاقِبْ الْعَبِدْ دَا وَ يُخُطَّهْ فِي بَكَانْ الْمُنَافِقِينْ. هِنَاكْ يَبْكُوا وَ يِعَضُّوا أَصَابِعْهُمْ مِنْ الْعَذَابْ.
MAT.25.1	وَ فِي الْوَكِتْ دَاكْ، مَمْلَكَةْ اللهْ تِشَابِهْ مِثِلْ عَشَرَةْ بَنَاتْ. فِي يَوْم الْعِرِسْ شَالَنْ فَوَانِيسْهِنْ الْيَخْدُمُوا بِدِهِنْ وَ مَشَنْ أَشَانْ يِلَاقَنْ الْعَرِيسْ.
MAT.25.2	خَمْسَةْ مِنْهِنْ عِنْدِهِنْ فِكِرْ وَ خَمْسَةْ مِنْهِنْ مَا عِنْدِهِنْ فِكِرْ. 
MAT.25.3	وَ الْبَنَاتْ الْمَا عِنْدِهِنْ فِكِرْ شَالَنْ مَعَاهِنْ فَوَانِيسْهِنْ وَ لَاكِنْ مَا شَالَنْ دِهِنْ. 
MAT.25.4	وَ الْبَنَاتْ الْعِنْدِهِنْ فِكِرْ شَالَنْ مَعَاهِنْ فَوَانِيسْهِنْ وَ كَوْب هَنَا دِهِنْ.
MAT.25.5	وَ الْعَرِيسْ أَخَّرْ بِلْحَيْن وَ نَوْم شَالَاهِنْ وَ كُلِّهِنْ نَامَنْ. 
MAT.25.6	وَ فِي أُسْط اللَّيْل سِمْعَنْ حِسّ نَادُمْ بِنَادِي بُقُولْ: شِيفَنْ، الْعَرِيسْ جَايِ. يَلَّا قُمَّنْ وَ أَمْشَنْ لَاقِنَهْ.
MAT.25.7	وَ كُلَّ الْبَنَاتْ قَمَّنْ سَوَا وَ قَبَّضَنْ فَوَانِيسْهِنْ. 
MAT.25.8	وَ الْبَنَاتْ الْمَا عِنْدِهِنْ فِكِرْ قَالَنْ لِأَخْوَاتْهِنْ الْعِنْدِهِنْ فِكِرْ أَنْطُونَا شِيَّةْ مِنْ دِهِنْكَنْ. فَوانِيسْنَا يِدَوْرُوا يُمُوتُوا.
MAT.25.9	وَ الْعِنْدِهِنْ فِكِرْ رَدَّنْ لَيْهِنْ وَ قَالَنْ: كَانْ أَنْطَيْنَاكَنْ، أَكُونْ مَا يِتِمّ لَيْنَا. أَمْشَنْ وَ أَشْرَنْ دِهِنْ لِنُفُوسْكَنْ مِنْ السُّوقْ.
MAT.25.10	وَ وَكِتْ الْبَنَاتْ الْمَا عِنْدِهِنْ فِكِرْ مَاشَاتْ يَشْرَنْ الدِّهِنْ، الْعَرِيسْ وِصِلْ. وَ خَلَاصْ، الْبَنَاتْ الْجَاهِزَاتْ مَشَنْ وَ أَنْدَسَّنْ مَعَايَهْ فِي بَيْت الْعَازُومَةْ وَ نَادُمْ وَاحِدْ سَدَّ الدَّرِبْ.
MAT.25.11	وَ بَعَدَيْن الْبَنَاتْ الْآخَرَاتْ قَبَّلَنْ وَ قَالَنْ: سَيِّدْنَا، سَيِّدْنَا. فُكّ لَيْنَا الدَّرِبْ نِنْدَسَّوْا.
MAT.25.12	وَ الْعَرِيسْ رَدَّ لَيْهِنْ وَ قَالْ: نُقُولْ لَيْكَنْ الْحَقّ، أَنَا مَا نَعَرِفْكَنْ.
MAT.25.13	وَ عِيسَى قَالْ: خَلَاصْ، أَقْعُدُوا وَاعِيِينْ. إِنْتُو مَا تَعَرْفُوا الْيَوْم وَ لَا السَّاعَةْ الْإِبْن الْإِنْسَانْ يَجِي فَوْقْهَا.
MAT.25.14	وَ يَبْقَى مِثِلْ نَادُمْ وَاحِدْ الْيِدَوْر يِسَافِرْ. هُو نَادَى خَدَّامِينَهْ وَ أَنْطَاهُمْ أَمَانَةْ هَنَا مَالَهْ. 
MAT.25.15	لِوَاحِدْ، أَنْطَى خَمْسَةْ كِيلَوْ هَنَا فُضَّةْ وَ لِخَدَّامْ آخَرْ، أَنْطَى كِيلَوْ إِتْنَيْن هَنَا فُضَّةْ وَ لِلْخَدَّامْ التَّالِتْ، أَنْطَى كِيلَوْ وَاحِدْ هَنَا فُضَّةْ. وَ أَنْطَى لِأَيِّ وَاحِدْ عَلَيْ قُدُرْتَهْ. وَ خَلَاصْ خَطَرْ. 
MAT.25.16	وَ عَجَلَةْ كَيْ، الْخَدَّامْ الْعِنْدَهْ خَمْسَةْ كِيلَوْ شَالَهْ وَ سَاوَقْ بَيَّهْ وَ لِقِي مَكْسَبْ خَمْسَةْ كِيلَوْ زِيَادَةْ. 
MAT.25.17	وَ الْخَدَّامْ الْعِنْدَهْ كِيلَوْ إِتْنَيْن سَوَّى نَفْس الشَّيْء وَ لِقِي مَكْسَبْ كِيلَوْ إِتْنَيْن زِيَادَةْ. 
MAT.25.18	وَ لَاكِنْ الْخَدَّامْ الْعِنْدَهْ كِيلَوْ وَاحِدْ مَشَى وَ نَكَتْ نُقْرَةْ وَ دَفَنْ مَالْ هَنَا سَيِّدَهْ.
MAT.25.19	وَ بَعَدْ مُدَّةْ طَوِيلَةْ، سَيِّدْ الْخَدَّامِينْ دَوْل جَاءْ مِنْ السَّفَرْ. وَ نَادَاهُمْ أَشَانْ يِسَوِّي مَعَاهُمْ حِسَابْ. 
MAT.25.20	وَ الْخَدَّامْ السَّيِّدَهْ أَنْطَاهْ خَمْسَةْ كِيلَوْ هَنَا فُضَّةْ جَاءْ. وَ قَبَّلْ لَيَّهْ الْفُضَّةْ وَ أَنْطَاهْ الْخَمْسَةْ كِيلَوْ الزِّيَادَةْ وَ قَالْ: يَا سَيِّدْنَا أَوَّلْ أَنْطَيْتنِي خَمْسَةْ كِيلَوْ وَ أَنَا لِقِيتْ مِنَّهْ فَايْدَةْ. دَا خَمْسَةْ كِيلَوْ زِيَادَةْ.
MAT.25.21	وَ سَيِّدَهْ قَالْ لَيَّهْ: تَمَامْ. خِدِمْتَكْ سَمْحَةْ. إِنْتَ خَدَّامْ عَدِيلْ وَ صَادِقْ. أَوَّلْ أَنْطَيْتَكْ أَمَانَةْ شِيَّةْ وَ إِنْتَ خَدَمْت عَدِيلْ وَ قَرِيبْ نَنْطِيكْ أَمَانَةْ كَتِيرَةْ. تَعَالْ، أَنْدَسَّ وَ أَفْرَحْ مَعَ سَيِّدَكْ.
MAT.25.22	وَ الْخَدَّامْ السَّيِّدَهْ أَنْطَاهْ إِتْنَيْن كِيلَوْ هَنَا فُضَّةْ جَاءْ وَ قَالْ: يَا سَيِّدْنَا أَوَّلْ أَنْطَيْتنِي إِتْنَيْن كِيلَوْ فُضَّةْ وَ أنا لِقِيتْ مِنَّهْ فَايْدَةْ. دَا إِتْنَيْن كِيلَوْ زِيَادَةْ.
MAT.25.23	وَ سَيِّدَهْ قَالْ لَيَّهْ: تَمَامْ. خِدِمْتَكْ سَمْحَةْ. إِنْتَ خَدَّامْ عَدِيلْ وَ صَادِقْ. أَوَّلْ أَنْطَيْتَكْ أَمَانَةْ شِيَّةْ وَ خَدَمْت عَدِيلْ وَ قَرِيبْ نَنْطِيكْ أَمَانَةْ كَتِيرَةْ. تَعَالْ، أَنْدَسَّ وَ أَفْرَحْ مَعَ سَيِّدَكْ.
MAT.25.24	وَ بَعَدْ دَا، الْخَدَّامْ السَّيِّدَهْ أَنْطَاهْ كِيلَوْ وَاحِدْ كُلَ جَاءْ وَ قَالْ: يَا سَيِّدْنَا عِرِفْت إِنْتَ رَاجِلْ قَوِي. إِنْتَ تَقْطَعْ الْغَلَّةْ الْمَا تَيْرَبْتَهَا وَ تِلِمّ مِنْ الزَّرَعْ الْمَا شَتَّتّ تَيْرَابْ فَوْقَهْ. 
MAT.25.25	وَ خُفْت مِنَّكْ وَ الْفُضَّةْ الْأَنْطَيْتنِي دَفَنْتَهَا فِي التُّرَابْ. هَاكْ دَا مَالَكْ.
MAT.25.26	وَ سَيِّدَهْ رَدَّ لَيَّهْ وَ قَالْ: إِنْتَ خَدَّامْ فَسِلْ وَ كَسْلَانْ. إِنْتَ عِرِفْت أَنَا نَقْطَعْ غَلَّةْ مَا تَيْرَبْتَهَا وَ نِلِمّ مِنْ زَرَعْ مَا شَتَّتّ تَيْرَابْ فَوْقَهْ. 
MAT.25.27	وَ كَانْ أَنَا مِثِلْ إِنْتَ قُلْتَهْ دَا، وَاجِبْ لَيْك أَوَّلْ تِدِسّ قُرْسِي فِي الْبَنْكِي وَ مِثِلْ دَا وَكِتْ نَجِي مِنْ السَّفَرْ، نَلْقَى مَالِي بِفَايْدِتَهْ.
MAT.25.28	وَ قَالْ لِخَدَّامِينَهْ: شِيلُوا الْكِيلَوْ مِنَّهْ وَ أَنْطُوهْ لِلْخَدَّامْ الْعِنْدَهْ عَشَرَةْ كِيلَوْ.
MAT.25.29	أَشَانْ أَيِّ نَادُمْ الْعِنْدَهْ، يَلْقَى زِيَادَةْ كَتِيرْ وَ لَاكِنْ النَّادُمْ الْمَا عِنْدَهْ شَيْء، الشَّيْء الْعِنْدَهْ يِنْرَفِعْ مِنَّهْ كُلَ. 
MAT.25.30	وَ لَاكِنْ الْخَدَّامْ الْمَا يَنْفَعْ دَا، أَزْقُلُوهْ فِي الضَّلَامْ الْبَرَّانِي. هِنَاكْ نَاسْ يَبْكُوا وَ يِعَضُّوا أَصَابِعْهُمْ مِنْ الْعَذَابْ.
MAT.25.31	وَكِتْ إِبْن الْإِنْسَانْ يِقَبِّلْ بِقُدُرْتَهْ الْمَجِيدَةْ مَعَ كُلَّ مَلَائِكَتَهْ هُو يَقْعُدْ فِي كُرْسِي حَقَّهْ وَ دَا الْكُرْسِي الْمَجِيدْ. 
MAT.25.32	وَ كُلَّ النَّاسْ مِنْ كُلَّ بَلَدْ يِلِمُّوا فِي قِدَّامَهْ وَ هُو يِفَرِّقْهُمْ مِثِلْ الرَّاعِي يِفَرِّقْ غَنَمَهْ، كُبْشَانْ وَ تُيُوسْ. 
MAT.25.33	وَ يِلِمّ الْكُبْشَانْ فِي نُصّ الزَّيْنَايْ وَ يِلِمّ التُّيُوسْ فِي نُصَّهْ الْإِسْرَايْ. 
MAT.25.34	وَ الْمَلِكْ يِحَجِّي لِلنَّاسْ الْقَاعِدِينْ فِي نُصَّهْ الزَّيْنَايْ وَ يُقُولْ: أَبُوِي بَارَكَاكُو. تَعَالُوا شِيلُوا وِرِثَةْ هَنَاكُو وَ هِي الْمَمْلَكَةْ الْاللهْ جَهَّزَاهَا لَيْكُو مِنْ هُو كَوَّنْ الدُّنْيَا. 
MAT.25.35	أَشَانْ جُوعْ سَوَّانِي وَ أَنْطَيْتُونِي أَكِلْ. وَ عَطَشْ سَوَّانِي وَ أَنْطَيْتُونِي شُرَابْ. وَ أَنَا ضَيْف فِي بَلَدْكُو وَ ضَيَّفْتُونِي. 
MAT.25.36	وَ أَنَا عَرْيَانْ وَ كَسَّيْتُونِي. وَ وَكِتْ أَنَا مَرْضَانْ، جِيتُوا لَيِّ زِيَارَةْ وَ وَكِتْ أَنَا فِي السِّجِنْ جِيتُوا لَيِّ.
MAT.25.37	وَ الصَّالِحِينْ يُرُدُّوا لَيَّهْ وَ يُقُولُوا: يَا رَبِّنَا مَتَى شِفْنَاكْ جِيعَانْ وَ أَنْطَيْنَاكْ أَكِلْ وَلَّا عَطْشَانْ وَ أَنْطِينَاكْ شُرَابْ؟ 
MAT.25.38	وَ مَتَى شِفْنَاكْ ضَيْف وَ ضَيَّفْنَاكْ وَلَّا عَرْيَانْ وَ كَسَّيْنَاكْ؟ 
MAT.25.39	وَ مَتَى شِفْنَاكْ مَرْضَانْ وَلَّا فِي السِّجِنْ وَ مَشَيْنَا لَيْك زِيَارَةْ؟
MAT.25.40	وَ الْمَلِكْ يُقُولْ لَيْهُمْ: نُقُولْ لَيْكُو الْحَقّ كَانْ سَوَّيْتُوا شَيْء مِثِلْ دَا لِوَاحِدْ مِنْ أَخْوَانِي الصُّغَارْ دَوْل، دَا مِثِلْ سَوَّيْتُوهْ لَيِّ أَنَا.
MAT.25.41	وَ يِحَجِّي لِلنَّاسْ الْقَاعِدِينْ فِي نُصَّهْ الْإِسْرَايْ وَ يُقُولْ: كُسُّوا بَعِيدْ مِنِّي إِنْتُو الْمَنْعُولِينْ. أَمْشُوا فِي النَّارْ الْأَبَدِيَّةْ الْاللهْ جَهَّزَاهَا لِإِبْلِيسْ وَ خَدَّامِينَهْ. 
MAT.25.42	أَشَانْ جُوعْ سَوَّانِي وَ مَا أَنْطَيْتُونِي أَكِلْ وَ عَطَشْ سَوَّانِي وَ مَا أَنْطَيْتُونِي شُرَابْ. 
MAT.25.43	وَ أَنَا ضَيْف فِي بَلَدْكُو وَ مَا ضَيَّفْتُونِي. وَ أَنَا عَرْيَانْ وَ مَا كَسَّيْتُونِي وَ وَكِتْ أَنَا مَرْضَانْ وَ فِي السِّجِنْ مَا جِيتُوا لَيِّ زِيَارَةْ.
MAT.25.44	وَ النَّاسْ دَوْل كُلَ يُرُدُّوا لَيَّهْ يُقُولُوا: يَا رَبِّنَا مَتَى شِفْنَاكْ جِيعَانْ وَلَّا عَطْشَانْ وَلَّا أَجْنَبِي وَلَّا عَرْيَانْ وَلَّا مَرْضَانْ وَلَّا فِي السِّجِنْ وَ أَنِحْنَ مَا عَاوَنَّاكْ؟
MAT.25.45	وَ يُقُولْ لَيْهُمْ: نُقُولْ لَيْكُو الْحَقّ، كَانْ مَا سَوَّيْتُوا شَيْء مِثِلْ دَا لِوَاحِدْ مِنْ أَخْوَانِي الصُّغَارْ دَوْل، إِنْتُو مَا سَوَّيْتُوهْ لَيِّ أَنَا.
MAT.25.46	وَ النَّاسْ دَوْل يِنْدَسَّوْا فِي الْعِقَابْ الْأَبَدِي وَ الصَّالِحِينْ يِنْدَسَّوْا فِي الْحَيَاةْ الْأَبَدِيَّةْ.
MAT.26.1	وَكِتْ عِيسَى كَمَّلْ كَلَامَهْ دَا، هُو قَالْ لِتَلَامِيذَهْ: 
MAT.26.2	تَعَرْفُوا بَعَدْ يَوْمَيْن عِيدْ الْفِصْحَةْ بَجِي وَ يَسَلُّمُوا إِبْن الْإِنْسَانْ لِلْكُبَارَاتْ أَشَانْ يَكْتُلُوهْ فِي الصَّلِيبْ.
MAT.26.3	وَ فِي الْوَكِتْ دَا، كُبَارَاتْ رُجَالْ الدِّينْ وَ الشُّيُوخْ لَمَّوْا فِي بَيْت قَيَافَا وَ هُو كَبِيرْ رُجَالْ الدِّينْ. 
MAT.26.4	وَ رَكَنَوْا كِكَّيْف يَكُرْبُوا عِيسَى بِالعَشِيرْ وَ يَكْتُلُوهْ. 
MAT.26.5	وَ قَالَوْا أَمْبَيْنَاتْهُمْ: مَا نَكُرْبُوهْ فِي أَيَّامْ الْعِيدْ أَشَانْ أَكُونْ فِتْنَةْ تَبْقَى أَمْبَيْنَاتْ النَّاسْ.
MAT.26.6	عِيسَى قَاعِدْ فِي حِلَّةْ أُسُمْهَا بَيْت عَنْيَا فِي بَيْت سِمْعَانْ الْمُبَرِّصْ. 
MAT.26.7	وَ مَرَةْ وَاحِدَةْ جَاتْ لَيَّهْ وَ جَابَتْ قَزَازَةْ هَنَا عِطِر غَالِي بِلْحَيْن وَ صَبَّتَهْ كُلَّ كَيْ فِي رَاسْ عِيسَى وَكِتْ هُو قَاعِدْ يِنْجَمَّ. 
MAT.26.8	وَ وَكِتْ التَّلَامِيذْ شَافَوْا الشَّيْء الْهِي تِسَوِّيهْ، زِعِلَوْا وَ قَالَوْا: مَالَا تَلَّفَتْ الْمَالْ مِثِلْ دَا؟ 
MAT.26.9	كَانْ بِعْنَا الْعِطِرْ دَا، نَلْقَوْا قُرُسْ كَتِيرْ أَشَانْ نَنْطُوهْ لِلْمَسَاكِينْ.
MAT.26.10	وَ عِيسَى عِرِفْ كَلَامْهُمْ وَ قَالْ لَيْهُمْ: مَالَا تِبَشْتُنُوا الْمَرَةْ دِي؟ هِي سَوَّتْ لَيِّ شَيْء سَمَحْ. 
MAT.26.11	الْمَسَاكِينْ قَاعِدِينْ مَعَاكُو دَايْماً وَ لَاكِنْ أَنَا كَمَانْ مَا نَقْعُدْ مَعَاكُو دَايْماً. 
MAT.26.12	هِي صَبَّتْ الْعِطِرْ فِي جِلْدِي وَ مِثِلْ كَيْ جَهَّزَتْنِي لِلْقَبُرْ. 
MAT.26.13	نُقُولْ لَيْكُو الْحَقّ، فِي أَيِّ بَكَانْ فِي الدُّنْيَا الْيِبَلُّغُوا فَوْقَهْ الْبِشَارَةْ، يِحَجُّوا فِي الشَّيْء الْهِي سَوَّتَهْ وَ يِذَكُّرُوهَا.
MAT.26.14	وَ فِي الْبَكَانْ دَا، وَاحِدْ مِنْ التَّلَامِيذْ الْأَتْنَا عَشَرْ أُسْمَهْ يَهُوذَا الْإِسْخَرِيَوْطِي مَشَى لِكُبَارَاتْ رُجَالْ الدِّينْ. 
MAT.26.15	وَ قَالْ لَيْهُمْ: تَنْطُونِي كَمْ أَشَانْ نِسَلِّمْ لَيْكُو عِيسَى؟
MAT.26.15	وَ حَسَبَوْا لَيَّهْ تَلَاتِينْ رِيَالْ فُضَّةْ. 
MAT.26.16	وَ مِنْ الْوَكِتْ دَاكْ، يَهُوذَا قَاعِدْ يِفَتِّشْ فُرْصَةْ أَشَانْ يِسَلِّمْ لَيْهُمْ عِيسَى.
MAT.26.17	وَ أَوَّلْ يَوْم مِنْ أَيَّامْ عِيدْ الْخُبْزَةْ الْمَا عِنْدَهَا تَوَّارَةْ، تَلَامِيذْ عِيسَى جَوْا لَيَّهْ وَ قَالَوْا: تِدَوْر أَنِحْنَ نَمْشُوا وَيْن أَشَانْ نِحَصُّلُوا لَيْك عَشَاءْ هَنَا الْفِصْحَةْ؟
MAT.26.18	وَ رَدَّ لَيْهُمْ وَ قَالْ: أَدْخُلُوا فِي الْمَدِينَةْ وَ أَمْشُوا فِي بَيْت فِيلَانْ وَ قُولُوا لَيَّهْ «الْمُعَلِّمْ يُقُولْ لَيْك وَكْتِي قَرَّبْ خَلَاصْ وَ نَاكُلْ الْعَشَاءْ مَعَ تَلَامِيذِي فِي بَيْتَكْ».
MAT.26.19	وَ التَّلَامِيذْ سَوَّوْا كُلَّ شَيْء مِثِلْ هُو قَالَهْ لَيْهُمْ وَ حَصَّلَوْا عَشَاءْ هَنَا عِيدْ الْفِصْحَةْ.
MAT.26.20	وَ فِي الْمَغَرِبْ عِيسَى قَاعِدْ يِنْجَمَّ مَعَ الْأَتْنَا عَشَرْ. 
MAT.26.21	وَ وَكِتْ قَاعِدِينْ يَاكُلُوا، هُو قَالْ: نُقُولْ لَيْكُو الْحَقّ، نَادُمْ وَاحِدْ مِنْكُو يُخُونِّي.
MAT.26.22	وَ حِزْنَوْا بِلْحَيْن. وَ أَيِّ نَادُمْ مِنْهُمْ سَأَلَهْ وَ قَالْ: يَا سَيِّدْنَا، أَنَا وَلَّا؟
MAT.26.23	وَ رَدَّ لَيْهُمْ وَ قَالْ: النَّادُمْ الْيِدِسّ إِيدَهْ مَعَايِ فِي الْمَاعُونْ، هُو بَسْ الْيُخُونِّي. 
MAT.26.24	لَابُدَّ إِبْن الْإِنْسَانْ يُمُوتْ مِثِلْ مَكْتُوبْ لَيَّهْ فِي الْكِتَابْ وَ لَاكِنْ الْعَذَابْ يَرْجَى الرَّاجِلْ الْيُخُونْ إِبْن الْإِنْسَانْ. أَخَيْر لِلرَّاجِلْ دَا كَانْ مَا وِلْدَوْه.
MAT.26.25	وَ يَهُوذَا الْخَانَهْ سَأَلَهْ وَ قَالْ: يَا مُعَلِّمْ، أَنَا وَلَّا؟
MAT.26.25	وَ عِيسَى رَدَّ لَيَّهْ: إِنْتَ بَسْ قُلْتَهْ.
MAT.26.26	وَ وَكِتْ قَاعِدِينْ يِلْعَشَّوْا، عِيسَى شَالْ خُبْزَةْ وَاحِدَةْ وَ شَكَرْ اللهْ وَ كَسَرْهَا وَ أَنْطَاهَا لِتَلَامِيذَهْ وَ قَالْ: شِيلُوهْ وَ آكُلُوهْ. دَا جِسْمِي.
MAT.26.27	وَ شَالْ كَاسْ وَ شَكَرْ اللهْ وَ أَنْطَاهْ لَيْهُمْ وَ قَالْ: أَشَرْبَوْا مِنَّهْ كُلِّ وَاحِدْ مِنْكُو. 
MAT.26.28	الْفِي الْكَاسْ دَا يِوَصِّفْ دَمِّي الْهُو هَنَا الْمُعَاهَدَةْ الْجَدِيدَةْ. وَ دَمِّي يِدَفِّقْ فِي شَانْ نَاسْ كَتِيرِينْ أَشَانْ اللهْ يَغْفِرْ لَيْهُمْ ذُنُوبْهُمْ. 
MAT.26.29	وَ نُقُولْ لَيْكُو، مِنْ الْيَوْم مَا نَشْرَبْ بَتَّانْ مِنْ عَصِيرْ الْعِنَبْ لَحَدِّي الْيَوْم النَّشَرْبَهْ مِنْ جَدِيدْ مَعَاكُو فِي مَمْلَكَةْ أَبُوِي.
MAT.26.30	وَ مَدَحَوْا بِالزَّبُورْ وَ مَرَقَوْا مِنْ الْمَدِينَةْ وَ مَشَوْا فِي جَبَلْ الزَّيْتُونْ.
MAT.26.31	وَ عِيسَى قَالْ لَيْهُمْ: اللَّيْلَةْ دِي كُلُّكُو تَخَافَوْا وَ تِخَلُّونِي أَشَانْ مَكْتُوبْ فِي الْكِتَابْ ﴿نَضْرُبْ الرَّاعِي وَ الْغَنَمْ يِشَتُّتُوا﴾. 
MAT.26.32	وَ لَاكِنْ بَعَدْ أَنَا بَعَثْت، نَمْشِي قِدَّامْكُو فِي دَارْ الْجَلِيلْ.
MAT.26.33	وَ بُطْرُسْ رَدَّ لَيَّهْ وَ قَالْ: كَانْ كُلَّ الْآخَرِينْ يِخَلُّوكْ كُلَ، أَنَا مَا نِخَلِّيكْ.
MAT.26.34	عِيسَى رَدَّ لَيَّهْ وَ قَالْ: نُقُولْ لَيْك الْحَقّ، اللَّيْلَةْ دِي قُبَّالْ الدِّيكْ مَا يِعَوْعِي، إِنْتَ تَنْكُرْنِي تَلَاتَةْ مَرَّاتْ.
MAT.26.35	وَ بُطْرُسْ قَالْ: أَنَا كَانْ نُمُوتْ مَعَاكْ كُلَ، أَبَداً مَا نَنْكُرَكْ. وَ كُلَّ التَّلَامِيذْ قَالَوْا نَفْس الشَّيْء.
MAT.26.36	وَ خَلَاصْ عِيسَى وَ تَلَامِيذَهْ مَشَوْا فِي بَكَانْ أُسْمَهْ جَثْسِي مَانِي وَ قَالْ لَيْهُمْ: أَقْعُدُوا هِنِي وَ أَنَا نَمْشِي قِدَّامْ أَشَانْ نِصَلِّي.
MAT.26.37	وَ شَالْ مَعَايَهْ بُطْرُسْ وَ أَوْلَادْ زَبَدِي الْإِتْنَيْن وَ بِقِي حَزْنَانْ وَ بَدَأْ يَتْعَبْ بِلْحَيْن. 
MAT.26.38	وَ قَالْ لَيْهُمْ: قَلْبِي بِقِي حَزْنَانْ مَرَّةْ وَاحِدْ لَحَدِّي نِدَوْر الْمَوْت. أَقْعُدُوا هِنِي وَاعِيِينْ مَعَايِ.
MAT.26.39	وَ مَشَى قِدَّامْ مِنْهُمْ شِيَّةْ وَ سَجَدْ فِي الْأَرْض وَ سَأَلْ اللهْ وَ قَالْ: يَا أَبُوِي، خَلِّي كَاسْ التَّعَبْ دَا يُفُوتْ مِنِّي بَعِيدْ، كَانْ دَا مُمْكِنْ. وَ لَاكِنْ خَلِّي يَبْقَى مِثِلْ إِنْتَ تِدَوْرَهْ وَ مَا مِثِلْ أَنَا نِدَوْرَهْ.
MAT.26.40	وَ قَبَّلْ لِلتَّلَامِيذْ وَ لِقِيهُمْ نَايْمِينْ وَ قَالْ لِبُطْرُسْ: سَاعَةْ وَاحِدَةْ كُلَ مَا قِدِرْتُوا تَقْعُدُوا مَعَايِ وَاعِيِينْ؟ 
MAT.26.41	أَقْعُدُوا وَاعِيِينْ وَ أَسْأَلَوْا اللهْ أَشَانْ التَّعَبْ مَا يِجَرِّبْ إِيمَانْكُو وَ يِتَلِّفَهْ. أَشَانْ الْإِنْسَانْ عِنْدَهْ نِيَّةْ لَاكِنْ مَا عِنْدَهْ قُدْرَةْ.
MAT.26.42	وَ مَرَّةْ تَانِيَةْ مَشَى سَأَلْ اللهْ وَ قَالْ: يَا أَبُوِي، كَانْ مَا مُمْكِنْ كَاسْ التَّعَبْ يُفُوتْ مِنِّي إِلَّا نَشَرْبَهْ، خَلَاصْ خَلِّي يَبْقَى مِثِلْ إِنْتَ تِدَوْرَهْ.
MAT.26.43	وَ قَبَّلْ لِلتَّلَامِيذْ وَ بَتَّانْ لِقِيهُمْ نَايِمِينْ أَشَانْ النَّوْم شَالَاهُمْ. 
MAT.26.44	وَ خَلَاهُمْ وَ مَشَى سَأَلْ اللهْ تَالِتْ مَرَّةْ وَ قَالْ نَفْس الشَّيْء مِثِلْ قِبَيْل. 
MAT.26.45	وَ بَعَدَيْن قَبَّلْ لِتَلَامِيذَهْ وَ قَالْ: إِنْتُو نَايْمِينْ وَلَّا؟ تِدَوْرُوا تِنْجَمَّوْا؟ خَلَاصْ الْوَكِتْ تَمَّ. إِبْن الْإِنْسَانْ خَانَوْه خَلَاصْ وَ يِسَلُّمُوهْ لِلْمُذْنِبِينْ. 
MAT.26.46	قُمُّوا نَمْشُوا. شِيفُوا الْيُخُونِّي جَايِ.
MAT.26.47	وَ عِيسَى لِسَّاعْ مَا كَمَّلْ الْكَلَامْ دَا وَ يَهُوذَا جَاءْ. هُو وَاحِدْ مِنْ التَّلَامِيذْ الْأَتْنَا عَشَرْ وَ جَابْ مَعَايَهْ نَاسْ كَتِيرِينْ عِنْدُهُمْ سُيُوفْ وَ عِصَايْ. كُبَارَاتْ رُجَالْ الدِّينْ وَ الشُّيُوخْ رَسَّلَوْهُمْ. 
MAT.26.48	وَ الْخَايِنْ أَنْطَاهُمْ عَلَامَةْ مِنْ أَوَّلْ وَ قَالْ: النَّادُمْ النِّحِبَّهْ، دَا بَسْ هُو. أَكُرْبُوهْ.
MAT.26.49	وَ عَجَلَةْ كَيْ مَشَى لِعِيسَى وَ قَالْ: يَا سَيِّدْنَا، السَّلَامْ عَلَيْك.
MAT.26.49	وَ حَبَّاهْ. 
MAT.26.50	وَ عِيسَى قَالْ لَيَّهْ: يَا رَفِيقِي، مَالَا إِنْتَ جِيتْ؟
MAT.26.50	وَ جَوْا كَرَبَوْا عِيسَى. 
MAT.26.51	وَ وَاحِدْ مِنْ النَّاسْ الْقَاعِدِينْ مَعَ عِيسَى مَدَّ إِيدَهْ وَ سَلَّ سَيْفَهْ وَ ضَرَبْ عَبِدْ هَنَا كَبِيرْ رُجَالْ الدِّينْ وَ قَطَعْ أَدَانَهْ.
MAT.26.52	وَ عِيسَى قَالْ لَيَّهْ: دَخِّلْ سَيْفَكْ فِي بَيْتَهْ أَشَانْ أَيِّ نَادُمْ الْيِسِلّ السَّيْف يُمُوتْ بِالسَّيْف. 
MAT.26.53	وَ فِكِرْكُو شُنُو؟ مَا نَقْدَرْ نَسْأَلْ مُسَاعَدَةْ مِنْ أَبُوِي أَشَانْ يِرَسِّلْ لَيِّ أُلُوفْ مِنْ الْمَلَائِكَةْ وَ يِدَاوُسُوا لَيِّ وَلَّا؟ 
MAT.26.54	وَ لَاكِنْ كَانْ سَوَّيْت كَيْ، كِكَّيْف الْكَلَامْ الْمَكْتُوبْ فِي الْكِتَابْ يَبْقَى؟ الْكِتَابْ بُقُولْ الشَّيْء الْقَاعِدْ يَبْقَى هِنِي لَابُدَّ يَبْقَى.
MAT.26.55	وَ عِيسَى حَجَّى لِلنَّاسْ وَ قَالْ: كِكَّيْف؟ إِنْتُو جِيتُوا تَكُرْبُونِي بِسَيْف وَ عَصَاءْ. أَنَا مُجْرِمْ وَلَّا؟ كُلِّ يَوْم أَنَا قَاعِدْ فِي حَوْش بَيْت اللهْ وَ قَاعِدْ نِعَلِّمْ النَّاسْ وَ إِنْتُو مَا كَرَبْتُونِي. 
MAT.26.56	وَ لَاكِنْ بِقِي مِثِلْ دَا أَشَانْ كُلَّ شَيْء الْأَنْبِيَاءْ كَتَبَوْه يَبْقَى.
MAT.26.56	وَ خَلَاصْ كُلَّ تَلَامِيذَهْ خَلَّوْه وَ جَرَوْا. 
MAT.26.57	وَ النَّاسْ الْكَرَبَوْا عِيسَى وَدَّوْه فِي بَيْت قَيَافَا كَبِيرْ رُجَالْ الدِّينْ. الْعُلَمَاء وَ الشُّيُوخْ لَمَّوْا فِي بَيْتَهْ وَ قَاعِدِينْ يَرْجَوْهُمْ. 
MAT.26.58	وَ بُطْرُسْ تَابَعَهْ مِنْ بَعِيدْ لَحَدِّي بَيْت هَنَا كَبِيرْ رُجَالْ الدِّينْ وَ أَنْدَسَّ وَ قَعَدْ تِحِتْ بَيْن الْعَسْكَرْ أَشَانْ يِشِيفْ الشَّيْء الْيَبْقَى.
MAT.26.59	وَ كُبَارَاتْ رُجَالْ الدِّينْ وَ كُلَّ نَاسْ هَنَا الْمَجْلِسْ الْكَبِيرْ لَمَّوْا وَ أَشَّاوَرَوْا. وَ فَتَّشَوْا شُهُودْ كَدَّابِينْ أَشَانْ يَحْكُمُوا عِيسَى بِالْمَوْت. 
MAT.26.60	وَ شُهُودْ كَدَّابِينْ كَتِيرِينْ جَوْا وَ لَاكِنْ مَا لِقَوْا نَاسْ إِتْنَيْن الْكَلَامْهُمْ وَاحِدْ. وَ بَعَدْ وَكِتْ طَوِيلْ، نَاسَيْن قَمَّوْا 
MAT.26.61	وَ قَالَوْا: النَّادُمْ دَا قَالْ «أَنَا نَقْدَرْ نِكَسِّرْ بَيْت اللهْ وَ فِي تَلَاتَةْ يَوْم نَبْنِيهْ بَتَّانْ».
MAT.26.62	وَ كَبِيرْ رُجَالْ الدِّينْ قَمَّ وَ سَأَلْ عِيسَى قَالْ: مَا تُرُدّ لِشَهَادِتْهُمْ فَوْقَكْ وَلَّا؟
MAT.26.63	وَ لَاكِنْ عِيسَى قَاعِدْ سَاكِتْ بَسْ. وَ كَبِيرْ رُجَالْ الدِّينْ سَأَلَهْ بَتَّانْ وَ قَالْ: نِحَلَّفَكْ بِأُسُمْ اللهْ الْحَيّ. قُولْ لَيْنَا إِنْتَ الْمَسِيحْ إِبْن اللهْ وَلَّا؟
MAT.26.64	وَ عِيسَى رَدَّ لَيَّهْ وَ قَالْ: مِثِلْ إِنْتَ قُلْتَهْ. وَ نُقُولْ لَيْكُو يَوْم وَاحِدْ بَجِي تِشِيفُوا إِبْن الْإِنْسَانْ فِي كُرْسِي جَنْب اللهْ الْقَادِرْ فِي نُصَّهْ الزَّيْنَايْ وَ تِشِيفُوهْ رَاكِبْ فِي السَّحَابْ جَايِ مِنْ السَّمَاءْ.
MAT.26.65	وَ كَبِيرْ رُجَالْ الدِّينْ قَمَّ شَقَّ خَلَقَهْ مِنْ الزَّعَلْ وَ قَالْ: خَلَاصْ. هُو أَشْرَكْ. وَ بَتَّانْ مَا نِدَوْرُوا شَاهِدْ آخَرْ. إِنْتُو ذَاتْكُو سِمِعْتُوا كَلَامْ الْمُشْرِكْ دَا. 
MAT.26.66	قَرَارْكُو شُنُو؟
MAT.26.66	وَ رَدَّوْا لَيَّهْ وَ قَالَوْا: هُو خَاطِي وَ وَاجِبْ لَيَّهْ الْمَوْت.
MAT.26.67	وَ بَزَّقَوْا فِي وِجْهَهْ وَ ضَرَبَوْه وَ وَاحِدِينْ شَدَّقَوْه 
MAT.26.68	وَ قَالَوْا: يَا الْمَسِيحْ، حَجِّي لَيْنَا كَلَامْ نَازِلْ مِنْ اللهْ وَ قُولْ لَيْنَا يَاتُو الضَّرَبَكْ.
MAT.26.69	وَ فِي الْوَكِتْ دَاكْ، بُطْرُسْ قَاعِدْ فِي الْحَوْش. وَ خَدَّامَةْ وَاحِدَةْ جَاتْ لَيَّهْ وَ قَالَتْ: إِنْتَ مَعَ عِيسَى الْجَلِيلِي دَا.
MAT.26.70	وَ قِدَّامْ كُلَّ النَّاسْ بُطْرُسْ نَكَرَهْ وَ قَالْ: كَلَامْكِ دَا مَا نَعَرْفَهْ.
MAT.26.71	وَ مَشَى فِي خَشُمْ الْحَوْش وَ خَدَّامَةْ آخَرَةْ كُلَ شَافَتَهْ وَ عِرِفَتَهْ وَ حَجَّتْ لِلنَّاسْ الْقَاعِدِينْ هِنَاكْ وَ قَالَتْ: النَّادُمْ دَا كُلَ مَعَ عِيسَى الْمِنْ النَّاصِرَةْ.
MAT.26.72	وَ تَانِي مَرَّةْ بُطْرُسْ نَكَرْ الْكَلَامْ وَ حَلَفْ وَ قَالْ: أَنَا مَا نَعَرِفْ الرَّاجِلْ دَا.
MAT.26.73	وَ بَعَدْ شِيَّةْ، النَّاسْ الْوَاقْفِينْ هِنَاكْ جَوْا لَيَّهْ وَ قَالَوْا: صَحِيحْ، إِنْتَ وَاحِدْ مِنْهُمْ. نَعَرْفُوكْ أَشَانْ لِسَانَكْ مِثِلْ لِسَانْهُمْ.
MAT.26.74	وَ بُطْرُسْ قَمَّ يَحْلِفْ وَ قَالْ: خَلِّي اللهْ يَنْعَلْنِي كَانْ كَلَامِي مَا صَحِيحْ. أَبَداً مَا نَعَرِفْ الرَّاجِلْ دَا.
MAT.26.74	وَ عَجَلَةْ كَيْ الدِّيكْ عَوْعَى. 
MAT.26.75	وَ بُطْرُسْ فَكَّرْ فِي الْكَلَامْ الْعِيسَى قَالَهْ «قُبَّالْ الدِّيكْ مَا يِعَوْعِي، تَنْكُرْنِي تَلَاتَةْ مَرَّاتْ». وَ بُطْرُسْ مَرَقْ مِنْ الْبَيْت وَ بَكَى بَكِي شَدِيدْ مَرَّةْ وَاحِدْ.
MAT.27.1	وَ الْوَطَى أَصْبَحَتْ وَ كُبَارَاتْ رُجَالْ الدِّينْ وَ الشُّيُوخْ لَمَّوْا بَتَّانْ وَ أَشَّاوَرَوْا فِي عِيسَى أَشَانْ يِجِيبُوا فَوْقَهْ حُكُمْ الْمَوْت. 
MAT.27.2	وَ رَبَطَوْه وَ سَاقَوْه وَ سَلَّمَوْه لِبِلَاطُسْ الْوَالِي الرَّوْمَانِي.
MAT.27.3	وَ وَكِتْ يَهُوذَا الْخَانْ عِيسَى عِرِفْ حَكَمَوْا عِيسَى خَلَاصْ، نِدِمْ فِي الشَّيْء السَّوَّاهْ وَ مَشَى قَبَّلْ التَّلَاتِينْ رِيَالْ الْفُضَّةْ لِكُبَارَاتْ رُجَالْ الدِّينْ وَ الشُّيُوخْ. 
MAT.27.4	وَ قَالْ: أَنَا خَاطِي أَشَانْ أَنَا سَلَّمْت لَيْكُو نَادُمْ بَرِئْ وَ قَرِيبْ يَكْتُلُوهْ.
MAT.27.4	وَ رَدَّوْا لَيَّهْ وَ قَالَوْا: أَنِحْنَ مَا لَمَّانَا إِنْتَ بَسْ سَوَّيْتَهْ.
MAT.27.5	وَ يَهُوذَا رَمَى الْفُضَّةْ فِي بَيْت اللهْ وَ مَرَقْ وَ مَشَى شَنَقْ نَفْسَهْ. 
MAT.27.6	وَ كُبَارَاتْ رُجَالْ الدِّينْ لَقَّطَوْا الْفُضَّةْ وَ قَالَوْا: الْقُرُسْ دَا نِجِسْ، أَشَانْ دَا إِجَارْ كَتِلْ هَنَا نَادُمْ. مَا حَلَالْ لَيْنَا نِدِسُّوهْ فِي صَنْدُوقْ بَيْت اللهْ.
MAT.27.7	وَ بَعَدْ أَشَّاوَرَوْا، شَالَوْا الْقُرُسْ وَ شَرَوْا زَرَعْ مِنْ بَصِيرِي وَاحِدْ أَشَانْ يَبْقَى بَكَانْ يَدْفُنُوا فَوْقَهْ الْأَجَانِبْ. 
MAT.27.8	أَشَانْ دَا، أُسُمْ الزَّرَعْ بِنَادُوهْ زَرَعْ الدَّمّ لَحَدِّي الْيَوْم. 
MAT.27.9	وَ بِمِثِلْ دَا، الْكَلَامْ الْاللهْ قَالَهْ بِخَشُمْ النَّبِي إِرْمِيَّا تَمَّ. هُو قَالْ ﴿شَالَوْا تَلَاتِينْ رِيَالْ هَنَا فُضَّةْ. دَا بَسْ التَّمَنْ الْبَنِي إِسْرَائِيلْ أَسْتَفَقَوْا يُخُطُّوهْ فَوْقَهْ. 
MAT.27.10	وَ بِالْقُرُسْ دَا بَاعَوْا زَرَعْ هَنَا الْبَصِيرْ مِثِلْ اللهْ أَمَرَانِي بَيَّهْ﴾.
MAT.27.11	وَ عِيسَى وِقِفْ قِدَّامْ الْوَالِي وَ الْوَالِي سَأَلَهْ وَ قَالْ: وَ إِنْتَ مَلِكْ الْيَهُودْ وَلَّا؟
MAT.27.11	وَ عِيسَى رَدَّ لَيَّهْ وَ قَالْ: مِثِلْ إِنْتَ قُلْتَهْ.
MAT.27.12	وَ كُبَارَاتْ رُجَالْ الدِّينْ وَ الشُّيُوخْ خَطَّوْا تُهَمْ فَوْق عِيسَى لَاكِنْ عِيسَى قَعَدْ سَاكِتْ وَ مَا رَدَّ لَيْهُمْ. 
MAT.27.13	وَ بِلَاطُسْ سَأَلَهْ وَ قَالْ: إِنْتَ مَا سِمِعْت الْكَلَامْ الْبُقُولُوهْ فَوْقَكْ وَلَّا؟
MAT.27.14	لَاكِنْ عِيسَى مَا رَدَّ لِلْوَالِي كِلْمَةْ وَاحِدَةْ كُلَ وَ الْوَالِي عَجَّبْ بِلْحَيْن.
MAT.27.15	وَ الْوَالِي فِي عَادْتَهْ يِنَادِي النَّاسْ فِي أَيِّ عِيدْ أَشَانْ يَمْرُقْ مِنْ السِّجِنْ نَادُمْ وَاحِدْ النَّاسْ بِدَوْرُوهْ. 
MAT.27.16	فِي الْوَكِتْ دَا، نَادُمْ مَعْرُوفْ قَاعِدْ فِي السِّجِنْ وَ أُسْمَهْ بَرَابَاسْ. 
MAT.27.17	وَ وَكِتْ النَّاسْ لَمَّوْا بِلَاطُسْ سَأَلَاهُمْ وَ قَالْ: تِدَوْرُوا نَطْلِقْ لَيْكُو يَاتُو؟ نَطْلِقْ بَرَابَاسْ وَلَّا عِيسَى الْبُقُولُوا لَيَّهْ الْمَسِيحْ؟
MAT.27.18	وَ بِلَاطُسْ قَالْ الْكَلَامْ دَا أَشَانْ هُو عِرِفْ الْكُبَارَاتْ سَلَّمَوْا لَيَّهْ عِيسَى بِسَبَبْ حُسُدْهُمْ. 
MAT.27.19	وَ وَكِتْ هُو قَاعِدْ فِي كُرْسِي الْحُكُمْ، مَرْتَهْ رَسَّلَتْ لَيَّهْ كَلَامْ وَ قَالَتْ: أَنْقَرِعْ، مَا تِسَوِّي شَيْء فَسِلْ لِلنَّادُمْ الْبَرِئْ دَا. أَشَانْ الْيَوْم أَنَا بِلْحَيْن تِعِبْت فِي حِلْمِي فِي شَانَهْ.
MAT.27.20	وَ لَاكِنْ كُبَارَاتْ رُجَالْ الدِّينْ وَ الشُّيُوخْ حَرَّشَوْا النَّاسْ اللَّمَّوْا أَشَانْ يَسْأَلَوْا بِلَاطُسْ يَمْرُقْ بَرَابَاسْ وَ يَكْتُلْ عِيسَى. 
MAT.27.21	وَ بِلَاطُسْ سَأَلَاهُمْ وَ قَالْ: تِدَوْرُوا يَاتُو مِنْ الْإِتْنَيْن دَوْل نَمُرْقَهْ لَيْكُو؟
MAT.27.21	وَ رَدَّوْا لَيَّهْ وَ قَالَوْا: أَمْرُقْ لَيْنَا بَرَابَاسْ.
MAT.27.22	وَ بَتَّانْ سَأَلَاهُمْ وَ قَالْ: وَ عِيسَى الْبُقُولُوا لَيَّهْ الْمَسِيحْ نِسَوِّي لَيَّهْ شُنُو؟
MAT.27.22	وَ كُلُّهُمْ رَدَّوْا لَيَّهْ وَ قَالَوْا: أَكْتُلَهْ فِي الصَّلِيبْ!
MAT.27.23	وَ الْوَالِي سَأَلَاهُمْ وَ قَالْ: مَالَا؟ شُنُو الْفَسِلْ السَّوَّاهْ؟
MAT.27.23	وَ عَاطَوْا بِزِيَادَةْ وَ قَالَوْا: أَصْلُبَهْ.
MAT.27.24	وَ وَكِتْ بِلَاطُسْ شَافْ كَلَامَهْ مَا عِنْدَهْ فَايْدَةْ وَ النَّاسْ يِدَوْرُوا يِسَوُّوا فِتْنَةْ، هُو شَالْ أَلْمِي وَ غَسَّلْ إِيدَيْنَهْ قِدَّامْهُمْ وَ قَالْ: أَنَا بَرِئْ مِنْ دِمَّةْ النَّادُمْ الصَّالِحْ دَا. دَا فِي رَاسْكُو إِنْتُو.
MAT.27.25	وَ النَّاسْ كُلُّهُمْ رَدَّوْا لَيَّهْ وَ قَالَوْا: خَلِّي دِمِّتَهْ تَبْقَى فِي رَاسْنَا وَ فِي رَاسْ عِيَالْنَا.
MAT.27.26	وَ بِلَاطُسْ مَرَقْ لَيْهُمْ بَرَابَاسْ وَ عِيسَى جَلَدَوْه. وَ خَلَاصْ أَنْطَاهْ لِلْعَسْكَرْ أَشَانْ يَكْتُلُوهْ فِي الصَّلِيبْ.
MAT.27.27	وَ عَسْكَرْ الْوَالِي سَاقَوْا عِيسَى دَاخَلْ فِي بَيْت الْحَكُومَةْ وَ كُلَّ الْعَسْكَرْ هَنَا الْمَحَطَّةْ جَوْا وَ لَمَّوْا فَوْقَهْ. 
MAT.27.28	سَلَّوْا خُلْقَانَهْ وَ لَبَّسَوْه بِخَلَقْ أَحْمَرْ تشُو مِثِلْ خَلَقْ هَنَا مَلِكْ. 
MAT.27.29	وَ سَوَّوْا لَيَّهْ تَاجْ مِنْ الشَّوْك وَ خَطَّوْه فِي رَاسَهْ. وَ مَسَّكَوْا عَقَيْقَايْ فَوْق إِيدَهْ الزَّيْنَةْ وَ رَكَعَوْا قِدَّامَهْ وَ شَمَّتَوْا لَيَّهْ قَاعِدِينْ بُقُولُوا: سَلَامْ عَلَيْك، يَا مَلِكْ الْيَهُودْ.
MAT.27.30	وَ بَزَّقَوْا فَوْقَهْ وَ شَالَوْا مِنَّهْ الْعَقَيْقَةْ وَ دَقَّوْه بَيْهَا فِي رَاسَهْ. 
MAT.27.31	وَ وَكِتْ كَمَّلَوْا شَمَاتِتْهُمْ شَالَوْا مِنَّهْ الْخَلَقْ وَ لَبَّسَوْه بِخُلْقَانَهْ وَ قَمَّوْا يُسُوقُوه فِي الْبَكَانْ الْيَصْلُبُوهْ فَوْقَهْ.
MAT.27.32	وَ وَكِتْ الْعَسْكَرْ مَاشِينْ فِي الْبَكَانْ الْيَصْلُبُوهْ فَوْقَهْ لِقَوْا رَاجِلْ وَاحِدْ مِنْ الْقَيْرَوَانْ أُسْمَهْ سِمْعَانْ. وَ كَرَبَوْه وَ عَصَّرَوْه يِشِيلْ الصَّلِيبْ الْيِدَوْرُوا يَكْتُلُوا فَوْقَهْ عِيسَى. 
MAT.27.33	وَ لِحْقَوْا الْبَكَانْ الْأُسْمَهْ جُلْجُثَةْ مَعَنَاتَهْ بَكَانْ الْجُمْجُمَةْ. 
MAT.27.34	وَ قَدَّمَوْا لِعِيسَى شُرَابْ هَنَا خَمَرْ مُخَلْبَطْ بِمَرَارْ أَشَانْ يِبَرِّدْ لَيَّهْ الْوَجَعْ وَ لَاكِنْ هُو دَاقَهْ وَ أَبَاهْ مَا شِرْبَهْ. 
MAT.27.35	وَ وَكِتْ الْعَسْكَرْ خَطَّوْه فِي الصَّلِيبْ وَ رَفَعَوْه فَوْق، هُمَّنْ قَسَّمَوْا خُلْقَانَهْ بِأَمْ عِيَيْدَاتْ. 
MAT.27.36	وَ قَعَدَوْا تِحِتْ أَشَانْ يَحَرْسُوهْ.
MAT.27.37	وَ عَلَّقَوْا مَكْتُوبْ التُّهْمَةْ بِفَوْق لِرَاسَهْ وَ كَتَبَوْا «دَا عِيسَى، مَلِكْ الْيَهُودْ».
MAT.27.38	وَ فِي نَفْس الْوَكِتْ صَلَبَوْا مَعَايَهْ مُجْرِمِينْ إِتْنَيْن، وَاحِدْ فِي نُصَّهْ الزَّيْنَايْ وَ وَاحِدْ فِي نُصَّهْ الْإِسْرَايْ.
MAT.27.39	وَ النَّاسْ الْمَاشِينْ فِي الدَّرِبْ دَا قَاعِدِينْ يِشَمُّتُوا لَيَّهْ وَ يِهِزُّوا رَاسْهُمْ. 
MAT.27.40	وَ بُقُولُوا: هَيْ! إِنْتَ الْقُلْت تِكَسِّرْ بَيْت اللهْ وَ تَبْنِيهْ فِي تَلَاتَةْ يَوْم، نَجِّي نَفْسَكْ. وَ كَانْ إِنْتَ إِبْن اللهْ، خَلَاصْ دَلِّي تِحِتْ مِنْ الصَّلِيبْ.
MAT.27.41	وَ كُبَارَاتْ رُجَالْ الدِّينْ وَ الْعُلَمَاء وَ الشُّيُوخْ شَمَّتَوْا لَيَّهْ وَ قَالَوْا: 
MAT.27.42	هُو نَجَّى نَاسْ آخَرِينْ وَ لَاكِنْ مَا يَقْدَرْ يِنَجِّي نَفْسَهْ. هُو مَا مَلِكْ إِسْرَائِيلْ وَلَّا؟ خَلِّي يِدَلِّي هَسَّعْ مِنْ الصَّلِيبْ وَ خَلَاصْ نِآمُنُوا بَيَّهْ. 
MAT.27.43	هُو وَكَّلْ نَفْسَهْ لِلهْ. خَلَاصْ، اللهْ يَفْذَعَهْ، كَانْ صَحِيحْ اللهْ يِدَوْرَهْ أَشَانْ هُو قَالْ «أَنَا إِبْن اللهْ».
MAT.27.44	وَ السَّرَارِيقْ الصَّلَبَوْهُمْ مَعَايَهْ كُلَ شَمَّتَوْا لَيَّهْ بِكَلَامْ مِثِلْ دَا.
MAT.27.45	وَ مِنْ نُصّ النَّهَارْ لَحَدِّي الْعَصُرْ الْوَطَى بِقَتْ ضَلْمَى فِي كُلَّ الْبَلَدْ. 
MAT.27.46	وَ قَرِيبْ السَّاعَةْ تَلَاتَةْ، عِيسَى عَاطْ بِحِسّ شَدِيدْ بِكَلَامْ عِبْرَانِي وَ قَالْ ﴿إِيلِي إِيلِي لَمَا شَبَقْتَنِي﴾ وَ مَعَنَاتَهْ إِلٰهِي، إِلٰهِي، مَالَا خَلَّيْتنِي؟
MAT.27.47	وَ وَاحِدِينْ مِنْ النَّاسْ الْوَاقْفِينْ هِنَاكْ سِمْعَوْا كَلَامَهْ وَ قَالَوْا: هُو قَاعِدْ بِنَادِي النَّبِي إِلِيَاسْ.
MAT.27.48	وَ عَجَلَةْ كَيْ وَاحِدْ مِنْهُمْ جَرَى وَ شَالْ سَوْسَوْ وَ بَلَّهْ فِي شَيْء حَامُضْ وَ شَعَقَهْ فِي رَاسْ عَقَيْقَايْ وَ قَدَّمَهْ لِعِيسَى أَشَانْ يَشْرَبْ مِنَّهْ. 
MAT.27.49	وَ لَاكِنْ الْآخَرِينْ قَالَوْا: أَقِيفْ خَلِّيهْ. نَرْجَوْا نِشِيفُوا كَانْ إِلِيَاسْ يَجِي أَشَانْ يَفْذَعَهْ.
MAT.27.50	وَ عِيسَى صَرَخْ بَتَّانْ بِحِسّ شَدِيدْ وَ سَلَّمْ الرُّوحْ. 
MAT.27.51	وَ عَجَلَةْ كَيْ السِّتَّارْ الْفِي بَيْت اللهْ أَنْشَقَّتْ مِنْ فَوْق لَحَدِّي تِحِتْ وَ الْأَرْض أَنْهَزَّتْ وَ الْحُجَارْ أَنْشَقَّوْا. 
MAT.27.52	وَ الْقُبُورْ أَنْفَتَحَوْا وَ مِنْ الصَّالِحِينْ الْمَيْتِينْ، كَتِيرِينْ بِقَوْا حَيِّينْ. 
MAT.27.53	وَ بَعَدْ عِيسَى بَعَثْ، هُمَّنْ مَرَقَوْا مِنْ قُبُورْهُمْ وَ مَشَوْا فِي مَدِينَةْ الْقُدُسْ وَ نَاسْ كَتِيرِينْ شَافَوْهُمْ.
MAT.27.54	وَ الْعَسْكَرْ الْقَاعِدِينْ يَحَرْسُوا عِيسَى مَعَ كَبِيرْهُمْ شَافَوْا الْأَرْض أَنْهَزَّتْ وَ كُلَّ شَيْء الْبِقِي وَ خَافَوْا بِلْحَيْن وَ قَالَوْا: بِالصَّحِيحْ، النَّادُمْ دَا إِبْن اللهْ.
MAT.27.55	وَ فِيَهْ عَوِينْ كَتِيرَاتْ قَاعِدَاتْ يِشِيفَنْ مِنْ بَعِيدْ كُلَّ شَيْء الْقَاعِدْ يَبْقَى. أَوَّلْ تَابَعَنْ عِيسَى مِنْ الْجَلِيلْ أَشَانْ يَخْدِمَنْ لَيَّهْ. 
MAT.27.56	مَرِيَمْ الْمَجْدَلِيَّةْ وَ مَرِيَمْ أَمُّهُمْ لِيَعْقُوبْ وَ يُوسُفْ وَ أَمّ أَوْلَادْ زَبَدِي كُلَ مَعَاهِنْ.
MAT.27.57	وَكِتْ بِقِي عَشِيَّةْ رَاجِلْ وَاحِدْ جَاءْ وَ هُو سِيدْ الْمَالْ مِنْ حِلَّةْ الرَّامَةْ وَ أُسْمَهْ يُوسُفْ. وَ هُو كُلَ تِلْمِيذْ عِيسَى. 
MAT.27.58	وَ مَشَى لِبِلَاطُسْ وَ سَأَلَهْ جَنَازَةْ عِيسَى وَ بِلَاطُسْ أَوْرَى عَسْكَرَهْ يَنْطُوهَا لَيَّهْ. 
MAT.27.59	وَ يُوسُفْ شَالْ الْجَنَازَةْ وَ كَفَّنَاهَا بِكَفَنْ نَضِيفْ. 
MAT.27.60	وَ يُوسُفْ عِنْدَهْ قَبُرْ جَدِيدْ الدَّهَابَهْ نَكَتَوْه مِثِلْ كَرْكُورْ فِي الْحَجَرْ. وَ رَقَّدْ فَوْقَهْ جَنَازَةْ عِيسَى. وَ دَرْدَقْ حَجَرْ كَبِيرْ أَشَانْ يِسِدّ خَشُمْ الْقَبُرْ. وَ خَلَاصْ فَاتْ. 
MAT.27.61	وَ مَرِيَمْ الْمَجْدَلِيَّةْ وَ مَرِيَمْ الْآخَرَةْ قَاعِدَاتْ فِي الْبَكَانْ دَا مُقَابِلَاتْ مِنْ الْقَبُرْ.
MAT.27.62	الْيَوْم الْيِجَهُّزُوا فَوْقَهْ نُفُوسْهُمْ لِلسَّبِتْ كَمَّلْ وَ خَلَاصْ بِقِي يَوْم السَّبِتْ. وَ كُبَارَاتْ رُجَالْ الدِّينْ وَ الْفَرِيسِيِّينْ لَمَّوْا وَ مَشَوْا سَوَا لِبِلَاطُسْ 
MAT.27.63	وَ قَالَوْا: يَا سَيِّدْنَا فَكَّرْنَا فِي الْكَلَامْ الْغَشَّاشْ دَا قَالَهْ قُبَّالْ مَا يُمُوتْ. هُو قَالْ «فِي تَلَاتَةْ يَوْم نَبْعَثْ». 
MAT.27.64	أَشَانْ دَا، رَسِّلْ عَسْكَرَكْ يَحَرْسُوا الْقَبُرْ عَدِيلْ لَحَدِّي الْيَوْم التَّالِتْ أَشَانْ تَلَامِيذَهْ مَا يَسُرْقُوا جَنَازَتَهْ وَ مَا يُقُولُوا لِلنَّاسْ هُو بَعَثْ مِنْ الْمَيْتِينْ. كَانْ سَوَّوْه كَيْ، الْكِدِبْ التَّانِي يَبْقَى قَاسِي مِنْ الْكِدِبْ الْأَوَّلْ.
MAT.27.65	وَ بِلَاطُسْ رَدَّ لَيْهُمْ وَ قَالْ: دَاهُو عَسْكَرْ. شِيلُوهُمْ خَلِّي يَحَرْسُوا الْقَبُرْ عَدِيلْ.
MAT.27.66	وَ مَشَوْا وَ قَفَلَوْا الْقَبُرْ عَدِيلْ وَ خَطَّوْا فَوْقَهْ عَلَامَةْ الْوَالِي وَ خَلَّوْا الْعَسْكَرْ قِدَّامَهْ.
MAT.28.1	أَوَّلْ يَوْم الْأُسْبُوعْ يَعْنِي وَكِتْ يَوْم السَّبِتْ كَمَّلْ خَلَاصْ، مَرِيَمْ الْمَجْدَلِيَّةْ وَ مَرِيَمْ الْآخَرَةْ لَمَّنْ قُبَّالْ الْحَرَّايْ مَا تَمْرُقْ وَ مَشَنْ أَشَانْ يِشِيفَنْ كَيْف الْقَبُرْ. 
MAT.28.2	وَ وَاحِدْ مِنْ مَلَائِكَةْ اللهْ نَزَلْ مِنْ السَّمَاءْ وَ الْأَرْض أَنْهَزَّتْ بِقِي زِلْزَالْ شَدِيدْ. وَ جَاءْ لِلْقَبُرْ وَ دَرْدَقْ الْحَجَرْ مِنْ خَشُمْ الْقَبُرْ وَ قَعَدْ فَوْقَهْ. 
MAT.28.3	وَ الْمَلَكْ يِشَابِهْ مِثِلْ بُرَاقَةْ وَ خَلَقَهْ أَبْيَضْ كَرّ. 
MAT.28.4	وَ وَكِتْ الْعَسْكَرْ الْقَاعِدِينْ يَحَرْسَوْا الْقَبُرْ شَافَوْه، خَوْف شَدِيدْ كَرَبَاهُمْ وَ وَقَعَوْا مِثِلْ الْمَيْتِينْ.
MAT.28.5	وَ الْمَلَكْ كَلَّمْ لِلْعَوِينْ وَ قَالْ: مَا تَخَافَنْ. أَنَا نَعَرِفْ إِنْتَنْ تِفَتِّشَنْ عِيسَى الْكَتَلَوْه فِي الصَّلِيبْ. 
MAT.28.6	هُو هِنِي مَا فِي. هُو بَعَثْ خَلَاصْ. دَا بِقِي مِثِلْ هُو أَوَّلْ قَالْ لَيْكُو. تَعَالَنْ، شِيفَنْ الْبَكَانْ الْيَابِسْ الْهُو أَوَّلْ رَاقِدْ فَوْقَهْ. 
MAT.28.7	وَ يَلَّا عَجَلَةْ أَمْشَنْ. قُولَنْ لِتَلَامِيذَهْ «هُو بَعَثْ مِنْ الْمَيْتِينْ وَ يَمْشِي قِدَّامْكُو فِي دَارْ الْجَلِيلْ وَ هِنَاكْ تِشِيفُوهْ». دَا أَنَا أَوْرَيْتكَنْ.
MAT.28.8	وَ الْعَوِينْ خَايْفَاتْ مَرَّةْ وَاحِدْ وَ لَاكِنْ فَرْحَانَاتْ بِلْحَيْن وَ جَرَنْ مِنْ الْقَبُرْ لِلتَّلَامِيذْ أَشَانْ يِبَلِّغَنْ لَيْهُمْ الْبِشَارَةْ. 
MAT.28.9	وَكِتْ مَاشَاتْ أَشَانْ يِخَبِّرَنْ التَّلَامِيذْ، عِيسَى ذَاتَهْ لَاقَاهِنْ وَ قَالْ لَيْهِنْ: السَّلَامْ عَلَيْكُم.
MAT.28.9	الْعَوِينْ قَرَّبَنْ لَيَّهْ وَ كَرَبَنْ رِجِلَيْنَهْ وَ سَجَدَنْ لَيَّهْ. 
MAT.28.10	وَ عِيسَى قَالْ لَيْهِنْ: مَا تَخَافَنْ. أَمْشَنْ قُولَنْ لِأَخْوَانِي وَاجِبْ يَمْشُوا فِي دَارْ الْجَلِيلْ أَشَانْ هِنَاكْ يِشِيفُونِي.
MAT.28.11	وَكِتْ الْعَوِينْ مَاشَاتْ فِي الدَّرِبْ، وَاحِدِينْ مِنْ الْعَسْكَرْ مَشَوْا فِي الْمَدِينَةْ وَ لَمَّوْا مَعَ كُبَارَاتْ رُجَالْ الدِّينْ وَ أَوْرَوْهُمْ بِكُلَّ شَيْء الْبِقِي. 
MAT.28.12	وَ كُبَارَاتْ رُجَالْ الدِّينْ وَ الشُّيُوخْ لَمَّوْا وَ أَشَّاوَرَوْا أَمْبَيْنَاتْهُمْ فِي الْكَلَامْ دَا. وَ أَنْطَوْا مَالْ كَتِيرْ لِلْعَسْكَرْ دَوْل 
MAT.28.13	وَ قَالَوْا لَيْهُمْ: لَازِمْ تُقُولُوا «تَلَامِيذْ عِيسَى جَوْا فِي اللَّيْل وَ سِرْقَوْا جَنَازَتَهْ وَكِتْ أَنِحْنَ نَايْمِينْ». 
MAT.28.14	وَ كَانْ الْوَالِي سِمِعْ بِالْكَلَامْ دَا، أَنِحْنَ نِحَامُوا لَيْكُو وَ مَا تَلْقَوْا أَيِّ مُشْكِلَةْ.
MAT.28.15	وَ الْعَسْكَرْ شَالَوْا الْمَالْ وَ سَوَّوْا مِثِلْ الْكُبَارَاتْ قَالَوْا لَيْهُمْ. وَ مِنْ الْوَكِتْ دَاكْ لَحَدِّي الْيَوْم، كَتِيرِينْ مِنْ الْيَهُودْ سِمْعَوْا كَلَامْهُمْ دَا.
MAT.28.16	وَ التَّلَامِيذْ الْإِحْدَا عَشَرْ مَشَوْا فِي دَارْ الْجَلِيلْ فِي الْحَجَرْ الْعِيسَى وَصَّفَهْ لَيْهُمْ. 
MAT.28.17	وَ وَكِتْ شَافَوْا عِيسَى، سَجَدَوْا لَيَّهْ لَاكِنْ وَاحِدِينْ شَكَّكَوْا. 
MAT.28.18	وَ عِيسَى جَاءْ وَ حَجَّى لَيْهُمْ وَ قَالْ: اللهْ أَنْطَانِي كُلَّ السُّلْطَةْ فِي السَّمَاءْ وَ فِي الْأَرْض. 
MAT.28.19	أَشَانْ دَا، أَمْشُوا نَادُوا نَاسْ هَنَا كُلَّ الْأُمَمْ أَشَانْ يَبْقَوْا تَلَامِيذِي وَ غَطُّسُوهُمْ فِي أَلْمِي بِأُسُمْ اللهْ أَبُونَا وَ إِبْنَهْ الْمَسِيحْ وَ الرُّوحْ الْقُدُّوسْ. 
MAT.28.20	عَلُّمُوهُمْ أَشَانْ يِسَوُّوا كُلَّ شَيْء الْأَنَا أَوْرَيْتكُو بَيَّهْ. وَ خَلَاصْ أَنَا قَاعِدْ مَعَاكُو كُلَّ يَوْم لَحَدِّي كُمَالَةْ الدُّنْيَا.
MRK.1.1	دِيهِي بِشَارَةْ عِيسَى الْمَسِيحْ إِبْن اللهْ. وَ الْبِشَارَةْ بَدَتْ 
MRK.1.2	مِثِلْ الْكَلَامْ الْاللهْ قَالَهْ زَمَانْ الْمَكْتُوبْ فِي كِتَابْ النَّبِي إِشَعْيَاءْ. هُو قَالْ ﴿أَسْمَعَوْا. نِرَسِّلْ مُرْسَالِي قِدَّامَكْ وَ هُو يِعَدِّلْ لَيْك الدَّرِبْ. 
MRK.1.3	وَ حِسّ هَنَا نَادُمْ قَاعِدْ بِنَادِي فِي الْخَلَاءْ وَ بُقُولْ جَهُّزُوا دَرِبْ الرَّبّ وَ عَدُّلُوا لَيَّهْ الشَّوَارِعْ﴾.
MRK.1.4	وَ خَلَاصْ النَّبِي يَحْيَى الْمُغَطِّسْ هُو بَسْ النَّادُمْ الْقَمَّ فِي الْخَلَاءْ وَ بَدَأْ يِنَادِي النَّاسْ أَشَانْ يُتُوبُوا مِنْ ذُنُوبْهُمْ وَ هُو يِغَطِّسْهُمْ
MRK.1.5	وَ نَاسْ كَتِيرِينْ بِلْحَيْن مِنْ دَارْ الْيَهُودِيَّةْ وَ مَدِينَةْ الْقُدُسْ مَرَقَوْا و مَشَوْا لِيَحْيَى فِي الْخَلَاءْ. وَ إِعْتَرَفَوْا بِذُنُوبْهُمْ وَ يَحْيَى غَطَّسَاهُمْ فِي بَحَرْ الْأُرْدُنْ.
MRK.1.6	وَ يَحْيَى لَابِسْ خَلَقْ مِنْ صُوفْ الْأَلْبِلْ وَ رَابِطْ صُلْبَهْ بِفَرْوَةْ وَ يَاكُلْ جَرَادْ وَ عَسَلْ النَّحَلْ. 
MRK.1.7	وَ هُو قَاعِدْ يِبَشِّرْ النَّاسْ وَ بُقُولْ: نَادُمْ وَاحِدْ جَايِ وَرَايِ وَ هُو قَادِرْ مِنِّي بِلْحَيْن وَ أَنَا مَا تَمَّيْت لَيَّهْ خَدَّامْ كُلَ. 
MRK.1.8	وَ أَنَا غَطَّسْتُكُو فِي الْأَلْمِي وَ لَاكِنْ هُو يِغَطِّسْكُو بِالرُّوحْ الْقُدُّوسْ.
MRK.1.9	وَ فِي الْوَكِتْ دَا، عِيسَى قَمَّ مِنْ حِلَّةْ النَّاصِرَةْ الْفِي دَارْ الْجَلِيلْ وَ مَشَى لِيَحْيَى. وَ يَحْيَى غَطَّسَهْ فِي بَحَرْ الْأُرْدُنْ. 
MRK.1.10	وَ عَجَلَةْ كَيْ عِيسَى وَكِتْ قَمَّ مِنْ الْأَلْمِي، هُو شَافْ السَّمَاوَاتْ أَنْفَتَحَوْا وَ الرُّوحْ الْقُدُّوسْ نَازِلْ فَوْقَهْ مِنْ السَّمَاءْ مِثِلْ الْحَمَامَةْ. 
MRK.1.11	وَ حِسّ مِنْ السَّمَاءْ أَنْسَمَعْ وَ قَالْ: إِنْتَ بَسْ إِبْنِي. أَنَا نِحِبَّكْ وَ أَنَا فَرْحَانْ بَيْك بِلْحَيْن.
MRK.1.12	وَ عَجَلَةْ كَيْ الرُّوحْ الْقُدُّوسْ قَادَهْ لِعِيسَى وَ وَدَّاهْ فِي لُبّ الْخَلَاءْ. 
MRK.1.13	وَ قَعَدْ فِي الْخَلَاءْ أَرْبَعِينْ يَوْم وَ إِبْلِيسْ جَرَّبَهْ. وَ فِي الْوَكِتْ دَا، عِيسَى قَاعِدْ فِي الْبَكَانْ الْحَيْوَانَاتْ قَاعِدِينْ فَوْقَهْ وَ الْمَلَائِكَةْ قَاعِدِينْ يِسَاعُدُوهْ.
MRK.1.14	وَ كَرَبَوْا يَحْيَى فِي السِّجِنْ. عِيسَى مَشَى فِي دَارْ الْجَلِيلْ وَ بَلَّغْ لِلنَّاسْ بِشَارَةْ اللهْ. 
MRK.1.15	وَ قَمَّ يُقُولْ: الْوَكِتْ تَمَّ وَ مَمْلَكَةْ اللهْ قَرَّبَتْ. تُوبُوا مِنْ ذُنُوبْكُو وَ آمُنُوا بِالْبِشَارَةْ.
MRK.1.16	وَ وَكِتْ عِيسَى رَايِغْ فِي خَشُمْ هَنَا بَحَرْ الْجَلِيلْ، هُو شَافْ نَادُمْ أُسْمَهْ سِمْعَانْ مَعَ أَخُوهْ أُسْمَهْ أَنْدَرَيَّسْ. وَ هُمَّنْ حَوَّاتِينْ وَ قَاعِدِينْ يَزْقُلُوا شَرَكْهُمْ فِي الْبَحَرْ أَشَانْ يَكُرْبُوا حُوتْ. 
MRK.1.17	وَ عِيسَى قَالْ لَيْهُمْ: تَعَالُوا تَابُعُونِي. أَوَّلْ إِنْتُو قَاعِدِينْ تِكَرُّبُوا حُوتْ وَ مِنْ الْيَوْم أَنَا نِسَوِّيكُو تِكَرُّبُوا النَّاسْ لِدَرِبْ اللهْ.
MRK.1.18	وَ عَجَلَةْ كَيْ خَلَّوْا شَرَكْهُمْ وَ قَمَّوْا تَابَعَوْه.
MRK.1.19	وَ عِيسَى مَشَى قِدَّامْ شِيَّةْ وَ شَافْ يَعْقُوبْ مَعَ أَخُوهْ يُوحَنَّا أَوْلَادْ زَبَدِي. وَ هُمَّنْ قَاعِدِينْ يِعَدُّلُوا شَرَكْهُمْ فِي مَرْكَبَتْهُمْ. 
MRK.1.20	وَ عَجَلَةْ كَيْ عِيسَى نَادَاهُمْ. وَ هُمَّنْ قَمَّوْا خَلَّوْا أَبُوهُمْ زَبَدِي فِي الْمَرْكَبَةْ مَعَ خَدَّامِينَهْ وَ تَابَعَوْا عِيسَى.
MRK.1.21	وَ عِيسَى وَ تَلَامِيذَهْ مَشَوْا فِي حِلَّةْ كَفَرْ نَاحُومْ. وَ فِي يَوْم السَّبِتْ هُو دَخَلْ فِي بَيْت الصَّلَاةْ وَ قَمَّ يِعَلِّمْ النَّاسْ. 
MRK.1.22	وَ النَّاسْ عَجَّبَوْا بِلْحَيْن مِنْ تَعَالِيمَهْ أَشَانْ هُو عَلَّمَاهُمْ بِكَلَامْ عِنْدَهْ قُدْرَةْ وَ مَا مِثِلْ كَلَامْ الْعُلَمَاءْ.
MRK.1.23	وَ عَجَلَةْ كَيْ نَادُمْ مُشَوْطِنْ قَمَّ فِي بَيْت الصَّلَاةْ. عِنْدَهْ شَيْطَانْ شَيْن. وَ هُو عَاطْ 
MRK.1.24	وَ قَالْ: يَا عِيسَى الْمِنْ النَّاصِرَةْ! تِدَوْر مِنِّنَا شُنُو؟ جِيتْ هِنِي أَشَانْ تَهْلِكْنَا وَلَّا؟ أَنَا نَعَرْفَكْ. إِنْتَ بَسْ الْقُدُّوسْ الْاللهْ رَسَّلَهْ.
MRK.1.25	وَ عِيسَى كَشَّ لَيَّهْ وَ قَالْ: أَسْكُتْ وَ أَمْرُقْ مِنَّهْ.
MRK.1.26	وَ الشَّيْطَانْ رَمَى النَّادُمْ وَ هُو قَمَّ يِفَتْفِتْ وَ عَاطْ بِحِسّ حَارْ وَ خَلَاصْ الشَّيْطَانْ مَرَقْ مِنَّهْ. 
MRK.1.27	وَ كُلَّ النَّاسْ أَسْتَغْرَبَوْا مِنَّهْ بِلْحَيْن وَ أَسَّاءَلَوْا أَمْبَيْنَاتْهُمْ وَ قَالَوْا: هَايْ! دَا شُنُو؟ عِنْدَهْ تَعْلِيمْ جَدِيدْ و قُدْرَةْ لَحَدِّي بَامُرْ الشَّوَاطِينْ وَ بَسْمَعَوْا كَلَامَهْ.
MRK.1.28	وَ عَجَلَةْ كَيْ خَبَرَهْ شَتَّ فِي كُلَّ حِلَّالْ هَنَا دَارْ الْجَلِيلْ كُلَ كَيْ.
MRK.1.29	وَ عَجَلَةْ كَيْ، عِيسَى وَ تَلَامِيذَهْ مَرَقَوْا مِنْ بَيْت الصَّلَاةْ وَ أَنْدَسَّوْا فِي بَيْت هَنَا سِمْعَانْ وَ أَنْدَرَيَّسْ. وَ يَعْقُوبْ وَ يُوحَنَّا كُلَ مَعَاهُمْ. 
MRK.1.30	وَ نَسِيبْتَهْ لِسِمْعَانْ رَاقْدَةْ هِنَاكْ مَارُودَةْ بِلْحَيْن. وَ عَجَلَةْ كَيْ أَوْرَوْا عِيسَى بَيْهَا. 
MRK.1.31	وَ عِيسَى مَشَى لَيْهَا وَ كَرَبْ إِيدْهَا وَ قَوَّمَاهَا فَوْق. وَ الْوِرْدَةْ طَوَّالِي خَلَّتْهَا وَ هِي ضَيَّفَتْهُمْ.
MRK.1.32	وَ الْوَطَى بِقَتْ مَغَرِبْ وَ الْحَرَّايْ وَقَعَتْ خَلَاصْ. وَ جَابَوْا لِعِيسَى أَيِّ نَادُمْ الْمَرْضَانْ وَلَّا مُشَوْطِنْ. 
MRK.1.33	وَ نَاسْ الْحِلَّةْ كُلُّهُمْ لَمَّوْا فِي خَشُمْ الْبَيْت. 
MRK.1.34	وَ هُو دَاوَى نَاسْ كَتِيرِينْ الْمَرْضَانِينْ بِأَمْرَاضْ شِقْ شِقْ وَ طَرَدْ شَوَاطِينْ كَتِيرِينْ. وَ هُو أَمَرَاهُمْ لِلشَّوَاطِينْ مَا يِحَجُّوا أَشَانْ هُمَّنْ عِرِفَوْه.
MRK.1.35	وَ بِفَجُرْ بَدْرِي قُبَّالْ الْحَرَّايْ مَا تَمْرُقْ عِيسَى قَمَّ وَ مَرَقْ فِي بَكَانْ مَا عِنْدَهْ نَاسْ. وَ هُو صَلَّى هِنَاكْ. 
MRK.1.36	وَ سِمْعَانْ وَ النَّاسْ الْمَعَايَهْ فَتَّشَوْه. 
MRK.1.37	وَ لِقَوْه وَ حَجَّوْا لَيَّهْ وَ قَالَوْا: كُلَّ النَّاسْ قَاعِدِينْ بِنَادُوكْ.
MRK.1.38	وَ هُو رَدَّ لَيْهُمْ وَ قَالْ: تَعَالُوا نَمْشُوا فِي الْحِلَّالْ الْآخَرِينْ أَشَانْ نِبَلِّغْ لَيْهُمْ كَلَامْ اللهْ. أَشَانْ دَا بَسْ أَنَا جِيتْ.
MRK.1.39	وَ قَمَّ رَاغْ فِي كُلَّ دَارْ الْجَلِيلْ وَ قَاعِدْ يِبَشِّرْ النَّاسْ فِي بُيُوتْ الصَّلَاةْ وَ يَطْرُدْ الشَّوَاطِينْ.
MRK.1.40	وَ نَادُمْ عِنْدَهْ بَرَصْ جَاءْ لِعِيسَى وَ سَجَدْ قِدَّامَهْ. وَ شَحَدَهْ وَ قَالْ: كَانْ تِدَوْر تِدَاوِينِي، أَكِيدْ إِنْتَ تَقْدَرْ وَ نَبْقَى طَاهِرْ.
MRK.1.41	وَ عِيسَى حَنَّ فَوْقَهْ وَ مَدَّ إِيدَهْ وَ لِمِسْ الْعِنْدَهْ بَرَصْ. وَ قَالْ: نِدَوْر نِدَاوِيكْ. أَبْقَى طَاهِرْ.
MRK.1.42	وَ عَجَلَةْ كَيْ جِلْدَهْ بِرِئْ مِنْ الْبَرَصْ وَ هُو بِقِي طَاهِرْ. 
MRK.1.43	وَ عِيسَى رَسَّلَهْ وَ أَمَرَهْ بِكَلَامْ قَوِي. 
MRK.1.44	وَ قَالْ لَيَّهْ: أَسْمَعْ. مَا تِأَوْرِي نَادُمْ بِالشَّيْء الْبِقِي فَوْقَكْ. أَمْشِي وَصِّفْ نَفْسَكْ لِرَاجِلْ الدِّينْ قَبُلْ. وَ قَدِّمْ ضَحِيَّةْ لِلهْ مِثِلْ النَّبِي مُوسَى أَمَرَانَا بَيْهَا وَ مِثِلْ دَا، النَّاسْ يَعَرْفُوا إِنْتَ لِقِيتْ الْعَافَيْ وَ بِقِيتْ طَاهِرْ.
MRK.1.45	لَاكِنْ النَّادُمْ دَا مَشَى وَ بَدَأْ يِحَجِّي بَيَّهْ لِكُلَّ النَّاسْ وَ شَتَّتْ الْخَبَرْ. وَ أَشَانْ دَا، عِيسَى مَا قِدِرْ يَدْخُلْ فِي أَيِّ حِلَّةْ كَانْ النَّاسْ يَعَرْفُوا هُو جَايِ. وَ هُو قَعَدْ فِي الْكَدَادَةْ وَ نَاسْ كَتِيرِينْ مِنْ كُلَّ بَكَانْ مَشَوْا لَيَّهْ.
MRK.2.1	وَ بَعْدَيْن عِيسَى قَبَّلْ فِي حِلَّةْ كَفَرْ نَاحُومْ. وَ النَّاسْ سِمْعَوْا كَدَرْ هُو قَاعِدْ. 
MRK.2.2	وَ نَاسْ كَتِيرِينْ جَوْا لَمَّوْا فَوْقَهْ وَ الْبَيْت أَنْمَلَأْ لَحَدِّي فِي الْبَابْ كُلَ مَا فَضَّلْ بَكَانْ لِنَادُمْ. وَ عِيسَى قَاعِدْ يِبَشِّرْهُمْ بِكَلَامْ اللهْ. 
MRK.2.3	وَ أَرْبَعَةْ رُجَالْ جَوْا لَيَّهْ شَايْلِينْ نَادُمْ مُكَرْسَحْ. 
MRK.2.4	وَ مَا قِدْرَوْا يِقَرُّبُوا لِعِيسَى بِسَبَبْ النَّاسْ الْكَتِيرِينْ السَّدَّوْا لَيْهُمْ الدَّرِبْ. وَ أَشَانْ دَا، رِكْبَوْا فِي رَاسْ الْبَيْت وَ قَدَّوْه وَ سَوَّوْا فَتِيقْ فَوْق لِلْبَكَانْ الْعِيسَى قَاعِدْ فَوْقَهْ. وَ خَلَاصْ دَلَّوْا الْمَعْدُورْ بِسَرِيرَهْ فِي لُبّ الْبَيْت. 
MRK.2.5	وَ عِيسَى شَافْ إِيمَانْهُمْ وَ حَجَّى لِلْمَعْدُورْ وَ قَالْ: يَا وِلَيْدِي، أَنَا غَفَرْت لَيْك ذُنُوبَكْ.
MRK.2.6	وَ فِيَّهْ عُلَمَاءْ وَاحِدِينْ فِي لُبّ الْبَيْت. وَ فَكَّرَوْا فِي قُلُوبْهُمْ قَالَوْا: 
MRK.2.7	كِكَّيْف يِحَجِّي كَلَامْ مَا عَدِيلْ مِثِلْ دَا؟ دَا كَلَامْ مُشْرِكْ. مَا فِي إِنْسَانْ الْيَغْفِرْ لِلنَّاسْ ذُنُوبْهُمْ إِلَّا اللهْ.
MRK.2.8	وَ عَجَلَةْ كَيْ عِيسَى عِرِفْ الشَّكَكْ الْفِي قُلُوبْهُمْ. وَ حَجَّى لَيْهُمْ وَ قَالْ: مَالَا تِشَكُّكُوا فِي قُلُوبْكُو مِثِلْ دَا؟ 
MRK.2.9	وَيْنُو الْهَيِّنْ نُقُولَهْ لِلْمَعْدُورْ؟ نُقُولْ «أَنَا غَفَرْت لَيْك ذُنُوبَكْ» وَلَّا نُقُولْ لَيَّهْ «قُمّ وَ رُوغْ»؟ 
MRK.2.10	وَ لَاكِنْ نِدَوْر إِنْتُو تَعَرْفُوا كَدَرْ أَنَا، إِبْن الْإِنْسَانْ، عِنْدِي قُدْرَةْ فِي الْأَرْض أَشَانْ نَغْفِرْ لِلنَّاسْ ذُنُوبْهُمْ.
MRK.2.10	وَ قَالْ لِلْمَعْدُورْ: 
MRK.2.11	نُقُولْ لَيْك قُمّ شِيلْ سَرِيرَكْ وَ أَمْشِي بَيْتَكْ.
MRK.2.12	وَ عَجَلَةْ كَيْ الْمَعْدُورْ قَمَّ فَوْق وَ شَالْ سَرِيرَهْ وَ مَرَقْ قِدَّامْهُمْ. وَ كُلَّ النَّاسْ إسْتَغْرَبَوْا وَ قَمَّوْا يَشْكُرُوا اللهْ. وَ قَالَوْا: أَبَداً مَا شِفْنَا شَيْء مِثِلْ دَا.
MRK.2.13	وَ عِيسَى مَرَقْ بَتَّانْ وَ مَشَى فِي خَشُمْ الْبَحَرْ. وَ نَاسْ كَتِيرِينْ جَوْا لَيَّهْ وَ هُو عَلَّمَاهُمْ. 
MRK.2.14	وَ فِي رُوَاغِتَهْ، هُو شَافْ نَادُمْ أُسْمَهْ لَاوِي وِلَيْد حَلْفَا الْقَاعِدْ يَخْدِمْ فِي مَكْتَبْ الْجَمَارِكْ. وَ عِيسَى قَالْ لَيَّهْ: تَعَالْ تَابِعْنِي.
MRK.2.14	وَ خَلَاصْ لَاوِي قَمَّ فَوْق وَ تَابَعَهْ. 
MRK.2.15	وَ عِيسَى عَشَّى فِي بَيْت هَنَا لَاوِي. وَ فِي نَاسْ هَنَا جَمَارِكْ كَتِيرِينْ وَ مُذْنِبِينْ آخَرِينْ قَاعِدِينْ يَاكُلُوا مَعَ عِيسَى وَ تَلَامِيذَهْ أَشَانْ نَاسْ كَتِيرِينْ مِنْهُمْ قَاعِدِينْ يِتَابُعُوهْ. 
MRK.2.16	وَ عُلَمَاءْ وَاحِدِينْ مِنْ الْفَرِيسِيِّينْ شَافَوْا عِيسَى يَاكُلْ مَعَ الْمُذْنِبِينْ وَ نَاسْ الْجَمَارِكْ. وَ حَجَّوْا لِتَلَامِيذَهْ وَ قَالَوْا: مَالَا هُو قَاعِدْ يَاكُلْ مَعَ نَاسْ الْجَمَارِكْ وَ الْمُذْنِبِينْ؟
MRK.2.17	وَ عِيسَى سِمِعْ كَلَامْهُمْ وَ قَالْ: النَّاسْ الطَّيِّبِينْ مَا حَوْجَانِينْ دَكْتَوْر، إِلَّا الْمَرْضَانِينْ بَسْ الْحَوْجَانِينْ. وَ أَنَا مَا جِيتْ أَشَانْ نِنَادِي الصَّالِحِينْ لِلتَّوْبَةْ لَاكِنْ جِيتْ أَشَانْ نِنَادِي الْمُذْنِبِينْ.
MRK.2.18	وَ فِي الْوَكِتْ دَا، تَلَامِيذْ يَحْيَى وَ الْفَرِيسِيِّينْ صَايْمِينْ. وَ فِي نَاسْ وَاحِدِينْ مَشَوْا لِعِيسَى سَأَلَوْه وَ قَالَوْا: تَلَامِيذْ يَحْيَى وَ تَلَامِيذْ الْفَرِيسِيِّينْ بُصُومُوا. وَ مَالَا تَلَامِيذَكْ مَا بُصُومُوا؟
MRK.2.19	وَ عِيسَى رَدَّ لَيْهُمْ وَ قَالْ: كَانْ نَاسْ قَاعِدِينْ فِي عِرِسْ وَ الْعَرِيسْ مَعَاهُمْ، هُمَّنْ يُصُومُوا وَلَّا؟ أَبَداً. أَكِيدْ هُمَّنْ مَا يُصُومُوا كَانْ الْعَرِيسْ لِسَّاعْ قَاعِدْ مَعَاهُمْ. 
MRK.2.20	وَ لَاكِنْ يَوْم وَاحِدْ بَجِي الْعَرِيسْ بِشِيلُوهْ مِنْهُمْ وَ فِي الْوَكِتْ دَاكْ بُصُومُوا.
MRK.2.21	مَا فِي نَادُمْ الْيَرْقَعْ قِطْعَةْ جَدِيدَةْ فِي خَلَقْ قَدِيمْ. كَانْ نَادُمْ يِسَوِّي مِثِلْ دَا، الرُّقْعَةْ الْجَدِيدَةْ تِشَرِّطْ الْخَلَقْ الْقَدِيمْ وَ الْقَدّ يَبْقَى زِيَادَةْ مِنْ أَوَّلْ. 
MRK.2.22	وَ مَا فِي نَادُمْ يُصُبّ خَمَرْ جَدِيدْ فِي قِرْبَةْ قَدِيمَةْ. وَ كَانْ يِسَوِّي مِثِلْ دَا، الْخَمَرْ الْجَدِيدْ يُشُقّ الْقِرْبَةْ وَ الْخَمَرْ بِدَفِّقْ وَ الْقِرْبَةْ تَتْلَفْ. وَ لَاكِنْ الْخَمَرْ الْجَدِيدْ يُصُبُّوهْ إِلَّا فِي قِرْبَةْ جَدِيدَةْ.
MRK.2.23	وَ يَوْم وَاحِدْ، عِيسَى رَايِغْ فِي أُسْط الزِّرَاعَةْ مَعَ تَلَامِيذَهْ. وَ دَا يَوْم السَّبِتْ وَ تَلَامِيذَهْ قَاعِدِينْ يَقْطَعَوْا مِنْ قَنَادِيلْ الْقَمَحْ. 
MRK.2.24	و الْفَرِيسِيِّينْ شَافَوْهُمْ وَ حَجَّوْا لَيَّهْ وَ قَالَوْا: مَالَا هُمَّنْ قَاعِدِينْ يِسَوُّوا الْخِدْمَةْ الْمَا حَلَالْ فِي يَوْم السَّبِتْ؟
MRK.2.25	وَ عِيسَى رَدَّ لَيْهُمْ وَ قَالْ: مَا قَرَيْتُوا الْكِتَابْ وَلَّا؟ نِسِيتُوا الشَّيْء الدَّاوُدْ سَوَّاهْ وَكِتْ هُو وَ جَمَاعْتَهْ جِيعَانِينْ وَ حَوْجَانِينْ وَلَّا؟ 
MRK.2.26	دَاوُدْ أَنْدَسَّ فِي بَيْت اللهْ وَكِتْ أَبِيَاتَرْ كَبِيرْ رُجَالْ الدِّينْ وَ أَكَلْ الْخُبْزَةْ الْأَنْطَوْهَا النَّاسْ لِلهْ. وَ دَا مَا حَلَالْ لِأَيِّ نَادُمْ إِلَّا رُجَالْ الدِّينْ. وَ دَاوُدْ أَنْطَى مِنْهَا لِجَمَاعْتَهْ كُلَ وَ هُمَّنْ أَكَلَوْا.
MRK.2.27	وَ عِيسَى قَالْ لَيْهُمْ: اللهْ خَلَقْ يَوْم السَّبِتْ لِلنَّاسْ. وَ النَّاسْ مَا خَلَقَاهُمْ لِيَوْم السَّبِتْ. 
MRK.2.28	وَ إِبْن الْإِنْسَانْ هُو رَبّ يَوْم السَّبِتْ وَ أَنَا بَسْ هُو.
MRK.3.1	وَ عِيسَى أَنْدَسَّ بَتَّانْ فِي بَيْت الصَّلَاةْ. وَ نَادُمْ وَاحِدْ إِيدَهْ مَيْتَةْ قَاعِدْ دَاخَلْ. 
MRK.3.2	وَ نَاسْ وَاحِدِينْ خَطَّوْا بَالْهُمْ فِي عِيسَى أَشَانْ يِدَوْرُوا يِشِيفُوا كَانْ هُو يِدَاوِيهْ وَلَّا. وَ فِي فِكِرْهُمْ كَانْ هُو يِدَاوِي نَادُمْ فِي يَوْم السَّبِتْ دَا، يَبْقَى لَيْهُمْ فُرْصَةْ أَشَانْ يُخُطُّوا فَوْقَهْ تُهْمَةْ. 
MRK.3.3	وَ عِيسَى حَجَّى لِلرَّاجِلْ الْإِيدَهْ مَيْتَةْ وَ قَالْ: قُمّ فَوْق قِدَّامْ النَّاسْ.
MRK.3.4	وَ عِيسَى سَأَلَاهُمْ وَ قَالْ: شُنُو الْحَلَالْ فِي يَوْم السَّبِتْ؟ الْخَيْر وَلَّا الشَّرّ؟ حَلَالْ لَيْنَا نِنَجُّوا النَّاسْ وَلَّا نَكْتُلُوهُمْ؟
MRK.3.4	وَ هُمَّنْ مَا رَدَّوْا لَيَّهْ شَيْء. 
MRK.3.5	وَ هُو أَلَّفَّتْ وَ شَافْ قُوَّةْ رُوسَيْنهُمْ وَ دَا بِقِي لَيَّهْ قَاسِي بِلْحَيْن وَ هُو زِعِلْ مِنْهُمْ. وَ حَجَّى لِلرَّاجِلْ وَ قَالْ: مِدّ إِيدَكْ.
MRK.3.5	وَ الرَّاجِلْ مَدَّاهَا وَ خَلَاصْ إِيدَهْ حِيَتْ. 
MRK.3.6	وَ عَجَلَةْ كَيْ الْفَرِيسِيِّينْ مَرَقَوْا وَ أَشَّاوَرَوْا مَعَ نَاسْ هَنَا حِزِبْ هِرُودُسْ فِي شَانْ كِكَّيْف يَكْتُلُوا عِيسَى.
MRK.3.7	وَ عِيسَى قَمَّ مَعَ تَلَامِيذَهْ وَ مَشَى في خشم الْبَحَرْ. وَ نَاسْ كَتِيرِينْ بِلْحَيْن مِنْ دَارْ الْجَلِيلْ تَابَعَوْه. وَ فِي نَاسْ مِنْ دَارْ الْيَهُودِيَّةْ كُلَ 
MRK.3.8	وَ مِنْ مَدِينَةْ الْقُدُسْ وَ بَلَدْ أَدُومِيَةْ وَ الْبُلْدَانْ الْغَادِي لِبَحَرْ الْأُرْدُنْ وَ مِنْ تُرَابْ هَنَا صُورْ وَ صَيْدَا. وَ النَّاسْ دَوْل جَوْا لَيَّهْ أَشَانْ سِمْعَوْا خَبَرْ هَنَا الشَّيْء الْعِيسَى قَاعِدْ يِسَوِّيهْ. وَ عَدَدْ النَّاسْ بِقِي كَتِيرْ بِلْحَيْن. 
MRK.3.9	وَ عِيسَى أَمَرَاهُمْ لِتَلَامِيذَهْ لِيِجَهُّزُوا لَيَّهْ مَرْكَبَةْ أَشَانْ النَّاسْ يَمْرُقْ مِنْ الْمُعَاصَرَةْ. 
MRK.3.10	وَ عِيسَى دَاوَى نَاسْ مَرْضَانِينْ كَتِيرِينْ وَ أَشَانْ دَا، كُلَّ النَّاسْ الْمَرْضَانِينْ يِلْعَاصَرَوْا وَ يِدَوْرُوا يَلْحَقَوْه وَ يَلْمَسَوْه. 
MRK.3.11	وَ أَيِّ نَادُمْ الْعِنْدَهْ شَيْطَانْ سَجَدْ قِدَّامَهْ وَكِتْ شَافْ عِيسَى. وَ كُلَّ الشَّوَاطِينْ عَاطَوْا وَ قَالَوْا «إِنْتَ بَسْ إِبْن اللهْ». 
MRK.3.12	وَ عِيسَى أَمَرَاهُمْ أَشَانْ مَا يِأَوْرُوا النَّاسْ هُو يَاتُو.
MRK.3.13	وَ عِيسَى رِكِبْ فِي الْحَجَرْ وَ نَادَى النَّاسْ الْهُو يِدَوْرهُمْ وَ هُمَّنْ مَشَوْا لَيَّهْ. 
MRK.3.14	وَ إِخْتَارْ مِنْهُمْ أَتْنَا عَشَرْ رُجَالْ أَشَانْ يِرَافُقُوهْ. وَ هُو جَعَلَاهُمْ رُسُلْ. دَوْل النَّاسْ الْهُو رَسَّلَاهُمْ لِيِبَلُّغُوا الْبِشَارَةْ. 
MRK.3.15	وَ أَنْطَاهُمْ قُدْرَةْ أَشَانْ يَطُرْدُوا الشَّوَاطِينْ. 
MRK.3.16	وَ الْأَتْنَا عَشَرْ دَوْل هُمَّنْ سِمْعَانْ الْعِيسَى سَمَّاهْ بُطْرُسْ 
MRK.3.17	وَ يَعْقُوبْ وِلَيْد زَبَدِي وَ يُوحَنَّا أَخُوهْ لِيَعْقُوبْ الْعِيسَى سَمَّى أَوْلَادْ زَبَدِي دَوْل «بُوَانْ أَرْجِسْ» مَعَنَاتَهْ أَوْلَادْ الدَّقْدَاقْ. 
MRK.3.18	وَ إِخْتَارْ أَنْدَرَيَّسْ وَ فِلِبُّسْ وَ بَرْتُلْمَا وَ مَتَّى وَ تُومَا وَ يَعْقُوبْ وِلَيْد حَلْفَا وَ تَدَّايَا وَ سِمْعَانْ الثَّاوْرِي 
MRK.3.19	وَ يَهُوذَا الْإِسْخَرِيَوْطِي النَّادُمْ الْخَانْ عِيسَى.
MRK.3.20	وَ عِيسَى مَشَى الْبَيْت. وَ بَتَّانْ نَاسْ كَتِيرِينْ بِلْحَيْن مَشَوْا لَيَّهْ لَحَدِّي عِيسَى وَ جَمَاعْتَهْ مَا لِقَوْا فَرَقَةْ يَاكُلُوا كُلَ. 
MRK.3.21	وَ أَخْوَانْ عِيسَى سِمْعَوْا الْخَبَرْ دَا وَ قَمَّوْا لِيَكُرْبُوهْ. وَ قَاعِدِينْ بُقُولُوا «هُو رَاسَهْ لَفَّ خَلَاصْ».
MRK.3.22	وَ الْعُلَمَاءْ الْجَوْا مِنْ الْقُدُسْ قَالَوْا: أَكِيدْ هُو مُشَوْطِنْ. إِبْلِيسْ كَرَبَهْ. هُو قَاعِدْ يَطْرُدْ الشَّوَاطِينْ بِقُدْرَةْ هَنَا كَبِيرْ الشَّوَاطِينْ.
MRK.3.23	وَ عِيسَى نَادَاهُمْ وَ حَجَّى لَيْهُمْ بِأَمْثَالْ وَ قَالْ: كِكَّيْف الشَّيْطَانْ يَطْرُدْ الشَّيْطَانْ؟ 
MRK.3.24	وَ كَانْ نَاسْ هَنَا مَمْلَكَةْ بِدَّاوَسَوْا أَمْبَيْنَاتْهُمْ، الْمَمْلَكَةْ دِي مَا تَقْدَرْ تَقْعُدْ ثَابْتَةْ. 
MRK.3.25	وَ كَانْ نَاسْ هَنَا بَيْت وَاحِدْ بِنْفَرْقُوا وَ بِدَّاوَسَوْا أَمْبَيْنَاتْهُمْ، الْبَيْت مَا يَقْعُدْ ثَابِتْ. 
MRK.3.26	وَ كَانْ الشَّيْطَانْ قَمَّ يِدَاوِسْ نَفْسَهْ، مَمْلَكَتَهْ تِنْفَرِقْ وَ هُو مَا يَقْدَرْ يَقْعُدْ ثَابِتْ وَ خَلَاصْ مَمْلَكَتَهْ تِكَمِّلْ عَجَلَةْ. 
MRK.3.27	وَ بِمَثَلْ آخَرْ نِفَسِّرْ لَيْكُو كِكَّيْف نَطْرُدْ الشَّوَاطِينْ. مَا فِي نَادُمْ الْيَدْخُلْ فِي بَيْت النَّادُمْ القَّوِي وَ يَسْرِقْ خُمَامَهْ إِلَّا كَانْ أَوَّلْ رَبَطْ الرَّاجِلْ الْقَوِي. وَ كَانْ رَبَطَهْ خَلَاصْ، أَكِيدْ يَقْدَرْ يِشِيلْ كُلَّ خُمَامَهْ.
MRK.3.28	و نُقُولْ لَيْكُو الْحَقّ: اللهْ يَسَامِحْ لِلنَّاسْ كُلَّ ذُنُوبْهُمْ وَ كُلَّ كَلَامْ الْكُفُرْ الْبُقُولُوهْ 
MRK.3.29	لَاكِنْ كَانْ أَيِّ نَادُمْ يِحَجِّي كَلَامْ كُفُرْ فِي الرُّوحْ الْقُدُّوسْ، الذَّنِبْ دَا أَبَداً مَا يِنْغَفِرْ. هُو بِقِي خَاطِي بِذَنِبْ الْيَقْعُدْ فِي رَاسَهْ إِلَى الْأَبَدْ.
MRK.3.30	وَ عِيسَى قَالْ الْكَلَامْ دَا أَشَانْ قَالَوْا هُو عِنْدَهْ شَيْطَانْ.
MRK.3.31	وَ أَمَّهْ لِعِيسَى وَ أَخْوَانَهْ مَشَوْا لَيَّهْ. وَ وِقْفَوْا بَرَّا مِنْ الْبَيْت. وَ رَسَّلَوْا نَادُمْ أَشَانْ يِنَادِيهْ. 
MRK.3.32	وَ نَاسْ كَتِيرِينْ قَاعِدِينْ مَعَ عِيسَى وَ هُو قَاعِدْ فِي أُسُطْهُمْ. وَ قَالَوْا لَيَّهْ: أَمَّكْ وَ أَخْوَانَكْ قَاعِدِينْ بَرَّا بِنَادُوكْ.
MRK.3.33	وَ رَدَّ لَيْهُمْ وَ قَالْ: أَمِّي وَيْن؟ وَ أَخْوَانِي وَيْن؟ 
MRK.3.34	وَ أَلَّفَّتْ لِلنَّاسْ الْقَاعِدِينْ مَعَايَهْ وَ قَالْ: شِيفُوا دَوْل هُمَّنْ أَمِّي وَ أَخْوَانِي. 
MRK.3.35	وَ أَيِّ نَادُمْ الْبِسَوِّي مُرَادَاتْ اللهْ، هُو بَسْ الْيَبْقَى أَخُوِي وَلَّا أَخْتِي وَلَّا أَمِّي.
MRK.4.1	وَ بَتَّانْ عِيسَى قَمَّ يِعَلِّمْ النَّاسْ فِي خَشُمْ الْبَحَرْ. وَ نَاسْ كَتِيرِينْ بِلْحَيْن لَمَّوْا فَوْقَهْ أَشَانْ يَسْمَعَوْا كَلَامَهْ. وَ أَشَانْ دَا، هُو رِكِبْ فِي مَرْكَبَةْ وَ قَعَدْ تِحِتْ. وَ الْمَرْكَبَةْ قَاعِدَةْ فِي الْبَحَرْ وَ كُلَّ النَّاسْ قَاعِدِينْ فِي التُّرَابْ فِي خَشُمْ الْبَحَرْ. 
MRK.4.2	وَ حَجَّى لَيْهُمْ بِأَمْثَالْ وَ عَلَّمَاهُمْ كَلَامْ كَتِيرْ. وَ دَا مَثَلْ وَاحِدْ هُو عَلَّمَاهُمْ بَيَّهْ. هُو قَالْ: 
MRK.4.3	أَسْمَعَوْا. يَوْم مِنْ الْأَيَّامْ، حَرَّاتِي وَاحِدْ مَرَقْ وَ مَشَى لِلزَّرَعْ أَشَانْ يِتَيْرِبْ. 
MRK.4.4	وَ وَكِتْ هُو قَاعِدْ يِتَيْرِبْ، تَيْرَابْ وَاحِدْ وَقَعْ فِي الدَّرِبْ الْيُشُقّ الزَّرَعْ وَ الطَّيْر جَوْا أَكَلَوْه. 
MRK.4.5	وَ تَيْرَابْ آخَرْ وَقَعْ فَوْق بَكَانْ عِنْدَهْ حُجَارْ كَتِيرْ و تُرَابْ شِيَّةْ. وَ الْبِزْرَةْ قَمَّتْ عَجَلَةْ أَشَانْ التُّرَابْ شِيَّةْ. 
MRK.4.6	وَ وَكِتْ الْحَرَّايْ بِقَتْ فَوْق هِي طَقَّتْ الْبِزْرَةْ وَ الْبِزْرَةْ يِبْسَتْ أَشَانْ هِي مَا عِنْدَهَا عِرِقْ. 
MRK.4.7	وَ تَيْرَابْ آخَرْ وَقَعْ فِي أُسْط الشَّوْك وَ الشَّوْك قَمَّ سَوَا مَعَ الْبِزْرَةْ وَ خَنَقَاهَا وَ مَا وِلْدَتْ. 
MRK.4.8	وَ تَيْرَابْ آخَرْ وَقَعْ فِي التُّرَابْ الْعَدِيلْ وَ الْبِزْرَةْ قَمَّتْ وَ وِلْدَتْ. الْبِزْرَةْ قَمَّتْ وَ زَادَتْ وَ كُلَّ قَنْدُولْ عِنْدَهْ تَلَاتِينْ وَلَّا سِتِّينْ وَلَّا مِيَةْ حَبَّةْ.
MRK.4.9	وَ خَلَاصْ قَالْ لَيْهُمْ: أَيِّ نَادُمْ الْعِنْدَهْ أَدَانْ، خَلِّي يَسْمَعْ.
MRK.4.10	وَ وَكِتْ عِيسَى وَ جَمَاعْتَهْ قَاعِدِينْ وِحَيْدهُمْ، التَّلَامِيذْ الْأَتْنَا عَشَرْ وَ الْآخَرِينْ الْمَعَايَهْ سَأَلَوْه فِي أَمْثَالَهْ وَ مَعَنَاتْهُمْ. 
MRK.4.11	وَ عِيسَى قَالْ: عِنْدُكُو إِذِنْ تَعَرْفُوا سِرّ مَمْلَكَةْ اللهْ لَاكِنْ لِلنَّاسْ الْآخَرِينْ نِحَجِّي لَيْهُمْ دَايْماً بِأَمْثَالْ. 
MRK.4.12	وَ بِمِثِلْ دَا، أَكِيدْ عِنْدُهُمْ عُيُونْ وَ لَاكِنْ مَا يِشِيفُوا. وَ أَكِيدْ يَسْمَعَوْا الْكَلَامْ لَاكِنْ مَا يَفْهَمَوْه. وَ كَانْ مَا مِثِلْ دَا، يُتُوبُوا مِنْ ذُنُوبْهُمْ وَ اللهْ يَغْفِرْ لَيْهُمْ.
MRK.4.13	وَ عِيسَى سَأَلَاهُمْ لِتَلَامِيذَهْ وَ قَالْ: مَا فِهِمْتُوا مَثَلْ الْحَرَّاتِي الْيِتَيْرِبْ وَلَّا؟ كَانْ مَا فِهِمْتُوهْ، كِكَّيْف تَفْهَمَوْا الْأَمْثَالْ الْآخَرِينْ؟ 
MRK.4.14	فِي الْمَثَلْ دَا الْحَرَّاتِي الْيِتَيْرِبْ هُو النَّادُمْ الْيِبَلِّغْ كَلَامْ اللهْ. 
MRK.4.15	وَ التَّيْرَابْ الْوَقَعْ فِي الدَّرِبْ، هُو يِمَثِّلْ النَّاسْ الْيَسْمَعَوْا كَلَامْ اللهْ وَ عَجَلَةْ كَيْ إِبْلِيسْ يَجِي يِشِيلْ مِنْ قُلُوبْهُمْ الْكَلَامْ الْبَلَّغَوْه لَيْهُمْ. 
MRK.4.16	وَ بَتَّانْ التَّيْرَابْ التَّيْرَبَوْه فِي بَكَانْ حَجَرْ يِمَثِّلْ النَّاسْ الْيَسْمَعَوْا كَلَامْ اللهْ وَ عَجَلَةْ كَيْ يَقْبَلَوْه بِفَرْحَةْ 
MRK.4.17	لَاكِنْ هُمَّنْ مِثِلْ بِزْرَةْ مَا عِنْدَهَا عِرِقْ. وَ يَقْعُدُوا ثَابْتِينْ وَكِتْ شِيَّةْ بَسْ. وَ وَكِتْ تَعَبْ يَجِي فَوْقهُمْ وَلَّا النَّاسْ يَكْرَهَوْهُمْ بِسَبَبْ تَبِعِينْهُمْ لِكَلَامْ اللهْ، النَّاسْ الْمِثِلْ دَوْل يَمُرْقُوا مِنْ الدَّرِبْ. 
MRK.4.18	وَ نَاسْ آخَرِينْ هُمَّنْ مِثِلْ التَّيْرَابْ التَّيْرَبَوْه فِي أُسْط الشَّوْك. هُمَّنْ النَّاسْ الْيَسْمَعَوْا كَلَامْ اللهْ 
MRK.4.19	وَ لَاكِنْ مَشَاكِلْ الدُّنْيَا وَ رَيْدِتْهُمْ لِلْمَالْ وَ شَهْوَاتْهُمْ يَكْتُلُوا الْكَلَامْ الْفِي قُلُوبْهُمْ. وَ أَشَانْ دَا، كَلَامْ اللهْ مَا يِجِيبْ فَوْقهُمْ شَيْء. 
MRK.4.20	وَ التَّيْرَابْ التَّيْرَبَوْه فِي التُّرَابْ الْعَدِيلْ يِمَثِّلْ النَّاسْ الْيَسْمَعَوْا كَلَامْ اللهْ وَ يَكُرْبُوهْ عَدِيلْ وَ يَلْقَوْا مِنَّهْ إِيمَانْ قَوِي. وَ هُمَّنْ مِثِلْ حَبَّةْ وَاحِدَةْ التُّقُمّ بِزْرَةْ وَ تَلْدَ قَنْدُولْ عِنْدَهْ تَلَاتِينْ وَلَّا سِتِّينْ وَلَّا مِيَةْ حَبَّةْ.
MRK.4.21	وَ عِيسَى قَالْ: كَانْ نَادُمْ يِجِيبْ ضَيْء فِي بَيْتَهْ، هُو يِدِسَّهْ فِي تِحِتْ دَوْزَمْ وَلَّا؟ أَوْ تِحِتْ سَرِيرْ وَلَّا؟ لَا. هُو يُخُطَّهْ فِي بَكَانْ فَوْق. 
MRK.4.22	وَ مَا فِي شَيْء مُلَبَّدْ الْمَا يِنْشَافْ بَعَدَيْن وَ مَا فِي سِرّ الْمَا يَبْقَى مَعْرُوفْ. 
MRK.4.23	أَيِّ نَادُمْ الْعِنْدَهْ أَدَانْ خَلِّي يَسْمَعْ.
MRK.4.24	وَ عِيسَى حَجَّى لَيْهُمْ بَتَّانْ وَ قَالْ: خُطُّوا بَالْكُو وَ أَسْمَعَوْا عَدِيلْ. كَانْ تَسْمَعَوْا الْكَلَامْ بِنِيِّتْكُو، اللهْ يَنْطِيكُو كَلَامَهْ بِنِيِّتَهْ وَ يِزِيدَهْ لَيْكُو. 
MRK.4.25	أَشَانْ النَّادُمْ الْكَرَبْ الْكَلَامْ عَدِيلْ، اللهْ يَنْطِيهْ زِيَادَةْ وَ النَّادُمْ الْمَا كَرَبْ الْكَلَامْ عَدِيلْ، اللهْ يِشِيلْ مِنَّهْ الْكَلَامْ الْهُو سِمْعَهْ كُلَ.
MRK.4.26	وَ عِيسَى قَالْ: مَمْلَكَةْ اللهْ تَبْقَى مِثِلْ كَيْ. نَادُمْ وَاحِدْ شَتَّتْ تَيْرَابْ فِي الْأَرْض. 
MRK.4.27	وَ كُلِّ لَيْل هُو يَرْقُدْ وَ كُلِّ فَجُرْ هُو يُقُمّ وَ التَّيْرَابْ يَبْزُرْ وَ يِزِيدْ وَ النَّادُمْ مَا بَعَرِفْ كِكَّيْف دَا يَبْقَى. 
MRK.4.28	وَ الْأَرْض وِحَيْدهَا تَنْطِي. أَوَّلْ الْقَشّ وَ بَعَدْ دَا، الْقَنْدُولْ. وَ بَعَدْ دَا، الْحُبُوبْ الْكُبَارْ فِي الْقَنْدُولْ. 
MRK.4.29	وَ وَكِتْ الْغَلَّةْ نِجْضَتْ خَلَاصْ، هُو يِمِدّ الْخَنْجَرْ أَشَانْ وَكِتْ الْقَطِعْ جَاءْ.
MRK.4.30	وَ عِيسَى قَالْ: نُقُولُوا مَمْلَكَةْ اللهْ تِشَابِهْ مِثِلْ شُنُو؟ وَ نِمَثُّلُوهَا لَيْكُو كِكَّيْف؟ 
MRK.4.31	هِي مِثِلْ حَبَّةْ وَاحِدَةْ مِنْ تَيْرَابْ هَنَا الخْرَدَلْ وَ مِنْ كُلَّ التَّيْرَابْ النَّاسْ يِتَيْرُبُوهْ فِي الْأَرْض، دَا بَسْ الصَّغَيَّرْ مِنْهُمْ. 
MRK.4.32	لَاكِنْ وَكِتْ يَبْزُرْ، هُو يَبْقَى أَكْبَرْ نَبَاتَاتْ الْجِنَيْنَةْ وَ يِسَوِّي فُرُوعْ كُبَارْ بِلْحَيْن لَحَدِّي الطُّيُورْ يَبْنُوا فَوْقَهْ عُشُوشْهُمْ.
MRK.4.33	وَ عِيسَى حَجَّى لِلنَّاسْ بِأَمْثَالْ كَتِيرْ مِثِلْ الْأَمْثَالْ دَوْل وَ بَلَّغْ لَيْهُمْ كَلَامْ اللهْ. وَ حَجَّى لَيْهُمْ بِكَلَامْ مَا قَاسِي لَيْهُمْ. 
MRK.4.34	وَ هُو مَا حَجَّى لَيْهُمْ بَلَا مَثَلْ. لَاكِنْ هُو فَسَّرْ لِتَلَامِيذَهْ كُلَّ شَيْء وَكِتْ هُو قَاعِدْ وِحَيْدَهْ مَعَاهُمْ.
MRK.4.35	وَ نَفْس الْيَوْم وَكِتْ بِقِي مَغَرِبْ، عِيسَى حَجَّى لِتَلَامِيذَهْ وَ قَالْ: تَعَالُوا نَقْطَعَوْا الْبَحَرْ.
MRK.4.36	وَ قَمَّوْا خَلَّوْا النَّاسْ وَ رِكْبَوْا فِي الْمَرْكَبَةْ الْعِيسَى قَاعِدْ فَوْقهَا وَ مَشَوْا. وَ فِي مَرَاكِبْ آخَرِينْ كُلَ مَعَاهُمْ. 
MRK.4.37	وَ عَجَلَةْ كَيْ رِيحْ شَدِيدَةْ مَرَّةْ وَاحِدْ سَاقَتْ وَ قَوَّمَتْ شَلَّالْ وَ الشَّلَّالْ قَمَّ يِهِزّ الْمَرْكَبَةْ وَ الْمَرْكَبَةْ تِدَوْر تِنْمَلِي. 
MRK.4.38	وَ عِيسَى نَايِمْ وَرَاءْ فِي الْمَرْكَبَةْ رَاقِدْ فِي وَسَّادَةْ. وَ قَوَّمَوْه مِنْ النَّوْم وَ قَالَوْا: سَيِّدْنَا، مَا لَمَّاكْ كَانْ نُمُوتُوا وَلَّا؟
MRK.4.39	وَ هُو قَمَّ وَ كَشَّ لِلرِّيحْ وَ أَمَرَهْ لِلْأَلْمِي وَ قَالْ: خَلَاصْ. أَقْعُدْ سَاكِتْ.
MRK.4.39	وَ الرِّيحْ وِقْفَتْ وَ الْوَطَى بِقَتْ هَادِيَةْ مَرَّةْ وَاحِدْ. 
MRK.4.40	وَ حَجَّى لِتَلَامِيذَهْ وَ قَالْ: مَالَا إِنْتُو خَايْفِينْ؟ لِسَّاعْ مَا عِنْدُكُو إِيمَانْ وَلَّا؟
MRK.4.41	وَ خَافَوْا خَوْف شَدِيدْ بِلْحَيْن وَ حَجَّوْا أَمْبَيْنَاتْهُمْ وَ قَالَوْا: دَا يَاتُو النَّادُمْ دَا؟ هُو يَامُرْ الرِّيحْ وَ الْبَحَرْ وَ يَسْمَعَوْا كَلَامَهْ.
MRK.5.1	وَ خَلَاصْ قَطَعَوْا الْبَحَرْ وَ وِصْلَوْا فِي دَارْ الْجَرَاسِيِّينْ. 
MRK.5.2	و عِيسَى دَلَّى مِنْ الْمَرْكَبَةْ وَ عَجَلَةْ كَيْ نَادُمْ لَاقَاهْ. هُو جَاءْ لَيَّهْ مِنْ بَكَانْ الْقُبُورْ وَ هُو مُشَوْطِنْ. 
MRK.5.3	وَ هُو سَاكِنْ فِي الْقُبُورْ وَ مَا فِي نَادُمْ الْيَقْدَرْ يَرْبُطَهْ بَتَّانْ. كَانْ بِجِنْزِيرْ كُلَ مَا يِنْرَبِطْ. 
MRK.5.4	كَتِيرْ كَيْ رَبَطَوْا إِيدَيْنَهْ وَ رِجِلَيْنَهْ بِقُيُودْ مِنْ حَدِيدْ وَ جَنْزَرَوْه. لَاكِنْ الْجَنَازِيرْ هُو قَطَّعَاهُمْ بِقُوءْ وَ الْقُيُودْ هُو دَايْماً كَسَّرَاهُمْ مَرَّةْ وَاحِدْ. وَ مَا فِي إِنْسَانْ الْيَقْدَرْ يِثَبِّتَهْ. 
MRK.5.5	لَيْل وَ نَهَارْ هُو قَاعِدْ دَايْماً يِعِيطْ فِي أُسْط الْقُبُورْ وَ فِي الْجِبَالْ وَ يَجْرَحْ نَفْسَهْ بِحُجَارْ.
MRK.5.6	وَ مِنْ بَعِيدْ هُو شَافْ عِيسَى وَ جَرَى لَيَّهْ وَ سَجَدْ قِدَّامَهْ. 
MRK.5.7	وَ بِحِسّ شَدِيدْ عَاطْ وَ قَالْ: يَا عِيسَى إِبْن اللهْ الْعَالِي. تِدَوْر مِنِّي شُنُو؟ نَشْحَدَكْ بِأُسُمْ اللهْ مَا تِعَذِّبْنِي.
MRK.5.8	و قَالْ الْكَلَامْ دَا أَشَانْ عِيسَى أَوَّلْ قَالْ لَيَّهْ «يَا شَيْطَانْ أَمْرُقْ مِنَّهْ». 
MRK.5.9	وَ عِيسَى سَأَلَهْ وَ قَالْ: أُسْمَكْ يَاتُو؟
MRK.5.9	وَ الْمُشَوْطِنْ رَدَّ لَيَّهْ وَ قَالْ: أَنَا أُسْمِي دَيْش أَشَانْ أَنِحْنَ شَوَاطِينْ كَتِيرِينْ.
MRK.5.10	وَ الشَّوَاطِينْ شَحَدَوْه لِعِيسَى بِشِدَّةْ أَشَانْ مَا يَطْرُدْهُمْ فِي بَكَانْ بَعِيدْ. 
MRK.5.11	وَ فِي الْبَكَانْ دَا، فِي خَنَازِيرْ كَتِيرِينْ قَاعِدِينْ بَسْرَحَوْا فِي طَرَفْ الْحَجَرْ. وَ الشَّوَاطِينْ شَحَدَوْه لِعِيسَى وَ قَالَوْا: 
MRK.5.12	رَسِّلْنَا فِي الْخَنَازِيرْ دَوْل وَ خَلِّينَا نِنْدَسَّوْا فَوْقهُمْ.
MRK.5.13	وَ عِيسَى أَنْطَاهُمْ إِذِنْ. وَ خَلَاصْ الشَّوَاطِينْ مَرَقَوْا مِنْ النَّادُمْ وَ دَخَلَوْا فِي الْخَنَازِيرْ. وَ عَدَدْ الْخَنَازِيرْ قَرِيبْ أَلْفَيْن. وَ كُلُّهُمْ جَرَوْا مِنْ الْجُرُفْ وَ وَقَعَوْا فِي الْبَحَرْ وَ خَلَاصْ الْأَلْمِي أَكَلَاهُمْ.
MRK.5.14	وَ رُعْيَانْهُمْ عَرَّدَوْا وَ مَشَوْا أَوْرَوْا بَيَّهْ كُلَّ النَّاسْ الْفِي الْحِلَّةْ وَ فِي الزِّرَاعَةْ. وَ كُلَّ النَّاسْ قَمَّوْا مَرَقَوْا مِنْ الْحِلَّةْ أَشَانْ يِشِيفُوا الشَّيْء الْبِقِي. 
MRK.5.15	وَ جَوْا لِعِيسَى وَ شَافَوْا الْمُشَوطِنْ عَقْلَهْ عَافَيْ. هُو قَاعِدْ سَاكِتْ بَسْ وَ لَابِسْ خُلْقَانْ. وَ عِرِفَوْا دَا بَسْ النَّادُمْ الْأَوَّلْ دَيْش الشَّوَاطِينْ قَاعِدِينْ فَوْقَهْ. وَ خَافَوْا بِلْحَيْن. 
MRK.5.16	وَ فِي الْبَكَانْ دَا، النَّاسْ الشَّافَوْا الشَّيْء الْعِيسَى سَوَّاهْ أَوْرَوْا النَّاسْ الْآخَرِينْ بِالشَّيْء الْبِقِي لِلْمُشَوْطِنْ وَ لِلْخَنَازِيرْ. 
MRK.5.17	وَ هُمَّنْ قَمَّوْا شَحَدَوْه لِعِيسَى يَمْشِي مِنْ دَارْهُمْ. 
MRK.5.18	وَ وَكِتْ عِيسَى يِدَوْر يَرْكَبْ فِي الْمَرْكَبَةْ، النَّادُمْ الْأَوَّلْ مُشَوْطِنْ شَحَدَهْ لِعِيسَى أَشَانْ يَمْشِي مَعَايَهْ. 
MRK.5.19	لَاكِنْ عِيسَى أَبَى. وَ قَالْ لَيَّهْ: قَبِّلْ فِي بَيْتَكْ وَ لِنَاسَكْ أَوْرِيهُمْ بِكُلَّ شَيْء الْاللهْ سَوَّاهْ لَيْك وَ بِكِكَّيْف هُو رَحَمَاكْ.
MRK.5.20	وَ النَّادُمْ مَشَى وَ بَدَأْ يِبَلِّغْ خَبَرَهْ لِنَاسْ الْمُدُنْ الْعَشَرَةْ وَ أَوْرَاهُمْ بِكُلَّ شَيْء الْعِيسَى سَوَّاهْ لَيَّهْ. وَ كُلَّ النَّاسْ عَجَّبَوْا مِنَّهْ بِلْحَيْن.
MRK.5.21	وَ عِيسَى رِكِبْ فِي الْمَرْكَبَةْ بَتَّانْ وَ قَطَعْ الْبَحَرْ وَ قَبَّلْ فِي الْبَكَانْ الْأَوَّلْ قَاعِدْ فَوْقَهْ. وَ نَاسْ كَتِيرِينْ لَمَّوْا فَوْقَهْ. وَ هُو قَاعِدْ فِي خَشُمْ الْبَحَرْ. 
MRK.5.22	وَ فِي الْبَكَانْ دَا، نَادُمْ وَاحِدْ جَاءْ لَيَّهْ وَ هُو شَيْخ وَاحِدْ مِنْ مَسَائِيلْ هَنَا بَيْت الصَّلَاةْ وَ أُسْمَهْ جَايْرُسْ. وَ وَكِتْ شَافْ عِيسَى، هُو سَجَدْ قِدَّامَهْ. 
MRK.5.23	وَ شَحَدْ عِيسَى بِلْحَيْن وَ قَالْ: بِنَيْتِي صَغَيَّرَةْ بَسْ قَرِيبْ تُمُوتْ. تَعَالْ خُطّ إِيدَيْنَكْ فَوْقهَا وَ هِي تَلْقَى الْعَافَيْ وَ مَا تُمُوتْ.
MRK.5.24	وَ عِيسَى قَمَّ مَشَى مَعَايَهْ. وَ نَاسْ كَتِيرِينْ بِلْحَيْن مَاشِينْ وَرَايَهْ وَ قَاعِدِينْ يِعَصُّرُوهْ فِي الدَّرِبْ.
MRK.5.25	وَ فِي مَرَةْ وَاحِدَةْ فِي أُسْط النَّاسْ. وَ عِنْدَهَا أَتْنَا عَشَرْ سَنَةْ دَمَّهَا بِدَفِّقْ. 
MRK.5.26	وَ هِي أَوَّلْ مَشَتْ لِدَكَاتِيرْ كَتِيرِينْ وَ تِعِبَتْ كَتِيرْ مِنْ خِدْمِتْهُمْ. وَ هِي دَفَعَتْ لَيْهُمْ كُلَّ مَالْهَا وَ لَاكِنْ مَا لِقَتْ الْعَافَيْ. وَ بِقِي لَيْهَا قَاسِي مِنْ أَوَّلْ. 
MRK.5.27	وَ هِي سِمْعَتْ خَبَرْ هَنَا عِيسَى. وَ هِي مَشَتْ لِعِيسَى فِي أُسْط النَّاسْ وَ قَرَّبَتْ لَيَّهْ مِنْ وَرَايَهْ وَ مَدَّتْ إِيدْهَا وَ لِمْسَتْ خَلَقَهْ. 
MRK.5.28	وَ قَالَتْ فِي قَلِبْهَا «كَانْ نَلْمَسْ خُلْقَانَهْ بَسْ نَلْقَى الْعَافَيْ». 
MRK.5.29	وَ عَجَلَةْ كَيْ دَمَّهَا وِقِفْ. وَ عِرِفَتْ فِي نَفِسْهَا هِي لِقَتْ الْعَافَيْ. 
MRK.5.30	وَ عِيسَى عِرِفْ فِي نَفْسَهْ قُدْرَةْ مَرَقَتْ مِنَّهْ. وَ عَجَلَةْ كَيْ اللَّفَّتْ فِي أُسْط النَّاسْ الْكَتِيرِينْ الْمَاشِينْ مَعَايَهْ وَ سَأَلَاهُمْ وَ قَالْ: يَاتُو اللِّمِسْ خَلَقِي؟
MRK.5.31	وَ تَلَامِيذَهْ قَالَوْا: سَيِّدْنَا، فِي نَاسْ كَتِيرِينْ مُحَوَّقِنَّكْ وَ يِعَصُّرُوكْ. مَالَا تَسْأَلْنَا يَاتُو اللِّمِسَاكْ؟
MRK.5.32	وَ عِيسَى قَاعِدْ يِلَفَّتْ أَشَانْ يِشِيفْ النَّادُمْ اللِّمِسَهْ. 
MRK.5.33	وَ الْمَرَةْ عِرِفَتْ الشَّيْء الْبِقِي فَوْقهَا وَ قَاعِدَةْ تَرْجِفْ مِنْ الْخَوْف. وَ جَاتْ لِعِيسَى وَ سَجَدَتْ قِدَّامَهْ وَ أَوْرَتَهْ بِكُلَّ شَيْء الْبِقِي لَيْهَا. 
MRK.5.34	وَ عِيسَى حَجَّى لَيْهَا وَ قَالْ: يَا بِنَيْتِي إِيمَانْكِ بَيِّ نَجَّاكِ. أَمْشِي بِالسَّلَامْ وَ أَقْعُدِي بِالْعَافِيَةْ.
MRK.5.35	وَ وَكِتْ عِيسَى قَاعِدْ يِحَجِّي لَيْهَا فِي نَاسْ وَاحِدِينْ جَوْا مِنْ بَيْت الشَّيْخ الْبِنَيْتَهْ مَرْضَانَةْ وَ قَالَوْا: بِنَيْتَكْ مَاتَتْ خَلَاصْ. خَلِّي الْمُعَلِّمْ يِنْجَمَّ.
MRK.5.36	وَ عِيسَى أَبَى مَا يَسْمَعْ كَلَامْهُمْ وَ حَجَّى لِلشَّيْخ وَ قَالْ: مَا تَخَافْ. آمِنْ بَيِّ بَسْ.
MRK.5.37	وَ هُو مَا خَلَّى أَيِّ نَادُمْ يَمْشِي مَعَايَهْ إِلَّا بُطْرُسْ وَ يَعْقُوبْ وَ يُوحَنَّا أَخُوهْ لِيَعْقُوبْ. 
MRK.5.38	وَ وِصْلَوْا فِي بَيْت الشَّيْخ وَ عِيسَى شَافْ النَّاسْ قَاعِدِينْ بِسَوُّوا حَرَكَةْ كَتِيرَةْ. وَ هُمَّنْ قَاعِدِينْ يَبْكُوا بِحِسّ عَالِي حَزْنَانِينْ لِلْبِنَيَّةْ الْمَاتَتْ. 
MRK.5.39	وَ هُو دَخَلْ فِي الْبَيْت وَ حَجَّى لَيْهُمْ وَ قَالْ: مَالَا تَبْكُوا بِحِسّ فَوْق مِثِلْ دَا؟ الْبِنَيَّةْ مَا مَاتَتْ. هِي نَايْمَةْ بَسْ.
MRK.5.40	وَ ضِحِكَوْا لَيَّهْ بِشَمَاتَةْ وَ هُو مَرَقَاهُمْ كُلُّهُمْ مِنْ الْبَيْت. وَ قَمَّ مَعَ أَبُو الْبِنَيَّةْ وَ أَمَّهَا وَ النَّاسْ الْمَعَايَهْ وَ دَخَلْ فِي لُبّ الْبَيْت فِي الْبَكَانْ الْبِنَيَّةْ رَاقْدَةْ فَوْقَهْ. 
MRK.5.41	وَ كَرَبْ إِيدْهَا وَ حَجَّى لَيْهَا بِكَلَامْ عِبْرَانِي الدَّارِجِي وَ قَالْ «تَلِثَا كُومِي». وَ مَعَنَاتَهْ «يَا بِنَيْتِي، نُقُولْ لَيْكِ قُمِّي».
MRK.5.42	وَ عَجَلَةْ كَيْ الْبِنَيَّةْ قَمَّتْ وَ رَاغَتْ. وَ هِي عُمُرْهَا أَتْنَا عَشَرْ سَنَةْ. وَ كُلَّ النَّاسْ أَسْتَغْرَبَوْا مَرَّةْ وَاحِدْ. 
MRK.5.43	وَ عِيسَى أَمَرَاهُمْ أَمُرْ شَدِيدْ أَشَانْ مَا يِخَلُّوا نَادُمْ يَعَرِفْ الشَّيْء الْبِقِي دَا. وَ قَالْ لَيْهُمْ: أَنْطَوْهَا أَكِلْ.
MRK.6.1	وَ عِيسَى قَمَّ مِنْ هِنَاكْ وَ مَشَى فِي حِلِّتَهْ. وَ تَلَامِيذَهْ مَشَوْا مَعَايَهْ. 
MRK.6.2	وَ يَوْم السَّبِتْ هُو بَدَأْ يِعَلِّمْ النَّاسْ فِي بَيْت الصَّلَاةْ. وَ نَاسْ كَتِيرِينْ سِمْعَوْا كَلَامَهْ وَ كُلُّهُمْ عَجَّبَوْا مِنَّهْ بِلْحَيْن. وَ قَالَوْا: هَايْ! النَّادُمْ دَا لِقِي كَلَامَهْ دَا مِنْ وَيْن؟ وَ الْعِلِمْ الْعِنْدَهْ دَا مِنْ وَيْن؟ وَ كِكَّيْف الْعَجَايِبْ جَايِّينْ بِإِيدَيْنَهْ؟ 
MRK.6.3	دَا مَا الْأُسْطَا وَلَّا؟ هُو وِلَيْد مَرِيَمْ بَسْ وَ أَخُوهُمْ لِيَعْقُوبْ وَ يُوسِي و يَهُوذَا و سِمْعَانْ. وَ أَخْوَاتَهْ كُلَ قَاعِدَاتْ هِنِي مَعَانَا.
MRK.6.3	وَ خَلَاصْ زِعِلَوْا وَ مَا آمَنَوْا بَيَّهْ. 
MRK.6.4	وَ عِيسَى حَجَّى لَيْهُمْ وَ قَالْ: كُلَّ النَّاسْ يِكَرُّمُوا النَّبِي إِلَّا نَاسْ حِلِّتَهْ وَ أَخْوَانَهْ وَ نَاسْ بَيْتَهْ.
MRK.6.5	وَ مَا قِدِرْ يِسَوِّي خِدْمَةْ عَجِيبَةْ فِي الْبَكَانْ دَا، إِلَّا خَطَّ إِيدَيْنَهْ فِي مَرْضَانِينْ وَاحِدِينْ وَ دَاوَاهُمْ. 
MRK.6.6	وَ هُو عَجَّبْ مِنْهُمْ أَشَانْ مَا عِنْدُهُمْ إِيمَانْ. وَ قَمَّ يُرُوغْ فِي الْحِلَّالْ وَ يِعَلِّمْ النَّاسْ.
MRK.6.7	وَ عِيسَى نَادَى تَلَامِيذَهْ الْأَتْنَا عَشَرْ و رَسَّلَاهُمْ إِتْنَيْن إِتْنَيْن. وَ أَنْطَاهُمْ قُدْرَةْ أَشَانْ يَطُرْدُوا الشَّوَاطِينْ. 
MRK.6.8	وَ أَمَرَاهُمْ وَ قَالْ: مَا تِشِيلُوا مَعَاكُو شَيْء لِلسَّفَرْ إِلَّا عَصَاةْ. مَا تِشِيلُوا أَكِلْ وَ لَا مُخْلَايْ وَ لَا جُزْلَانْ. 
MRK.6.9	أَلْبَسَوْا نَعَالْ وَ مَا تِشِيلُوا مَعَاكُو غِيَارْ هَنَا خُلْقَانْ.
MRK.6.10	وَ قَالْ لَيْهُمْ: وَكِتْ تِدَلُّوا فِي بَيْت هَنَا نَادُمْ، أَقْعُدُوا فَوْقَهْ لَحَدِّي تَمُرْقُوا مِنْ الْحِلَّةْ. 
MRK.6.11	وَ أَيِّ بَكَانْ الْمَا يَقْبَلَوْكُو فَوْقَهْ وَ يَابَوْا كَلَامْكُو، أَمُرْقُوا مِنَّهْ وَ حِتُّوا الْعَجَاجْ مِنْ رِجِلَيْنكُو. وَ دَا يَبْقَى فَوْقهُمْ شَهَادَةْ.
MRK.6.12	وَ خَلَاصْ قَمَّوْا بِبَلُّغُوا كَدَرْ النَّاسْ وَاجِبْ يُتُوبُوا مِنْ ذُنُوبْهُمْ. 
MRK.6.13	وَ طَرَدَوْا شَوَاطِينْ كَتِيرِينْ. وَ صَبَّوْا دِهِنْ فِي نَاسْ مَرْضَانِينْ كَتِيرِينْ وَ دَاوَوْهُمْ.
MRK.6.14	وَ الْمَلِكْ هِرُودُسْ سِمِعْ خَبَرْ عِيسَى أَشَانْ فِي كُلَّ بَكَانْ النَّاسْ قَاعِدِينْ بِحَجُّوا بَيَّهْ. وَ وَاحِدِينْ بُقُولُوا «يَحْيَى الْمُغَطِّسْ بَعَثْ مِنْ أُسْط الْمَيْتِينْ. أَشَانْ دَا بَسْ، الْقُدْرَةْ الْعَجِيبَةْ دِي قَاعِدَةْ فَوْقَهْ». 
MRK.6.15	وَ نَاسْ آخَرِينْ بُقُولُوا «هُو النَّبِي إِلِيَاسْ قَبَّلْ». وَ بَتَّانْ آخَرِينْ بُقُولُوا «هُو نَبِي مِثِلْ أَنْبِيَاءْ هَنَا الزَّمَنْ الْفَاتْ».
MRK.6.16	وَ وَكِتْ هِرُودُسْ سِمِعْ خَبَرَهْ، هُو قَالْ: دَا يَحْيَى الْمُغَطِّسْ. أَنَا قَطَعْت رَاسَهْ لَاكِنْ هُو بَعَثْ مِنْ أُسْط الْمَيْتِينْ.
MRK.6.17	أَوَّلْ هِرُودُسْ رَسَّلْ عَسْكَرَهْ وَ كَرَبَوْا يَحْيَى وَ رَبَطَوْه وَ دَسَّوْه فِي السِّجِنْ. هِرُودُسْ كَرَبَهْ فِي شَانْ زَوْجِتَهْ هِرُودِيَّةْ. أَوَّلْ هِي مَرَةْ فِيلِبُّسْ أَخُوهْ لِهِرُودُسْ وَ بَعَدْ دَا، هِرُودُسْ ذَاتَهْ أَخَدَاهَا. 
MRK.6.18	وَ يَحْيَى قَالْ لِهِرُودُسْ «مَرَةْ أَخُوكْ مَا حَلَالْ لَيْك». 
MRK.6.19	وَ أَشَانْ دَا، هِرُودِيَّةْ مَا تِرِيدْ يَحْيَى وَ تِدَوْر تَكْتُلَهْ. لَاكِنْ مَا قِدْرَتْ تِسَوِّي فَوْقَهْ شَيْء فَسِلْ 
MRK.6.20	أَشَانْ هِرُودُسْ خَايِفْ مِنْ يَحْيَى. هُو عِرِفْ يَحْيَى نَادُمْ صَالِحْ وَ نَادُمْ هَنَا اللهْ. وَ هُو قَاعِدْ يَحْفَضَهْ مِنْ كُلَّ شَيْء فَسِلْ. بِالصَّحِيحْ، كَلَامْ يَحْيَى بَرْجَلَهْ بِلْحَيْن لَاكِنْ هِرُودُسْ يِرِيدْ يَسْمَعَهْ كُلَ.
MRK.6.21	وَ لَاكِنْ فِي الْأَخِيرْ، هِرُودِيَّةْ لِقَتْ فُرْصَةْ. فِي يَوْم حَوْل مَوْلِدْ هِرُودُسْ، هُو سَوَّى عَازُومَةْ وَ عَزَمْ جَمَاعْتَهْ وَ كُبَارَاتْ الْعَسْكَرْ و كُبَارَاتْ هَنَا دَارْ الْجَلِيلْ. 
MRK.6.22	وَ بِنَيَّةْ هِرُودِيَّةْ جَاتْ وَ لِعِبَتْ قِدَّامْهُمْ وَ هِرُودُسْ وَ ضِيفَانَهْ فَرْحَانِينْ بِلْحَيْن مِنْهَا. وَ الْمَلِكْ حَجَّى لِلْبِنَيَّةْ وَ قَالْ: أَطْلُبِي مِنِّي. نَنْطِيكِ أَيِّ شَيْء التِّدَوْرِيهْ.
MRK.6.23	وَ حَلَفْ وَ قَالْ: أَيِّ شَيْء التِّدَوْرِيهْ مِنِّي نَنْطِيكِ لَحَدِّي نُصّ هَنَا مَمْلَكَتِي كُلَ.
MRK.6.24	وَ الْبِنَيَّةْ مَرَقَتْ وَ سَأَلَتْ أَمَّهَا. وَ قَالَتْ: نَطْلُبْ مِنَّهْ شُنُو؟
MRK.6.24	وَ أَمَّهَا قَالَتْ: أَطْلُبِي رَاسْ هَنَا يَحْيَى الْمُغَطِّسْ.
MRK.6.25	وَ عَجَلَةْ كَيْ هِي قَبَّلَتْ لِلْمَلِكْ وَ طَلَبَتْ وَ قَالَتْ: أَنْطِينِي رَاسْ هَنَا يَحْيَى الْمُغَطِّسْ وَ جِيبَهْ هِنِي عَجَلَةْ كَيْ فِي سُفْرَةْ.
MRK.6.26	وَ الْمَلِكْ نِدِمْ نَدَامَةْ شَدِيدَةْ لِلْكَلَامْ الْقَالَهْ. لَاكِنْ بِسَبَبْ الْحَلِيفَةْ الْحَلَفْ بَيْهَا قِدَّامْ ضِيفَانَهْ، هُو مَا دَوَّرْ يَفْشُلْ فِي الْكَلَامْ الْقَالْ لَيْهَا. 
MRK.6.27	وَ عَجَلَةْ كَيْ الْمَلِكْ رَسَّلْ عَسْكَرِي وَ أَمَرَهْ أَشَانْ يِجِيبْ لَيَّهْ رَاسْ يَحْيَى. وَ الْعَسْكَرِي مَشَى وَ قَطَعْ رَاسْ يَحْيَى فِي لُبّ السِّجِنْ. 
MRK.6.28	وَ جَابْ رَاسَهْ فِي سُفْرَةْ وَ أَنْطَاهْ لِلْبِنَيَّةْ. وَ خَلَاصْ الْبِنَيَّةْ أَنْطَتَهْ لِأَمَّهَا.
MRK.6.29	وَ وَكِتْ تَلَامِيذْ يَحْيَى سِمْعَوْا الْخَبَرْ دَا، هُمَّنْ جَوْا وَ شَالَوْا جَنَازْتَهْ و دَفَنَوْهَا.
MRK.6.30	وَ الرُّسُلْ الْعِيسَى رَسَّلَاهُمْ قَبَّلَوْا وَ أَوْرَوْه بِكُلَّ شَيْء السَّوَّوْه وَ عَلَّمَوْه لِلنَّاسْ. 
MRK.6.31	وَ النَّاسْ الْجَايِّينْ لِعِيسَى بِقَوْا كَتِيرِينْ بِلْحَيْن لَحَدِّي عِيسَى وَ جَمَاعْتَهْ مَا قِدْرَوْا يَاكُلُوا كُلَ. وَ عِيسَى قَالْ لَيْهُمْ: تَعَالُوا مَعَايِ وِحَيْدكُو وَ نَمْشُوا فِي بَكَانْ مَا عِنْدَهْ نَاسْ وَ أَنْجَمُّوا شِيَّةْ.
MRK.6.32	وَ قَمَّوْا مِنْ هِنَاكْ بِمَرْكَبَةْ وَ مَشَوْا وِحَيْدهُمْ فِي الْخَلَاءْ. 
MRK.6.33	وَ وَكِتْ مَاشِينْ، نَاسْ كَتِيرِينْ شَافَوْهُمْ وَ عِرِفَوْهُمْ. وَ نَاسْ مِنْ كُلَّ الْحِلَّالْ قَمَّوْا جَرَوْا لِلْبَكَانْ الْهُو يِدَوْر يَمْشِي فَوْقَهْ. وَ وِصْلَوْا قِدَّامَهْ. 
MRK.6.34	وَ وَكِتْ عِيسَى دَلَّى مِنْ الْمَرْكَبَةْ، هُو شَافْ نَاسْ كَتِيرِينْ بِلْحَيْن قَاعِدِينْ يَرْجَوْه. وَ هُو حَنَّ لَيْهُمْ أَشَانْ هُمَّنْ مِثِلْ غَنَمْ مَا عِنْدُهُمْ رَاعِي. وَ هُو بَدَأْ يِعَلِّمْهُمْ كَلَامْ كَتِيرْ. 
MRK.6.35	وَ فِي الْعَشِيَّةْ تَلَامِيذَهْ جَوْا لَيَّهْ وَ قَالَوْا: الْبَكَانْ دَا خَلَاءْ وَ الْمَغَرِبْ قَرِيبْ. 
MRK.6.36	خَلَاصْ خَلِّي النَّاسْ يَمْشُوا وَ يِشِتُّوا فِي الْحِلَّالْ وَ يِبِيعُوا لِنُفُوسْهُمْ أَكِلْ.
MRK.6.37	وَ لَاكِنْ عِيسَى رَدَّ لَيْهُمْ وَ قَالْ: لَا. إِنْتُو بَسْ أَنْطُوهُمْ أَكِلْ.
MRK.6.37	وَ قَالَوْا لَيَّهْ: هَايْ! تِدَوْر أَنِحْنَ نِأَكُّلُوا كُلَّ النَّاسْ دَوْل وَلَّا؟ تِدَوْر أَنِحْنَ نَمْشُوا نِبِيعُوا أَكِلْ هَنَا مِيتَيْن دِينَارْ وَلَّا؟
MRK.6.38	وَ عِيسَى سَأَلَاهُمْ وَ قَالْ: عِنْدُكُو مَعَاكُو شُنُو هَنَا أَكِلْ؟ أَمْشُوا شِيفُوا.
MRK.6.38	وَ شَافَوْا وَ قَالَوْا: عِنْدِنَا خَمْسَةْ خُبْزَةْ وَ حُوتْ إِتْنَيْن بَسْ.
MRK.6.39	وَ عِيسَى أَمَرَاهُمْ كُلُّهُمْ أَشَانْ يِلِمُّوا فِي مَجْمُوعَاتْ وَ يَقْعُدُوا تِحِتْ فِي الْقَشّ الْأَخَضَرْ. 
MRK.6.40	وَ النَّاسْ قَعَدَوْا فِي مَجْمُوعَاتْ مِيَةْ مِيَةْ وَ خَمْسِينْ خَمْسِينْ. 
MRK.6.41	وَ عِيسَى شَالْ الْخُبْزَاتْ الْخَمْسَةْ وَ الْحُوتْ الْإِتْنَيْن. وَ رَفَعْ رَاسَهْ وَ شَافْ فَوْق فِي السَّمَاءْ. وَ شَكَرْ اللهْ وَ كَسَّرْ الْخُبْزَاتْ وَ أَنْطَاهُمْ لِتَلَامِيذَهْ أَشَانْ يَنْطُوهُمْ لِلنَّاسْ وَ قَسَّمْ الْحَوْت كُلَ أَمْبَيْنَاتْهُمْ. 
MRK.6.42	وَ كُلَّ النَّاسْ أَكَلَوْا. وَ شِبْعَوْا لَحَدِّي فَضَّلَوْا. 
MRK.6.43	وَ التَّلَامِيذْ لَمَّوْا الْأَكِلْ الْفَضَّلْ مِنْ الْخُبْزَةْ وَ الْحُوتْ وَ مَلَوْا بَيَّهْ أَتْنَا عَشَرْ قُفَّةْ. 
MRK.6.44	وَ عَدَّدْ النَّاسْ الْأَكَلَوْا مِنْ الْخُبْزَةْ تَمَّ خَمْسَةْ أَلِفْ رَاجِلْ.
MRK.6.45	وَ عَجَلَةْ كَيْ عِيسَى أَمَرَاهُمْ لِتَلَامِيذَهْ يَرْكَبَوْا فِي الْمَرْكَبَةْ أَشَانْ يَقْطَعَوْا الْبَحَرْ وَ يَمْشُوا قِدَّامَهْ فِي حِلَّةْ بَيْت صَيْدَا. وَ هُو ذَاتَهْ قَعَدْ فِي خَشُمْ الْبَحَرْ أَشَانْ يُقُولْ لِلنَّاسْ خَلِّي يَمْشُوا. 
MRK.6.46	وَ وَكِتْ هُو سَلَّمْ النَّاسْ خَلَاصْ، هُو طَلَعْ فِي رَاسْ الْحَجَرْ أَشَانْ يِصَلِّي.
MRK.6.47	وَ بَعَدْ الْمَغَرِبْ الْمَرْكَبَةْ قَاعِدَةْ فِي أُسْط الْبَحَرْ وَ عِيسَى قَاعِدْ وِحَيْدَهْ فِي الْحَجَرْ. 
MRK.6.48	وَ هُو شَافْ كَدَرْ هُمَّنْ مَاشِينْ قِدَّامْ بِتَعَبْ أَشَانْ الرِّيحْ قَاعِدَةْ تُسُوقْ مِنْ قِدَّامْهُمْ. وَ بِوَرَدَّيْ عِيسَى جَاءْ لَيْهُمْ رَايِغْ فِي رَاسْ الْأَلْمِي. وَ هُو دَوَّرْ يِبَارِيهُمْ وَ يُفُوتْ. 
MRK.6.49	لَاكِنْ هُمَّنْ شَافَوْه رَايِغْ فِي رَاسْ الْأَلْمِي وَ فِي فِكِرْهُمْ شَافَوْا دُلّ هَنَا نَادُمْ وَ صَرَخَوْا. 
MRK.6.50	كُلُّهُمْ شَافَوْه وَ خَافَوْا خَوْف شَدِيدْ. وَ عَجَلَةْ كَيْ هُو حَجَّى لَيْهُمْ وَ قَالْ: شِدُّوا حَيْلكُو. دَا أَنَا. مَا تَخَافَوْا.
MRK.6.51	وَ عِيسَى رِكِبْ فِي الْمَرْكَبَةْ وَ خَلَاصْ الرِّيحْ وِقْفَتْ. وَ هُمَّنْ أَسْتَغْرَبَوْا مَرَّةْ وَاحِدْ. 
MRK.6.52	أَوَّلْ هُمَّنْ شَافَوْا عِيسَى يِزِيدْ الْخُبْزَةْ لَاكِنْ مَا فِهْمَوْا مَعَنَاتَهْ. أَشَانْ قُلُوبْهُمْ مُقَفَّلِينْ.
MRK.6.53	وَ وَكِتْ قَطَعَوْا الْبَحَرْ خَلَاصْ، نَزَلَوْا فِي دَارْ جِنِّسَارَتْ وَ رَبَطَوْا الْمَرْكَبَةْ فِي خَشُمْ الْبَحَرْ. 
MRK.6.54	وَ وَكِتْ دَلَّوْا مِنْ الْمَرْكَبَةْ، النَّاسْ عَجَلَةْ كَيْ عِرِفَوْا عِيسَى. 
MRK.6.55	وَ عَجَلَةْ كَيْ قَمَّوْا يِنَادُوا أَخْوَانْهُمْ مِنْ أَيِّ بَكَانْ فِي دَارْهُمْ. وَ بَدَوْا يِجِيبُوا لَيَّهْ الْمَرْضَانِينْ شَايِلِنْهُمْ فِي فُرَاشْهُمْ فِي أَيِّ بَكَانْ السِّمْعَوْا كَدَرْ هُو قَاعِدْ فَوْقَهْ. 
MRK.6.56	وَ أَيِّ بَكَانْ الْمَشَى فَوْقَهْ، كَانْ حِلَّةْ وَلَّا مَدِينَةْ وَلَّا فِي الْكَدَادَةْ، كُلَّ النَّاسْ يِجِيبُوا لَيَّهْ الْمَرْضَانِينْ وَ يُخُطُّوهُمْ فِي الْأَسْوَاقْ وَ يَشْحَدَوْه لِعِيسَى أَشَانْ الْمَرْضَانِينْ يِقَرُّبُوا لَيَّهْ أَكُونْ يَلْمَسَوْا طَرَفْ خَلَقَهْ. وَ كُلَّ نَادُمْ اللِّمِسَهْ لِقِي الْعَافَيْ.
MRK.7.1	وَ فِي الْبَكَانْ دَا، فِيَهْ فَرِيسِيِّينْ وَ عُلَمَاءْ وَاحِدِينْ الْجَوْا مِنْ مَدِينَةْ الْقُدُسْ. هُمَّنْ قَاعِدِينْ فِي أُسْط النَّاسْ الْيَسْمَعَوْا كَلَامْ عِيسَى. 
MRK.7.2	وَ شَافَوْا كَدَرْ وَاحِدِينْ مِنْ تَلَامِيذَهْ مَا طَهَّرَوْا إِيدَيْنهُمْ قُبَّالْ مَا يَاكُلُوا. وَ فِي عَادَاتْ الْفَرِيسِيِّينْ، كَانْ نَادُمْ مَا غَسَّلْ إِيدَيْنَهْ قُبَّالْ الْأَكِلْ مَعَنَاتَهْ إِيدَيْنَهْ مَا طَاهِرِينْ. 
MRK.7.3	وَ الْفَرِيسِيِّينْ مَعَ كُلَّ الْيَهُودْ مَا يَاكُلُوا إِلَّا كَانْ طَهَّرَوْا إِيدَيْنهُمْ بِأَلْمِي حَسَبْ عَادَاتْ جُدُودْهُمْ. 
MRK.7.4	وَ كَانْ يِقَبُّلُوا مِنْ السُّوقْ يِغَسُّلُوا إِيدَيْنهُمْ قُبَّالْ مَا يَاكُلُوا شَيْء أَشَانْ مَا يِدَوْرُوا يَبْقَوْا مَا طَاهِرِينْ. وَ يِتَابُعُوا عَادَاتْ كَتِيرِينْ مِثِلْ دَيْل. وَ يِغَسُّلُوا أَيِّ كَوْرَوْ وَ سَخَّانْ وَ أَيِّ مَاعُونْ هَنَا نَحَاسْ حَسَبْ الْعَادَاتْ دَيْل.
MRK.7.5	وَ الْفَرِيسِيِّينْ وَ الْعُلَمَاءْ سَأَلَوْه لِعِيسَى وَ قَالَوْا: مَالَا تَلَامِيذَكْ مَا يِتَابُعُوا عَادَاتْ الْجُدُودْ؟ مَالَا يَاكُلُوا بِإِيدَيْن مَا طَاهِرِينْ؟
MRK.7.6	وَ عِيسَى رَدَّ لَيْهُمْ وَ قَالْ: كَلَامْ النَّبِي إِشَعْيَاءْ صَحِيحْ. هُو حَجَّى فَوْقكُو إِنْتُو الْمُنَافِقِينْ. مَكْتُوبْ فِي كِتَابْ إِشَعْيَاءْ اللهْ قَالْ ﴿النَّاسْ دَوْل يِكَرُّمُونِي بِكَلَامْ خُشُومْهُمْ وَ لَاكِنْ فِي قُلُوبْهُمْ مَا يِرِيدُونِي. 
MRK.7.7	سُجُودْهُمْ لَيِّ بَاطِلْ وَ كُلَّ تَعَالِيمْهُمْ دَا وَصَايَا النَّاسْ بَسْ﴾. 
MRK.7.8	وَ إِنْتُو كَيْ تِخَلُّوا مِنْكُو وَصِيَّةْ اللهْ وَ تِنْكَرُبُوا فِي عَادَاتْ النَّاسْ.
MRK.7.9	وَ بَتَّانْ عِيسَى قَالْ لَيْهُمْ: مَبْرُوكْ لَيْكُو! لِقِيتُوا الدَّرِبْ الْيِخَلِّيكُو تَنْكُرُوا مِنْ وَصِيَّةْ اللهْ وَ تِتَابُعُوا عَادَاتْكُو فِي بَدَلْهَا. 
MRK.7.10	أَكِيدْ مُوسَى قَالْ ﴿كَرِّمْ أَمَّكْ وَ أَبُوكْ﴾ وَ ﴿أَيِّ نَادُمْ الْيُقُولْ كَلَامْ فَسِلْ فِي أَمَّهْ وَلَّا أَبُوهْ وَاجِبْ يَكْتُلُوهْ﴾. 
MRK.7.11	لَاكِنْ إِنْتُو تُقُولُوا كَانْ نَادُمْ حَجَّى لِأَمَّهْ وَ أَبُوهْ وَ قَالْ «كُلَّ شَيْء الْأَوَّلْ سَاعَدْتُكُو بَيَّهْ مِنْ هِنِي وَ قِدَّامْ بِقِي قُرْبَانْ» (وَ قُرْبَانْ مَعَنَاتَهْ الشُّغُلْ النَّادُمْ أَنْطَاهْ لِلهْ)، 
MRK.7.12	تُقُولُوا كَدَرْ مَا وَاجِبْ لِلنَّادُمْ دَا يِسَاعِدْ أَمَّهْ وَ أَبُوهْ. 
MRK.7.13	وَ مِثِلْ دَا، تِبَطُّلُوا كَلَامْ اللهْ فِي شَانْ تِتَابُعُوا عَادَاتْكُو التِّعَلُّمُوهُمْ لِلنَّاسْ. وَ تِسَوُّوا شَيْء كَتِيرْ مِثِلْ دَا.
MRK.7.14	وَ بَتَّانْ عِيسَى نَادَى كُلَّ النَّاسْ وَ قَالْ لَيْهُمْ: خَلِّي أَيِّ نَادُمْ مِنْكُو يَسْمَعْ كَلَامِي وَ يَفْهَمَهْ. 
MRK.7.15	مَا فِي شَيْء الْيِسَوِّي نَادُمْ مَا طَاهِرْ كَانْ يِدِسَّهْ فِي خَشْمَهْ. لَاكِنْ الشَّيْء الْمَارِقْ مِنْ لُبّ النَّادُمْ، دَا بَسْ الْيِسَوِّيهْ مَا طَاهِرْ. 
MRK.7.16	أَيِّ نَادُمْ الْعِنْدَهْ أَدَانْ خَلِّي يَسْمَعْ.
MRK.7.17	وَ وَكِتْ عِيسَى قَمَّ مِنْ النَّاسْ وَ دَخَلْ فِي الْبَيْت، تَلَامِيذَهْ سَأَلَوْه فِي مَعَنَى الْمَثَلْ دَا. 
MRK.7.18	وَ عِيسَى قَالْ لَيْهُمْ: وَ إِنْتُو كُلَ مَا فِهِمْتُوا وَلَّا؟ مَا فِي شَيْء الْيَدْخُلْ فِي خَشُمْ النَّادُمْ وَ يِسَوِّي النَّادُمْ مَا طَاهِرْ 
MRK.7.19	أَشَانْ مَا يَمْشِي فِي قَلْبَهْ. الْأَكِلْ يَمْشِي فِي بَطْنَهْ بَسْ وَ بَعَدَيْن يَمْرُقْ مِنْ جِلْدَهْ.
MRK.7.19	وَ بِالْكَلَامْ دَا عِيسَى جَعَلْ كُلَّ شَيْء مِنْ الْأَكِلْ طَاهِرْ.
MRK.7.20	وَ بَتَّانْ عِيسَى قَالْ: الْمَارِقْ مِنْ لُبّ النَّادُمْ، دَا بَسْ الْيِسَوِّيهْ مَا طَاهِرْ. 
MRK.7.21	أَشَانْ مِنْ النَّادُمْ دَاخَلْ وَ مِنْ قَلْبَهْ يَمْرُقْ الْفِكِرْ الشَّيْن وَ الشَّهْوَةْ الْفَسْلَةْ وَ السِّرْقَةْ وَ الْكَتِلْ 
MRK.7.22	وَ الزِّنَى وَ الطَّمَعْ وَ الْفَسَالَةْ وَ الْغَشّ وَ الْفَسَادْ وَ عَيْن النَّاسْ وَ الْقَطِيعَةْ وَ الْإِسْتِكْبَارْ وَ الْعَمَلْ الْبَلَا فِكِرْ. 
MRK.7.23	كُلَّ الْأَشْيَاءْ دَوْل جَايِّينْ مِنْ قَلِبْ النَّادُمْ وَ دَوْل بَسْ الْيِسَوُّوا النَّادُمْ مَا طَاهِرْ.
MRK.7.24	وَ عِيسَى قَمَّ مِنْ الْبَكَانْ دَا وَ مَشَى فِي بَلَدْ هَنَا صُورْ وَ صَيْدَا. وَ دَلَّى فِي بَيْت وَاحِدْ وَ دَوَّرْ النَّاسْ مَا يَعَرْفُوا كَدَرْ هُو قَاعِدْ فَوْقَهْ. لَاكِنْ مَا قِدْرَوْا يَدْحَرَوْا النَّاسْ مِنْ الْخَبَرْ. 
MRK.7.25	وَ مَرَةْ وَاحِدَةْ بِنَيْتهَا مُشَوْطِنَةْ وَ عَجَلَةْ كَيْ الْمَرَةْ سِمْعَتْ خَبَرْ هَنَا عِيسَى وَ جَاتْ لَيَّهْ وَ سَجَدَتْ قِدَّامَهْ. 
MRK.7.26	وَ الْمَرَةْ دِي مَا مِنْ الْيَهُودْ. هِي لُبْنَانِيَّةْ. وَ شَحَدَتَهْ لِعِيسَى أَشَانْ يَطْرُدْ الشَّيْطَانْ مِنْ بِنَيْتهَا. 
MRK.7.27	وَ عِيسَى رَدَّ لَيْهَا بِمَثَلْ وَ قَالْ: خَلِّي الْعِيَالْ يَاكُلُوا أَوَّلْ. أَكِلْ الْعِيَالْ دَا كَانْ نَنْطُوهْ لِلْكُلَابْ دَا مَا سَمَحْ.
MRK.7.28	وَ هِي رَدَّتْ لَيَّهْ وَ قَالَتْ: سَيِّدْنَا، كَلَامَكْ صَحِيحْ. وَ لَاكِنْ الْكُلَابْ الْفِي الْحَوْش يَاكُلُوا الْأَكِلْ الْيِدَفِّقْ مِنْ السُّفْرَةْ وَكِتْ الْعِيَالْ قَاعِدِينْ يَاكُلُوا كُلَ.
MRK.7.29	وَ عِيسَى قَالْ لَيْهَا: خَلَاصْ، قَبِّلِي بِدَرِبْكِ. بِسَبَبْ كَلَامْكِ دَا، الشَّيْطَانْ مَرَقْ مِنْ بِنَيْتْكِ.
MRK.7.30	وَ الْمَرَةْ قَمَّتْ مَشَتْ بَيْتهَا وَ لِقَتْ الْبِنَيَّةْ عَافَيْ. و رَاقْدَةْ فِي السَّرِيرْ وَ الشَّيْطَانْ الْأَوَّلْ قَاعِدْ فَوْقهَا مَا فِيهْ.
MRK.7.31	وَ بَعَدْ دَا، عِيسَى قَمَّ مِنْ تُرَابْ هَنَا صُورْ وَ قَطَعْ تُرَابْ هَنَا صَيْدَا وَ بَلَدْ الْمُدُنْ الْعَشَرَةْ وَ لِحِقْ بَحَرْ الْجَلِيلْ. 
MRK.7.32	وَ جَابَوْا لَيَّهْ نَادُمْ أَطْرَشْ الْمَا يِحَجِّي عَدِيلْ. وَ شَحَدَوْه لِعِيسَى أَشَانْ يُخُطّ فَوْقَهْ إِيدَيْنَهْ وَ يِدَاوِيهْ. 
MRK.7.33	وَ عِيسَى وَدَّاهْ بَعِيدْ شِيَّةْ مِنْ النَّاسْ وَ دَسَّ لَيَّهْ أُصْبَعَهْ الْوَاحِدَةْ فِي أَدَانَهْ الزَّيْنَةْ وَ أُصْبَعَهْ الْآخَرْ في أَدَانَهْ الْإِسْرَةْ. وَ بَعَدْ دَا، هُو بَزَّقْ فِي إِيدَيْنَهْ وَ لِمِسْ لِسَانْ النَّادُمْ. 
MRK.7.34	وَ رَفَعْ رَاسَهْ وَ شَافْ فَوْق فِي السَّمَاءْ وَ قَنَتْ وَ حَجَّى لَيَّهْ بِكَلَامْ عِبْرَانِي وَ قَالْ «أَفَّثَا» وَ مَعَنَاتَهْ «أَبْقَى فَاتِحْ».
MRK.7.35	وَ أُدُنَّينَهْ أَنْفَتَحَوْا وَ لِسَانَهْ أَنْحَلَّ وَ قَمَّ يِحَجِّي كَلَامْ وَاضِحْ.
MRK.7.36	وَ عِيسَى أَمَرَاهُمْ لِلنَّاسْ أَشَانْ مَا يِحَجُّوا بَيَّهْ لِنَادُمْ. وَ كَانْ أَمَرَاهُمْ بِكَلَامْ قَوِي كُلَ، هُمَّنْ بَلَّغَوْا الْخَبَرْ بِنِيَّةْ شَدِيدَةْ بَتَّانْ. 
MRK.7.37	وَ أَسْتَغْرَبَوْا مَرَّةْ وَاحِدْ وَ قَالَوْا: كُلَّ شَيْء الْهُو يِسَوِّيهْ عَدِيلْ بِلْحَيْن. هُو يِسَوِّي الطُّرُشْ يَسْمَعَوْا وَ الْبُكُمْ يِحَجُّوا.
MRK.8.1	وَ فِي الْوَكِتْ دَا، نَاسْ كَتِيرِينْ بِلْحَيْن لَمَّوْا أَشَانْ يَسْمَعَوْا كَلَامْ عِيسَى. وَ النَّاسْ مَا عِنْدُهُمْ شَيْء هَنَا أَكِلْ. وَ عِيسَى نَادَى تَلَامِيذَهْ وَ قَالْ: 
MRK.8.2	عِنْدِي فِي قَلْبِي مَحَنَّةْ لِلنَّاسْ دَوْل أَشَانْ هُمَّنْ قَاعِدِينْ مَعَايِ مِنْ تَلَاتَةْ يَوْم وَ مَا عِنْدُهُمْ شَيْء يَاكُلُوهْ. 
MRK.8.3	وَ كَانْ نِخَلِّيهُمْ يَمْشُوا مِنْ هِنِي جِيعَانِينْ، قُدْرِتْهُمْ تَبْقَى شِيَّةْ وَ مَا بَلْحَقَوْا بُيُوتْهُمْ أَشَانْ وَاحِدِينْ مِنْهُمْ جَوْا مِنْ بَكَانْ بَعِيدْ.
MRK.8.4	وَ تَلَامِيذَهْ سَأَلَوْه وَ قَالَوْا: نَلْقَوْا أَكِلْ وَيْن فِي الْخَلَاءْ دَا أَشَانْ نَنْطُوهْ لِكُلَّ النَّاسْ دَوْل؟
MRK.8.5	وَ عِيسَى سَأَلَاهُمْ وَ قَالْ: عِنْدُكُو كَمْ خُبْزَةْ؟
MRK.8.5	وَ رَدَّوْا لَيَّهْ وَ قَالَوْا: سَبْعَةْ.
MRK.8.6	وَ عِيسَى أَمَرَاهُمْ لِلنَّاسْ أَشَانْ يَقْعُدُوا تِحِتْ. وَ شَالْ الْخُبْزَاتْ السَّبْعَةْ وَ شَكَرْ اللهْ وَ كَسَّرَاهُمْ وَ أَنْطَاهُمْ لِتَلَامِيذَهْ أَشَانْ يَنْطُوهُمْ لِلنَّاسْ. 
MRK.8.7	وَ عِنْدُهُمْ حُوتْ دُقَاقْ شِيَّةْ كُلَ. وَ عِيسَى شَكَرْ اللهْ وَ أَمَرَاهُمْ لِتَلَامِيذَهْ أَشَانْ يَنْطُوهُمْ لِلنَّاسْ. 
MRK.8.8	وَ كُلَّ النَّاسْ أَكَلَوْا لَحَدِّي شِبْعَوْا. وَ بَعَدْ دَا، التَّلَامِيذْ لَمَّوْا الْأَكِلْ الفَّضَّلْ وَ مَلَوْا بَيَّهْ سَبْعَةْ قُفَفْ. 
MRK.8.9	وَ عَدَدْ النَّاسْ الْأَكَلَوْا تَمَّ أَرْبَعَةْ أَلِفْ.
MRK.8.10	وَ عِيسَى أَمَرَاهُمْ لِلنَّاسْ أَشَانْ يِقَبُّلُوا فِي بُيُوتْهُمْ خَلَاصْ وَ هُو رِكِبْ فِي الْمَرْكَبَةْ مَعَ تَلَامِيذَهْ وَ مَشَوْا بَكَانْ أُسْمَهْ دَلْمَانُوثَةْ.
MRK.8.11	وَ نَاسْ مِنْ الْفَرِيسِيَّةْ مَشَوْا لِعِيسَى وَ قَمَّوْا يِنَاقُشُوا مَعَايَهْ. وَ دَوَّرَوْا يِجَرُّبُوهْ وَ طَلَبَوْا مِنَّهْ هُو يِوَصِّفْ لَيْهُمْ عَلَامَةْ مِنْ اللهْ التَّبْقَى لَيْهُمْ دَلِيلْ. 
MRK.8.12	وَ هُو ضَيَّقْ مِنْهُمْ لَحَدِّي قَنَتْ قَنِّتِينْ شَدِيدْ وَ قَالْ: مَالَا نَاسْ هَنَا وَكِتْنَا دَا يِدَوْرُوا دَلِيلْ؟ نُقُولْ لَيْكُو الْحَقّ. وَ اللهْ مَا يَنْطِي نَاسْ وَكِتْنَا دَوْل دَلِيلْ.
MRK.8.13	وَ خَلَاصْ خَلَاهُمْ وَ رِكِبْ فِي الْمَرْكَبَةْ وَ قَمَّ قَطَعْ الْبَحَرْ.
MRK.8.14	و تَلَامِيذَهْ نِسَوْا مَا جَابَوْا الْأَكِلْ مَعَاهُمْ. وَ عِنْدُهُمْ خُبْزَةْ وَاحِدَةْ بَسْ فِي الْمَرْكَبَةْ. 
MRK.8.15	وَ عِيسَى قَاعِدْ يِحَذِّرْهُمْ وَ قَالْ: خُطُّوا بَالْكُو. أَنْقَرْعُوا مِنْ تَوَّارَةْ الْفَرِيسِيِّينْ و تَوَّارَةْ هِرُودُسْ.
MRK.8.16	وَ قَمَّوْا يِنَاقُشُوا أَمْبَيْنَاتْهُمْ فِي كَلَامَهْ وَ قَالَوْا: هُو قَالْ الْكَلَامْ دَا أَشَانْ مَا عِنْدِنَا خُبْزَةْ.
MRK.8.17	وَ عِيسَى عِرِفْ فِكِرْهُمْ وَ قَالْ: مَالَا تِحَجُّوا بِالْخُبْزَةْ الْمَا عِنْدُكُو؟ لِسَّاعْ مَا شِفْتُوا وَ فِهِمْتُوا وَلَّا؟ وَ رُوسَيْنكُو بِقَوْا قَوِيِّينْ وَلَّا؟ 
MRK.8.18	إِنْتُو عِنْدُكُو عُيُونْ وَ مَا شِفْتُوا؟ عِنْدُكُو أَدَانْ وَ مَا سِمِعْتُوا؟ نِسِيتُوا مَرَّةْ وَاحِدْ وَلَّا؟ 
MRK.8.19	فَكُّرُوا فِي الْخُبْزَاتْ الْخَمْسَةْ الْأَنَا كَسَّرْتُهُمْ فِي شَانْ النَّاسْ الْخَمْسَة أَلِفْ. وَ مَلَيْتُوا كَمْ قُفَّةْ مِنْ الْخُبْزَةْ الْفَضَّلَتْ؟
MRK.8.19	وَ رَدَّوْا لَيَّهْ وَ قَالَوْا: أَتْنَا عَشَرْ قُفَّةْ.
MRK.8.20	وَ بَتَّانْ سَأَلَاهُمْ وَ قَالْ: فَكُّرُوا فِي الْخُبْزَاتْ السَّبْعَةْ الْأَنْطَيْتهُمْ لِلنَّاسْ الْأَرْبَعَةْ أَلِفْ. وَ مَلَيْتُوا كَمْ قُفَّةْ؟
MRK.8.20	وَ قَالَوْا: سَبْعَةْ قُفَّةْ.
MRK.8.21	وَ عِيسَى قَالْ لَيْهُمْ: وَ لِسَّاعْ مَا فِهِمْتُوا وَلَّا؟
MRK.8.22	وَ جَوْا فِي حِلَّةْ بَيْت صَيْدَا. وَ نَاسْ وَاحِدِينْ جَابَوْا لَيَّهْ نَادُمْ عَمْيَانْ. وَ شَحَدَوْه لِعِيسَى أَشَانْ يَلْمَسَهْ وَ يِدَاوِيهْ. 
MRK.8.23	وَ عِيسَى كَرَبْ إِيدْ الْعَمْيَانْ وَ وَدَّاهْ بَرَّا مِنْ الْحِلَّةْ. وَ بَزَّقْ فِي عُيُونْ الْعَمْيَانْ وَ خَطَّ إِيدَيْنَهْ فَوْقَهْ وَ سَأَلَهْ وَ قَالْ: إِنْتَ قَاعِدْ تِشِيفْ وَلَّا؟
MRK.8.24	وَ الْعَمْيَانْ رَفَعْ رَاسَهْ وَ قَالْ: نِشِيفْ رُجَالْ. وَ لَاكِنْ يِشَابُهُوا مِثِلْ شَدَرْ رَايْغِينْ.
MRK.8.25	وَ بَتَّانْ عِيسَى خَطَّ إِيدَيْنَهْ فَوْق عُيُونَهْ. وَ النَّادُمْ فَكَّ عُيُونَهْ بَتَّانْ وَ شَافْ وَ خَلَاصْ لِقِي الْعَافَيْ وَ شَافْ كُلَّ شَيْء عَدِيلْ. 
MRK.8.26	وَ عِيسَى قَالْ لَيَّهْ: قَبِّلْ فِي بَيْتَكْ. الْحِلَّةْ دِي مَا تَدْخُلْ فَوْقهَا.
MRK.8.27	وَ عِيسَى مَشَى قِدَّامْ مَعَ تَلَامِيذَهْ فِي حِلَّالْ هَنَا قَيْصَرِيَّةْ فِلِبُّسْ. وَ وَكِتْ مَاشِينْ هُو سَأَلَاهُمْ لِتَلَامِيذَهْ وَ قَالْ: النَّاسْ بُقُولُوا أَنَا يَاتُو؟
MRK.8.28	وَ رَدَّوْا لَيَّهْ وَ قَالَوْا: بُقُولُوا إِنْتَ يَحْيَى الْمُغَطِّسْ. وَ نَاسْ آخَرِينْ بُقُولُوا إِنْتَ النَّبِي إِلِيَاسْ وَ آخَرِينْ كَمَانْ بُقُولُوا إِنْتَ نَادُمْ آخَرْ مِنْ الْأَنْبِيَاءْ الْفَاتَوْا.
MRK.8.29	وَ بَتَّانْ سَأَلَاهُمْ وَ قَالْ: وَ لَاكِنْ إِنْتُو تُقُولُوا شُنُو؟ تُقُولُوا أَنَا يَاتُو؟
MRK.8.29	وَ بُطْرُسْ رَدَّ لَيَّهْ وَ قَالْ: إِنْتَ الْمَسِيحْ.
MRK.8.30	وَ عِيسَى أَمَرَاهُمْ بِكَلَامْ شَدِيدْ أَشَانْ مَا يِأَوْرُوا بَيَّهْ أَيِّ نَادُمْ.
MRK.8.31	وَ هُو بَدَأْ يِعَلِّمْهُمْ وَ يُقُولْ لَيْهُمْ: إِبْن الْإِنْسَانْ لَابُدَّ يَتْعَبْ تَعَبْ كَتِيرْ. وَ الشُّيُوخْ وَ كُبَارَاتْ رُجَالْ الدِّينْ وَ الْعُلَمَاء يَابَوْه وَ يَكْتُلُوهْ. وَ فِي الْيَوْم التَّالِتْ، يَبْعَثْ مِنْ أُسْط الْمَيْتِينْ.
MRK.8.32	وَ قَالْ الْكَلَامْ دَا بِكَلَامْ وَاضِحْ. وَ بُطْرُسْ كَرَبَهْ لِعِيسَى وَ قَمَّ يَهَرْجَهْ. 
MRK.8.33	و عِيسَى أَنْلَفَتْ وَ شَافْ تَلَامِيذَهْ وَ هَرَجَهْ لِبُطْرُسْ وَ قَالْ: يَا شَيْطَانْ، كِسّ مِنْ قِدَّامِي. كَلَامَكْ دَا مَا فِكِرْ اللهْ. دَا فِكِرْ النَّاسْ.
MRK.8.34	وَ عِيسَى نَادَى كُلَّ النَّاسْ أَشَانْ يِلِمُّوا مَعَ تَلَامِيذَهْ. وَ قَالْ لَيْهُمْ: أَيِّ نَادُمْ الْيِدَوْر يِتَابِعْنِي وَاجِبْ يِعَصِّرْ قَلْبَهْ وَ يِشِيلْ تَعَبْ الصَّلِيبْ وَ يِتَابِعْنِي لِلْمَوْت. 
MRK.8.35	وَ أَيِّ نَادُمْ الْيِدَوْر يِنَجِّي نَفْسَهْ، يِوَدِّرْ. وَ أَيِّ نَادُمْ الْيِوَدِّرْ نَفْسَهْ فِي شَانِي أَنَا وَ فِي شَانْ الْبِشَارَةْ، يَنْجَى. 
MRK.8.36	كَانْ نَادُمْ رِبِحْ كُلَّ الْمَالْ الْفِي الدُّنْيَا وَ وَدَّرْ نَفْسَهْ، فَايْدِتَهْ شُنُو؟ 
MRK.8.37	وَ نَادُمْ يَنْطِي شُنُو فِي بَدَلْ نَفْسَهْ؟ 
MRK.8.38	وَ أَكِيدْ نَاسْ الْوَكِتْ الْحَالِي دَوْل مُذْنِبِينْ وَ خَايِنِينْ. وَ أَيِّ نَادُمْ اليَنْكُرْنِي بِسَبَبْ الْعَيْب الْيَلْقَاهْ مِنْهُمْ دَا، أَنَا إِبْن الْإِنْسَانْ نَنْكُرَهْ وَكِتْ نِقَبِّلْ بِقُدْرَةْ أَبُوي الْمَجِيدَةْ مَعَ مَلَائِكَةْ اللهْ.
MRK.9.1	وَ عِيسَى قَالْ لَيْهُمْ: نُقُولْ لَيْكُو الْحَقّ، فِي نَاسْ وَاحِدِينْ الْقَاعِدِينْ هِنِي الْمَا يُمُوتُوا قُبَّالْ مَا يِشِيفُوا مَمْلَكَةْ اللهْ تَجِي بِقُدْرَةْ.
MRK.9.2	وَ بَعَدْ سِتَّةْ يَوْم، عِيسَى شَالْ مَعَايَهْ بُطْرُسْ وَ يَعْقُوبْ وَ يُوحَنَّا وِحَيْدهُمْ وَ وَدَّاهُمْ فِي رَاسْ حَجَرْ طَوِيلْ. وَ عِيسَى أَلْغَيَّرْ قِدَّامْهُمْ. 
MRK.9.3	وَ خَلَقَهْ بَدَأْ يِرَارِي وَ بِقِي أَبْيَضْ كَرّ مَرَّةْ وَاحِدْ. وَ أَبَداً مَا فِي نَادُمْ فِي الدُّنْيَا الْيَقْدَرْ يِسَوِّي خَلَقْ أَبْيَضْ مِثِلْ الْخَلَقْ دَا. 
MRK.9.4	وَ النَّبِي مُوسَى وَ النَّبِي إِلِيَاسْ بَانَوْا قِدَّامْهُمْ وَ هُمَّنْ قَاعِدِينْ يِحَجُّوا مَعَ عِيسَى. 
MRK.9.5	وَ بُطْرُسْ حَجَّى لِعِيسَى وَ قَالْ: سَيِّدْنَا، بِقِي لَيْنَا سَمَحْ كَدَرْ أَنَحْنَ قَاعِدِينْ هِنِي. خَلِّي نَبْنُوا لَقَادِيبْ تَلَاتَةْ. نَبْنُوا وَاحِدَةْ لَيْك وَ وَاحِدَةْ لِمُوسَى وَ وَاحِدَةْ لِإِلِيَاسْ.
MRK.9.6	وَ بُطْرُسْ حَجَّى مِثِلْ دَا أَشَانْ هُو أَسْتَغْرَبْ وَ مَا يَعَرِفْ شُنُو الْوَاجِبْ يُقُولَهْ. وَ كُلُّهُمْ خَايْفِينْ مَرَّةْ وَاحِدْ. 
MRK.9.7	وَ سَحَابَايْ وَاحِدَةْ جَاتْ وَ غَطَّتْهُمْ بِدُلَّهَا وَ حِسّ مِنْ لُبّ السَّحَابَايْ أَنْسَمَعْ وَ قَالْ: دَا بَسْ إِبْنِي وَ نِحِبَّهْ بِلْحَيْن. أَسْمَعَوْا كَلَامَهْ.
MRK.9.8	وَ عَجَلَةْ كَيْ أَلَّفَّتَوْا بَتَّانْ وَ مَا شَافَوْا أَيِّ نَادُمْ، إِلَّا عِيسَى وِحَيْدَهْ بَسْ قَاعِدْ مَعَاهُمْ. 
MRK.9.9	وَ وَكِتْ قَاعِدِينْ يَنْزُلُوا مِنْ رَاسْ الْحَجَرْ، عِيسَى أَمَرَاهُمْ أَشَانْ مَا يِأَوْرُوا أَيِّ نَادُمْ بِالشَّيْء الشَّافَوْه لَحَدِّي إِبْن الْإِنْسَانْ يَبْعَثْ مِنْ أُسْط الْمَيْتِينْ. 
MRK.9.10	وَ أَشَانْ دَا، مَا أَوْرَوْا بَيَّهْ نَادُمْ آخَرْ. وَ أَسَّائَلَوْا أَمْبَيْنَاتْهُمْ شُنُو مَعَنَى الْكَلَامْ الْقَالَهْ فِي بُعَاثْ الْمَيْتِينْ.
MRK.9.11	وَ سَأَلَوْا عِيسَى وَ قَالَوْا: مَالَا الْعُلَمَاء بُقُولُوا إِلِيَاسْ لَابُدَّ بَجِي قُبَّالَكْ؟
MRK.9.12	وَ هُو رَدَّ لَيْهُمْ وَ قَالْ: صَحِيحْ، إِلِيَاسْ يَجِي قُبَّالِي أَشَانْ يِعَدِّلْ كُلَّ شَيْء. لَاكِنْ مَا مِثِلْ فِي فِكِرْكُو، أَشَانْ مَكْتُوبْ فِي الْكِتَابْ كَدَرْ إِبْن الْإِنْسَانْ يَتْعَبْ تَعَبْ شَدِيدْ وَ النَّاسْ يَحْقُرُوهْ. 
MRK.9.13	وَ لَاكِنْ نِأَوْرِيكُو إِلِيَاسْ
MRK.9.14	وَ لِحْقَوْا التَّلَامِيذْ الْآخَرِينْ وَ شَافَوْا نَاسْ كَتِيرِينْ بِلْحَيْن مَعَاهُمْ و الْعُلَمَاءْ قَاعِدِينْ يِنَاقُشُوهُمْ. 
MRK.9.15	وَ وَكِتْ النَّاسْ شَافَوْا عِيسَى جَايِ، هُمَّنْ عَجَّبَوْا بِلْحَيْن وَ جَرَوْا لَيَّهْ وَ سَلَّمَوْه. 
MRK.9.16	وَ عِيسَى سَأَلْ تَلَامِيذَهْ وَ قَالْ: تِنَاقُشُوا مَعَاهُمْ فِي شُنُو؟
MRK.9.17	وَ نَادُمْ وَاحِدْ مِنْ أُسْط النَّاسْ رَدَّ لَيَّهْ وَ قَالْ: السَّيِّدْ أَنَا جِبْت لَيْك وِلَيْدِي أَشَانْ عِنْدَهْ شَيْطَانْ الْيِسَوِّيهْ أَمْبُوكُو. 
MRK.9.18	وَ أَيِّ وَكِتْ الشَّيْطَانْ يَكُرْبَهْ يَرْمِيهْ فِي التُّرَابْ وَ الْوِلَيْد يَيْبِسْ كَرّ مِنْ الْفِتْفِتْ لَحَدِّي رِغْوَةْ تَمْرُقْ مِنْ خَشْمَهْ. وَ أَنَا طَلَبْت مِنْ تَلَامِيذَكْ أَشَانْ يَطُرْدُوا مِنَّهْ الشَّيْطَانْ وَ لَاكِنْ هُمَّنْ مَا قِدْرَوْا.
MRK.9.19	وَ عِيسَى رَدَّ وَ قَالْ: يَا النَّاسْ الْمَا مُؤْمِنِينْ. كَمْ يَوْم وَاجِبْ نَقْعُدْ مَعَاكُو؟ كَمْ يَوْم نَحْمَلْكُو؟ جِيبُوا لَيِّ الْوِلَيْد.
MRK.9.20	وَ جَابَوْا لَيَّهْ الْوِلَيْد. وَ الشَّيْطَانْ شَافْ عِيسَى وَ عَجَلَةْ كَيْ الْوِلَيْد فَتْفَتْ وَ وَقَعْ فِي تُرَابْ وَ شَقْلَبْ وَ رِغْوَةْ مَرَقَتْ مِنْ خَشْمَهْ. 
MRK.9.21	وَ عِيسَى سَأَلْ أَبُو الْوِلَيْد وَ قَالْ: مِنْ كَمْ يَوْم هُو تَعْبَانْ مِثِلْ دَا؟
MRK.9.21	وَ رَدَّ لَيَّهْ وَ قَالْ: مِنْ هُو صَغِيرْ. 
MRK.9.22	الشَّيْطَانْ يِدَوْر يَكْتُلَهْ وَ عِدَّةْ مَرَّاتْ رَمَاهْ فِي نَارْ وَ فِي أَلْمِي. أَرْحَمْنَا. عَاوِنَّا، كَانْ مَا قَاسِي لَيْك.
MRK.9.23	وَ عِيسَى قَالْ: إِنْتَ قُلْت كَانْ مَا قَاسِي لَيِّ. وَ أَنَا نُقُولْ كَانْ نَادُمْ عِنْدَهْ إِيمَانْ، مَا فِي شَيْء قَاسِي لَيَّهْ.
MRK.9.24	وَ عَجَلَةْ كَيْ أَبُو الْوِلَيْد رَدَّ لَيَّهْ بِحِسّ فَوْق وَ قَالْ: عِنْدِي إِيمَانْ. نَجِّينِي مِنْ شُكُوكِي.
MRK.9.25	وَ عِيسَى شَافْ كَدَرْ النَّاسْ اللَّامِّينْ فَوْقَهْ قَاعِدِينْ يِزِيدُوا وَ نَاسْ زِيَادَةْ جَارِيِينْ عَلَيَّهْ وَ خَلَاصْ كَشَّ لِلشَّيْطَانْ وَ قَالْ: يَا شَيْطَانْ الْأَمْبُوكُو. أَسْمَعْ أَمْرِي. أَمْرُقْ مِنَّهْ وَ أَبَداً مَا تِقَبِّلْ فَوْقَهْ.
MRK.9.26	وَ الشَّيْطَانْ عَاطْ وَ الْوِلَيْد فَتْفَتْ فَتْفِتِينْ شَدِيدْ وَ الشَّيْطَانْ مَرَقْ مِنَّهْ خَلَاصْ. وَ الْوِلَيْد رَاقِدْ سَاكِتْ مِثِلْ نَادُمْ مَيَّتْ. وَ أَشَانْ دَا، نَاسْ كَتِيرِينْ قَالَوْا: خَلَاصْ الْوِلَيْد مَاتْ.
MRK.9.27	وَ لَاكِنْ عِيسَى كَرَبْ إِيدَهْ وَ عَاوَنَهْ وَ الْوِلَيْد قَمَّ فَوْق.
MRK.9.28	وَ بَعْدَيْن عِيسَى دَخَلْ فِي الْبَيْت وَ تَلَامِيذَهْ جَوْا لَيَّهْ وِحَيْدهُمْ. وَ سَأَلَوْه وَ قَالَوْا: مَالَا مَا قِدِرْنَا طَرَدْنَا الشَّيْطَانْ دَا؟
MRK.9.29	وَ رَدَّ لَيْهُمْ وَ قَالْ: الشَّيْطَانْ النَّفَرْ دَا مَا بِنْطَرِدْ إِلَّا بِالصَّلَاةْ.
MRK.9.30	وَ قَمَّوْا مِنْ الْبَكَانْ دَا وَ شَقَّوْا دَارْ الْجَلِيلْ. وَ عِيسَى دَوَّرْ النَّاسْ مَا يَعَرْفُوا الْبَكَانْ الْهُو قَاعِدْ فَوْقَهْ 
MRK.9.31	أَشَانْ هُو قَاعِدْ يِعَلِّمْ تَلَامِيذَهْ وِحَيْدهُمْ بَسْ. وَ قَاعِدْ يُقُولْ لَيْهُمْ: بَعَدْ شِيَّةْ اللهْ يِسَلِّمْ إِبْن الْإِنْسَانْ لِلنَّاسْ وَ يَكْتُلُوهْ. وَ تَلَاتَةْ يَوْم بَعَدْ كَتَلَوْه، هُو يَبْعَثْ.
MRK.9.32	وَ هُمَّنْ مَا فِهْمَوْا كَلَامَهْ وَ مَا سَأَلَوْه فِي الْكَلَامْ دَا أَشَانْ هُمَّنْ خَايْفِينْ.
MRK.9.33	وَ جَوْا فِي حِلَّةْ كَفَرْ نَاحُومْ وَ دَخَلَوْا فِي الْبَيْت. وَ فِي الْبَكَانْ دَا عِيسَى سَأَلَاهُمْ وَ قَالْ: أَوَّلْ، وَكِتْ أَنِحْنَ فِي الدَّرِبْ، إِنْتُو قَاعِدِينْ تِنَاقُشُوا فِي شُنُو؟
MRK.9.34	وَ خِجْلَوْا وَ سَكَتَوْا أَشَانْ فِي الدَّرِبْ هُمَّنْ قَاعِدِينْ يِنَاقُشُوا أَمْبَيْنَاتْهُمْ يَاتُو مِنْهُمْ الْكَبِيرْ. 
MRK.9.35	وَ هُو قَعَدْ تِحِتْ وَ نَادَى التَّلَامِيذْ الْأَتْنَا عَشَرْ. وَ قَالْ لَيْهُمْ: كَانْ نَادُمْ يِدَوْر يَبْقَى الْأَوَّلْ، هُو وَاجِبْ يِسَوِّي نَفْسَهْ الْأَخِيرْ وَ يَبْقَى خَدَّامْ هَنَا كُلَّ النَّاسْ.
MRK.9.36	وَ جَابْ لَيْهُمْ وِلَيْد صَغَيَّرْ وَ وَقَّفَهْ فِي أُسُطْهُمْ وَ حَضَنَهْ. 
MRK.9.37	وَ قَالْ: أَيِّ نَادُمْ يَقْبَلْ وِلَيْد صَغَيِّرْ مِثِلْ دَا بِأُسْمِي، يَقْبَلْنِي أَنَا. وَ النَّادُمْ الْقِبْلَانِي مَا قِبْلَانِي أَنَا وِحَيْدِي. هُو قِبِلْ اللهْ الرَّسَّلَانِي.
MRK.9.38	وَ يُوحَنَّا حَجَّى لِعِيسَى وَ قَالْ: سَيِّدْنَا، شِفْنَا نَادُمْ وَاحِدْ الْقَاعِدْ يَطْرُدْ الشَّوَاطِينْ بِأُسْمَكْ. وَ دَوَّرْنَا نَدْحَرَوْه مِنَّهْ أَشَانْ هُو مَا قَاعِدْ يِتَابِعَكْ مَعَانَا.
MRK.9.39	وَ عِيسَى قَالْ: مَا تَدْحَرَوْه أَشَانْ مَا فِي نَادُمْ الْيِسَوِّي عَجَايِبْ بِأُسْمِي وَ عَجَلَةْ كَيْ يُقُولْ فَوْقِي كَلَامْ فَسِلْ. 
MRK.9.40	وَ النَّادُمْ الْمَا يِدَاوِسْنَا هُو قَاعِدْ يِسَاعِدْنَا. 
MRK.9.41	و نُقُولْ لَيْكُو الْحَقّ، أَيِّ نَادُمْ الْيَنْطِيكُو كَاسْ هَنَا أَلْمِي أَشَانْ إِنْتُو نَاسْ الْمَسِيحْ، أَجْرَهْ مَا يِوَدِّرْ أَبَداً. 
MRK.9.42	و أَيِّ نَادُمْ الْيِتَلِّفْ إِيمَانْ هَنَا وَاحِدْ مِنْ الْمُؤْمِنِينْ الدُّقَاقْ دَوْل، الْعَذَابْ الْيَرْجَاهْ يَبْقَى شَدِيدْ لَحَدِّي أَخَيْر لَيَّهْ كَانْ رَبَطَوْا فِي رَقَبْتَهْ مُرْحَاكَةْ كَبِيرَةْ وَ زَقَلَوْه فِي الْبَحَرْ. 
MRK.9.43	وَ كَانْ إِيدَكْ تِدَوْر تَمُرْقَكْ مِنْ الدَّرِبْ الْعَدِيلْ، أَقْطَعْهَا. أَخَيْر لَيْك تَدْخُلْ فِي الْحَيَاةْ الْأَبَدِيَّةْ وَ فَضَّلْ لَيْك إِيدْ وَاحِدَةْ بَسْ مِنْ تَدْخُلْ فِي جَهَنَّمْ وَ عِنْدَكْ إِيدَيْن إِتْنَيْن. وَ أَبَداً مَا فِي شَيْء يَكْتُلْ نَارْ جَهَنَّمْ. 
MRK.9.44	فِي الْبَكَانْ دَا، الدُّودْ الْيَاكُلْهُمْ أَبَداً مَا يُمُوتْ وَ مَا فِي شَيْء يَكْتُلْ النَّارْ. 
MRK.9.45	وَ كَانْ رِجِلَكْ تِدَوْر تَمُرْقَكْ مِنْ الدَّرِبْ الْعَدِيلْ، أَقْطَعْهَا. أَخَيْر لَيْك تَدْخُلْ فِي الْحَيَاةْ الْأَبَدِيَّةْ وَ فَضَّلْ لَيْك رِجِلْ وَاحِدَةْ بَسْ مِنْ يَزْقُلُوكْ فِي جَهَنَّمْ وَ عِنْدَكْ رِجِلَيْن إِتْنَيْن. 
MRK.9.46	فِي الْبَكَانْ دَا الدُّودْ الْيَاكُلْهُمْ أَبَداً مَا يُمُوتْ وَ مَا فِي شَيْء يَكْتُلْ النَّارْ. 
MRK.9.47	وَ كَانْ عَيْنَكْ تِدَوْر تَمُرْقَكْ مِنْ الدَّرِبْ الْعَدِيلْ، سِلَّهَا. أَخَيْر لَيْك تَدْخُلْ فِي مَمْلَكَةْ اللهْ وَ فَضَّلْ لَيْك عَيْن وَاحِدَةْ بَسْ مِنْ يَزْقُلُوكْ فِي جَهَنَّمْ وَ عِنْدَكْ عُيُونْ إِتْنَيْن. 
MRK.9.48	فِي الْبَكَانْ دَا الدُّودْ الْيَاكُلْهُمْ مَا يُمُوتْ وَ النَّارْ مَا تُمُوتْ. 
MRK.9.49	وَ التَّعَبْ الشَّدِيدْ مِثِلْ النَّارْ يَجِي فَوْق أَيِّ وَاحِدْ مِنْكُو وَ يِجَرِّبْ إِيمَانَهْ أَشَانْ يِطَهِّرْ قَلْبَهْ.
MRK.9.50	الْمِلَحْ عَدِيلْ. لَاكِنْ كَانْ طَعَامَهْ بِقِي مَا فِيهْ، شُنُو يِقَبِّلَهْ؟ الْمِلَحْ مَا يَتْلَفْ وَ خَلِّي السَّلَامْ الْمَا يَتْلَفْ يَقْعُدْ أَمْبَيْنَاتْكُو.
MRK.10.1	وَ عِيسَى قَمَّ مِنْ الْبَكَانْ دَا وَ مَشَى فِي دَارْ الْيَهُودِيَّةْ و قَطَعْ بَحَرْ الْأُرْدُنْ. وَ بَتَّانْ نَاسْ كَتِيرِينْ لَمَّوْا فَوْقَهْ وَ هُو عَلَّمَاهُمْ مِثِلْ فِي عَادْتَهْ. 
MRK.10.2	وَ نَاسْ وَاحِدِينْ مِنْ الْفَرِيسِيِّينْ مَشَوْا لَيَّهْ وَ دَوَّرَوْا يَكُرْبُوهْ فِي كَلَامَهْ. وَ أَشَانْ دَا، سَأَلَوْه وَ قَالَوْا: كَانْ الرَّاجِلْ يِطَلِّقْ مَرْتَهْ، دَا حَلَالْ وَلَّا؟
MRK.10.3	وَ عِيسَى رَدَّ لَيْهُمْ وَ قَالْ: مُوسَى أَمَرَاكُو بِشُنُو؟
MRK.10.4	وَ قَالَوْا: مُوسَى أَنْطَى إِذِنْ لِلرَّاجِلْ أَشَانْ يَكْتِبْ شَهَادَةْ هَنَا الطَّلَاقْ وَ يِطَلِّقْ مَرْتَهْ.
MRK.10.5	وَ عِيسَى رَدَّ لَيْهُمْ وَ قَالْ: مُوسَى كَتَبْ لَيْكُو الْوَصِيَّةْ دِي أَشَانْ رُوسَيْنكُو قَوِيِّينْ. 
MRK.10.6	وَ لَاكِنْ فِي الْأَوَّلْ، وَكِتْ اللهْ خَلَقْ الْأَرْض ﴿هُو خَلَقَاهُمْ رَاجِلْ وَ مَرَةْ﴾ 
MRK.10.7	وَ ﴿فِي السَّبَبْ دَا أَيِّ رَاجِلْ يِخَلِّي أَمَّهْ وَ أَبُوهْ وَ يِلِمّ مَعَ مَرْتَهْ 
MRK.10.8	وَ النَّاسَيْن يَبْقَوْا جِسِمْ وَاحِدْ﴾. وَ بِمِثِلْ دَا، هُمَّنْ مَا نَاسَيْن بَتَّانْ أَشَانْ بِقَوْا وَاحِدْ. 
MRK.10.9	اللهْ بَسْ رَبَطَاهُمْ وَ مَا وَاجِبْ الْإِنْسَانْ يِحِلُّهُمْ.
MRK.10.10	وَ بَعَدَيْن عِيسَى قَاعِدْ فِي الْبَيْت وَ تَلَامِيذَهْ سَأَلَوْه فِي الْكَلَامْ دَا. 
MRK.10.11	وَ عِيسَى قَالْ: أَيِّ نَادُمْ اليِطَلِّقْ مَرْتَهْ وَ يَاخَدْ مَرَةْ آخَرَةْ يِسَوِّي لَيْهَا خَطَأْ وَ قَاعِدْ يَزْنَى. 
MRK.10.12	وَ بَتَّانْ أَيِّ مَرَةْ الطَّلَّقَتْ رَاجِلْهَا وَ أَخَدَتْ رَاجِلْ آخَرْ شُغُلْهَا زِنَى بَسْ.
MRK.10.13	وَ النَّاسْ قَاعِدِينْ يِوَدُّوا عِيَالْهُمْ لِعِيسَى أَشَانْ هُو يَلْمَسْهُمْ وَ يِبَارِكْهُمْ. وَ تَلَامِيذَهْ هَرَجَوْهُمْ. 
MRK.10.14	وَ عِيسَى سِمِعْ كَلَامْهُمْ وَ زِعِلْ. وَ حَجَّى لَيْهُمْ وَ قَالْ: خَلُّوا الْعِيَالْ يَجُوا لَيِّ وَ مَا تَدْحَرَوْهُمْ أَشَانْ مَمْلَكَةْ اللهْ هَنَا النَّاسْ الْمِثِلْهُمْ. 
MRK.10.15	وَ نُقُولْ لَيْكُو الْحَقّ، نَادُمْ أَبَداً مَا يَدْخُلْ فِي مَمْلَكَةْ اللهْ كَانْ مَا يَقْبَلْهَا مِثِلْ وِلَيْد صَغَيَّرْ يَقْبَلْهَا. 
MRK.10.16	وَ هُو حَضَنَاهُمْ لِلْعِيَالْ وَ خَطَّ إِيدَيْنَهْ فَوْقهُمْ وَ بَارَكَاهُمْ.
MRK.10.17	وَ عِيسَى قَمَّ أَشَانْ يِشِيلْ دَرْبَهْ. وَ نَادُمْ وَاحِدْ جَرَى لَيَّهْ وَ سَجَدْ قِدَّامَهْ وَ سَأَلَهْ وَ قَالْ: يَا الْمُعَلِّمْ الْعَدِيلْ. وَاجِبْ نِسَوِّي شُنُو أَشَانْ نَلْقَى الْحَيَاةْ الْأَبَدِيَّةْ؟
MRK.10.18	وَ عِيسَى رَدَّ لَيَّهْ وَ قَالْ: مَالَا تُقُولْ أَنَا عَدِيلْ؟ وَاحِدْ بَسْ عَدِيلْ وَ هُو اللهْ. 
MRK.10.19	أَكِيدْ تَعَرِفْ الْوَصَايَا: مَا تَكْتُلْ وَ مَا تَزْنَى وَ مَا تَسْرِقْ وَ مَا تَشْهَدْ بِكِدِبْ وَ مَا تَاكُلْ خُمَامْ النَّاسْ وَ كَرِّمْ أَمَّكْ وَ أَبُوكْ.
MRK.10.20	وَ النَّادُمْ قَالْ: يَا سَيِّدْنَا، مِنْ وَكِتْ أَنَا صَغَيَّرْ نِتَابِعْ كُلَّ الْوَصَايَا دَوْل.
MRK.10.21	وَ عِيسَى شَافَهْ عَدِيلْ وَ حَنَّهْ بِمَحَبَّةْ. وَ قَالْ: شُغُلْ وَاحِدْ قَصَّرْ لَيْك. بِيعْ كُلَّ شَيْء الْعِنْدَكْ وَ أَنْطِي تَمَنَهْ لِلْمَسَاكِينْ وَ مِثِلْ دَا، تَلْقَاهْ قِدَّامَكْ. وَ تَعَالْ تَابِعْنِي.
MRK.10.22	وَ وَكِتْ الْغَنِي سِمِعْ الْكَلَامْ دَا، هُو كَرَبْ وِجْهَهْ. وَ قَمَّ مِنْ هِنَاكْ وَ مَشَى حَزْنَانْ أَشَانْ هُو عِنْدَهْ مَالْ كَتِيرْ بِلْحَيْن. 
MRK.10.23	وَ عِيسَى أَنْلَفَتْ وَ حَجَّى لِتَلَامِيذَهْ وَ قَالْ: الدَّخُولْ فِي مَمْلَكَةْ اللهْ يَبْقَى قَاسِي لِلنَّاسْ الْعِنْدُهُمْ مَالْ كَتِيرْ.
MRK.10.24	وَ تَلَامِيذَهْ عَجَّبَوْا بِلْحَيْن مِنْ كَلَامَهْ دَا. وَ عِيسَى حَجَّى لَيْهُمْ بَتَّانْ وَ قَالْ: يَا عِيَالِي، أَكِيدْ دَخُولْ فِي مَمْلَكَةْ اللهْ يَبْقَى قَاسِي. 
MRK.10.25	دَخُولْ الجَمَلْ فِي قَدّ هَنَا إِبْرَةْ هَيِّنْ مِنْ دَخُولْ سِيدْ الْمَالْ فِي مَمْلَكَةْ اللهْ.
MRK.10.26	وَ أَسْتَغْرَبَوْا مَرَّةْ وَاحِدْ مِنْ كَلَامَهْ. وَ أَسَّائَلَوْا أَمْبَيْنَاتْهُمْ وَ قَالَوْا: كَانْ مِثِلْ دَا، يَاتُو كَيْ الْيَقْدَرْ يَنْجَى؟
MRK.10.27	وَ عِيسَى شَافَاهُمْ عَدِيلْ وَ قَالْ: دَا قَاسِي مَرَّةْ وَاحِدْ لِلنَّاسْ وَ لَاكِنْ مَا قَاسِي لِلهْ أَشَانْ مَا فِي شَيْء قَاسِي لِلهْ.
MRK.10.28	وَ بُطْرُسْ قَمَّ يِحَجِّي وَ قَالْ: وَ أَنِحْنَ خَلَّيْنَا كُلَّ شَيْء الْعِنْدِنَا أَشَانْ نِتَابُعُوكْ.
MRK.10.29	وَ عِيسَى قَالْ: نُقُولْ لَيْكُو الْحَقّ، أَيِّ نَادُمْ الْقَمَّ فِي شَاني وَ فِي شَانْ الْبِشَارَةْ وَ خَلَّى بَيْتَهْ وَلَّا أَخْوَانَهْ وَلَّا أَخْوَاتَهْ وَلَّا أَمَّهْ وَلَّا أَبُوهْ وَلَّا عِيَالَهْ وَلَّا زِرَاعْتَهْ 
MRK.10.30	هُو يَلْقَى فِي الْوَكِتْ الْحَالِي مِيَةْ مَرَّةْ بُيُوتْ وَ أَخْوَانْ وَ أَخْوَاتْ وَ أَمَّهَاتْ وَ عِيَالْ وَ زِرَاعَةْ وَ مَعَاهُمْ ضِيقَةْ شَدِيدَةْ. وَ فِي الْآخِرَةْ يَلْقَى الْحَيَاةْ الْأَبَدِيَّةْ. 
MRK.10.31	وَ لَاكِنْ نَاسْ كَتِيرِينْ الْقَاعِدِينْ وَرَاءْ يَبْقَوْا قِدَّامْ وَ نَاسْ كَتِيرِينْ الْقَاعِدِينْ قِدَّامْ كَمَانْ يَبْقَوْا وَرَاءْ.
MRK.10.32	وَ عِيسَى وَ تَلَامِيذَهْ مَاشِينْ فِي دَرِبْ هَنَا مَدِينَةْ الْقُدُسْ. وَ عِيسَى رَايِغْ قِدَّامْ مِنْهُمْ شِيَّةْ وَ تَلَامِيذَهْ قَاعِدِينْ يِعَجُّبُوا مِنَّهْ. وَ النَّاسْ الْمَاشِينْ وَرَاهُمْ خَايْفِينْ. وَ عِيسَى طَرَّفْ التَّلَامِيذْ الْأَتْنَا عَشَرْ وَ حَجَّى لَيْهُمْ وِحَيْدهُمْ. وَ بَدَأْ يِحَجِّي لَيْهُمْ بِالتَّعَبْ الْيَجِي فَوْقَهْ قَرِيبْ. 
MRK.10.33	وَ عِيسَى قَالْ: أَسْمَعَوْا. أَنِحْنَ مَاشِينْ لِمَدِينَةْ الْقُدُسْ. وَ هِنَاكْ يِسَلُّمُوا إِبْن الْإِنْسَانْ لِكُبَارَاتْ رُجَالْ الدِّينْ وَ لِلْعُلَمَاء. وَ هُمَّنْ يَحْكُمُوا لَيَّهْ بِالْمَوْت وَ يِسَلُّمُوهْ لِلْكُفَّارْ 
MRK.10.34	وَ يِشَمُّتُوا لَيَّهْ وَ يِبَزُّقُوا فَوْقَهْ وَ يَجْلُدُوهْ وَ يَكْتُلُوهْ. وَ لَاكِنْ فِي تَلَاتَةْ يَوْم هُو يَبْعَثْ.
MRK.10.35	وَ يَعْقُوبْ وَ يُوحَنَّا أَوْلَادْ زَبَدِي مَشَوْا لِعِيسَى وَ قَالَوْا: سَيِّدْنَا، نِدَوْرُوا إِنْتَ تِسَوِّي لَيْنَا الشَّيْء النَّطْلُبُوهْ مِنَّكْ.
MRK.10.36	وَ عِيسَى قَالْ لَيْهُمْ: تِدَوْرُوا نِسَوِّي لَيْكُو شُنُو؟
MRK.10.37	وَ رَدَّوْا لَيَّهْ وَ قَالَوْا: أَنْطِينَا إِذِنْ أَشَانْ نَحْكُمُوا مَعَاكْ وَكِتْ رِكِبْت فِي الْكُرْسِي فِي مَمْلَكَتَكْ الْمَجِيدَةْ، الْوَاحِدْ بِإِيدَكْ الزَّيْنَةْ وَ الْوَاحِدْ بِإِيدَكْ الْإِسْرَةْ.
MRK.10.38	وَ عِيسَى رَدَّ لَيْهُمْ وَ قَالْ: إِنْتُو مَا فِهِمْتُوا الشَّيْء الْإِنْتُو تِدَوْرُوهْ. تَقْدَرَوْا تَشَرْبَوْا مِنْ كَاسْ التَّعَبْ الْأَنَا نَشْرَبْ مِنَّهْ وَلَّا؟ تَحْمَلَوْا غَطِّسِينْ مِثِلْ الْيِغَطُّسُونِي بَيَّهْ وَلَّا؟
MRK.10.39	وَ رَدَّوْا لَيَّهْ قَالَوْا: أَيْوَى، نَقْدَرُوا.
MRK.10.39	وَ عِيسَى قَالْ لَيْهُمْ: خَلَاصْ إِنْتُو تَشَرْبَوْا مِنْ الْكَاسْ الْأَنَا لَابُدَّ نَشْرَبْ مِنَّهْ. وَ يِغَطُّسُوكُو بِالْغَطِّسِينْ الْيِغَطُّسُونِي بَيَّهْ. 
MRK.10.40	لَاكِنْ أَنَا مَا نَقْدَرْ نِخْتَارْ النَّاسْ الْيَقْعُدُوا فِي إِيدِي الزَّيْنَةْ وَ فِي إِيدِي الْإِسْرَى. اللهْ جَهَّزْ الْبَكَانَاتْ دَوْل لِلنَّاسْ الْإِخْتَارَاهُمْ.
MRK.10.41	وَ التَّلَامِيذْ الْعَشَرَةْ سِمْعَوْا الْكَلَامْ دَا وَ زِعِلَوْا مِنْ يَعْقُوبْ وَ يُوحَنَّا. 
MRK.10.42	وَ عِيسَى نَادَى كُلَّ تَلَامِيذَهْ أَشَانْ يَجُوا لَيَّهْ وَ قَالْ: تَعَرْفُوا كَدَرْ أَمْبَيْن النَّاسْ الْمَا مُؤْمِنِينْ، أَيِّ نَادُمْ الْجَعَلَوْه حَاكِمْهُمْ يَحْكِمْ نَاسَهْ مِثِلْ هُو سِيدْ شَعَبَهْ. وَ كُبَارَاتْهُمْ عِنْدُهُمْ قُدْرَةْ فَوْق النَّاسْ. 
MRK.10.43	وَ لَاكِنْ إِنْتُو مَا وَاجِبْ تَبْقَوْا مِثِلْهُمْ. أَيِّ نَادُمْ مِنْكُو الْيِدَوْر يَبْقَى الْكَبِيرْ خَلِّي يَبْقَى خَدَّامْكُو. 
MRK.10.44	وَ أَيِّ نَادُمْ الْيِدَوْر يَبْقَى رَئِيسْكُو خَلِّي يَبْقَى عَبِدْكُو. 
MRK.10.45	أَشَانْ أَنَا إِبْن الْإِنْسَانْ ذَاتِي مَا جِيتْ أَشَانْ النَّاسْ يَخْدُمُوا لَيِّ لَاكِنْ أَشَانْ أَنَا نَخْدِمْ لِلنَّاسْ. وَ جِيتْ أَشَانْ نَفْدَى نَاسْ كَتِيرِينْ بِرُوحِي.
MRK.10.46	وَ عِيسَى وَ تَلَامِيذَهْ وِصْلَوْا فِي حِلَّةْ أَرِيحَا. وَكِتْ عِيسَى وَ تَلَامِيذَهْ مَارْقِينْ مِنْ أَرِيحَا، نَاسْ كَتِيرِينْ بِلْحَيْن مَاشِينْ وَرَايَهْ. وَ عَمْيَانْ وَاحِدْ قَاعِدْ تِحِتْ جَنْب الشَّارِعْ أَشَانْ يَسْأَلْ الصَّدَقَةْ مِنْ النَّاسْ. وَ أُسْمَهْ بَارْتِمَاوِي مَعَنَاتَهْ وِلَيْد تِمَاوِي. 
MRK.10.47	وَ هُو سِمِعْ كَدَرْ عِيسَى مَاشِي بِالشَّارِعْ دَا. وَ هُو عَاطْ وَ قَالْ: يَا عِيسَى! يَا إِبِنْ دَاوُدْ. أَرْحَمْنِي.
MRK.10.48	وَ نَاسْ كَتِيرِينْ هَرَجَوْه وَ قَالَوْا لَيَّهْ «أَسْكُتْ». لَاكِنْ الْعَمْيَانْ قَمَّ يِعِيطْ بِزِيَادَةْ وَ يُقُولْ: يَا إِبِنْ دَاوُدْ، أَرْحَمْنِي.
MRK.10.49	وَ عِيسَى وِقِفْ وَ قَالْ: نَادُوهْ. خَلِّي يَجِي لَيِّ.
MRK.10.49	وَ نَادَوْا الْعَمْيَانْ وَ قَالَوْا لَيَّهْ: شِدّ حَيْلَكْ وَ قُمّ فَوْق. هُو قَاعِدْ بِنَادِيكْ.
MRK.10.50	وَ الْعَمْيَانْ رَمَى بَطَّانِيتَهْ وَ نَطَّ فَوْق وَ مَشَى لِعِيسَى. 
MRK.10.51	وَ عِيسَى سَأَلَهْ وَ قَالْ: تِدَوْر نِسَوِّي لَيْك شُنُو؟
MRK.10.51	وَ الْعَمْيَانْ قَالْ: سَيِّدْنَا، نِدَوْر نِشِيفْ.
MRK.10.52	وَ عِيسَى قَالْ: يَلَّا شِيفْ. لِقِيتْ الْعَافَيْ بِسَبَبْ إِيمَانَكْ.
MRK.10.52	وَ عَجَلَةْ كَيْ عُيُونَهْ أَنْفَتَحَوْا وَ قَمَّ يِتَابِعْ عِيسَى فِي دَرْبَهْ.
MRK.11.1	وَ عِيسَى وَ تَلَامِيذَهْ قَرَّبَوْا لِمَدِينَةْ الْقُدُسْ وَ لِحْقَوْا الْحِلَّالْ بَيْت فَاجِي وَ بَيْت عَنْيَا الْفِي جَبَلْ الزَّيْتُونْ. وَ عِيسَى رَسَّلْ قِدَّامَهْ تَلَامِيذْ إِتْنَيْن 
MRK.11.2	وَ قَالْ لَيْهُمْ: أَمْشُوا فِي الْحِلَّةْ الْقِدَّامْنَا دِي. وَ فِي خَشُمْ الْحِلَّةْ تَلْقَوْا دَحَشْ وَاحِدْ مَرْبُوطْ. وَ الدَّحَشْ دَا نَادُمْ لِسَّاعْ مَا رِكِبْ فَوْقَهْ. وَ حِلُّوهْ وَ جِيبُوهْ لَيِّ هِنِي. 
MRK.11.3	وَ كَانْ نَادُمْ يَسْأَلْكُو وَ يُقُولْ «مَالَا إِنْتُو قَاعِدِينْ تِحِلُّوا الدَّحَشْ؟» قُولُوا لَيَّهْ «الرَّبّ يِدَوْرَهْ وَ يِقَبِّلَهْ طَوَّالِي».
MRK.11.4	وَ مَشَوْا وَ لِقَوْا دَحَشْ فِي الشَّارِعْ مَرْبُوطْ قِدَّامْ بَيْت وَاحِدْ. وَ حَلَّوْه. 
MRK.11.5	وَ النَّاسْ الْقَاعِدِينْ هِنَاكْ سَأَلَوْهُمْ وَ قَالَوْا: قَاعِدِينْ تِسَوُّوا شُنُو؟ مَالَا حَلَّيْتُوا الدَّحَشْ؟
MRK.11.6	وَ رَدَّوْا لَيْهُمْ بِالْكَلَامْ الْعِيسَى قَالَهْ لَيْهُمْ وَ خَلَاصْ خَلَّوْهُمْ مَشَوْا بِالدَّحَشْ. 
MRK.11.7	وَ جَابَوْه لِعِيسَى. وَ فَرَّشَوْا خُلْقَانْهُمْ فَوْق الدَّحَشْ وَ عِيسَى رِكِبْ فَوْقَهْ.
MRK.11.8	وَ نَاسْ كَتِيرِينْ قَمَّوْا سَوَّوْا زِينَةْ لِلشَّارِعْ الْعِيسَى جَايِ فَوْقَهْ. وَاحِدِينْ فَرَّشَوْا فَوْقَهْ خُلْقَانْهُمْ وَ نَاسْ آخَرِينْ قَطَعَوْا وَرْشَالْ مِنْ الشَّدَرْ وَ فَرَّشَوْه في التُّرَابْ. 
MRK.11.9	وَ النَّاسْ الْجَايِينْ مَعَ عِيسَى قِدَّامَهْ وَ وَرَايَهْ كُلُّهُمْ شَكَرَوْا اللهْ بِحِسّ عَالِي وَ قَالَوْا: اللهْ يَنْصُرَهْ. مَبْرُوكْ لِلْجَايِ بِأُسُمْ اللهْ. 
MRK.11.10	مَمْلَكَةْ جِدِّنَا دَاوُدْ جَايَةْ وَ الْحَمْدُ لِلهْ. سُبْحَانْ اللهْ وَ تَعَالَى.
MRK.11.11	وَ عِيسَى دَخَلْ فِي مَدِينَةْ الْقُدُسْ وَ دَخَلْ فِي بَيْت اللهْ وَ شَافْ كُلَّ شَيْء الْقَاعِدْ فَوْقَهْ. وَ الْوَطَى أَخَّرَتْ وَ أَشَانْ دَا، هُو مَرَقْ مِنْ الْمَدِينَةْ وَ مَشَى فِي حِلَّةْ بَيْت عَنْيَا مَعَ تَلَامِيذَهْ الْأَتْنَا عَشَرْ.
MRK.11.12	وَ أَمْبَاكِرْ عِيسَى وَ تَلَامِيذَهْ جَايِينْ مِنْ حِلَّةْ بَيْت عَنْيَا وَ عِيسَى جِيعَانْ. 
MRK.11.13	وَ شَافْ قِدَّامَهْ شِيَّةْ بَعِيدْ شَدَرَةْ هنا التِّينْ
MRK.11.14	وَ عِيسَى حَجَّى لِلشَّدَرَةْ وَ قَالْ: أَبَداً مَا يَاكُلُوا مِنْكِ بَتَّانْ.
MRK.11.14	وَ تَلَامِيذَهْ سِمْعَوْا كَلَامَهْ.
MRK.11.15	وَ وَصَلَوْا فِي مَدِينَةْ الْقُدُسْ وَ عِيسَى دَخَلْ فِي بَيْت اللهْ وَ قَمَّ يَطْرُدْ كُلَّ النَّاسْ الْقَاعِدِينْ بِسَاوُقُوا فِي الْحَوْش. وَ شَقْلَبْ طَرَابِيزْ النَّاسْ الْبِبَدُّلُوا قُرُسْ وَ بَنْبَرْ النَّاسْ الْبِسَاوُقُوا حَمَامْ. 
MRK.11.16	وَ فِي نَاسْ شَايْلِينْ خُمَامْهُمْ الْيِدَوْرُوا يُشُقُّوا حَوْش بَيْت اللهْ وَ عِيسَى دَحَرَاهُمْ. 
MRK.11.17	وَ عِيسَى عَلَّمْ النَّاسْ وَ قَالْ: فِي الْكِتَابْ اللهْ قَالْ ﴿بَيْتِي بِنَادُوهْ بَيْت هَنَا الصَّلَاةْ لِكُلَّ الْأُمَمْ﴾. وَ لَاكِنْ إِنْتُو ﴿سَوَّيْتُوهْ بَيْت هَنَا سَرَارِيقْ﴾.
MRK.11.18	وَ كُبَارَاتْ رُجَالْ الدِّينْ وَ الْعُلَمَاءْ سِمْعَوْا كَلَامَهْ وَ بَدَوْا يِشَاوُرُوا كِكَّيْف يَكْتُلُوهْ. وَ هُمَّنْ خَايْفِينْ مِنَّهْ أَشَانْ كُلَّ النَّاسْ قَاعِدِينْ يَسْمَعَوْا كَلَامَهْ وَ تَعْلِيمَهْ عَجَبَاهُمْ مَرَّةْ وَاحِدْ.
MRK.11.19	وَ فِي الْمَغَرِبْ عِيسَى وَ تَلَامِيذَهْ مَرَقَوْا مِنْ الْمَدِينَةْ.
MRK.11.20	وَ أَمْبَاكِرْ فَجُرْ هُمَّنْ مَاشِينْ فِي الدَّرِبْ وَ شَافَوْا بَتَّانْ شَدَرَةْ التِّينْ. وَ هِي مَيْتَةْ وَ يِبْسَتْ مَرَّةْ وَاحِدْ لَحَدِّي عِرِقْهَا. 
MRK.11.21	وَ بُطْرُسْ فَكَّرْ فِي الْكَلَامْ الْعِيسَى قَالَهْ. وَ حَجَّى لَيَّهْ وَ قَالْ: سَيِّدْنَا، شِيفْ. الشَّدَرَةْ الْإِنْتَ نَعَلْتَهَا يِبْسَتْ.
MRK.11.22	وَ عِيسَى رَدَّ لَيْهُمْ وَ قَالْ: آمُنُوا بِاللهْ بِإِيمَانْ قَوِي. 
MRK.11.23	نُقُولْ لَيْكُو الْحَقّ، أَيِّ نَادُمْ الْيَامُرَهْ لِلْجَبَلْ دَا وَ يُقُولْ «أَمْرُقْ مِنْ هِنِي وَ أَقَعْ فِي الْبَحَرْ» دَا بَسْ يَبْقَى، كَانْ هُو مَا شَكَّكْ فِي قَلْبَهْ وَ صَدَّقْ بِنِيَّةْ وَاحِدَةْ كَدَرْ الشَّيْء الْهُو قَالَهْ دَا يُكُونْ. 
MRK.11.24	أَشَانْ دَا، نُقُولْ لَيْكُو أَيِّ شَيْء التَّسْأَلَوْه مِنْ اللهْ صَدُّقُوا كَدَرْ لِقِيتُوهْ خَلَاصْ وَ تَلْقَوْه. 
MRK.11.25	وَ أَيِّ وَكِتْ تِدَوْرُوا تِصَلُّوا، سَامُحُوا أَيِّ نَادُمْ الْخِطِئْ فَوْقكُو أَشَانْ أَبُوكُو اللهْ كَمَانْ يِسَامِحْ لَيْكُو خَطَايَاكُو. 
MRK.11.26	وَ كَانْ إِنْتُو مَا سَامَحْتُوا النَّاسْ الْخِطَوْا فَوْقكُو، أَبُوكُو اللهْ مَا يِسَامِحْ لَيْكُو خَطَايَاكُو.
MRK.11.27	وَ عِيسَى وَ تَلَامِيذَهْ وَصَلَوْا بَتَّانْ فِي مَدِينَةْ الْقُدُسْ. وَ وَكِتْ عِيسَى رَايِغْ فِي حَوْش بَيْت اللهْ، كُبَارَاتْ رُجَالْ الدِّينْ وَ الْعُلَمَاءْ وَ الشُّيُوخْ جَوْا لَيَّهْ. 
MRK.11.28	وَ سَأَلَوْه وَ قَالَوْا: طَرَدْت التُّجَّارْ بِإِذِنْ يَاتُو؟ وَ يَاتُو الْأَنْطَاكْ الْإِذِنْ؟
MRK.11.29	وَ عِيسَى رَدَّ لَيْهُمْ وَ قَالْ: وَ أَنَا عِنْدِي سُؤَالْ نَسْأَلْكُو. رُدُّوا لَيِّ وَ أَنَا نُقُولْ لَيْكُو يَاتُو الْأَنْطَانِي إِذِنْ أَشَانْ نِسَوِّي الْخِدْمَةْ دِي. 
MRK.11.30	يَحْيَى غَطَّسْ النَّاسْ بِإِذِنْ اللهْ وَلَّا بِإِذِنْ النَّاسْ؟ رُدُّوا لَيِّ.
MRK.11.31	وَ أَشَّاوَرَوْا أَمْبَيْنَاتْهُمْ وَ قَالَوْا: كَانْ قُلْنَا يَحْيَى عِنْدَهْ إِذِنْ مِنْ اللهْ، عِيسَى يُقُولْ لَيْنَا «وَ مَالَا مَا آمَنْتُوا بَيَّهْ؟». 
MRK.11.32	لَاكِنْ مَا نَقْدَرَوْا نُقُولُوا عِنْدَهْ إِذِنْ مِنْ النَّاسْ.
MRK.11.32	وَ حَجَّوْا مِثِلْ دَا أَشَانْ هُمَّنْ خَايْفِينْ مِنْ الشَّعَبْ وَ مَا دَوَّرَوْا يِزَعُّلُوهُمْ. أَشَانْ فِي فِكِرْ كُلَّ الشَّعَبْ، أَكِيدْ يَحْيَى نَبِي. 
MRK.11.33	وَ أَشَانْ دَا، رَدَّوْا لِعِيسَى وَ قَالَوْا: دَا مَا نَعَرْفُوهْ.
MRK.11.33	وَ عِيسَى رَدَّ لَيْهُمْ وَ قَالْ: خَلَاصْ، أَنَا كُلَ مَا نِأَوْرِيكُو يَاتُو الْأَنْطَانِي إِذِنْ أَشَانْ نِسَوِّي الْخِدْمَةْ دِي.
MRK.12.1	وَ فِي الْبَكَانْ دَا، عِيسَى قَمَّ يِحَجِّي لَيْهُمْ بِأَمْثَالْ وَ قَالْ: نَادُمْ وَاحِدْ مَقَّنْ عِنَبْ فِي جِنَيْنَةْ. وَ زَرَبَاهَا وَ نَكَتْ نُقْرَةْ أَشَانْ يِعَصُّرُوا فَوْقهَا الْعِنَبْ وَ بَنَى بَيْت هَنَا حَرَاسَةْ. وَ هُو أَجَّرْ حَرَّاتِينْ أَشَانْ يَخْدُمُوا فَوْقهَا وَ خَلَاصْ خَطَرْ وَ مَشَى فِي بَلَدْ آخَرْ. 
MRK.12.2	وَ فِي وَكِتْ هَنَا لَمِّينْ الْعِنَبْ، هُو رَسَّلْ عَبِدْ وَاحِدْ لِلْحَرَّاتِينْ أَشَانْ يِشِيلْ مِنْهُمْ الْعِنَبْ الْوَاجِبْ لَيَّهْ. 
MRK.12.3	وَ الْحَرَّاتِينْ كَرَبَوْه وَ دَقَّوْه وَ قَبَّلَوْه لِسِيدَهْ إِيدَيْنَهْ يَابِسْ. 
MRK.12.4	وَ رَسَّلْ لَيْهُمْ عَبِدْ تَانِي. وَ الْعَبِدْ دَا، هُو كُلَ دَقَّوْه فِي رَاسَهْ وَ عَيَّرَوْه. 
MRK.12.5	وَ رَسَّلْ لَيْهُمْ بَتَّانْ عَبِدْ آخَرْ وَ الْعَبِدْ دَا، كَتَلَوْه. وَ رَسَّلْ لَيْهُمْ عَبِيدْ كَتِيرِينْ وَ الْحَرَّاتِينْ سَوَّوْا لَيْهُمْ نَفْس الشَّيْء. وَاحِدِينْ دَقَّوْهُمْ وَ وَاحِدِينْ كَتَلَوْهُمْ. 
MRK.12.6	وَ فَضَّلْ لَيَّهْ نَادُمْ وَاحِدْ يِرَسِّلَهْ وَ دَا وِلَيْدَهْ الْيِرِيدَهْ بِلْحَيْن. وَ فِي الْأَخِيرْ، سِيد الْجِنَيْنَةْ قَالْ «أَكِيدْ وِلَيْدِي دَا يِكَرُّمُوهْ». وَ خَلَاصْ رَسَّلْ لَيْهُمْ وِلَيْدَهْ. 
MRK.12.7	لَاكِنْ الْحَرَّاتِينْ أَشَّاوَرَوْا أَمْبَيْنَاتْهُمْ وَ قَالَوْا: دَاهُو الْيَوْرِثْ الْجِنَيْنَةْ. خَلِّي نَكْتُلُوهْ أَشَانْ الْوَرَثَةْ تَبْقَى هِنْتِنَا.
MRK.12.8	وَ خَلَاصْ كَرَبَوْه وَ كَتَلَوْه وَ زَقَلَوْا جَنَازْتَهْ بَرَّا مِنْ الْجِنَيْنَةْ.
MRK.12.9	وَ عِيسَى قَالْ: وَ هَسَّعْ دَا، نَسْأَلْكُو. سِيدْ الْجِنَيْنَةْ يِسَوِّي فَوْقهُمْ شُنُو؟ أَكِيدْ هُو يَجِي فِي الْجِنَيْنَةْ وَ يِكَتِّلْهُمْ لِلْحَرَّاتِينْ دَوْل وَ خَلَاصْ يَنْطِي الْجِنَيْنَةْ لِنَاسْ آخَرِينْ. 
MRK.12.10	أَكِيدْ قَرَيْتُوا الْكَلَامْ الْمَكْتُوبْ فِي الْكِتَابْ الْبُقُولْ ﴿الْحَجَرْ الْبَنَّايِّينْ الْبَيْت أَوَّلْ مَا دَوَّرَوْه بِقِي الْحَجَرْ الْمُهِمّ فِي بُنَاءْ الْبَيْت. 
MRK.12.11	وَ الشَّيْء دَا اللهْ بَسْ سَوَّاهْ وَ بِقِي لَيْنَا عَجِيبْ﴾.
MRK.12.12	وَ فِي الْبَكَانْ دَا الْكُبَارَاتْ دَوَّرَوْا يَكُرْبُوا عِيسَى فِي السِّجِنْ أَشَانْ فِهْمَوْا كَدَرْ بِالْمَثَلْ دَا عِيسَى حَجَّى فَوْقهُمْ لَاكِنْ هُمَّنْ خَايْفِينْ مِنْ النَّاسْ. وَ أَشَانْ دَا، قَمَّوْا خَلَّوْه وَ فَاتَوْا.
MRK.12.13	وَ الْكُبَارَاتْ رَسَّلَوْا لِعِيسَى نَاسْ وَاحِدِينْ مِنْ الْفَرِيسِيِّينْ وَ نَاسْ وَاحِدِينْ مِنْ حِزِبْ هِرُودُسْ أَشَانْ يَرْمُوْه فِي كَلَامَهْ. 
MRK.12.14	وَ الْجَوَاسِيسْ دَوْل جَوْا لَيَّهْ وَ قَالَوْا: سَيِّدْنَا، نَعَرْفُوا كَلَامَكْ حَقّ. وَ إِنْتَ مَا خَايِفْ مِنْ أَيِّ نَادُمْ. مَا تَخَافْ مِنْ وِجِهْ النَّاسْ وَ تِعَلِّمْ لِلنَّاسْ دَرِبْ اللهْ الصَّحِيحْ. خَلَاصْ، قُولْ لَيْنَا حَسَبْ التَّوْرَاةْ وَاجِبْ لَيْنَا نِكَفُّوا الْمِيرِي لِسُلْطَانْ الرَّوْمَانِيِّينْ وَلَّا؟ 
MRK.12.15	التَّكْفِى وَاجِبْ لَيْنَا وَلَّا مَا وَاجِبْ؟
MRK.12.15	وَ عِيسَى عِرِفْ هُمَّنْ مُنَافِقِينْ. وَ رَدَّ لَيْهُمْ وَ قَالْ: مَالَا تِدَوْرُوا تِجَرُّبُونِي؟ أَنْطُونِي دِينَارْ وَاحِدْ وَ خَلِّي نِشِيفَهْ.
MRK.12.16	وَ أَنْطَوْه دِينَارْ وَاحِدْ. وَ هُو سَأَلَاهُمْ وَ قَالْ: الصُّورَةْ وَ الْأُسُمْ الْقَاعِدِينْ فَوْقَهْ دَا هَنَا يَاتُو؟
MRK.12.16	وَ رَدَّوْا لَيَّهْ وَ قَالَوْا: هَنَا سُلْطَانْ الرَّوْمَانِيِّينْ.
MRK.12.17	وَ عِيسَى قَالْ لَيْهُمْ: خَلَاصْ. هَنَا السُّلْطَانْ، أَنْطُوهْ لِلسُّلْطَانْ وَ هَنَا اللهْ، أَنْطُوهْ لِلهْ.
MRK.12.17	وَ عَجَّبَوْا مِنَّهْ مَرَّةْ وَاحِدْ.
MRK.12.18	وَ نَاسْ وَاحِدِينْ مِنْ الصَّدُّوقِيَّةْ جَوْا لِعِيسَى بِسُؤَالْ. وَ الصَّدُّوقِيِّينْ مَا مُؤْمِنِينْ بِالْقِيَامَةْ. وَ سَأَلَوْه وَ قَالَوْا: 
MRK.12.19	يَا السَّيِّدْ، نِدَوْرُوا نِحَجُّوا لَيْك بِالْكَلَامْ الْمُوسَى كَتَبَهْ لَيْنَا فِي التَّوْرَاةْ. هُو بُقُولْ كَانْ رَاجِلْ مَاتْ وَ عِنْدَهْ مَرَةْ وَ مَا عِنْدَهْ عِيَالْ، أَخُو الرَّاجِلْ دَا وَاجِبْ يَاخُدْ الْمَرَةْ. وَ بَيْدَا، هُو يَلْدَ مِنْهَا ذُرِّيَّةْ لِأَخُوهْ الْمَرْحُومْ.
MRK.12.20	وَ أَوَّلْ فِي سَبْعَةْ أَخْوَانْ. وَ الْكَبِيرْ مِنْهُمْ أَخَدْ مَرَةْ وَ وَكِتْ هُو مَاتْ مَا عِنْدَهْ ذُرِّيَّةْ. 
MRK.12.21	وَ التَّانِي أَخَدْهَا وَ بَعَدَيْن هُو كُلَ مَاتْ وَ مَا عِنْدَهْ ذُرِّيَّةْ وَ التَّالِتْ سَوَّى نَفْس الشَّيْء. 
MRK.12.22	وَ نَفْس الشَّيْء بِقِي لِلْآخَرِينْ كُلَ. وَ الْأَخْوَانْ السَّبْعَةْ كُلُّهُمْ أَخَدَوْا الْمَرَةْ دِي وَ بَعَدَيْن مَاتَوْا بَلَا ذُرِّيَّةْ. وَ فِي الْأَخِيرْ، الْمَرَةْ ذَاتْهَا مَاتَتْ. 
MRK.12.23	وَ خَلَاصْ وَكِتْ الْمَيْتِينْ يَبْعَثَوْا دَا، هِي تَبْقَى مَرَةْ هَنَا يَاتُو مِنْهُمْ؟ أَشَانْ سَبْعَةْ رُجَالْ أَخَدَوْهَا.
MRK.12.24	وَ عِيسَى رَدَّ لَيْهُمْ وَ قَالْ: إِنْتُو مَا تَعَرْفُوا كِتَابْ اللهْ وَ لَا قُدْرَةْ اللهْ وَ أَشَانْ دَا بَسْ إِنْتُو مُوَدِّرِينْ. 
MRK.12.25	أَشَانْ وَكِتْ الْمَيْتِينْ يَبْعَثَوْا، الرُّجَالْ مَا يَاخُدُوا عَوِينْ وَ الْعَوِينْ مَا يَاخُدَنْ رُجَالْ. يَبْقَوْا مِثِلْ الْمَلَائِكَةْ فِي السَّمَاوَاتْ الْأَمْبَيْنَاتْهُمْ أَخِيدَةْ مَا فِي. 
MRK.12.26	وَ فِي الشَّيْء الْبُخُصّ بُعَاثْ الْمَيْتِينْ، هَلْ نِسِيتُوا الْكَلَامْ الْقَرَيْتُوهْ فِي كِتَابْ مُوسَى وَلَّا؟ فَكُّرُوا فِي الْكَلَامْ الْبُخُصّ الشَّدَرَةْ الْحَرْقَانَةْ
MRK.12.27	وَ هُو رَبّ النَّاسْ الْقَاعِدِينْ وَ مَا رَبّ النَّاسْ الْمَا فِيهُمْ. وَ خَلَاصْ إِنْتُو مُوَدِّرِينْ مَرَّةْ وَاحِدْ.
MRK.12.28	وَ نَادُمْ وَاحِدْ مِنْ الْعُلَمَاءْ قَاعِدْ هِنَاكْ وَ هُو سِمِعْ الْمُنَاقَشَةْ دِي. وَ هُو شَافْ كَدَرْ عِيسَى رَدَّ لِلصَّدُّوقِيِّينْ بِرَدّ عَدِيلْ. وَ أَشَانْ دَا، هُو سَأَلَهْ وَ قَالْ: يَا سَيِّدْنَا، مِنْ كُلَّ وَصَايَا اللهْ وَيْنِي الْوَصِيَّةْ الْأَكْبَرْ؟
MRK.12.29	وَ عِيسَى رَدَّ لَيَّهْ وَ قَالْ: الْوَصِيَّةْ الْأَكْبَرْ هِي ﴿يَا بَنِي إِسْرَائِيلْ أَسْمَعَوْا كَلَامِي. رَبِّنَا اللهْ هُو وِحَيْدَهْ اللهْ. 
MRK.12.30	وَ حِبّ رَبَّكْ اللهْ بِكُلَّ قَلْبَكْ وَ كُلَّ نَفْسَكْ وَ كُلَّ فِكْرَكْ وَ كُلَّ قُدُرْتَكْ﴾. 
MRK.12.31	وَ الْوَصِيَّةْ التَّانِيَةْ هِي ﴿حِبّ أَخُوكْ مِثِلْ تِحِبّ نَفْسَكْ﴾. دَيْل بَسْ الْوَصَايَا الْكُبَارْ وَ مَا فِي وَصِيَّةْ أَكْبَرْ مِنْهُمْ.
MRK.12.32	وَ الْعَالِمْ قَالْ: كَلَامَكْ سَمَحْ، سَيِّدْنَا. كَلَامَكْ حَقّ، أَشَانْ اللهْ وَاحِدْ وَ لَا إِلٰهْ إِلَّا هُو. 
MRK.12.33	وَ كَانْ نَادُمْ يِحِبَّهْ بِكُلَّ قَلْبَهْ و كُلَّ فِكْرَهْ وَ كُلَّ قُدُرْتَهْ وَ يِحِبّ أَخُوهْ مِثِلْ يِحِبّ نَفْسَهْ، دَا أَخَيْر مِنْ كُلَّ ضَحِيَّةْ وَ هَدِيَّةْ الْيَقْدَرْ يِقَدِّمْهُمْ لِلهْ.
MRK.12.34	وَ عِيسَى قَصَّدْ بِكَلَامْ الْعَالِمْ أَشَانْ هُو رَدَّ بِفِكِرْ عَدِيلْ. وَ عِيسَى قَالْ لَيَّهْ: إِنْتَ مَا بَعِيدْ مِنْ مَمْلَكَةْ اللهْ.
MRK.12.34	وَ بَعَدْ دَا، نَادُمْ وَاحِدْ كُلَ مَا دَوَّرْ يَسْأَلْ أَيِّ سُؤَالْ.
MRK.12.35	وَ وَكِتْ عِيسَى قَاعِدْ يِعَلِّمْ النَّاسْ فِي حَوْش هَنَا بَيْت اللهْ هُو قَالْ: كِكَّيْف الْعُلَمَاءْ يُقُولُوا كَدَرْ الْمَسِيحْ يَبْقَى إِبْن دَاوُدْ؟ 
MRK.12.36	دَاوُدْ ذَاتَهْ كَلَّمْ بِقُدْرَةْ الرُّوحْ الْقُدُّوسْ وَ قَالْ ﴿اللهْ كَلَّمْ لِسِيدِي الْمَلِكْ وَ قَالْ: أَقْعُدْ فِي نُصِّي الزَّيْنَايْ لَحَدِّي نُخُطّ عُدْوَانَكْ تِحِتْ رِجِلَيْنَكْ﴾.
MRK.12.37	وَ فِي الْكَلَامْ دَا، دَاوُدْ قَالْ الْمَسِيحْ هُو سِيدَهْ. وَ بِمِثِلْ دَا، كِكَّيْف الْمَسِيحْ يَبْقَى وِلَيْدَهْ؟
MRK.12.37	وَ نَاسْ كَتِيرِينْ بِلْحَيْن قَاعِدِينْ يَسْمَعَوْا كَلَامَهْ بِفَرَحْ.
MRK.12.38	وَ وَكِتْ عِيسَى قَاعِدْ يِعَلِّمْهُمْ هُو قَالْ: أَوْعُوا بَالْكُو مِنْ الْعُلَمَاءْ. هُمَّنْ يِرِيدُوا يُرُوغُوا فِي أُسْط النَّاسْ لَابْسِينْ جَلَالِيبْ طُوَالْ وَ يِرِيدُوا سَلَامْ النَّاسْ فِي السُّوقْ 
MRK.12.39	وَ الصَّفّ الْأَوَّلْ فِي بَيْت الصَّلَاةْ وَ بَكَانْ الْكُبَارَاتْ فِي كُلِّ عَازُومَةْ. 
MRK.12.40	وَ لَاكِنْ هُمَّنْ يَاكُلُوا بُيُوتْ الْعَوِينْ الرُّجَالْهِنْ مَيْتِينْ وَ يُقُمُّوا يِصَلُّوا صَلَاةْ طَوِيلَةْ أَشَانْ النَّاسْ يِشِيفُوهُمْ. وَ أَشَانْ دَا، الْعَذَابْ الْيَرْجَاهُمْ يَبْقَى شَدِيدْ بِلْحَيْن.
MRK.12.41	وَ عِيسَى قَعَدْ قَرِيبْ لِصَنْدُوقْ هَنَا بَيْت اللهْ وَ شَافْ النَّاسْ الْقَاعِدِينْ يُصُبُّوا فَوْقَهْ قُرُسْهُمْ. وَ سِيَادْ الْمَالْ كَتِيرِينْ قَاعِدِينْ يُصُبُّوا قُرُسْ كَتِيرْ. 
MRK.12.42	وَ فِي الْبَكَانْ دَا، عَجُوزْ وَاحِدَةْ جَاتْ رَاجِلْهَا مَيِّتْ وَ هِي مِسْكِينَةْ. وَ خَطَّتْ فِي الصَّنْدُوقْ رِيَالَيْن قِيمِتْهُمْ شِيَّةْ. 
MRK.12.43	وَ عِيسَى نَادَى تَلَامِيذَهْ وَ قَالْ: نُقُولْ لَيْكُو الْحَقّ، الْعَجُوزْ الْمِسْكِينَةْ دِي أَنْطَتْ زِيَادَةْ مِنْ كُلَّ النَّاسْ الْآخَرِينْ الْقَاعِدِينْ يُصُبُّوا قُرُسْهُمْ فِي صَنْدُوقْ بَيْت اللهْ. 
MRK.12.44	أَشَانْ كُلُّهُمْ أَنْطَوْا لِلهْ مِنْ فَضْلَةْ مَالْهُمْ، لَاكِنْ هِي مِسْكِينَةْ وَ أَنْطَتْ كُلَّ شَيْء الْعِنْدَهَا التِّعِيشْ بَيَّهْ.
MRK.13.1	وَ وَكِتْ عِيسَى مَارِقْ مِنْ بَيْت اللهْ، نَادُمْ وَاحِدْ مِنْ تَلَامِيذَهْ حَجَّى لَيَّهْ وَ قَالْ: سَيِّدْنَا، بَيْت اللهْ عَجِيبْ. شِيفْ الْحُجَارْ دَوْل. شِيفْ بُيُوتَهْ دَوْل.
MRK.13.2	وَ عِيسَى قَالْ: شِفْت الْبُيُوتْ الْكُبَارْ دَوْل؟ مَا يِخَلُّوا حَجَرْ يَقْعُدْ فَوْق حَجَرْ. يَرْمُوهُمْ كُلَّ كَيْ.
MRK.13.3	وَكِتْ عِيسَى قَاعِدْ وِحَيْدَهْ فِي جَبَلْ الزَّيْتُونْ مُقَابِلْ بَيْت اللهْ، بُطْرُسْ وَ يَعْقُوبْ وَ يُوحَنَّا وَ أَنْدَرَيَّسْ مَشَوْا لَيَّهْ. وَ سَأَلَوْه 
MRK.13.4	وَ قَالَوْا: أَوْرِينَا دَا يَبْقَى مَتَى؟ وَ شُنُو الْعَلَامَةْ التِّوَصِّفْ كَدَرْ كُلَّ الْكَلَامْ دَا يِتِمّ؟
MRK.13.5	وَ عِيسَى قَمَّ يِحَجِّي لَيْهُمْ وَ قَالْ: أَوْعُوا بَالْكُو. مَا تِخَلُّوا نَادُمْ يُغُشّكُو. 
MRK.13.6	نَاسْ كَتِيرِينْ بَجُوا بِأُسْمِي وَ بُقُولُوا فِي نُفُوسْهُمْ «أَنَا بَسْ الْمَسِيحْ». وَ يَغُشُّوا نَاسْ كَتِيرِينْ. 
MRK.13.7	وَ وَكِتْ تَسْمَعَوْا خَبَرْ هَنَا دُوَاسْ قَرِيبْ وَ دُوَاسْ بَعِيدْ، مَا تِبَرْجُلُوا أَشَانْ دَا كُلَّ كَيْ لَابُدَّ يَبْقَى وَ لَاكِنْ دَا لِسَّاعْ مَا كُمَالَةْ الدُّنْيَا. 
MRK.13.8	نَاسْ هَنَا بَلَدْ وَاحِدَةْ يَهْجُمُوا نَاسْ هَنَا بَلَدْ آخَرَةْ وَ مَمْلَكَةْ تَهْجِمْ مَمْلَكَةْ. وَ فِي دِيَارْ كَتِيرِينْ يُكُونْ زِلْزَالْ. جُوعْ كَتِيرْ يَنْزِلْ فِي الْأَرْض. وَ لَاكِنْ التَّعَبْ دَا الْبِدَايَةْ بَسْ. هُو مِثِلْ الطَّلَقَةْ الْأَوَّلَانِيَّةْ لِلْمَرَةْ الْغَلْبَانَةْ.
MRK.13.9	وَ إِنْتُو، أَوْعُوا بَالْكُو. أَكِيدْ يَكُرْبُوكُو وَ يِوَدُّوكُو لِلشَّرِيعَةْ وَ يَفُرْشُوكُو فِي بُيُوتْ الصَّلَاةْ وَ فِي شَانِي أَنَا، تَحْضَرَوْا قِدَّامْ الْحُكَّامْ وَ السَّلَاطِينْ وَ فِي الْبَكَانْ دَا، تَشْهَدَوْا لَيِّ. 
MRK.13.10	وَ أَوَّلْ شَيْء، لَابُدَّ الْبِشَارَةْ يِبَلُّغُوهَا لِكُلَّ الْأُمَمْ. 
MRK.13.11	وَ وَكِتْ يَكُرْبُوكُو وَ يِوَدُّوكُو لِلشَّرِيعَةْ، مَا تِهِمُّوا لِلْكَلَامْ التُّقُولُوهْ. فِي الْبَكَانْ دَا، قُولُوا الْكَلَامْ الْيَجِي لَيْكُو أَشَانْ الْكَلَامْ التُّقُولُوا يَجِي مِنْ الرُّوحْ الْقُدُّوسْ وَ مَا مِنْ نُفُوسْكُو. 
MRK.13.12	وَ فِي الْوَكِتْ الْجَايِ دَا، نَادُمْ يِسَلِّمْ أَخُوهْ لِلْمَوْت وَ أَبُو عِيَالْ يِسَلِّمْ وِلَيْدَهْ وَ الْعِيَالْ يَبْقَوْا عَاصِيِّينْ لِوَالْدَيْنهُمْ وَ يَكْتُلُوهُمْ كُلَ. 
MRK.13.13	فِي شَانِي أَنَا، كُلَّ النَّاسْ يَكْرَهَوْكُو. وَ لَاكِنْ النَّادُمْ الْقَاعِدْ ثَابِتْ لَحَدِّي الْكُمَالَةْ، يَنْجَى.
MRK.13.14	وَ وَكِتْ تِشِيفُوا الشَّيْء الْحَرَامْ الْبِجِيبْ الْخَرَابْ وَاقِفْ فِي الْبَكَانْ الْأَبَداً مَا وَاجِبْ لَيَّهْ (خَلِّي النَّادُمْ الْيَقْرِي الْكَلَامْ دَا يَفْهَمَهْ)، فِي الْوَكِتْ دَاكْ خَلِّي النَّاسْ الْقَاعِدِينْ فِي دَارْ الْيَهُودِيَّةْ يَجْرُوا فِي الْحُجَارْ. 
MRK.13.15	وَ أَيِّ نَادُمْ الْقَاعِدْ يِنْجَمَّ فِي رَاسْ بَيْتَهْ، خَلِّي يِدَلِّي وَ يَجْرِي وَ مَا يَدْخُلْ فِي بَيْتَهْ يِشِيلْ خُمَامَهْ. 
MRK.13.16	وَ أَيِّ نَادُمْ الْقَاعِدْ فِي الزَّرَعْ، خَلِّي يَجْرِي وَ مَا يِقَبِّلْ يِشِيلْ خَلَقَهْ. 
MRK.13.17	يَبْقَى قَاسِي مَرَّةْ وَاحِدْ لِلْعَوِينْ الْغَلْبَانَاتْ وَ الْعَوِينْ الْيِرَضِّعَنْ. 
MRK.13.18	أَسْأَلَوْا اللهْ أَشَانْ دَا مَا يَبْقَى فِي الشِّتَاءْ. 
MRK.13.19	أَشَانْ فِي الْوَكِتْ دَاكْ، التَّعَبْ يَبْقَى شَدِيدْ بِلْحَيْن. وَ مَا فِي تَعَبْ مِثْلَهْ مِنْ اللهْ خَلَقْ الْأَرْض لَحَدِّي الْيَوْم. وَ تَعَبْ شَدِيدْ مِثِلْ دَا أَبَداً مَا يَبْقَى بَتَّانْ. 
MRK.13.20	وَ كَانْ اللهْ مَا نَقَصْ عَدَدْ أَيَّامْ التَّعَبْ دَا، نَادُمْ وَاحِدْ مَا يَنْجَى. وَ لَاكِنْ اللهْ فَكَّرْ فِي نَاسَهْ الْإِخْتَارَاهُمْ وَ فِي شَانْهُمْ هُو نَقَصْ عَدَدْ أَيَّامْ التَّعَبْ دَا.
MRK.13.21	وَ فِي الْوَكِتْ دَاكْ، كَانْ نَادُمْ بُقُولْ لَيْكُو «شِيفُوا الْمَسِيحْ هِنِي» وَلَّا «شِيفُوا الْمَسِيحْ هِنَاكْ»، مَا تِصَدُّقُوا كَلَامَهْ. 
MRK.13.22	أَشَانْ نَاسْ كَتِيرِينْ بَجُوا وَ بُقُولُوا هُمَّنْ الْمَسِيحْ وَلَّا بُقُولُوا بِكِدِبْ هُمَّنْ أَنْبِيَاءْ. وَ يِسَوُّوا عَلَامَاتْ وَ عَجَايِبْ أَشَانْ يُغُشُّوهُمْ، كَانْ دَا مُمْكِنْ، لِلنَّاسْ الْاللهْ إِخْتَارَاهُمْ. 
MRK.13.23	أَيْوَى، أَوْعُوا بَالْكُو. أَنَا أَوْرَيْتكُو بِكُلَّ الْكَلَامْ دَا قُبَّالْ مَا بِقِي. 
MRK.13.24	وَ فِي الْوَكِتْ الْيَجِي بَعَدْ التَّعَبْ الشَّدِيدْ دَاكْ، الْحَرَّايْ تَبْقَى زَرْقَاءْ وَ الْقَمَرْ مَا يِضَاوِي 
MRK.13.25	وَ النُّجُومْ يَقَعَوْا مِنْ السَّمَاءْ وَ قُوَّاتْ السَّمَاوَاتْ يِنْهَزَّوْا. 
MRK.13.26	وَ فِي الْوَكِتْ دَاكْ، يِشِيفُوا إِبْن الْإِنْسَانْ رَاكِبْ فِي السَّحَابْ جَايِ بِقُدْرَةْ عَظِيمَةْ وَ مَجِيدَةْ. 
MRK.13.27	وَ يِرَسِّلْ مَلَائِكَتَهْ فِي أَيِّ جِيهَةْ أَشَانْ يِلِمُّوا النَّاسْ الْإِخْتَارَاهُمْ مِنْ أَيِّ بَكَانْ فِي الْأَرْض الْقَاعِدْ تِحِتْ السَّمَاءْ.
MRK.13.28	وَ فَكُّرُوا فِي شَدَرَةْ التِّينْ
MRK.13.29	وَ سَوَا سَوَا مِثِلْ دَا، وَكِتْ تِشِيفُوا كُلَّ شَيْء أَوْرَيْتكُو بَيَّهْ قَاعِدْ يَبْقَى، تَعَرْفُوا هُو يِدَوْر يَجِي قَرِيبْ. 
MRK.13.30	وَ نُقُولْ لَيْكُو الْحَقّ، نَاسْ هَنَا الْوَكِتْ دَا مَا يِكَمُّلُوا لَحَدِّي كُلَّ كَيْ يِتِمّ. 
MRK.13.31	السَّمَاءْ وَ الْأَرْض يَبْقَوْا مَا فِيهُمْ وَ لَاكِنْ كَلَامِي يَقْعُدْ دَايْماً.
MRK.13.32	وَ الشَّيْء الْيَبْقَى بَعَدَيْن دَا، نَادُمْ وَاحِدْ مَا يَعَرِفْ يَوْمَهْ وَ لَا سَاعَتَهْ. الْمَلَائِكَةْ فِي السَّمَاوَاتْ كُلَ مَا بَعَرْفُوهْ وَ إِبْن اللهْ مَا بَعَرْفَهْ، إِلَّا أَبُوهْ وِحَيْدَهْ بَسْ بَعَرْفَهْ. 
MRK.13.33	أَوْعُوا بَالْكُو. أَقْعُدُوا وَاعِيِينْ أَشَانْ إِنْتُو مَا تَعَرْفُوا مَتَى وَكْتَهْ يِتِمّ. 
MRK.13.34	أَيْوَى، دَا يَبْقَى مِثِلْ نَادُمْ وَاحِدْ الْيِدَوْر يِسَافِرْ. وَ قُبَّالْ مَا قَمَّ مِنْ بَيْتَهْ، هُو يِكَلِّفْ عَبِيدَهْ بِمَالَهْ وَ أَيِّ وَاحِدْ مِنْهُمْ عِنْدَهْ مَسْؤُولِيَّةْ. وَ سِيدْ الْبَيْت يَامُرَهْ لِلْقَرْدِي أَشَانْ يَقْعُدْ وَاعِي فِي الْبَابْ. 
MRK.13.35	وَ أَشَانْ دَا، إِنْتُو كُلَ أَقْعُدُوا وَاعِيِينْ أَشَانْ مَا تَعَرْفُوا الْوَكِتْ السِّيدْ الْبَيْت يَجِي فَوْقَهْ. أَكُونْ يَجِي مَغَرِبْ وَلَّا فِي أُسْط اللَّيْل وَلَّا وَرَدَّيْ وَلَّا الْفَجُرْ. 
MRK.13.36	أَكُونْ يَجِي فَجْأَةْ وَ يَلْقَاكُو نَايْمِينْ. 
MRK.13.37	وَ الْكَلَامْ النُّقُولَهْ لَيْكُو دَا، نُقُولَهْ لِكُلَّ النَّاسْ. نُقُولْ أَقْعُدُوا وَاعِيِينْ.
MRK.14.1	وَ يَوْم الْفِصْحَةْ وَ عِيدْ الْخُبْزَةْ الْمَا عِنْدَهَا تَوَّارَةْ قَرَّبْ. وَ يَوْمَيْن قُبَّالْ الْعِيدْ دَوْل، كُبَارَاتْ رُجَالْ الدِّينْ وَ الْعُلَمَاءْ قَاعِدِينْ يِفَكُّرُوا كِكِّيْف يَكُرْبُوا عِيسَى بِعَشِيرْ وَ يَكْتُلُوهْ. 
MRK.14.2	وَ حَجَّوْا أَمْبَيْنَاتْهُمْ وَ قَالَوْا: مَا نَكُرْبُوهْ فِي أَيَّامْ الْعِيدْ أَشَانْ أَكُونْ فِتْنَةْ تَبْقَى أَمْبَيْنَاتْ النَّاسْ.
MRK.14.3	وَ عِيسَى قَاعِدْ فِي بَيْت هَنَا سِمْعَانْ الْمُبَرِّصْ فِي حِلَّةْ بَيْت عَنْيَا. وَ وَكِتْ هُو قَاعِدْ يَاكُلْ، مَرَةْ وَاحِدَةْ جَاتْ لَيَّهْ وَ جَابَتْ قَزَازَةْ هَنَا عِطِر غَالِي بِلْحَيْن أُسْمَهْ نَارْدِينْ. وَ هِي فَكَّتْ الْقَزَازَةْ وَ صَبَّتْ الْعِطِرْ كُلَّ كَيْ فِي رَاسْ عِيسَى. 
MRK.14.4	وَ نَاسْ وَاحِدِينْ زِعِلَوْا وَ حَجَّوْا أَمْبَيْنَاتْهُمْ وَ قَالَوْا: مَالَا وَدَّرَتْ الْعِطِرْ الْغَالِي دَا؟ 
MRK.14.5	كَانْ بِعْنَا الْعِطِرْ دَا، نَلْقَوْا مِنَّهْ تُلْتُمِيَةْ دِينَارْ
MRK.14.5	وَ خَلَاصْ هَرَجَوْهَا. 
MRK.14.6	لَاكِنْ عِيسَى قَالْ: خَلُّوهَا. مَا تَهَرْجُوهَا. هِي سَوَّتْ لَيِّ شَيْء سَمَحْ. 
MRK.14.7	وَ الْمَسَاكِينْ قَاعِدِينْ مَعَاكُو دَايْماً وَ تَقْدَرَوْا تِسَوُّوا لَيْهُمْ الْخَيْر أَيِّ وَكِتْ التِّدَوْرُوا. لَاكِنْ أَنَا كَمَانْ مَا نَقْعُدْ مَعَاكُو دَايْماً. 
MRK.14.8	وَ هِي سَوَّتْ الشَّيْء الْقِدْرَتَهْ. قُبَّالْ مَا نُمُوتْ، هِي صَبَّتْ عِطِرْ فِي جِسْمِي أَشَانْ تِجَهِّزْنِي لِلدَّفِنْ. 
MRK.14.9	و نُقُولْ لَيْكُو الْحَقّ، يِحَجُّوا فِي الشَّيْء الْهِي سَوَّتَهْ دَا وَ يِذَكُّرُوهَا فِي أَيِّ بَكَانْ فِي الدُّنْيَا الْيِبَلُّغُوا فَوْقَهْ الْبِشَارَةْ.
MRK.14.10	وَ فِي الْبَكَانْ دَا، يَهُوذَا الْإِسْخَرِيَوْطِي وَاحِدْ مِنْ التَّلَامِيذْ الْأَتْنَا عَشَرْ مَشَى لِكُبَارَاتْ رُجَالْ الدِّينْ أَشَانْ يُخُونْ عِيسَى وَ يِسَلِّمَهْ لَيْهُمْ. 
MRK.14.11	وَ الْكُبَارَاتْ سِمْعَوْا كَلَامَهْ وَ فِرْحَوْا بَيَّهْ. وَ قَالَوْا يَنْطُوهْ قُرُسْ. وَ خَلَاصْ مِنْ الْوَكِتْ دَا، يَهُوذَا قَاعِدْ يِفَتِّشْ فُرْصَةْ أَشَانْ يِسَلِّمْ لَيْهُمْ عِيسَى.
MRK.14.12	وَ أَوَّلْ يَوْم هَنَا عِيدْ الْخُبْزَةْ الْمَا عِنْدَهَا تَوَّارَةْ جَاءْ وَ دَا الْيَوْم الْيَدْبَحَوْا فَوْقَهْ الْكَبِشْ فِي شَانْ عَشَاءْ الْفِصْحَةْ. وَ التَّلَامِيذْ سَأَلَوْا عِيسَى وَ قَالَوْا: تِدَوْر أَنِحْنَ نَمْشُوا وَيْن أَشَانْ نِحَصُّلُوا لَيْك عَشَاءْ هَنَا الْفِصْحَةْ؟
MRK.14.13	وَ هُو رَسَّلْ نَاسَيْن مِنْ تَلَامِيذَهْ وَ قَالْ: أَمْشُوا فِي الْمَدِينَةْ وَ تَلْقَوْا نَادُمْ وَاحِدْ شَايِلْ جَرّ هَنَا أَلْمِي. تَابُعُوهْ. 
MRK.14.14	أَمْشُوا فِي الْبَيْت الْهُو يَدْخُلْ فَوْقَهْ وَ حَجُّوا لِسِيدْ الْبَيْت دَا وَ قُولُوا «سَيِّدْنَا الْمُعَلِّمْ يُقُولْ كَيْ: وَيْن بَيْت الضِّيفَانْ النَّاكُلْ فَوْقَهْ عَشَاءْ هَنَا عِيدْ الْفِصْحَةْ مَعَ تَلَامِيذِي؟». 
MRK.14.15	وَ هُو يِوَصِّفْكُو عَوْضَةْ وَسِيعَةْ جَاهِزَةْ فَوْق فِي الْقَصِرْ. وَ فِي الْبَكَانْ دَا بَسْ، حَصُّلُوا لَيْنَا الْعَشَاءْ.
MRK.14.16	وَ التَّلَامِيذْ قَمَّوْا وَ مَشَوْا فِي الْمَدِينَةْ وَ لِقَوْا كُلَّ شَيْء مِثِلْ هُو قَالَهْ لَيْهُمْ. وَ حَصَّلَوْا عَشَاءْ هَنَا عِيدْ الْفِصْحَةْ.
MRK.14.17	وَ فِي الْمَغَرِبْ عِيسَى مَشَى لِلْبَيْت بِالتَّلَامِيذْ الْأَتْنَا عَشَرْ. 
MRK.14.18	وَ وَكِتْ قَاعِدِينْ يَاكُلُوا سَوَا، عِيسَى قَالْ: نُقُولْ لَيْكُو الْحَقّ، نَادُمْ مِنْكُو يُخُونِّي. أَيْوَى، نَادُمْ وَاحِدْ الْقَاعِدْ يَاكُلْ مَعَايِ.
MRK.14.19	وَ بِقَوْا حَزْنَانِينْ. وَ كُلُّهُمْ سَأَلَوْه وَاحِدْ بَعَدْ وَاحِدْ وَ قَالَوْا: أَنَا وَلَّا؟
MRK.14.20	وَ قَالْ لَيْهُمْ: الْيُخُونِّي هُو مِنْ التَّلَامِيذْ الْأَتْنَا عَشَرْ وَ قَاعِدْ يِدِسّ إِيدَهْ مَعَايِ فِي الْمَاعُونْ. 
MRK.14.21	وَ لَابُدَّ إِبْن الْإِنْسَانْ يُمُوتْ مِثِلْ مَكْتُوبْ لَيَّهْ فِي الْكِتَابْ وَ لَاكِنْ الْعَذَابْ يَرْجَى الرَّاجِلْ الْيُخُونْ إِبْن الْإِنْسَانْ. أَخَيْر لِلرَّاجِلْ دَا كَانْ مَا وِلْدَوْه.
MRK.14.22	وَ وَكِتْ قَاعِدِينْ يِلْعَشَّوْا، عِيسَى شَالْ خُبْزَةْ وَاحِدَةْ وَ شَكَرْ اللهْ وَ كَسَرْهَا وَ أَنْطَاهَا لَيْهُمْ وَ قَالْ: شِيلُوهْ. دَا جِسْمِي.
MRK.14.23	وَ شَالْ كَاسْ وَ شَكَرْ اللهْ وَ أَنْطَاهْ لَيْهُمْ وَ كُلُّهُمْ شِرْبَوْا مِنَّهْ. 
MRK.14.24	وَ عِيسَى قَالْ لَيْهُمْ: الْفِي الْكَاسْ دَا يِوَصِّفْ دَمِّي الْهُو هَنَا الْمُعَاهَدَةْ الْجَدِيدَةْ وَ يِدَفِّقْ فِي شَانْ نَاسْ كَتِيرِينْ. 
MRK.14.25	وَ نُقُولْ لَيْكُو الْحَقّ، مِنْ الْيَوْم مَا نَشْرَبْ بَتَّانْ مِنْ عَصِيرْ الْعِنَبْ لَحَدِّي فِي الْيَوْم النَّشَرْبَهْ مِنْ جَدِيدْ فِي مَمْلَكَةْ اللهْ.
MRK.14.26	وَ مَدَحَوْا بِالزَّبُورْ وَ مَرَقَوْا مِنْ الْمَدِينَةْ وَ مَشَوْا فِي جَبَلْ الزَّيْتُونْ.
MRK.14.27	وَ عِيسَى قَالْ لَيْهُمْ: أَكِيدْ كُلُّكُو تَفْشُلُوا أَشَانْ مَكْتُوبْ فِي الْكِتَابْ ﴿نَضْرُبْ الرَّاعِي وَ الْغَنَمْ يِشَتُّتُوا﴾. 
MRK.14.28	وَ لَاكِنْ بَعَدْ أَنَا بَعَثْت، نَمْشِي قِدَّامْكُو فِي دَارْ الْجَلِيلْ.
MRK.14.29	وَ بُطْرُسْ رَدَّ لَيَّهْ وَ قَالْ: كَانْ كُلَّ الْآخَرِينْ يِخَلُّوكْ كُلَ، أَنَا أَبَداً مَا نِخَلِّيكْ.
MRK.14.30	وَ عِيسَى رَدَّ لَيَّهْ وَ قَالْ: نُقُولْ لَيْك الْحَقّ، اللَّيْلَةْ دِي قُبَّالْ الدِّيكْ مَا يِعَوْعِي مَرَّتَيْن، إِنْتَ تَنْكُرْنِي تَلَاتَةْ مَرَّاتْ.
MRK.14.31	وَ بُطْرُسْ زِعِلْ وَ قَالْ: أَنَا كَانْ نُمُوتْ مَعَاكْ كُلَ، أَبَداً مَا نَنْكُرَكْ.
MRK.14.31	وَ كُلَّ التَّلَامِيذْ قَالَوْا نَفْس الشَّيْء.
MRK.14.32	وَ خَلَاصْ عِيسَى وَ تَلَامِيذَهْ مَشَوْا فِي بَكَانْ أُسْمَهْ جَثْسِي مَانِي. وَ قَالْ لَيْهُمْ: أَقْعُدُوا هِنِي وَكِتْ أَنَا قَاعِدْ نِصَلِّي.
MRK.14.33	وَ شَالْ مَعَايَهْ بُطْرُسْ وَ يَعْقُوبْ وَ يُوحَنَّا وَ قَلْبَهْ بِقِي مُعَلِّقْ وَ هُو بَدَأْ يَتْعَبْ بِلْحَيْن. 
MRK.14.34	وَ قَالْ لَيْهُمْ: قَلْبِي بِقِي حَزْنَانْ مَرَّةْ وَاحِدْ لَحَدِّي نِدَوْر الْمَوْت. أَقْعُدُوا هِنِي وَاعِيِينْ.
MRK.14.35	وَ مَشَى قِدَّامْ مِنْهُمْ شِيَّةْ وَ سَجَدْ فِي الْأَرْض وَ سَأَلْ اللهْ أَشَانْ التَّعَبْ دَا مَا يَجِي فَوْقَهْ كَانْ دَا مُمْكِنْ. 
MRK.14.36	وَ قَالْ: أَبَّا! يَا أَبُوِي! مَا فِي شَيْء قَاسِي لَيْك. أَرْفَعْ مِنِّي بَعِيدْ كَاسْ التَّعَبْ دَا لَاكِنْ خَلِّي يَبْقَى مِثِلْ إِنْتَ تِدَوْرَهْ وَ مَا مِثِلْ أَنَا نِدَوْرَهْ.
MRK.14.37	وَ قَبَّلْ لِلتَّلَامِيذْ وَ لِقِيهُمْ نَايْمِينْ وَ قَالْ لِبُطْرُسْ: يَا سِمْعَانْ إِنْتَ نَايِمْ وَلَّا؟ سَاعَةْ وَاحِدَةْ كُلَ مَا قِدِرْت تَقْعُدْ وَاعِي؟ 
MRK.14.38	أَقْعُدُوا وَاعِيِينْ وَ أَسْأَلَوْا اللهْ أَشَانْ التَّعَبْ الْيِجَرِّبْ إِيمَانْكُو مَا يِتَلِّفَهْ. أَيْوَى، أَسْأَلَوْا اللهْ أَشَانْ الْإِنْسَانْ عِنْدَهْ نِيَّةْ لَاكِنْ مَا عِنْدَهْ قُدْرَةْ.
MRK.14.39	وَ قَمَّ مِنْهُمْ بَتَّانْ وَ سَأَلْ اللهْ بِنَفْس الْكَلَامْ الْمِثِلْ أَوَّلْ. 
MRK.14.40	وَ بَعَدَيْن هُو قَبَّلْ لِلتَّلَامِيذْ وَ بَتَّانْ لِقِيهُمْ نَايِمِينْ أَشَانْ النَّوْم شَالَاهُمْ مَرَّةْ وَاحِدْ. وَ الْعَيْب سَوَّاهُمْ وَ مَا رَدَّوْا لَيَّهْ كَلَامْ. 
MRK.14.41	وَ تَالِتْ مَرَّةْ هُو جَاءْ لَيْهُمْ وَ قَالْ: إِنْتُو نَايْمِينْ وَلَّا؟ تِدَوْرُوا تِنْجَمَّوْا؟ خَلَاصْ الْوَكِتْ تَمَّ. إِبْن الْإِنْسَانْ خَانَوْه خَلَاصْ وَ يِسَلُّمُوهْ لِلْمُذْنِبِينْ. 
MRK.14.42	قُمُّوا نَمْشُوا. شِيفُوا الْيُخُونِّي جَايِ.
MRK.14.43	وَ عِيسَى لِسَّاعْ مَا كَمَّلْ الْكَلَامْ دَا وَ عَجَلَةْ كَيْ يَهُوذَا الْمِنْ التَّلَامِيذْ الْأَتْنَا عَشَرْ جَاءْ. وَ جَابْ مَعَايَهْ نَاسْ كَتِيرِينْ عِنْدُهُمْ سُيُوفْ وَ عِصَايْ. كُبَارَاتْ رُجَالْ الدِّينْ وَ الْعُلَمَاءْ و الشُّيُوخْ رَسَّلَوْهُمْ. 
MRK.14.44	وَ الْخَايِنْ أَنْطَاهُمْ عَلَامَةْ مِنْ أَوَّلْ وَ قَالْ: النَّادُمْ النِّحِبَّهْ، دَا بَسْ هُو. خَلِّي الْعَسْكَرْ يَكُرْبُوهْ وَ يِشِيلُوهْ.
MRK.14.45	وَ وَكِتْ هُو وَصَلْ فِي الْبَكَانْ دَا، هُو مَشَى عَجَلَةْ كَيْ لِعِيسَى وَ قَالْ «سَيِّدْنَا» وَ حَبَّاهْ. 
MRK.14.46	وَ خَلَاصْ عِيسَى كَرَبَوْه. 
MRK.14.47	وَ وَاحِدْ مِنْ النَّاسْ الْقَاعِدِينْ مَعَ عِيسَى سَلَّ سَيْفَهْ وَ ضَرَبْ عَبِدْ هَنَا كَبِيرْ رُجَالْ الدِّينْ وَ قَطَعْ أَدَانَهْ. 
MRK.14.48	وَ عِيسَى حَجَّى وَ قَالْ: كِكَّيْف؟ جِيتُوا تَكُرْبُونِي بِسَيْف وَ عَصَاءْ دَا. أَنَا مُجْرِمْ وَلَّا؟ 
MRK.14.49	كُلِّ يَوْم أَنَا قَاعِدْ أَمْبَيْنَاتْكُو فِي حَوْش بَيْت اللهْ وَ قَاعِدْ نِعَلِّمْ النَّاسْ وَ إِنْتُو مَا كَرَبْتُونِي. لَاكِنْ خَلِّي يَبْقَى مِثِلْ مَكْتُوبْ فِي الْكِتَابْ.
MRK.14.50	وَ خَلَاصْ كُلَّ تَلَامِيذَهْ خَلَّوْه وَ جَرَوْا. 
MRK.14.51	وَ فِي صَبِي وَاحِدْ التَّابَعْ عِيسَى فِي الْبَكَانْ دَا وَ هُو مَا لَابِسْ لُبَاسْ إِلَّا خَلَقْ وَاحِدْ هَنَا قُمَاشْ غَالِي. وَ الصَّبِي دَا كَرَبَوْه. 
MRK.14.52	وَ لَاكِنْ هُو أَنْبَلَصْ مِنْهُمْ خَلَّى خَلَقَهْ فِي إِيدَيْنهُمْ وَ جَرَى مِنْهُمْ عَرْيَانْ.
MRK.14.53	وَ عِيسَى وَدَّوْه فِي بَيْت هَنَا كَبِيرْ رُجَالْ الدِّينْ. وَ كُلَّ كُبَارَاتْ رُجَالْ الدِّينْ وَ الْعُلَمَاءْ وَ الشُّيُوخْ لَامِّينْ فِي الْبَيْت دَا وَ قَاعِدِينْ يَرْجَوْه. 
MRK.14.54	وَ بُطْرُسْ تَابَعْ عِيسَى مِنْ بَعِيدْ وَ أَنْدَسَّ فِي حَوْش بَيْت هَنَا كَبِيرْ رُجَالْ الدِّينْ. وَ قَعَدْ تِحِتْ جَنْب الْكَانُونْ مَعَ الْعَسْكَرْ. وَ بُطْرُسْ قَاعِدْ يِدَّفَّا فِي أُسُطْهُمْ.
MRK.14.55	وَ كُبَارَاتْ رُجَالْ الدِّينْ وَ كُلَّ نَاسْ هَنَا الْمَجْلِسْ فَتَّشَوْا شَهَادَةْ أَشَانْ يَحْكُمُوا بَيْهَا عِيسَى بِالْمَوْت. وَ مَا لِقَوْهَا. 
MRK.14.56	وَ نَاسْ كَتِيرِينْ قَمَّوْا وَ شَهَدَوْا فَوْقَهْ بِكِدِبْ لَاكِنْ شَهَادِتْهُمْ كُلَّ مُخْتَلِفَةْ. 
MRK.14.57	وَ وَاحِدِينْ قَمَّوْا وَ شَهَدَوْا فَوْقَهْ بِكِدِبْ وَ قَالَوْا: 
MRK.14.58	أَنِحْنَ سِمِعْنَاهْ قَالْ «بَيْت اللهْ الْبَنَوْه النَّاسْ دَا أَنَا نِكَسِّرَهْ وَ فِي تَلَاتَةْ يَوْم نَبْنِي آخَرْ وَ الْيَبْنُوهْ دَا مَا النَّاسْ».
MRK.14.59	لَاكِنْ النَّاسْ دَوْل كُلَّ، كَلَامْ شَهَادِتْهُمْ مَا وَاحِدْ. 
MRK.14.60	وَ كَبِيرْ رُجَالْ الدِّينْ قَمَّ فَوْق فِي أُسْط الْمَلَمَّةْ وَ سَأَلْ عِيسَى وَ قَالْ: مَا تُرُدّ لَيْنَا وَلَّا؟ مَا سِمِعْت شَهَادَةْ النَّاسْ دَوْل فَوْقَكْ وَلَّا؟
MRK.14.61	وَ عِيسَى قَاعِدْ سَاكِتْ بَسْ وَ مَا رَدَّ لَيَّهْ كَلَامْ. وَ بَتَّانْ كَبِيرْ رُجَالْ الدِّينْ سَأَلَهْ وَ قَالْ: هَلْ إِنْتَ الْمَسِيحْ إِبْن اللهْ الْوَاجِبْ لَيَّهْ كُلَّ الشُّكُرْ؟
MRK.14.62	وَ عِيسَى قَالْ: أَنَا هُو. وَ تِشِيفُوا إِبْن الْإِنْسَانْ فِي كُرْسِي جَنْب اللهْ الْقَادِرْ فِي نُصَّهْ الزَّيْنَايْ وَ تِشِيفُوهْ رَاكِبْ فِي السَّحَابْ جَايِ مِنْ السَّمَاءْ.
MRK.14.63	وَ كَبِيرْ رُجَالْ الدِّينْ قَمَّ شَقَّ خَلَقَهْ مِنْ الزَّعَلْ وَ قَالْ: بَتَّانْ مَا نِدَوْرُوا شَاهِدْ آخَرْ. 
MRK.14.64	إِنْتُو ذَاتْكُو سِمِعْتُوهْ أَشْرَكْ. قَرَارْكُو شُنُو؟
MRK.14.64	وَ كُلُّهُمْ قَالَوْا هُو خَاطِي وَ وَاجِبْ لَيَّهْ الْمَوْت.
MRK.14.65	وَ وَاحِدِينْ مِنْهُمْ قَمَّوْا يِبَزُّقُوا فَوْقَهْ وَ رَبَطَوْا وِجْهَهْ وَ ضَرَبَوْه وَ قَالَوْا: كَانْ إِنْتَ نَبِي، قُولْ لَيْنَا كَلَامْ نَازِلْ مِنْ اللهْ.
MRK.14.65	وَ الْعَسْكَرْ دَقَّوْه.
MRK.14.66	وَ بُطْرُسْ قَاعِدْ بَرَّا فِي الْحَوْش وَ بِنَيَّةْ وَاحِدَةْ مِنْ خَدَّامَاتْ هَنَا كَبِيرْ رُجَالْ الدِّينْ قَرَّبَتْ لَيَّهْ. 
MRK.14.67	شَافَتْ بُطْرُسْ قَاعِدْ يِدَّفَّا. وَ شَافَتَهْ عَدِيلْ وَ أَكَّدَتْ وَ قَالَتْ: إِنْتَ كُلَ أَوَّلْ مَعَ عِيسَى الْمِنْ النَّاصِرَةْ دَا.
MRK.14.68	وَ بُطْرُسْ نَكَرْ وَ قَالْ: كَلَامْكِ دَا مَا نَعَرْفَهْ. كَلَامْكِ مَا عِنْدَهْ مَعَنَى.
MRK.14.68	وَ الدِّيكْ عَوْعَى.
MRK.14.68	وَ بُطْرُسْ مَرَقْ وَ وِقِفْ فِي خَشُمْ الْحَوْش. 
MRK.14.69	وَ الْبِنَيَّةْ شَافَتَهْ بَتَّانْ. وَ حَجَّتْ لِلنَّاسْ الْقَاعِدِينْ هِنَاكْ وَ قَالَتْ: النَّادُمْ دَا كُلَ مِنْهُمْ.
MRK.14.70	وَ بَتَّانْ هُو نَكَرْ. وَ بَعَدْ شِيَّةْ النَّاسْ الْوَاقْفِينْ هِنَاكْ جَوْا لَيَّهْ وَ قَالَوْا: أَكِيدْ إِنْتَ مِنْهُمْ أَشَانْ إِنْتَ كُلَّ مِنْ دَارْ الْجَلِيلْ.
MRK.14.71	وَ بُطْرُسْ قَمَّ يَحْلِفْ وَ قَالْ: خَلِّي اللهْ يَنْعَلْنِي كَانْ كَلَامِي مَا صَحِيحْ. أَبَداً أَنَا مَا نَعَرِفْ النَّادُمْ التِّحَجُّوا بَيَّهْ دَا.
MRK.14.72	وَ عَجَلَةْ كَيْ الدِّيكْ عَوْعَى بَتَّانْ. وَ بُطْرُسْ فَكَّرْ فِي الْكَلَامْ الْعِيسَى قَالَهْ لَيَّهْ «قُبَّالْ الدِّيكْ مَا يِعَوْعِي مَرَّتَيْن، إِنْتَ تَنْكُرْنِي تَلَاتَةْ مَرَّاتْ». وَ بُطْرُسْ بَكَى بَكِي شَدِيدْ مَرَّةْ وَاحِدْ.
MRK.15.1	وَ وَكِتْ الْوَطَى أَصْبَحَتْ، كُبَارَاتْ رُجَالْ الدِّينْ وَ الشُّيُوخْ وَ الْعُلَمَاءْ وَ كُلَّ نَاسْ الْمَجْلِسْ شَالَوْا قَرَارْ. وَ عِيسَى رَبَطَوْه وَ سَاقَوْه وَ سَلَّمَوْه لِبِلَاطُسْ الْوَالِي. 
MRK.15.2	وَ بِلَاطُسْ سَأَلَهْ وَ قَالْ: وَ إِنْتَ مَلِكْ الْيَهُودْ وَلَّا؟
MRK.15.2	وَ عِيسَى رَدَّ لَيَّهْ وَ قَالْ: مِثِلْ إِنْتَ قُلْتَهْ.
MRK.15.3	وَ كُبَارَاتْ رُجَالْ الدِّينْ خَطَّوْا فَوْق عِيسَى تُهَمْ كَتِيرِينْ. 
MRK.15.4	وَ بِلَاطُسْ سَأَلَهْ بَتَّانْ وَ قَالْ: مَا تِدَوْر تُرُدّ لَيْهُمْ وَلَّا؟ خَطَّوْا فَوْقَكْ كَلَامْ كَتِيرْ.
MRK.15.5	وَ عِيسَى مَا رَدَّ لَيَّهْ بَتَّانْ وَ الْوَالِي عَجَّبْ بِلْحَيْن.
MRK.15.6	وَ الْوَالِي فِي عَادْتَهْ يَنْطِي إِذِنْ لِلنَّاسْ فِي عِيدْ الْفِصْحَةْ أَشَانْ يَطُلْبُوا مِنَّهْ نَادُمْ وَاحِدْ مِنْ الْمَسَاجِينْ أَشَانْ هُو يَطْلِقَهْ. 
MRK.15.7	وَ مُجْرِمْ وَاحِدْ قَاعِدْ فِي السِّجِنْ أُسْمَهْ بَرَابَاسْ وَ هُو مِنْ النَّاسْ الْمَرَقَوْا ثَوْرَةْ ضِدّ الرَّوْمَانِيِّينْ وَ كَتَلَوْا نَادُمْ. 
MRK.15.8	وَ النَّاسْ قَرَّبَوْا لِلْوَالِي وَ بَدَوْا يَطُلْبُوا مِنَّهْ أَشَانْ هُو يِسَوِّي لَيْهُمْ مِثِلْ فِي عَادْتَهْ. 
MRK.15.9	وَ بِلَاطُسْ سَأَلَاهُمْ وَ قَالْ: تِدَوْرُوا أَنَا نَتْلِقْ لَيْكُو مَلِكْ الْيَهُودْ وَلَّا؟
MRK.15.10	وَ قَالْ الْكَلَامْ دَا أَشَانْ عِرِفْ كُبَارَاتْ رُجَالْ الدِّينْ سَلَّمَوْا لَيَّهْ عِيسَى بِسَبَبْ حُسُدْهُمْ. 
MRK.15.11	وَ هُمَّنْ حَرَّشَوْا النَّاسْ أَشَانْ يَسْأَلَوْا بِلَاطُسْ يَطْلِقْ بَرَابَاسْ فِي قَدّ عِيسَى. 
MRK.15.12	وَ بِلَاطُسْ حَجَّى لَيْهُمْ بَتَّانْ وَ قَالْ: وَ عِيسَى الْبُقُولُوا لَيَّهْ مَلِكْ الْيَهُودْ، نِسَوِّي لَيَّهْ شُنُو؟
MRK.15.13	وَ عَاطَوْا بَتَّانْ وَ قَالَوْا: أَكْتُلَهْ فِي الصَّلِيبْ.
MRK.15.14	وَ بِلَاطُسْ سَأَلَاهُمْ وَ قَالْ: مَالَا؟ شُنُو الْفَسِلْ السَّوَّاهْ؟
MRK.15.14	لَاكِنْ عَاطَوْا بِزِيَادَةْ وَ قَالَوْا أَكْتُلَهْ فِي الصَّلِيبْ.
MRK.15.15	وَ بِلَاطُسْ دَوَّرْ النَّاسْ يَرْضَوْا بَيَّهْ وَ أَشَانْ دَا، مَرَقْ لَيْهُمْ بَرَابَاسْ وَ عِيسَى جَلَدَوْه. وَ خَلَاصْ، سَلَّمَهْ لِلْعَسْكَرْ أَشَانْ يَكْتُلُوهْ فِي الصَّلِيبْ.
MRK.15.16	وَ الْعَسْكَرْ وَدَّوْا عِيسَى دَاخَلْ فِي الْقَصِرْ يَعْنِي بَيْت الْحَكُومَةْ وَ نَادَوْا كُلَّ عَسْكَرْ الْمَحَطَّةْ أَشَانْ يِلِمُّوا فَوْقَهْ. 
MRK.15.17	و لَبَّسَوْه بِخَلَقْ لَوْنَهْ قَرَدِي مِثِلْ خَلَقْ هَنَا مَلِكْ. وَ سَوَّوْا لَيَّهْ تَاجْ مِنْ الشَّوْك وَ خَطَّوْه فِي رَاسَهْ. 
MRK.15.18	وَ قَمَّوْا يِسَلُّمُوهْ بِشَمَاتَةْ وَ قَالَوْا: سَلَامْ عَلَيْك، يَا مَلِكْ الْيَهُودْ.
MRK.15.19	وَ دَقَّوْه بِعَقَيْقَايْ فِي رَاسَهْ وَ بَزَّقَوْا فَوْقَهْ وَ سَجَدَوْا قِدَّامَهْ. 
MRK.15.20	وَ وَكِتْ كَمَّلَوْا شَمَاتِتْهُمْ، شَالَوْا مِنَّهْ الْخَلَقْ الْقَرَدِي وَ لَبَّسَوْه بِخُلْقَانَهْ حَلَالَهْ. وَ قَمَّوْا يُسُوقُوهْ فِي الْبَكَانْ الْيَصْلُبُوهْ فَوْقَهْ.
MRK.15.21	وَ وَكِتْ الْعَسْكَرْ مَاشِينْ، كَرَبَوْا رَاجِلْ وَاحِدْ الرَّايِغْ فِي الشَّارِعْ الدَّهَابَهْ جَاءْ مِنْ الْكَدَادَةْ. وَ هُو أُسْمَهْ سِمْعَانْ الْقَيْرَوَانِي وَ هُو أَبُو إِسْكَنْدَرْ وَ رُوفُسْ. وَ الْعَسْكَرْ عَصَّرَوْه يِشِيلْ الصَّلِيبْ الْيِدَوْرُوا يَكْتُلُوا فَوْقَهْ عِيسَى. 
MRK.15.22	وَ سَاقَوْا عِيسَى فِي الْبَكَانْ الْأُسْمَهْ جُلْجُثَةْ مَعَنَاتَهْ بَكَانْ الْجُمْجُمَةْ. 
MRK.15.23	وَ قَدَّمَوْا لَيَّهْ خَمَرْ مُخَلْبَطْ بِصِبِرْ أَشَانْ يِبَرِّدْ لَيَّهْ الْوَجَعْ وَ عِيسَى أَبَاهْ مَا شِرْبَهْ. 
MRK.15.24	وَ خَلَاصْ، خَطَّوْا عِيسَى فَوْق الصَّلِيبْ وَ رَفَعَوْه فَوْق. وَ الْعَسْكَرْ سَوَّوْا أَمْ عِيَيْدَاتْ أَشَانْ يِقَسُّمُوا أَمْبَيْنَاتْهُمْ خُلْقَانَهْ. 
MRK.15.25	وَ خَطَّوْا عِيسَى فَوْق الصَّلِيبْ فَجُرْ مِثِلْ السَّاعَةْ تِسْعَةْ. 
MRK.15.26	وَ الْمَكْتُوبْ الْيِوَصِّفْ التُّهْمَةْ الْخَطَّوْهَا فَوْقَهْ بُقُولْ «مَلِكْ الْيَهُودْ». 
MRK.15.27	وَ صَلَبَوْا مَعَايَهْ مُجْرِمِينْ إِتْنَيْن، الْوَاحِدْ فِي نُصَّهْ الزَّيْنَايْ وَ الْوَاحِدْ فِي نُصَّهْ الْإِسْرَايْ. 
MRK.15.28	وَ مِثِلْ دَا، الْكَلَامْ الْمَكْتُوبْ فِي الْكِتَابْ تَمَّمْ. مَكْتُوبْ ﴿وَ قَالَوْا هُو ذَاتَهْ مِنْ الْمُجْرِمِينْ﴾. 
MRK.15.29	وَ النَّاسْ الْمَاشِينْ فِي الدَّرِبْ دَا قَاعِدِينْ يِشَمُّتُوا لَيَّهْ وَ يِهِزُّوا رَاسْهُمْ وَ بُقُولُوا: هَيْ! إِنْتَ الْقُلْت تِكَسِّرْ بَيْت اللهْ وَ تَبْنِيهْ فِي تَلَاتَةْ يَوْم، 
MRK.15.30	نَجِّي نَفْسَكْ. دَلِّي مِنْ الصَّلِيبْ.
MRK.15.31	وَ كُبَارَاتْ رُجَالْ الدِّينْ مَعَ الْعُلَمَاءْ قَاعِدِينْ يِحَجُّوا أَمْبَيْنَاتْهُمْ وَ هُمَّنْ كُلَ قَاعِدِينْ يِشَمُّتُوا لَيَّهْ وَ بُقُولُوا: هُو نَجَّى نَاسْ آخَرِينْ لَاكِنْ مَا يَقْدَرْ يِنَجِّي نَفْسَهْ. 
MRK.15.32	خَلِّي الْمَسِيحْ مَلِكْ هَنَا بَنِي إِسْرَائِيلْ يِدَلِّي هَسَّعْ مِنْ الصَّلِيبْ أَشَانْ نِشِيفُوهْ وَ نِآمُنُوا بَيَّهْ.
MRK.15.32	وَ النَّاسَيْن الصَّلَبَوْهُمْ مَعَايَهْ، كُلَ شَمَّتَوْا لَيَّهْ.
MRK.15.33	وَ بِقِي نُصّ النَّهَارْ. وَ الْوَطَى بِقَتْ ضَلْمَى فِي كُلَّ الْبَلَدْ لَحَدِّي الْعَصُرْ. 
MRK.15.34	وَ قَرِيبْ السَّاعَةْ تَلَاتَةْ، عِيسَى عَاطْ بِحِسّ شَدِيدْ بِكَلَامْ عِبْرَانِي وَ قَالْ ﴿إِيلِي إِيلِي لَمَا شَبَقْتَنِي﴾ وَ مَعَنَاتَهْ إِلٰهِي، إِلٰهِي، مَالَا خَلَّيْتنِي؟
MRK.15.35	وَ وَاحِدِينْ مِنْ النَّاسْ الْوَاقْفِينْ هِنَاكْ سِمْعَوْا كَلَامَهْ وَ قَالَوْا: شِيفُوا! هُو قَاعِدْ يِنَادِي النَّبِي إِلِيَاسْ.
MRK.15.36	وَ وَاحِدْ مِنْهُمْ جَرَى لَيَّهْ وَ شَالْ سَوْسَوْ وَ بَلَّهْ فِي شَيْء حَامُضْ وَ شَعَقَهْ فِي رَاسْ عَقَيْقَايْ وَ قَدَّمَهْ لِعِيسَى أَشَانْ يَشْرَبْ مِنَّهْ. وَ قَالْ: أَقِيفُوا شِيَّةْ. خَلِّي نِشِيفُوا كَانْ إِلِيَاسْ يَجِي يِدَلِّيهْ مِنْ الصَّلِيبْ.
MRK.15.37	وَ عِيسَى صَرَخْ بِحِسّ شَدِيدْ وَ خَلَاصْ مَاتْ. 
MRK.15.38	وَ عَجَلَةْ كَيْ السِّتَّارْ الْفِي بَيْت اللهْ أَنْشَقَّتْ مِنْ فَوْق لَحَدِّي تِحِتْ. 
MRK.15.39	وَ كَبِيرْ الْعَسْكَرْ وَاقِفْ مُقَابِلَهْ. وَ وَكِتْ هُو شَافْ كِكَّيْف عِيسَى مَاتْ، هُو قَالْ: بِالصَّحِيحْ، النَّادُمْ دَا إِبْن اللهْ.
MRK.15.40	وَ فِيَهْ عَوِينْ قَاعِدَاتْ يِشِيفَنْ مِنْ بَعِيدْ كُلَّ شَيْء الْقَاعِدْ يَبْقَى. وَ مَرِيَمْ الْمَجْدَلِيَّةْ مَعَاهِنْ. وَ مَرِيَمْ أَمُّهُمْ لِيَعْقُوبْ الصَّغَيَّرْ وَ يُوسِي كُلَ قَاعِدَةْ مَعَاهِنْ. وَ بَتَّانْ سَلُومَةْ كُلَ مَعَاهِنْ. 
MRK.15.41	وَ أَوَّلْ الْعَوِينْ دَيْل تَابَعَنْ عِيسَى وَ خَدَمَنْ لَيَّهْ وَكِتْ هُو قَاعِدْ فِي دَارْ الْجَلِيلْ. وَ فِي عَوِينْ آخَرَاتْ كَتِيرَاتْ كُلَ الْجِنْ مَعَايَهْ فِي مَدِينَةْ الْقُدُسْ.
MRK.15.42	وَ خَلَاصْ بِقِي عَشِيَّةْ وَ الْيَوْم دَا يَوْم التَّجْهِيزْ، مَعَنَاتَهْ يَوْم الْجُمْعَةْ الْيِجَهُّزُوا فَوْقَهْ خُمَامْ هَنَا يَوْم السَّبِتْ. 
MRK.15.43	وَ فِي رَاجِلْ وَاحِدْ أُسُمَهْ يُوسُفْ. هُو مِنْ حِلَّةْ الرَّامَةْ وَ هُو نَادُمْ مُكَرَّمْ مِنْ الْمَجْلِسْ الْكَبِيرْ و مُؤْمِنْ بِمَمْلَكَةْ اللهْ الْجَايَةْ. وَ هُو شَدَّ حَيْلَهْ وَ مَشَى لِبِلَاطُسْ وَ طَلَبْ مِنَّهْ جَنَازَةْ عِيسَى. 
MRK.15.44	وَ بِلَاطُسْ عَجَّبْ وَ دَوَّرْ يِأَكِّدْ كَدَرْ عِيسَى مَاتْ خَلَاصْ. وَ أَشَانْ دَا، هُو نَادَى كَبِيرْ الْعَسْكَرْ وَ سَأَلَهْ كَانْ بِالصَّحِيحْ عِيسَى مَيِّتْ. 
MRK.15.45	وَ وَكِتْ سِمِعْ كَلَامْ هَنَا كَبِيرْ الْعَسْكَرْ، هُو أَنْطَى إِذِنْ لِيُوسُفْ أَشَانْ يِشِيلْ الْجَنَازَةْ.
MRK.15.46	وَ يُوسُفْ شَرَى كَفَنْ هَنَا قُمَاشْ عَدِيلْ وَ دَلَّى جَنَازَةْ عِيسَى مِنْ الصَّلِيبْ وَ كَفَّنَاهْ وَ رَقَّدَهْ فِي قَبُرْ وَاحِدْ مِثِلْ كَرْكُورْ النَّكَتَوْه فِي الْحَجَرْ. وَ دَرْدَقْ حَجَرْ كَبِيرْ أَشَانْ يِسِدّ خَشُمْ الْقَبُرْ. 
MRK.15.47	وَ مَرِيَمْ الْمَجْدَلِيَّةْ وَ مَرِيَمْ أَمّ يُوسِي شَافَنْ الْبَكَانْ الْخَطَّوْا فَوْقَهْ جَنَازَةْ عِيسَى.
MRK.16.1	وَ يَوْم السَّبِتْ كَمَّلْ فِي الْمَغَرِبْ و مَرِيَمْ الْمَجْدَلِيَّةْ وَ سَلُومَةْ وَ مَرِيَمْ أَمّ يَعْقُوبْ مَرَقَنْ وَ شَرَنْ رِيحَةْ أَشَانْ يُصُبَّنْهَا فِي جَنَازَةْ عِيسَى. 
MRK.16.2	وَ أَوَّلْ يَوْم الْأُسْبُوعْ، بَكَّرَنْ فَجُرْ بَدْرِي وَ وَصَلَنْ فِي بَكَانْ الْقَبُرْ وَكِتْ الْحَرَّايْ دَهَابْهَا مَرَقَتْ. 
MRK.16.3	وَ قَاعِدِينْ يِحَجُّوا أَمْبَيْنَاتْهُمْ وَ يُقُولُوا: يَاتُو الْيِدَرْدِقْ لَيْنَا الْحَجَرْ مِنْ خَشُمْ الْقَبُرْ؟
MRK.16.4	وَ رَفَعَنْ رُوسَيْنهِنْ وَ شَافَنْ الْحَجَرْ مُدَرْدَقْ مِنْ خَشُمْ الْقَبُرْ خَلَاصْ. وَ الْحَجَرْ دَا كَبِيرْ بِلْحَيْن. 
MRK.16.5	وَ دَخَلَنْ فِي الْقَبُرْ وَ شَافَنْ مَلَكْ صُورْتَهْ مِثِلْ صَبِي لَابِسْ خَلَقْ أَبْيَضْ قَاعِدْ تِحِتْ فِي نُصِّهِنْ الزَّيْنَايْ. وَ بَرْجَلَنْ مَرَّةْ وَاحِدْ. 
MRK.16.6	وَ قَالْ لَيْهِنْ: مَا تِبَرْجُلَنْ. إِنْتَنْ قَاعِدَاتْ تِفَتُّشُوا عِيسَى الْمِنْ النَّاصِرَةْ الْكَتَلَوْه فِي الصَّلِيبْ. هُو بَعَثْ خَلَاصْ. هُو هِنِي مَا فِيهْ. شِيفَنْ الْبَكَانْ الْأَوَّلْ رَقَّدَوْه فَوْقَهْ. 
MRK.16.7	وَ هَسَّعْ أَمْشَنْ لِتَلَامِيذَهْ وَ خَاصَّةً لِبُطْرُسْ وَ قُولَنْ لَيْهُمْ «عِيسَى مَاشِي قِدَّامْكُو فِي دَارْ الْجَلِيلْ وَ هِنَاكْ تِشِيفُوهْ مِثِلْ هُو أَوَّلْ قَالَهْ لَيْكُو».
MRK.16.8	وَ الْعَوِينْ مَرَقَنْ مِنْ الْقَبُرْ وَ جَرَنْ. وَ هِنَّ قَاعِدَاتْ يَرْجِفَنْ مِنْ الْعَجَبْ وَ الْخَوْف. وَ مَا حَجَّنْ بَيَّهْ لِأَيِّ نَادُمْ أَشَانْ هِنَّ خَايْفَاتْ.
MRK.16.9	وَ عِيسَى بَعَثْ فَحُرْ بَدْرِي فِي يَوْم الْأَحَدْ. وَ هُو بَانْ أَوَّلْ لِمَرِيَمْ الْمَجْدَلِيَّةْ وَ دِي الْمَرَةْ الْأَوَّلْ عِيسَى طَرَدْ مِنْهَا سَبْعَةْ شَوَاطِينْ. 
MRK.16.10	وَ هِي قَمَّتْ وَ حَجَّتْ بَيَّهْ لِرُفْقَانَهْ. وَ هُمَّنْ حَزْنَانِينْ وَ قَاعِدِينْ يَبْكُوا لَيَّهْ. 
MRK.16.11	وَ هِي أَوْرَتْهُمْ كَدَرْ عِيسَى حَيّ وَ هِي شَافَتَهْ وَ لَاكِنْ هُمَّنْ أَبَوْا مَا صَدَّقَوْا كَلَامْهَا.
MRK.16.12	وَ بَعَدْ دَا، نَاسَيْن مِنْ التَّلَامِيذْ مَاشِينْ فِي الْكَدَادَةْ وَ عِيسَى بَانْ لَيْهُمْ صُورْتَهْ شِقْ. 
MRK.16.13	وَ هُمَّنْ قَبَّلَوْا فِي الْمَدِينَةْ وَ أَوْرَوْا بَيَّهْ التَّلَامِيذْ الْآخَرِينْ لَاكِنْ الْآخَرِينْ دَوْل مَا صَدَّقَوْا بِكَلَامْهُمْ.
MRK.16.14	وَ بَعَدَيْن عِيسَى بَانْ لِلتَّلَامِيذْ الْإِحْدَا عَشَرْ وَكِتْ هُمَّنْ قَاعِدِينْ يَاكُلُوا. وَ هُو هَرَجَاهُمْ أَشَانْ مَا آمَنَوْا وَ قَوَّوْا رُوسَيْنهُمْ قَوِي وَ أَبَوْا مَا صَدَّقَوْا كَلَامْ النَّاسْ الشَّافَوْه بَعَدْ هُو بَعَثْ. 
MRK.16.15	وَ قَالْ لَيْهُمْ: أَمْشُوا فِي كُلَّ الْأَرْض وَ بَلُّغُوا الْبِشَارَةْ لِكُلَّ النَّاسْ فِي كُلَّ بَكَانْ. 
MRK.16.16	وَ أَيِّ نَادُمْ الْيِآمِنْ بَيِّ وَ يِغَطُّسُوهْ، يَنْجَى. وَ أَيِّ نَادُمْ الْمَا يِآمِنْ بَيِّ، اللهْ يِعَاقِبَهْ. 
MRK.16.17	وَ الْمُؤْمِنِينْ يَلْقَوْا قُدْرَةْ أَشَانْ يِسَوُّوا عَجَايِبْ. يَطُرْدُوا بِأُسْمِي الشَّوَاطِينْ وَ يِحَجُّوا بِلُغَّاتْ جُدَادْ. 
MRK.16.18	وَ يَكُرْبُوا دَبَايِبْ وَ كَانْ يَشَرْبَوْا شُرَابْ الْعِنْدَهْ سَمّ، مَا يِسَوِّي لَيْهُمْ شَيْء فَسِلْ. وَ يُخُطُّوا إِيدَيْنهُمْ فَوْق الْمَرْضَانِينْ وَ الْمَرْضَانِينْ يَلْقَوْا الْعَافَيْ.
MRK.16.19	وَ بَعَدْ الرَّبّ عِيسَى كَلَّمْ لَيْهُمْ، هُو أَنْرَفَعْ فِي السَّمَاوَاتْ وَ قَعَدْ فِي كُرْسِي جَنْب اللهْ فِي نُصَّهْ الزَّيْنَايْ. 
MRK.16.20	وَ تَلَامِيذَهْ مَشَوْا وَ بَلَّغَوْا الْبِشَارَةْ لِلنَّاسْ فِي أَيِّ بَكَانْ. وَ الرَّبّ عَاوَنَاهُمْ وَ أَنْطَاهُمْ عَجَايِبْ أَشَانْ يِثَبِّتْ الْبِشَارَةْ الْهُمَّنْ قَاعِدِينْ يِبَلُّغُوهَا. آمِينْ.
LUK.1.1	أَكِيدْ نَاسْ كَتِيرِينْ دَوَّرَوْا يِسَجُّلُوا تَارِيخْ هَنَا الْأَشْيَاءْ الْبِقَوْا فِي أُسُطْنَا 
LUK.1.2	وَ قَمَّوْا يَكْتُبُوا الْكَلَامْ اللِّقِينَاهْ مِنْ النَّاسْ الْمِنْ الْأَوَّلْ هُمَّنْ شُهُودْ لِكَلَامْ اللهْ وَ خَدَّامِينَهْ. 
LUK.1.3	وَ مِنْ الْبِدَايَةْ أَنَا كُلَ قَاعِدْ نُخُطّ بَالِي فِي كُلَّ الْكَلَامْ دَا أَشَانْ نَعَرْفَهْ أَخَيْر. وَ خَلَاصْ يَا السَّيِّدْ ثَاوُفِيلُسْ
LUK.1.4	وَ نَكْتِبَهْ لَيْك أَشَانْ تَعَرِفْ كَدَرْ كُلَّ شَيْء الْأَوْرَوْك بَيَّهْ أَكِيدْ صَحِيحْ.
LUK.1.5	فِي وَكِتْ الْمَلِكْ هِرُودُسْ قَاعِدْ يَحْكِمْ في دَارْ الْيَهُودِيَّةْ، فِي نَادُمْ وَاحِدْ أُسْمَهْ زَكَرِيَّا و هُو مِنْ رُجَالْ الدِّينْ وَ مِنْ فِرْقِتْهُمْ الْأُسُمْهَا أَبِيَّا. وَ مَرْتَهْ كُلَ مِنْ ذُرِّيَّةْ هَارُونْ وَ أُسُمْهَا أَلِصَابَاتْ. 
LUK.1.6	وَ هُمَّنْ صَالِحِينْ قِدَّامْ اللهْ وَ قَاعِدِينْ يِطَبُّقُوا كُلَّ وَصَايَا وَ شُرُوطْ اللهْ وَ مَا عِنْدُهُمْ خَطَأْ. 
LUK.1.7	لَاكِنْ مَا عِنْدُهُمْ عِيَالْ أَشَانْ أَلِصَابَاتْ عَاقْرَةْ وَ بَتَّانْ عَجَّزَتْ وَ رَاجِلْهَا كُلَ شَيَّبْ.
LUK.1.8	وَ يَوْم وَاحِدْ، جَاءْ دَوْر هَنَا نَاسْ فِرْقَةْ أَبِيَّا أَشَانْ يِشِيلُوا مَسْؤُولِيَّةْ فِي الْعِبَادَةْ وَ زَكَرِيَّا قَاعِدْ يَخْدِمْ لِلهْ مَعَاهُمْ. 
LUK.1.9	وَ فِي عَادَةْ رُجَالْ الدِّينْ، يِسَوُّوا أَمْ عِيَيْدَاتْ أَشَانْ يِخْتَارَوْا يَاتُو مِنْهُمْ الْيَدْخُلْ دَاخَلْ فِي بَيْت اللهْ أَشَانْ يِقَدِّمْ لَيَّهْ الْبَخُورْ. وَ خَلَاصْ وَقَعَتْ فِي زَكَرِيَّا أَشَانْ هُو بَسْ يَدْخُلْ. 
LUK.1.10	وَ نَاسْ كَتِيرِينْ لَامِّينْ بَرَّا وَ كُلُّهُمْ قَاعِدِينْ يِصَلُّوا فِي وَكِتْ هَنَا قَدَّمِينْ الْبَخُورْ.
LUK.1.11	وَ وَاحِدْ مِنْ مَلَائِكَةْ اللهْ بَانْ لِزَكَرِيَّا. وَ هُو شَافْ الْمَلَكْ وَاقِفْ جَنْب الْبَكَانْ الْيِقَدُّمُوا فَوْقَهْ الْبَخُورْ فِي نُصَّهْ الزَّيْنَايْ. 
LUK.1.12	وَ زَكَرِيَّا بَرْجَلْ بِلْحَيْن وَكِتْ شَافَهْ وَ خَوْف سَوَّاهْ مَرَّةْ وَاحِدْ. 
LUK.1.13	وَ الْمَلَكْ قَالْ لَيَّهْ: يَا زَكَرِيَّا، مَا تَخَافْ. اللهْ سِمِعْ دُعَاكْ. وَ مَرْتَكْ أَلِصَابَاتْ تَلْدَ لَيْك وِلَيْد وَ تِسَمِّيهْ يَحْيَى. 
LUK.1.14	وَ فِي شَانْ الْوِلَيْد دَا، تَبْقَى فَرْحَانْ وَ مَبْسُوطْ بِلْحَيْن وَ نَاسْ كَتِيرِينْ يَفْرَحَوْا بِوَالُودْتَهْ. 
LUK.1.15	وَ هُو يَبْقَى نَادُمْ عَظِيمْ قِدَّامْ اللهْ وَ أَبَداً مَا يَشْرَبْ مَرِيسَةْ وَ لَا أَيِّ شَرَابْ الْيِسَكِّرْ النَّاسْ. هُو يَبْقَى مَلَانْ بِالرُّوحْ الْقُدُّوسْ مِنْ هُو لِسَّاعْ قَاعِدْ فِي بَطُنْ أَمَّهْ. 
LUK.1.16	وَ نَاسْ كَتِيرِينْ مِنْ بَنِي إِسْرَائِيلْ يَسْمَعَوْا كَلَامَهْ وَ يِقَبُّلُوا فِي دَرِبْ رَبُّهُمْ اللهْ. 
LUK.1.17	وَ يِقَدِّمْ قِدَّامْ اللهْ بِقُدْرَةْ الرُّوحْ الْقُدُّوسْ سَوَا سَوَا مِثِلْ النَّبِي إِلِيَاسْ. وَ هُو يِسَوِّي صُلُحْ أَمْبَيْن الْأَبَّهَاتْ وَ عِيَالْهُمْ وَ لَيْشَانْ الْعَاصِيِينْ يُتُوبُوا وَ يِتَابُعُوا فِكِرْ الصَّالِحِينْ. وَ يِجَهِّزْ الشَّعَبْ لِلهْ.
LUK.1.18	وَ زَكَرِيَّا حَجَّى لِلْمَلَكْ وَ قَالْ: كِكَّيْف نَعَرِفْ دَا يَبْقَى؟ أَنَا شَايِبْ وَ مَرْتِي كُلَ عَجُوزْ.
LUK.1.19	وَ الْمَلَكْ رَدَّ لَيَّهْ وَ قَالْ: أَنَا جِبْرِيلْ الْوَاقِفْ قِدَّامْ اللهْ أَشَانْ نِسَوِّي مُرَادَاتَهْ. وَ هُو رَسَّلَانِي أَشَانْ نِكَلِّمْ لَيْك وَ نِبَلِّغْ لَيْك الْبِشَارَةْ دِي. 
LUK.1.20	وَ خَلَاصْ إِنْتَ تَبْقَى أَبْكَمْ وَ مَا تِحَجِّي لَحَدِّي كُلَّ شَيْء الْقُلْتَهْ لَيْك يِتِمّ أَشَانْ إِنْتَ مَا صَدَّقْت بِكَلَامِي الْأَكِيدْ يَبْقَى فِي وَكْتَهْ.
LUK.1.21	وَ النَّاسْ قَاعِدِينْ يَرْجَوْا زَكَرِيَّا يَمْرُقْ مِنْ بَيْت اللهْ وَ عَجَّبَوْا بِلْحَيْن أَشَانْ هُو أَخَّرْ. 
LUK.1.22	وَ وَكِتْ هُو مَرَقْ خَلَاصْ، مَا قِدِرْ يِحَجِّي لَيْهُمْ. وَ فِهْمَوْا كَدَرْ هُو شَافْ رُؤْيَا فِي بَيْت اللهْ. وَ قَاعِدْ يِحَجِّي لَيْهُمْ بِوَصِفْ أَشَانْ هُو بِقِي أَبْكَمْ.
LUK.1.23	وَ بَعَدَيْن دَوْر هَنَا خِدِمْتَهْ كَمَّلْ خَلَاصْ وَ هُو قَبَّلْ فِي بَيْتَهْ. 
LUK.1.24	وَ بَعَدْ دَا، مَرْتَهْ أَلِصَابَاتْ بِقَتْ غَلْبَانَةْ. وَ فِي مُدَّةْ خَمْسَةْ شُهُورْ، هِي مَا مَرَقَتْ مِنْ الْبَيْت. وَ قَالَتْ: 
LUK.1.25	الشَّيْء دَا اللهْ بَسْ سَوَّاهْ لَيِّ. فِي الْأَيَّامْ دَوْل هُو أَنْطَانِي نِعْمَةْ وَ الْعَيْب الْقَاعِدْ فَوْقِي قِدَّامْ النَّاسْ هُو رَفَعَهْ مِنِّي.
LUK.1.26	وَ وَكِتْ أَلِصَابَاتْ عِنْدَهَا غَلَبَةْ هَنَا سِتَّةْ شُهُورْ، اللهْ رَسَّلْ الْمَلَكْ جِبْرِيلْ لِحِلَّةْ وَاحِدَةْ فِي دَارْ الْجَلِيلْ أُسُمْهَا النَّاصِرَةْ. 
LUK.1.27	وَ رَسَّلَهْ لِبِنَيَّةْ وَاحِدَةْ أُسُمْهَا مَرِيَمْ. وَ رَاجِلْ وَاحِدْ مِنْ خَشُمْ بَيْت دَاوُدْ كَرَبْ رَاسْهَا وَ هُو أُسْمَهْ يُوسُفْ. وَ هِي بِنَيَّةْ الْمَا شَافَتْ رَاجِلْ. 
LUK.1.28	وَ الْمَلَكْ جِبْرِيلْ مَشَى لَيْهَا وَ قَالْ: السَّلَامْ عَلَيْكِ، إِنْتِ الْبَرَكَةْ اللهْ نَزَلَتْ فَوْقكِ. الرَّبّ قَاعِدْ مَعَاكِ. 
LUK.1.29	وَ كَلَامَهْ بَرْجَلَاهَا بِلْحَيْن وَ سَأَلَتْ نَفِسْهَا شُنُو مَعَنَى الْكَلَامْ دَا. 
LUK.1.30	وَ الْمَلَكْ جِبْرِيلْ قَالْ لَيْهَا: يَا مَرِيَمْ، مَا تَخَافِي. اللهْ رِضِي مِنْكِ. 
LUK.1.31	وَ خَلَاصْ، إِنْتِ تَبقِي غَلْبَانَةْ وَ تَلْدِي وِلَيْد وَ تِسَمِّيهْ عِيسَى. 
LUK.1.32	وَ هُو يَبْقَى عَظِيمْ وَ يِنَادُوهْ إِبْن اللهْ الْعَالِي. وَ رَبِّنَا اللهْ يُخُطَّهْ فِي كُرْسِي الْمَلِكْ دَاوُدْ الْهُو مِنْ جُدُودَهْ. 
LUK.1.33	وَ يَحْكِمْ فِي بَيْت يَعْقُوبْ
LUK.1.34	وَ مَرِيَمْ قَالَتْ لِلْمَلَكْ جِبْرِيلْ: كِكَّيْف دَا يَبْقَى؟ أَنَا مَا شِفْت رَاجِلْ.
LUK.1.35	وَ الْمَلَكْ جِبْرِيلْ قَالْ لَيْهَا: الرُّوحْ الْقُدُّوسْ يَجِي لَيْكِ وَ قُدْرَةْ اللهْ الْعَالِي تَنْزِلْ فَوْقكِ وَ أَشَانْ دَا، الْوِلَيْد التَّلْدَيْه يُكُونْ خَاصّ لِلهْ وَ يِنَادُوهْ إِبْن اللهْ. 
LUK.1.36	وَ فَكِّرِي فِي أَخُتْكِ أَلِصَابَاتْ الْعَجُوزْ. عِنْدَهَا غَلَبَةْ هَنَا سِتَّةْ شُهُورْ وَ تَلْدَ وِلَيْد وَ دِي هِي الْأَوَّلْ قَالَوْا فَوْقهَا هِي عَاقْرَةْ. 
LUK.1.37	أَكِيدْ مَا فِي شَيْء قَاسِي لِلهْ.
LUK.1.38	وَ مَرِيَمْ قَالَتْ: خَلَاصْ، أَنَا خَادِمَةْ اللهْ. خَلِّي يَبْقَى لَيِّ مِثِلْ إِنْتَ قُلْتَهْ.
LUK.1.38	وَ الْمَلَكْ جِبْرِيلْ خَلَّاهَا و فَاتْ.
LUK.1.39	وَ بَعَدْ دَا، مَرِيَمْ قَمَّتْ وَ مَشَتْ عَجَلَةْ فِي حِلَّةْ وَاحِدَةْ الْقَاعِدَةْ فِي حُجَارْ هَنَا دَارْ الْيَهُودِيَّةْ 
LUK.1.40	وَ دَخَلَتْ فِي بَيْت زَكَرِيَّا وَ سَلَّمَتْ أَلِصَابَاتْ. 
LUK.1.41	وَ وَكِتْ أَلِصَابَاتْ سِمْعَتْ سَلَامْ هَنَا مَرِيَمْ، الصَّغِيرْ الْفِي بَطُنْهَا الْحَرَّكْ وَ أَلِصَابَاتْ أَنْمَلَتْ بِالرُّوحْ الْقُدُّوسْ. 
LUK.1.42	وَ نَادَتْ بِحِسّ عَالِي وَ قَالَتْ: مِنْ كُلَّ الْعَوِينْ إِنْتِ بَسْ بَرَكَةْ الله نَزَلَتْ فَوْقكِ زِيَادَةْ وَ الصَّغِيرْ الْقَاعِدْ فِي بَطُنْكِ كُلَ مُبَارَكْ. 
LUK.1.43	وَ كِكَّيْف اللهْ أَنْطَانِي نِعْمَةْ كَبِيرَةْ مِثِلْ دِي لَحَدِّي أَمّ رَبِّي تَجِي تِسَلِّمْنِي؟ 
LUK.1.44	أَكِيدْ الصَّغِيرْ الْفِي بَطْنِي أَلْحَرَّكْ مِنْ الْفَرَحْ وَكِتْ أَنَا سِمِعْت سَلَامْكِ. 
LUK.1.45	مَبْرُوكْ لَيْكِ أَشَانْ كَلَامْ اللهْ جَاءْ لَيْكِ وَ إِنْتِ صَدَّقْتِ كَدَرْ أَكِيدْ يِتِمّ.
LUK.1.46	وَ مَرِيَمْ قَالَتْ: نِمَجِّدْ اللهْ بِكُلَّ قَلْبِي 
LUK.1.47	وَ نَفْرَحْ بِلْحَيْن بِاللهْ الْيِنَجِّينِي. 
LUK.1.48	وَ نَفْرَحْ أَشَانْ هُو فَكَّرْ فَوْقِي أَنَا خَدَّامْتَهْ الْمِسْكِينَةْ. وَ أَكِيدْ كُلَّ النَّاسْ يِنَادُونِي الْمَبْرُوكَةْ مِنْ الْيَوْم وَ قِدَّامْ. 
LUK.1.49	وَ اللهْ الْقَادِرْ سَوَّى لَيِّ شَيْء عَظِيمْ. وَ اللهْ بَسْ الْقُدُّوسْ. 
LUK.1.50	رَحْمَتَهْ دَايْماً كَبِيرَةْ لِكُلَّ النَّاسْ الْخَايْفِينْ مِنَّهْ مِنْ ذُرِّيَّةْ لِذُرِّيَّةْ. 
LUK.1.51	هُو بَيَّنْ قُدُرْتَهْ وَ شَتَّتْ الْمُسْتَكْبِرِينْ مَعَ كُلَّ أَفْكَارْهُمْ. 
LUK.1.52	وَ دَلَّى مُلُوكْ قَوِيِّينْ مِنْ كَرَاسِيهُمْ وَ رَفَعْ الْمَسَاكِينْ. 
LUK.1.53	وَ الْجِيعَانِينْ مَلَأْ بَطُنْهُمْ بِأَكِلْ سَمَحْ وَ الْغَنِيِينْ طَرَدَاهُمْ إِيدَيْنهُمْ يَابِسِينْ. 
LUK.1.54	هُو سَاعَدْ عَبِيدَهْ بَنِي إِسْرَائِيلْ وَ مَا نِسِي الرَّحْمَةْ الْقَالْ يِسَوِّيهَا لَيْهُمْ 
LUK.1.55	وَ دِي الرَّحْمَةْ الْحَجَّى بَيْهَا لِجُدُودْنَا التَّبْقَى لِإِبْرَاهِيمْ وَ عِيَالَهْ إِلَى الْأَبَدْ. 
LUK.1.56	وَ مَرِيَمْ قَعَدَتْ مَعَ أَلِصَابَاتْ قَرِيبْ تَلَاتَةْ شُهُورْ وَ بَعَدْ دَا قَبَّلَتْ فِي بَيْتهَا.
LUK.1.57	وَ وَكِتْ أَلِصَابَاتْ شُهُورْهَا هَنَا الْوَالُودَةْ تَمَّوْا، هِي وِلْدَتْ وِلَيْد. 
LUK.1.58	وَ جِيرَانْهَا وَ أَخْوَانْهَا سِمْعَوْا كَدَرْ اللهْ رَحَمَاهَا بِرَحْمَةْ كَبِيرَةْ وَ فِرْحَوْا مَعَاهَا. 
LUK.1.59	وَ فِي الْيَوْم التَّامِنْ لَمَّوْا أَشَانْ يِطَهُّرُوا الْوِلَيْد. وَ دَوَّرَوْا يِسَمُّوهْ زَكَرِيَّا مِثِلْ أَبُوهْ. 
LUK.1.60	وَ أَمَّهْ قَالَتْ: لَا، لَا. مَا كَيْ. أُسْمَهْ يَبْقَى يَحْيَى.
LUK.1.61	وَ قَالَوْا لَيْهَا: دَا كَيْ مَا أُسُمْ هَنَا أَيِّ نَادُمْ مِنْ أَخْوَانْكِ.
LUK.1.62	وَ حَجَّوْا لِأَبُوهْ بِوَصِفْ أَشَانْ يَسْأَلَوْه الْأُسُمْ اليِدَوْرَهْ لِلْوِلَيْد. 
LUK.1.63	وَ هُو طَلَبْ مِنْهُمْ لَوْح وَ كَتَبْ فَوْقَهْ: أُسْمَهْ يَحْيَى.
LUK.1.63	وَ كُلُّهُمْ أَلْعَجَّبَوْا. 
LUK.1.64	وَ عَجَلَةْ كَيْ خَشْمَهْ أَنْفَكَّ وَ لِسَانَهْ أَنْحَلَّ وَ بَدَأْ يِحَجِّي وَ يَشْكُرْ اللهْ. 
LUK.1.65	وَ الْخَوْف دَخَلْ فِي كُلَّ جِيرَانْهُمْ. وَ كُلَّ النَّاسْ فِي حُجَارْ هَنَا دُارْ الْيَهُودِيَّةْ قَمَّوْا يِحَجُّوا أَمْبَيْنَاتْهُمْ بِالشَّيْء الْبِقِي دَا. 
LUK.1.66	وَ كُلَّ النَّاسْ السِّمْعَوْا بِالْكَلَامْ دَا فَكَّرَوْا فَوْقَهْ وَ سَأَلَوْا فِي قُلُوبْهُمْ و قَالَوْا: الْوِلَيْد دَا بَعَدَيْن يَبْقَى شُنُو؟
LUK.1.66	وَ اللهْ مَعَايَهْ وَ قَاعِدْ يِسَاعِدَهْ.
LUK.1.67	وَ زَكَرِيَّا أَبُو يَحْيَى أَنْمَلَأْ بِالرُّوحْ الْقُدُّوسْ وَ كَلَّمْ كَلَامْ جَايِ مِنْ اللهْ. وَ قَالْ: 
LUK.1.68	الْحَمْدُ لِلهْ رَبّ هَنَا بَنِي إِسْرَائِيلْ أَشَانْ هُو أَنْطَى نِعْمَةْ لِشَعَبَهْ وَ فَدَاهُمْ. 
LUK.1.69	هُو رَسَّلْ لَيْنَا نَادُمْ قَادِرْ مِنْ ذُرِّيَّةْ عَبْدَهْ الْمَلِكْ دَاوُدْ أَشَانْ يِنَجِّينَا. 
LUK.1.70	وَ دَا بَسْ الشَّيْء الْكَلَّمْ بَيَّهْ مِنْ زَمَانْ بِخَشُمْ الْأَنْبِيَاءْ الصَّالِحِينْ الرَّسَّلَاهُمْ. 
LUK.1.71	هُو يِنَجِّينَا مِنْ عُدْوَانَّا وَ مِنْ قُدْرَةْ كُلَّ النَّاسْ الْيَكْرَهَوْنَا. 
LUK.1.72	وَ مِثِلْ دَا، هُو رَحَمْ جُدُودْنَا وَ سَوَّى الشَّيْء الْقَالَهْ فِي مُعَاهَدْتَهْ الْمُقَدَّسَةْ السَّوَّاهَا لَيْهُمْ. 
LUK.1.73	وَ دَا الشَّيْء الْاللهْ أَقْسَمْ بَيَّهْ لِأَبُونَا إِبْرَاهِيمْ. 
LUK.1.74	هُو قَالْ هُو يِنَجِّينَا مِنْ قُدْرَةْ عُدْوَانَّا أَشَانْ نَعَبُدُوهْ بَلَا خَوْف 
LUK.1.75	وَ نِتَابُعُوا دَرْبَهْ بِحَالْ طَيْبَةْ وَ صَالِحَةْ في كُلَّ أَيَّامْ حَيَاتْنَا.
LUK.1.76	وَ إِنْتَ، يَا وِلَيْدِي، تَبْقَى نَبِي هَنَا اللهْ الْعَالِي أَشَانْ تِقَدِّمْ قِدَّامْ اللهْ وَ تِجَهِّزْ لَيَّهْ الدَّرِبْ. 
LUK.1.77	وَ إِنْتَ تِعَلِّمْ شَعَبَهْ كِكَّيْف اللهْ يِنَجِّيهُمْ بِغُفْرَانْ ذُنُوبْهُمْ. 
LUK.1.78	وَ رَبِّنَا اللهْ حَنُونْ وَ يِرَيِّسْنَا بِرَحْمَتَهْ. وَ أَشَانْ دَا، نُورْ اللهْ يُقُمّ يِضَاوِي فَوْقنَا مِنْ السَّمَاءْ 
LUK.1.79	أَشَانْ يِنَوِّرْ لِلنَّاسْ الْقَاعِدِينْ فِي الضَّلَامْ وَ الْخَايْفِينْ مِنْ الْمَوْت وَ خَلَاصْ يُقُودْنَا فِي دَرِبْ السَّلَامْ.
LUK.1.80	وَ الْوِلَيْد كِبِرْ وَ قَلْبَهْ بِقِي ثَابِتْ. وَ هُو عَايِشْ فِي الْخَلَاءْ لَحَدِّي بَدَأْ يِسَوِّي خِدِمْتَهْ قِدَّامْ بَنِي إِسْرَائِيلْ.
LUK.2.1	وَ فِي الْوَكِتْ دَا، أَغُسْطُسْ سُلْطَانْ الرَّوْمَانِيِّينْ شَالْ قَرَارْ أَشَانْ كُلَّ النَّاسْ الْفِي مَمْلَكَتَهْ يِسَجُّلُوا أَسَامَيْهُمْ. 
LUK.2.2	وَ دَا أَوَّلْ مَرَّةْ سَجَّلَوْا النَّاسْ وَ بِقِي وَكِتْ كِرِنِيُوسْ وَالِي هَنَا سُورِيَا. 
LUK.2.3	وَ أَيِّ نَادُمْ مَشَى فِي حِلِّتَهْ أَشَانْ يِسَجُّلُوهْ. 
LUK.2.4	وَ يُوسُفْ ذَاتَهْ قَمَّ مِنْ حِلَّةْ النَّاصِرَةْ الْقَاعِدَةْ فِي دَارْ الْجَلِيلْ وَ مَشَى فِي دَارْ الْيَهُودِيَّةْ فِي حِلَّةْ أُسُمْهَا بَيْت لَحَمْ. وَ دِي حِلَّةْ دَاوُدْ. وَ يُوسُفْ هُو مِنْ ذُرِّيَّةْ الْمَلِكْ دَاوُدْ وَ مِنْ خَشُمْ بَيْتَهْ وَ أَشَانْ دَا بَسْ، وَاجِبْ يَمْشِي فِي الْحِلَّةْ دِي أَشَانْ يِسَجُّلُوا أُسْمَهْ. 
LUK.2.5	وَ مَشَى مَعَ مَرِيَمْ الْكَرَبْ رَاسْهَا أَشَانْ يِسَجُّلُوهُمْ سَوَا. وَ هِي غَلْبَانَةْ. 
LUK.2.6	وَ وَكِتْ هُمَّنْ قَاعِدِينْ فِي بَيْت لَحَمْ، وَكِتْهَا التَّلْدَ فَوْقَهْ تَمَّ. 
LUK.2.7	وَ وِلْدَتْ وِلَيْدهَا الْبِكِرْ فِي بَيْت الْبَهَايِمْ وَ لَفَّتَهْ بِقِطْعَةْ مِنْ قُمَاشْ وَ رَقَّدَتَهْ فِي الْقَشّ أَشَانْ مَا لِقَوْا بَكَانْ فِي بَيْت الضِّيفَانْ.
LUK.2.8	وَ فِي كَدَادَةْ هَنَا الْحِلَّةْ دِي فِي رُعْيَانْ. هُمَّنْ قَاعِدِينْ يَحَرْسُوا غَنَمْهُمْ بِاللَّيْل. 
LUK.2.9	وَ وَاحِدْ مِنْ مَلَائِكَةْ اللهْ بَانْ لَيْهُمْ وَ نُورْ هَنَا مَجْد اللهْ ضَوَّى فَوْقهُمْ وَ خَوْف كَبِيرْ دَخَلْ لَيْهُمْ. 
LUK.2.10	وَ الْمَلَكْ حَجَّى لَيْهُمْ وَ قَالْ: مَا تَخَافَوْا. أَسْمَعَوْا، نَنْطِيكُو خَبَرْ حِلُو هَنَا فَرْحَةْ كَبِيرَةْ التَّبْقَى لِكُلَّ النَّاسْ. 
LUK.2.11	الْيَوْم وِلْدَوْا لَيْكُو صَغِيرْ فِي حِلَّةْ دَاوُدْ وَ هُو الْيِنَجِّي النَّاسْ وَ هُو الْمَسِيحْ وَ الرَّبّ. 
LUK.2.12	وَ دِيهِي الْعَلَامَةْ التَّعَرْفُوهْ بَيْهَا: تَلْقَوْا الصَّغِيرْ مَلْفُوفْ بِقِطْعَةْ مِنْ قُمَاشْ وَ رَاقِدْ فِي الْقَشّ.
LUK.2.13	وَ عَجَلَةْ كَيْ بَانَوْا مَعَ الْمَلَكْ الْوَاحِدْ دَا مَلَائِكَةْ كَتِيرِينْ بِلْحَيْن مِنْ جُنُودْ اللهْ وَ هُمَّنْ قَاعِدِينْ يَشْكُرُوا اللهْ وَ يُقُولُوا: 
LUK.2.14	الْحَمْدُ لِلهْ وَ سُبْحَانَهُ فِي السَّمَاءْ العَالِي. وَ فِي الْأَرْض السَّلَامْ لِلنَّاسْ الْاللهْ رَاضِي بَيْهُمْ.
LUK.2.15	وَ وَكِتْ الْمَلَائِكَةْ خَلَّوْا الرُّعْيَانْ وَ قَبَّلَوْا فِي السَّمَاءْ خَلَاصْ، الرُّعْيَانْ حَجَّوْا أَمْبَيْنَاتْهُمْ قَالَوْا: خَلِّي نَمْشُوا فِي بَيْت لَحَمْ نِشِيفُوا الشَّيْء الْبِقِي الْاللهْ أَوْرَانَا بَيَّهْ دَا.
LUK.2.16	وَ عَجَلَةْ كَيْ مَشَوْا وَ لِقَوْا مَرِيَمْ وَ يُوسُفْ وَ الصَّغِيرْ رَاقِدْ فِي الْقَشّ. 
LUK.2.17	وَ وَكِتْ شَافَوْه هُمَّنْ قَمَّوْا يِحَجُّوا لِلنَّاسْ بِالْكَلَامْ الْاللهْ قَالَهْ فِي الْوِلَيْد دَا بِخَشُمْ الْمَلَكْ. 
LUK.2.18	وَ كُلَّ النَّاسْ السِّمْعَوْا كَلَامْ الرُّعْيَانْ عَجَّبَوْا مِنَّهْ. 
LUK.2.19	وَ لَاكِنْ مَرِيَمْ كَرَبَتْ كُلَّ الْكَلَامْ دَا فِي قَلِبْهَا وَ قَاعِدَةْ تِفَكِّرْ فَوْقَهْ. 
LUK.2.20	وَ الرُّعْيَانْ قَبَّلَوْا فِي الْكَدَادَةْ. وَ قَاعِدِينْ يَشْكُرُوا اللهْ وَ يَمْدَحَوْه فِي شَانْ كُلَّ شَيْء الشَّافَوْه وَ سِمْعَوْه الْبِقِي مِثِلْ الْمَلَكْ أَوْرَاهُمْ بَيَّهْ.
LUK.2.21	وَ الصَّغِيرْ طَهَّرَوْه وَكِتْ عُمْرَهْ تَمَّ تَمَانَةْ يَوْم. وَ سَمَّوْه عِيسَى أَشَانْ دَا بَسْ الْأُسُمْ الْمَلَكْ أَنْطَاهْ لِأَمَّهْ قُبَّالْ مَا تَغَلَبْ بَيَّهْ.
LUK.2.22	وَ بَعَدَيْن الْوَكِتْ الْوَاجِبْ يِقَدُّمُوا فَوْقَهْ الضَّحِيَّةْ هَنَا الطِّهَارَةْ جَاءْ وَ دَا مِثِلْ مَكْتُوبْ فِي تَوْرَاةْ مُوسَى. وَ وَدَّوْا عِيسَى لِمَدِينَةْ الْقُدُسْ أَشَانْ يِقَدُّمُوهْ لِلهْ. 
LUK.2.23	الْكَلَامْ الْمَكْتُوبْ فِي تَوْرَاةْ اللهْ بُقُولْ ﴿أَيِّ دَكَرْ الْهُو بِكِرْ أَمَّهْ خَاصّ لِلهْ﴾. 
LUK.2.24	وَ قَدَّمَوْا لِلهْ ضَحِيَّةْ وَ دَا مِثِلْ مَكْتُوبْ فِي تَوْرَاةْ اللهْ. مَكْتُوبْ ﴿قَدِّمْ قَمَارِي وَلَّا حَمَامْ إِتْنَيْن﴾.
LUK.2.25	وَ فِي رَاجِلْ وَاحِدْ فِي مَدِينَةْ الْقُدُسْ أُسْمَهْ سَمْعَانْ وَ هُو نَادُمْ صَالِحْ وَ تَقِي. وَ هُو قَاعِدْ يَرْجَى بِعَشَمْ السَّلَامْ الْاللهْ قَالْ يِرَسِّلَهْ لِبَنِي إِسْرَائِيلْ. وَ الرُّوحْ الْقُدُّوسْ قَاعِدْ فَوْقَهْ. 
LUK.2.26	وَ أَوَّلْ الرُّوحْ الْقُدُّوسْ وَصَّفْ لَيَّهْ كَدَرْ مَا يُمُوتْ قُبَّالْ مَا يِشِيفْ الْمَسِيحْ الْاللهْ يِرَسِّلَهْ. 
LUK.2.27	وَ فِي الْيَوْم دَا، الرُّوحْ الْقُدُّوسْ وَدَّى سَمْعَانْ فِي حَوْش بَيْت اللهْ. وَ مَرِيَمْ وَ يُوسُفْ جَوْا بِصَغِيرْهُمْ عِيسَى أَشَانْ يِسَوُّوا فِي شَانَهْ الشَّيْء الْوَاجِبْ حَسَبْ كَلَامْ التَّوْرَاةْ. 
LUK.2.28	سَمْعَانْ شَالَهْ مِنْهُمْ وَ شَكَرْ اللهْ. وَ قَالْ: 
LUK.2.29	يَا رَبّ خَلِّينِي نُمُوتْ بِالسَّلَامْ مِثِلْ إِنْتَ أَوَّلْ أَوْرَيْتنِي بَيَّهْ. 
LUK.2.30	أَشَانْ شِفْت بِعَيْنِي النَّادُمْ التِّنَجِّي بَيَّهْ النَّاسْ. 
LUK.2.31	وَ دِي بَسْ النَّجَاةْ الْجَهَّزْتَهَا أَشَانْ كُلَّ الْأُمَمْ يَعَرُفُوهَا. 
LUK.2.32	أَيْوَى، هُو النُّورْ الْيِوَصِّفْ دَرِبْ اللهْ لِلْأُمَمْ وَ يِجِيبْ شُكُرْ كَتِيرْ لِشَعَبَكْ بَنِي إِسْرَائِيلْ.
LUK.2.33	وَ أَبُوهْ وَ أَمَّهْ عَجَّبَوا بِلْحَيْن مِنْ الْكَلَامْ الْقَالَهْ فِي عِيسَى. 
LUK.2.34	وَ سَمْعَانْ بَارَكَاهُمْ وَ كَلَّمْ لِمَرِيَمْ أَمّ عِيسَى. وَ قَالْ: أَكِيدْ مُقَدَّرْ لِلْوِلَيْد دَا، هُو يَبْقَى سَبَبْ هَلَاكْ لِنَاسْ كَتِيرِينْ مِنْ بَنِي إِسْرَائِيلْ وَ لِكَتِيرِينْ مِنْهُمْ يَبْقَى سَبَبْ نَجَاةْ. وَ هُو يَبْقَى لَيْهُمْ عَلَامَةْ وَ كَتِيرِينْ يِخَالُفُوهْ. 
LUK.2.35	وَ بِسَبَبَهْ هُو، الْأَفْكَارْ الْقَاعِدِينْ فِي قُلُوبْ نَاسْ كَتِيرِينْ يَبْقَوْا مَعْرُوفِينْ. وَ وَجَعْ هَنَا حِزِنْ شَدِيدْ يَجِي فَوْقكِ مِثِلْ طَعَنَوْكِ فِي قَلِبْكِ بِسَيْف.
LUK.2.36	وَ فِي مَرَةْ وَاحِدَةْ وَ هِي نَبِيَّةْ. أُسُمْهَا حَنَّةْ بِنْت فَنُوِيلْ مِنْ قَبِيلَةْ أَشَيْر. وَ هِي مَرَةْ كَبِيرَةْ بِلْحَيْن. مِنْ أَخَدَوْهَا، هِي قَعَدَتْ سَبْعَةْ سَنَةْ مَعَ رَاجِلْهَا لَحَدِّي هُو مَاتْ. 
LUK.2.37	وَ مَا أَخَدَتْ بَتَّانْ وَ عِنْدَهَا أَرْبَعْ وَ تَمَانِينْ سَنَةْ وَ قَاعِدَةْ دَايْماً فِي حَوْش بَيْت اللهْ. وَ قَاعِدَةْ تَعَبُدْ اللهْ لَيْل وَ نَهَارْ بِالصَّلَاةْ وَ الصِّيَامْ. 
LUK.2.38	وَ فِي الْوَكِتْ دَا بَسْ، هِي قَرَّبَتْ لَيْهُمْ وَ قَمَّتْ تَشْكُرْ اللهْ. وَ تِحَجِّي بِالصَّغِيرْ لِكُلَّ النَّاسْ الرَّاجِيِينْ الْيَوْم الْاللهْ يَفْدَى فَوْقَهْ نَاسْ مَدِينَةْ الْقُدُسْ.
LUK.2.39	وَ وَكِتْ يُوسُفْ وَ مَرِيَمْ سَوَّوْا كُلَّ شَيْء الْوَاجِبْ لَيْهُمْ حَسَبْ شُرُوطْ اللهْ، هُمَّنْ قَبَّلَوْا فِي دَارْ الْجَلِيلْ وَ مَشَوْا فِي حِلِّتْهُمْ النَّاصِرَةْ. 
LUK.2.40	وَ الْوِلَيْد كِبِرْ. وَ هُو بِقِي شَدِيدْ وَ مَلَانْ بِعِلِمْ. وَ نِعْمَةْ اللهْ قَاعِدَةْ فَوْقَهْ.
LUK.2.41	وَ كُلِّ سَنَةْ أَهَلْ، عِيسَى يَمْشُوا فِي مَدِينَةْ الْقُدُسْ أَشَانْ يِعَيُّدُوا عِيدْ الْفِصْحَةْ. 
LUK.2.42	وَ وَكِتْ عِيسَى عُمْرَهْ تَمَّ أَتْنَا عَشَرْ سَنَةْ، مَشَوْا حَسَبْ عَادِتْهُمْ وَ شَالَوْه مَعَاهُمْ. 
LUK.2.43	وَ وَكِتْ الْعِيدْ كَمَّلْ خَلَاصْ، هُمَّنْ مُقَبِّلِينْ وَ الْوِلَيْد عِيسَى قَعَدْ فِي الْمَدِينَةْ لَاكِنْ أَهَلَهْ مَا بَعَرْفُوا كَدَرْ هُو مَا مَعَاهُمْ. 
LUK.2.44	فِي فِكِرْهُمْ عِيسَى قَاعِدْ فِي لُبّ الْمُسَافِرِينْ. وَ بَعَدْ سَوَّوْا يَوْم وَاحِدْ هَنَا السَّفَرْ، فَقَدَوْه و فَتَّشَوْه أَمْبَيْنَاتْ أَخْوَانْهُمْ وَ رُفْقَانْهُمْ. 
LUK.2.45	وَ وَكِتْ عِرِفَوْا هُو مَا فِيهْ، قَبَّلَوْا فِي الْمَدِينَةْ أَشَانْ يِفَتُّشُوهْ.
LUK.2.46	وَ فِي الْيَوْم التَّالِتْ، لِقَوْه فِي حَوْش بَيْت اللهْ. و هُو قَاعِدْ تِحِتْ فِي أُسْط الْعُلَمَاءْ وَ قَاعِدْ يَسْمَعْ كَلَامْهُمْ وَ يَسْأَلْهُمْ. 
LUK.2.47	وَ أَيِّ نَادُمْ السِّمِعْ كَلَامَهْ عَجَّبْ بِلْحَيْن مِنْ فِهِمَهْ وَ رَدَّهْ.
LUK.2.48	وَ وَكِتْ شَافَوْه هِنَاكْ عَجَّبَوْا مَرَّةْ وَاحِدْ. وَ أَمَّهْ حَجَّتْ لَيَّهْ وَ قَالَتْ: هَيْ تَرَا، وِلَيْدِي. مَالَا تَعَّبْتِنَا مِثِلْ دَا؟ أَنَا وَ أَبُوكْ هَمَّيْنَا بِلْحَيْن وَكِتْ فَقَدْنَاكْ.
LUK.2.49	وَ قَالْ لَيْهُمْ: مَالَا تِفَتُّشُونِي؟ مَا تَعَرْفُوا كَدَرْ وَاجِبْ نَقْعُدْ فِي بَيْت أَبُوِي؟
LUK.2.50	وَ مَا فِهْمَوْا الكلام الْقَالَهْ دَا. 
LUK.2.51	وَ عِيسَى قَبَّلْ مَعَاهُمْ وَ وِصِلْ فِي النَّاصِرَةْ. وَ تَابَعْ كَلَامْهُمْ فِي كُلَّ شَيْء. وَ أَمَّهْ كَرَبَتْ كُلَّ الْكَلَامْ دَا فِي قَلِبْهَا. 
LUK.2.52	وَ عِيسَى كِبِرْ وَ عِلْمَهْ قَاعِدْ يِزِيدْ. وَ عِنْدَهْ رِضَاءْ مِنْ اللهْ وَ مِنْ النَّاسْ.
LUK.3.1	وَ فِي سَنَةْ الْخَمِسْةَ عَشَرْ هَنَا حُكُمْ طِبَارِي سُلْطَانْ الرَّوْمَانِيِّينْ وَ وَكِتْ بِلَاطُسْ الْبُنْطِي وَالِي هَنَا دَارْ الْيَهُودِيَّةْ وَ هِرُودُسْ مُحَافِظْ هَنَا دَارْ الْجَلِيلْ وَ أَخُوهْ فِلِبُّسْ مُحَافِظْ هَنَا الْبُلْدَانْ إِطُورِيَةْ وَ تَرَخُونِيتُسْ وَ لِسَنِيُوسْ مُحَافِظْ هَنَا إِبِيلِينَةْ 
LUK.3.2	وَ حَنَانْ وَ قَيَافَا كُبَارَاتْ هَنَا رُجَالْ الدِّينْ، فِي الْوَكِتْ دَا بَسْ كَلَامْ اللهْ نَزَلْ لِيَحْيَى وِلَيْد زَكَرِيَّا الْقَاعِدْ فِي الْخَلَاءْ. 
LUK.3.3	وَ هُو قَمَّ بُرُوغْ فِي كُلَّ الْكَدَادَةْ الْجَنْب بَحَرْ الْأُرْدُنْ. هُو قَاعِدْ بِنَادِي النَّاسْ أَشَانْ يُتُوبُوا مِنْ ذُنُوبْهُمْ وَ هُو يِغَطِّسْهُمْ
LUK.3.4	وَ دَا مِثِلْ الْكَلَامْ الْمَكْتُوبْ فِي كِتَابْ النَّبِي إِشَعْيَاءْ. كَلَامَهْ بُقُولْ ﴿حِسّ هَنَا نَادُمْ قَاعِدْ بِنَادِي فِي الْخَلَاءْ وَ بُقُولْ جَهُّزُوا دَرِبْ الرَّبّ وَ عَدُّلُوا لَيَّهْ الشَّوَارِعْ. 
LUK.3.5	وَاجِبْ كُلَّ وَادِي يِنْدَفِنْ وَ كُلَّ جَبَلْ وَ حَجَرْ يِلْكَسَّرْ وَ الْبَكَانْ الْعَوَجْ يَبْقَى عَدِيلْ وَ الدَّرِبْ الشَّيْن يَبْقَى أَمَلَسْ. 
LUK.3.6	وَ كُلَّ النَّاسْ يِشِيفُوا النَّجَاةْ الْاللهْ يِجِيبْهَا﴾.
LUK.3.7	وَ نَاسْ كَتِيرِينْ مَارْقِينْ مِنْ حِلَّالْهُمْ وَ مَاشِينْ لَيَّهْ أَشَانْ هُو يِغَطِّسْهُمْ. وَ قَالْ لَيْهُمْ: يَا عِيَالْ الدَّابِي! يَاتُو الْقَالْ لَيْكُو أَجْرُوا مِنْ الْعَذَابْ الْجَايِ؟ 
LUK.3.8	سَوُّوا الْعَمَلْ الْيِوَصِّفْ إِنْتُو تُبْتُوا بِالصَّحِيحْ. وَ مَا تَغُشُّوا نُفُوسْكُو. مَا تُقُولُوا «مَا عِنْدِنَا عَيْب أَشَانْ أَنِحْنَ عِيَالْ إِبْرَاهِيمْ». نُقُولْ لَيْكُو اللهْ يَقْدَرْ يِشِيلْ حُجَارْ مِنْ التُّرَابْ وَ يَسَوِّي مِنْهُمْ عِيَالْ لِإِبْرَاهِيمْ فِي بَدَلْكُو. 
LUK.3.9	شِيفُوا. الْفَاسْ جَاهِزَةْ لِتَقْطَعْ الشَّدَرَةْ مِنْ عِرِقْهَا. أَيِّ شَدَرَةْ الْمَا تَلْدَ عِيَالْ عَدِيلِينْ يَقْطَعَوْهَا وَ يَزْقُلُوهَا فِي النَّارْ.
LUK.3.10	وَ النَّاسْ قَاعِدِينْ يَسْأَلَوْا يَحْيَى وَ يُقُولُوا: وَاجِبْ نِسَوُّوا شُنُو؟
LUK.3.11	وَ رَدَّ لَيْهُمْ وَ قَالْ: النَّادُمْ الْعِنْدَهْ خُلْقَانْ إِتْنَيْن، خَلِّي يَنْطِي وَاحِدْ لِلْمَا عِنْدَهْ. وَ النَّادُمْ الْعِنْدَهْ أَكِلْ، خَلِّي يِسَوِّي نَفْس الشَّيْء.
LUK.3.12	وَ نَاسْ وَاحِدِينْ مِنْ الْجَمَارِكْ كُلَّ جَوْا لَيَّهْ أَشَانْ هُو يِغَطِّسْهُمْ. وَ سَأَلَوْه وَ قَالَوْا: سَيِّدْنَا، أَنِحْنَ وَاجِبْ نِسَوُّوا شُنُو؟
LUK.3.13	وَ يَحْيَى قَالْ لَيْهُمْ: مَا تِشِيلُوا زِيَادَةْ مِنْ الْأَمَرَوْكُو بَيَّهْ.
LUK.3.14	وَ عَسْكَرْ وَاحِدِينْ كُلَ سَأَلَوْه. وَ قَالَوْا: وَ أَنِحْنَ وَاجِبْ نِسَوُّوا شُنُو؟
LUK.3.14	وَ رَدَّ لَيْهُمْ وَ قَالْ: مَا تِشِيلُوا قُرُسْ مِنْ النَّاسْ بِقُوءْ وَ لَا بِتُهْمَةْ بَاطْلَةْ. وَ أَبْقَوْا رَضْيَانِينْ بِقُرُسْ شَهَرْكُو.
LUK.3.15	وَ النَّاسْ قَاعِدِينْ يَرْجَوْا جَيَّةْ الْمَسِيحْ. وَ أَيِّ وَاحِدْ قَاعِدْ يَسْأَلْ فِي نَفْسَهْ وَ فِي فِكِرْهُمْ أَكُونْ يَحْيَى ذَاتَهْ بَسْ الْمَسِيحْ. 
LUK.3.16	وَ يَحْيَى رَدَّ لَيْهُمْ كُلُّهُمْ وَ قَالْ: أَنَا نِغَطِّسْكُو فِي الْأَلْمِي وَ لَاكِنْ الْقَادِرْ مِنِّي بِلْحَيْن يَجِي وَرَايِ وَ أَنَا مَا تَمَّيْت لَيَّهْ خَدَّامْ كُلَ. وَ هُو يِغَطِّسْكُو بِالرُّوحْ الْقُدُّوسْ وَ بِالنَّارْ. 
LUK.3.17	وَ عِنْدَهْ طَبَقْ فِي إِيدَيْنَهْ لِيِغَرْبِلْ الْغَلَّةْ. وَ يِلِمّ غَلِّتَهْ وَ يُصُبُّهَا فِي دَبَنْقِتَهْ وَ لَاكِنْ الْأُتَّابْ يُتُشَّهْ فِي النَّارْ الْمَا تُمُوتْ أَبَداً.
LUK.3.18	وَ بِكَلَامْ كَتِيرْ مِثِلْ دَا، يَحْيَى وَصَّاهُمْ لِلنَّاسْ وَ بَلَّغْ لَيْهُمْ الْبِشَارَةْ.
LUK.3.19	وَ فِي الْوَكِتْ دَا، هِرُودُسْ الْمُحَافِظْ أَخَدْ هِرُودِيَّةْ الْهِي أَوَّلْ مَرَةْ أَخُوهْ. وَ يَحْيَى هَرَجَهْ لِهِرُودُسْ فِي شَانْ الْأَخِيدَةْ دِي وَ كُلَّ الْفَسَالَةْ الْهُو سَّوَّاهَا. 
LUK.3.20	وَ هِرُودُسْ كَرَبْ يَحْيَى فِي السِّجِنْ وَ مِثِلْ دَا، هُو زَادْ ذُنُوبَهْ زِيَادَةْ.
LUK.3.21	وَ وَكِتْ يَحْيَى لِسَّاعْ قَاعِدْ يِغَطِّسْ النَّاسْ، عِيسَى جَاءْ وَ يَحْيَى غَطَّسَهْ. وَ وَكِتْ عِيسَى قَاعِدْ يِصَلِّي، السَّمَاوَاتْ أَنْفَتَحَوْا. 
LUK.3.22	وَ الرُّوحْ الْقُدُّوسْ بَانْ نَازِلْ في صُورَةْ حَمَامَةْ وَ نَزَلْ فَوْقَهْ. وَ حِسّ مِنْ السَّمَاءْ أَنْسَمَعْ وَ قَالْ: إِنْتَ بَسْ إِبْنِي. أَنَا نِحِبَّكْ وَ أَنَا فَرْحَانْ بَيْك بِلْحَيْن.
LUK.3.23	وَ عِيسَى بَدَأْ خِدِمْتَهْ وَكِتْ عُمْرَهْ مِثِلْ تَلَاتِينْ سَنَةْ. وَ فِي فِكِرْ النَّاسْ هُو وِلَيْد يُوسُفْ وِلَيْد عَلِي. 
LUK.3.24	وَ عَلِي وِلَيْد مَتَاتْ وِلَيْد لَاوِي وِلَيْد مَلْكِي وِلَيْد يَنَّا وِلَيْد يُوسُفْ. 
LUK.3.25	وَ يُوسُفْ وِلَيْد مَتَّتَايَا وِلَيْد عَمُوسْ وِلَيْد نَاحُومْ وِلَيْد حَسْلِي وِلَيْد نَجَّايْ. 
LUK.3.26	وَ نَقَّايْ وِلَيْد مَآتْ وِلَيْد مَتَّتَايَا وِلَيْد سِمْعِينْ وِلَيْد يُوسِخْ وِلَيْد يَهُوذَا. 
LUK.3.27	وَ يَهُوذَا وِلَيْد يُوحَنَّا وِلَيْد رِيسَا وِلَيْد زَرُبَّابِلْ وِلَيْد شَلْتِيِيلْ وِلَيْد نِيرِي. 
LUK.3.28	وَ نِيرِي وِلَيْد مَلْكِي وِلَيْد أَدِّي وِلَيْد قُوصَمْ وِلَيْد أَلْمُودَامْ وِلَيْد عِيرْ. 
LUK.3.29	وَ عِيرْ وِلَيْد يَشُوعَ وِلَيْد أَلِعَازَرْ وِلَيْد يُورِيمْ وِلَيْد مَتَاتْ وِلَيْد لَاوِي. 
LUK.3.30	وَ لَاوِي وِلَيْد شِمْعُونْ وِلَيْد يَهُوذَا وِلَيْد يُوسُفْ وِلَيْد يُونَانْ وِلَيْد أَلِيَاقِمْ. 
LUK.3.31	وَ أَلِيَاقِمْ وِلَيْد مَلَيَا وِلَيْد مَنَّا وِلَيْد مَتَّاتَا وِلَيْد نَاتَانْ وِلَيْد دَاوُدْ. 
LUK.3.32	وَ دَاوُدْ وِلَيْد يَسَّى وِلَيْد عُبَيْد وِلَيْد بُعَازْ وِلَيْد سَلْمُونْ وِلَيْد نَحْشُونْ. 
LUK.3.33	وَ نَحْشُونْ وِلَيْد عَمِنَدَابْ وِلَيْد أَدْمِي وِلَيْد عَرْنِي وِلَيْد حَصْرُونْ وِلَيْد فَارِصْ وِلَيْد يَهُوذَا. 
LUK.3.34	وَ يَهُوذَا وِلَيْد يَعْقُوبْ وِلَيْد إِسْحَاقْ وِلَيْد إِبْرَاهِيمْ وِلَيْد تَارَحْ وِلَيْد نَاحُورْ. 
LUK.3.35	وَ نَاحُورْ وِلَيْد سَرُوقْ وِلَيْد رَعُو وِلَيْد فَالَقْ وِلَيْد عَبِرْ وِلَيْد شَالَحْ. 
LUK.3.36	وَ شَالَحْ وِلَيْد قِينَانْ وِلَيْد أَرْفَكْشَادْ وِلَيْد سَامْ وِلَيْد نُوحْ وِلَيْد لَامَكْ. 
LUK.3.37	وَ لَامَكْ وِلَيْد مَتُوشَلَحْ وِلَيْد أَخْنُوخْ وِلَيْد يَارَدْ وِلَيْد مَهْلَلِيلْ وِلَيْد قِنَانْ. 
LUK.3.38	وَ قِنَانْ وِلَيْد أَنُوشْ وِلَيْد شِيتْ وِلَيْد آدَمْ الْهُو مِنْ اللهْ.
LUK.4.1	وَ عِيسَى قَبَّلْ مِنْ بَحَرْ الْأُرْدُنْ مَلَانْ بِالرُّوحْ الْقُدُّوسْ. وَ الرُّوحْ الْقُدُّوسْ قَاعَدْ يُقُودَهْ وَ وَدَّاهْ فِي الصَّحَرَاءْ. 
LUK.4.2	وَ فِي مُدَّةْ أَرْبَعِينْ يَوْم، إِبْلِيسْ قَاعِدْ يِجَرِّبَهْ. وَ فِي كُلَّ الْمُدَّةْ دِي، عِيسَى مَا أَكَلْ شَيْء. وَ فِي الْأَخِيرْ هُو بِقِي جِيعَانْ.
LUK.4.3	وَ إِبْلِيسْ حَجَّى لَيَّهْ و قَالْ: كَانْ صَحِيحْ إِنْتَ إِبْن اللهْ، شِيلْ حَجَرْ مِنْ الْحُجَارْ دَوْل وَ قُولْ لَيَّهْ يَبْقَى لَيْك أَكِلْ.
LUK.4.4	وَ عِيسَى رَدَّ لَيَّهْ وَ قَالْ: مَكْتُوبْ فِي كِتَابْ اللهْ ﴿الْإِنْسَانْ مَا يِعِيشْ بِالْأَكِلْ وِحَيْدَهْ﴾.
LUK.4.5	وَ إِبْلِيسْ وَدَّاهْ فِي بَكَانْ عَالِي وَ عَجَلَةْ كَيْ وَصَّفْ لَيَّهْ كُلَّ الْمَمَالِكْ الْفِي الدُّنْيَا. 
LUK.4.6	وَ قَالْ لَيَّهْ: نَجْعَلَكْ حَاكِمْ فَوْقهُمْ كُلُّهُمْ وَ نَنْطِيكْ كُلَّ قُدْرِتْهُمْ وَ كُلَّ مَالْهُمْ. نَقْدَرْ أَشَانْ حُكُمْهُمْ سَلَّمَوْه لَيِّ وَ أَنَا نَنْطِيهْ لِأَيِّ نَادُمْ النِّدَوْرَهْ. 
LUK.4.7	كَانْ تَسْجُدْ لَيِّ بَسْ، دَا كُلَّهْ كَيْ يَبْقَى هَنَاكْ.
LUK.4.8	وَ عِيسَى رَدَّ لَيَّهْ وَ قَالْ: مَكْتُوبْ فِي الْكِتَابْ ﴿لِرَبَّكْ اللهْ بَسْ تَسْجُدْ وَ هُو وِحَيْدَهْ تَعَبُدَهْ﴾.
LUK.4.9	وَ إِبْلِيسْ وَدَّاهْ فِي مَدِينَةْ الْقُدُسْ وَ خَطَّهْ فَوْق فِي رَاسْ بَيْت اللهْ. وَ قَالْ لَيَّهْ: كَانْ صَحِيحْ إِنْتَ إِبْن اللهْ، نُطّ أَقَعْ تِحِتْ 
LUK.4.10	أَشَانْ فِي الْكِتَابْ مَكْتُوبْ ﴿اللهْ يَامُرْهُمْ لِمَلَائِكَتَهْ أَشَانْ يَحْفَضَوْك﴾. 
LUK.4.11	وَ بَتَّانْ ﴿يِشِيلُوكْ فِي إِيدَيْنهُمْ أَشَانْ رِجِلَيْنَكْ مَا يِنْطَقُّوا فِي حَجَرْ وَاحِدْ﴾.
LUK.4.12	وَ عِيسَى رَدَّ لَيَّهْ وَ قَالْ: الْكِتَابْ بُقُولْ ﴿ما تِجَرِّبْ رَبَّكْ اللهْ﴾. 
LUK.4.13	وَ إِبْلِيسْ جَرَّبَهْ كَتِيرْ وَ وَكِتْ جَرِّبِينَهْ كَمَّلْ، هُو فَاتْ خَلَّاهْ أَشَانْ يَرْجَى فُرْصَةْ آخَرَةْ.
LUK.4.14	وَ عِيسَى قَبَّلْ فِي دَارْ الْجَلِيلْ مَلَانْ بِقُدْرَةْ الرُّوحْ الْقُدُّوسْ. وَ خَبَرَهْ أَنْسَمَعْ فِي كُلَّ الْبَلَدْ. 
LUK.4.15	وَ عِيسَى قَاعِدْ يِعَلِّمْ النَّاسْ فِي بُيُوتْ الصَّلَاةْ وَ كُلُّهُمْ شَكَرَوْه.
LUK.4.16	وَ هُو جَاءْ فِي حِلَّةْ النَّاصِرَةْ الرَّبَّوْه فَوْقهَا. وَ هُو مَشَى فِي بَيْت الصَّلَاةْ مِثِلْ فِي عَادْتَهْ كُلَّ يَوْم السَّبِتْ. وَ قَمَّ فَوْق أَشَانْ يَقْرِي لِلنَّاسْ. 
LUK.4.17	وَ أَنْطَوْه كِتَابْ النَّبِي إِشَعْيَاءْ. وَ هُو فَتَحْ الْكِتَابْ وَ لِقِي الْبَكَانْ الْمَكْتُوبْ فَوْقَهْ الْكَلَامْ دَا 
LUK.4.18	﴿رُوحْ اللهْ قَاعِدْ فَوْقِي وَ اللهْ مَسَحَانِي بِقُدُرْتَهْ أَشَانْ نِبَشِّرْ لِلْمَسَاكِينْ بِالْبِشَارَةْ. هُو رَسَّلَانِي أَشَانْ نِبَلِّغْ لِلْمَسْجُونِينْ بِالْعَفُو وَ نَفْتِّحْ عُيُونْ الْعَمْيَانِينْ وَ نَنْصُرْ الْمَظْلُومِينْ وَ نَعَفَاهُمْ. 
LUK.4.19	وَ نِبَلِّغْ لِلنَّاسْ كَدَرْ الْوَكِتْ الْاللهْ يِنَجِّي نَاسَهْ جَاءْ﴾.
LUK.4.20	وَ سَدَّ الْكِتَابْ وَ قَبَّلَهْ لِلْمَسْؤُولْ وَ قَعَدْ تِحِتْ قِدَّامْهُمْ. وَ كُلَّ النَّاسْ الْقَاعِدِينْ فِي بَيْت الصَّلَاةْ خَاطِّينْ بَالْهُمْ فَوْقَهْ. 
LUK.4.21	وَ بَدَأْ يِعَلِّمْهُمْ. وَ قَالْ: الْيَوْم بَسْ، الْكَلَامْ الْمَكْتُوبْ دَا تَمَّ وَكِتْ إِنْتُو قَاعِدِينْ تَسْمَعَوْه.
LUK.4.22	وَ كُلُّهُمْ شَكَرَوْه وَ عَجَّبَوْا مِنْ كَلَامَهْ الْحَلُو. وَ أَمْبَيْنَاتْهُمْ قَالَوْا: هَا. دَا مَا وِلَيْد يُوسُفْ وَلَّا؟
LUK.4.23	وَ بَتَّانْ حَجَّى لَيْهُمْ وَ قَالْ: أَكِيدْ تُقُولُوا لَيِّ الْمَثَلْ الْمَعْرُوفْ دَا «يَا دَكْتَوْر دَاوِي نَفْسَكْ. سِمِعْنَا بِكُلَّ الْخِدْمَةْ السَّوَّيْتهَا فِي حِلَّةْ كَفَرْ نَاحُومْ. سَوِّي نَفْس الشَّيْء هِنِي فِي حِلِّتَكْ».
LUK.4.24	وَ قَالْ لَيْهُمْ: نُقُولْ لَيْكُو الْحَقّ، مَا فِي نَبِي الْيَقْبَلَوْه فِي حِلِّتَهْ حَلَالَهْ. 
LUK.4.25	لَاكِنْ بِالصَّحِيحْ نُقُولْ لَيْكُو تَعَرْفُوا كَدَرْ فِي زَمَنْ النَّبِي إِلِيَاسْ، اللهْ دَحَرْ الْمَطَرْ مَا يُصُبّ تَلَاتَةْ سَنَةْ وَ سِتَّةْ شَهَرْ وَ بِقِي جُوعْ شَدِيدْ فِي كُلَّ الْبَلَدْ. وَ فِي إِسْرَائِيلْ فِيَهْ عَوِينْ كَتِيرَاتْ الرُّجَالْهِنْ مَيْتِينْ 
LUK.4.26	وَ لَاكِنْ اللهْ مَا رَسَّلْ إِلِيَاسْ لِأَيِّ وَاحِدَةْ مِنْ الْعَوِينْ دَيْل. اللهْ رَسَّلَهْ فِي حِلَّةْ صَرَفَةْ فِي بَلَدْ صَيْدَا لِمَرَةْ آخَرَةْ الرَّاجِلْهَا مَيِّتْ. 
LUK.4.27	وَ فِي زَمَنْ النَّبِي أَلْيَسَعْ، فِي نَاسْ كَتِيرِينْ فِي بَلَدْ إِسْرَائِيلْ الْعِنْدُهُمْ الْبَرَصْ وَ نَادُمْ مِنْهُمْ مَا لِقِي الْعَافَيْ، إِلَّا نَعَمَانْ السُّورِي بَسْ لِقِي الْعَافَيْ.
LUK.4.28	وَ وَكِتْ سِمْعَوْا الْكَلَامْ دَا، كُلَّ النَّاسْ الْفِي بَيْت الصَّلَاةْ زِعِلَوْا زَعَلْ شَدِيدْ. 
LUK.4.29	وَ قَمَّوْا سَاقَوْه مِنْ الْحِلَّةْ وَ وَدَّوْه فِي طَرَفْ الْحَجَرْ الْحِلِّتْهُمْ مَبْنِيَّةْ فَوْقَهْ أَشَانْ يَرْمُوهْ وَ يَكْتُلُوهْ. 
LUK.4.30	وَ لَاكِنْ هُو شَقَّ بِأُسُطْهُمْ وَ فَاتْ.
LUK.4.31	وَ عِيسَى مَشَى فِي كَفَرْ نَاحُومْ و هِي حِلَّةْ وَاحِدَةْ فِي دَارْ الْجَلِيلْ. وَ يَوْم السَّبِتْ هُو قَاعِدْ يِعَلِّمْ النَّاسْ. 
LUK.4.32	وَ النَّاسْ قَاعِدِينْ يِعَجُّبُوا بِلْحَيْن مِنْ تَعَالِيمَهْ أَشَانْ كَلَامَهْ عِنْدَهْ قُدْرَةْ. 
LUK.4.33	وَ فِي بَيْت الصَّلَاةْ نَادُمْ وَاحِدْ قَاعِدْ وَ هُو مُشَوْطِنْ. عِنْدَهْ شَيْطَانْ شَيْن. وَ هُو عَاطْ وَ قَالْ: 
LUK.4.34	هَايْ! يَا عِيسَى الْمِنْ النَّاصِرَةْ، تِدَوْر مِنِّنَا شُنُو؟ جِيتْ هِنِي أَشَانْ تَهْلِكْنَا وَلَّا؟ أَنَا نَعَرْفَكْ. إِنْتَ بَسْ الْقُدُّوسْ الْاللهْ رَسَّلَهْ.
LUK.4.35	لَاكِنْ عِيسَى كَشَّ لَيَّهْ وَ قَالْ: أَسْكُتْ وَ أَمْرُقْ مِنَّهْ.
LUK.4.35	وَ الشَّيْطَانْ رَمَى النَّادُمْ فِي أُسْط النَّاسْ وَ مَرَقْ مِنَّهْ خَلَاصْ. وَ النَّادُمْ ذَاتَهْ مَا لِقِي أَيِّ وَجَعْ. 
LUK.4.36	وَ كُلَّ النَّاسْ أَسْتَغْرَبَوْا بِلْحَيْن وَ قَالَوْا أَمْبَيْنَاتْهُمْ: الْمُعَلِّمْ دَا كِكَّيْف؟ عِنْدَهْ سُلْطَةْ وَ قُدْرَةْ لَحَدِّي بَامُرْ الشَّوَاطِينْ وَ بَمُرْقُوا مِنْ الْمُشَوْطِنِينْ.
LUK.4.37	وَ خَبَرَهْ شَتَّتْ فِي كُلَّ الْبَلَدْ دِي.
LUK.4.38	وَ عِيسَى قَمَّ مَرَقْ مِنْ بَيْت الصَّلَاةْ وَ أَنْدَسَّ فِي بَيْت سِمْعَانْ. وَ نَسِيبْتَهْ لِسِمْعَانْ مَارُودَةْ وِرْدَةْ شَدِيدَةْ. وَ سَأَلَوْا لَيْهَا عِيسَى. 
LUK.4.39	وَ هُو مَشَى وِقِفْ فِي جَنْب الْبَكَانْ الْهِي رَاقْدَةْ فَوْقَهْ وَ كَشَّ لِلْوِرْدَةْ وَ الْوِرْدَةْ خَلَّتْهَا. وَ عَجَلَةْ كَيْ هِي قَمَّتْ وَ ضَيَّفَتْهُمْ.
LUK.4.40	وَ فِي الْمَغَرِبْ كُلَّ النَّاسْ الْعِنْدُهُمْ نَادُمْ مَرْضَانْ كَانْ عِنْدَهْ أَيِّ مَرَضْ، جَابَوْه لِعِيسَى وَ هُو يُخُطّ إِيدَيْنَهْ فَوْق أَيِّ نَادُمْ الْمَرْضَانْ وَ يِدَاوِيهْ. 
LUK.4.41	وَ شَوَاطِينْ مَرَقَوْا مِنْ نَاسْ كَتِيرِينْ وَ عَاطَوْا وَ قَالَوْا «إِنْتَ إِبْن اللهْ». لَاكِنْ هُو كَشَّ لَيْهُمْ وَ دَحَرَاهُمْ مَا يِحَجُّوا أَشَانْ هُمَّنْ بَعَرْفُوا هُو الْمَسِيحْ.
LUK.4.42	وَ وَكِتْ الْوَطَى أَصْبَحَتْ هُو مَرَقْ مِنْ الْحِلَّةْ وَ مَشَى فِي بَكَانْ وَاحِدْ مَا عِنْدَهْ نَاسْ. وَ النَّاسْ فَتَّشَوْه وَ جَوْا لَيَّهْ وَ دَوَّرَوْا يَدْحَرَوْه مَا يَمْشِي يِخَلِّيهُمْ. 
LUK.4.43	لَاكِنْ هُو قَالْ لَيْهُمْ: وَاجِبْ نِبَلِّغْ بِشَارَةْ مَمْلَكَةْ اللهْ فِي حِلَّالْ آخَرِينْ كُلَ. فِي شَانْ دَا بَسْ اللهْ رَسَّلَانِي.
LUK.4.44	وَ هُو رَايِغْ فِي دَارْ الْيَهُودْ وَ قَاعِدْ يِبَشِّرْ النَّاسْ فِي بُيُوتْ الصَّلَاةْ.
LUK.5.1	وَ يَوْم وَاحِدْ، عِيسَى قَاعِدْ جَنْب بَحَرْ جِنِّسَارَتْ
LUK.5.2	وَ شَافْ مَرَاكِبْ إِتْنَيْن قَاعِدِينْ فِي خَشُمْ الْبَحَرْ. الْحَوَّاتِينْ مَا قَاعِدِينْ فَوْقهُمْ أَشَانْ نَزَلَوْا لِيِغَسُّلُوا شَرَكْهُمْ. 
LUK.5.3	وَ عِيسَى رِكِبْ فِي مَرْكَبَةْ وَاحِدَةْ وَ هِي هَنَا سِمْعَانْ. وَ طَلَبْ مِنْ سِمْعَانْ يِلِزَّهَا شِيَّةْ مِنْ خَشُمْ الْبَحَرْ. وَ قَعَدْ تِحِتْ فِي الْمَرْكَبَةْ وَ بَدَأْ يِعَلِّمْ النَّاسْ الْقَاعِدِينْ فِي خَشُمْ الْبَحَرْ.
LUK.5.4	وَ وَكِتْ عِيسَى كَمَّلْ كَلَامَهْ، هُو حَجَّى لِسِمْعَانْ وَ قَالْ: وَدِّي الْمَرْكَبَةْ فِي أُسْط الْبَحَرْ وَ أَوْرِي نَاسَكْ يَزْقُلُوا الشَّرَكْ فِي الْأَلْمِي لِيَكُرْبُوا حُوتْ.
LUK.5.5	وَ سِمْعَانْ رَدَّ لَيَّهْ وَ قَالْ: يَا سَيِّدْنَا، تِعِبْنَا طُولْ اللَّيْل وَ مَا كَرَبْنَا شَيْء. لَاكِنْ نَزْقُلْ الشَّرَكْ كَانْ إِنْتَ تِدَوْرَهْ.
LUK.5.6	وَ وَكِتْ زَقَلَوْا شَرَكْهُمْ كَرَبَوْا حُوتْ كَتِيرْ بِلْحَيْن لَحَدِّي الشَّرَكْ يِدَوْر يِنْقَطِعْ مِنْ التَّقَلَةْ. 
LUK.5.7	وَ سَوَّوْا إِشَارَةْ لِزُمْلَانْهُمْ الْفِي الْمَرْكَبَةْ الْآخَرَةْ أَشَانْ يِعَاوُنُوهُمْ. وَ جَوْا مَلَوْا الْمَرَاكِبْ الْإِتْنَيْن تَكْ كَيْ لَحَدِّي الْمَرَاكِبْ يِدَوْرُوا يَغْطُسُوا. 
LUK.5.8	وَ وَكِتْ سِمْعَانْ بُطْرُسْ شَافْ الشَّيْء الْبِقِي دَا، هُو سَجَدْ قِدَّامْ رِجِلَيْن عِيسَى. وَ قَالْ: يَا رَبّ، كِسّ مِنِّي بَعِيدْ. أَنَا نَادُمْ مُذْنِبْ.
LUK.5.9	وَ حَجَّى مِثِلْ دَا أَشَانْ هُو وَ كُلَّ جَمَاعْتَهْ فِي الْمَرْكَبَةْ أَسْتَغْرَبَوْا بِلْحَيْن مِنْ الْحُوتْ الْكَتِيرْ الْكَرَبَوْه. 
LUK.5.10	وَ زُمْلَانَهْ لِسِمْعَانْ، يَعْقُوبْ وَ يُوحَنَّا أَوْلَادْ زَبَدِي، كُلَ أَسْتَغْرَبَوْا مَعَايَهْ. وَ عِيسَى قَالْ لِسِمْعَانْ: مَا تَخَافْ. أَوَّلْ إِنْتَ كَرَبْت الْحُوتْ وَ مِنْ الْيَوْم تِكَرِّبْ النَّاسْ لِدَرِبْ اللهْ.
LUK.5.11	وَ مِنْ مَرَقَوْا مَرَاكِبْهُمْ فِي خَشُمْ الْبَحَرْ، خَلَّوْا كُلَّ شَيْء وَ تَابَعَوْا عِيسَى.
LUK.5.12	وَ يَوْم وَاحِدْ عِيسَى قَاعِدْ فِي حِلَّةْ وَاحِدَةْ وَ نَادُمْ عِنْدَهْ بَرَصْ جَاءْ لَيَّهْ وَ النَّادُمْ دَا عِنْدَهْ بَرَصْ شَيْن. وَ وَكِتْ هُو شَافْ عِيسَى، هُو سَجَدْ قِدَّامَهْ وَ قَالْ: يَا سَيِّدْنَا، كَانْ تِدَوْر تِدَاوِينِي أَكِيدْ إِنْتَ تَقْدَرْ وَ نَبْقَى طَاهِرْ.
LUK.5.13	وَ عِيسَى مَدَّ إِيدَهْ وَ لِمِسْ الْعِنْدَهْ بَرَصْ وَ قَالْ: نِدَوْر نِدَاوِيكْ. أَبْقَى طَاهِرْ.
LUK.5.13	وَ عَجَلَةْ كَيْ بِقِي طَاهِرْ مِنْ الْبَرَصْ. 
LUK.5.14	وَ عِيسَى أَمَرَهْ وَ قَالْ لَيَّهْ: مَا تِأَوْرِي بَيَّهْ نَادُمْ. أَمْشِي وَصِّفْ نَفْسَكْ لِرَاجِلْ الدِّينْ وَ قَدِّمْ ضَحِيَّةْ لِلهْ مِثِلْ النَّبِي مُوسَى وَصَّانَا. وَ مِثِلْ دَا، النَّاسْ يَعَرْفُوا إِنْتَ لِقِيتْ الْعَافَيْ وَ بِقِيتْ طَاهِرْ.
LUK.5.15	لَاكِنْ بَيْدَا، خَبَرَهْ شَتَّتْ بِزِيَادَةْ فِي النَّاسْ. وَ نَاسْ كَتِيرِينْ بِلْحَيْن لَامِّينْ فَوْقَهْ أَشَانْ يِدَوْرُوا يَسْمَعَوْا كَلَامَهْ وَ هُو يِدَاوِي لَيْهُمْ أَمْرَاضْهُمْ. 
LUK.5.16	لَاكِنْ عِيسَى قَمَّ وِحَيْدَهْ مِثِلْ فِي عَادْتَهْ وَ مَشَى فِي الْخَلَاءْ أَشَانْ يِصَلِّي.
LUK.5.17	وَ يَوْم آخَرْ، عِيسَى قَاعِدْ يِعَلِّمْ النَّاسْ. وَ فِي الْبَكَانْ دَا، فِي نَاسْ كَتِيرِينْ قَاعِدِينْ مَعَايَهْ مِنْ طَرِيقَةْ الْفَرِيسِيَّةْ وَ مِنْ الْعُلَمَاءْ. هُمَّنْ جَوْا مِنْ أَيِّ حِلَّةْ الْفِي دَارْ الْجَلِيلْ وَ الْيَهُودِيَّةْ وَ مِنْ مَدِينَةْ الْقُدُسْ. وَ قُدْرَةْ اللهْ قَاعِدَةْ فَوْقَهْ أَشَانْ يِدَاوِي الْمَرْضَانِينْ. 
LUK.5.18	وَ رُجَالْ وَاحِدِينْ جَوْا. وَ هُمَّنْ شَايْلِينْ نَادُمْ مُكَرْسَحْ فِي سَرِيرَهْ. وَ دَوَّرَوْا يِنْدَسَّوْا بَيَّهْ دَاخَلْ وَ يُخُطُّوهْ قِدَّامْ عِيسَى. 
LUK.5.19	لَاكِنْ مَا قِدْرَوْا بِسَبَبْ النَّاسْ الْكَتِيرِينْ الْقَاعِدِينْ فِي الدَّرِبْ. وَ بَيْدَا رِكْبَوْا فِي رَاسْ الْبَيْت وَ قَدَّوْه بِفَوْق. وَ دَلَّوْا الْمَعْدُورْ بِسَرِيرَهْ فِي أُسْط النَّاسْ وَ خَطَّوْه قِدَّامْ عِيسَى. 
LUK.5.20	وَ عِيسَى شَافْ إِيمَانْهُمْ وَ حَجَّى لِلْمَعْدُورْ وَ قَالْ: يَا رَاجِلْ، أَنَا غَفَرْت لَيْك ذُنُوبَكْ.
LUK.5.21	وَ الْعُلَمَاءْ وَ الْفَرِيسِيِّينْ بَدَوْا يِحَجُّوا فِي قُلُوبْهُمْ وَ يُقُولُوا: هَايْ! دَا يَاتُو الْيِحَجِّي كَلَامْ مُشْرِكْ؟ مَا فِي إِنْسَانْ الْيَقْدَرْ يَغْفِرْ لِلنَّاسْ ذُنُوبْهُمْ إِلَّا اللهْ.
LUK.5.22	وَ عِيسَى عِرِفْ الْكَلَامْ الْفِي قُلُوبْهُمْ. وَ رَدَّ لَيْهُمْ وَ قَالْ: مَالَا عِنْدُكُو سُؤَالْ فِي قُلُوبْكُو؟ 
LUK.5.23	وَيْنُو الْهَيِّنْ نُقُولَهْ؟ نُقُولْ «غَفَرْت لَيْك ذُنُوبَكْ» وَلَّا نُقُولْ «قُمّ وَ رُوغْ»؟ 
LUK.5.24	وَ لَاكِنْ نِدَوْر إِنْتُو تَعَرْفُوا كَدَرْ أَنَا، إِبْن الْإِنْسَانْ، عِنْدِي قُدْرَةْ فِي الْأَرْض أَشَانْ نَغْفِرْ لِلنَّاسْ ذُنُوبْهُمْ.
LUK.5.24	وَ قَالْ لِلْمَعْدُورْ: قُمّ. شِيلْ سَرِيرَكْ وَ أَمْشِي بَيْتَكْ.
LUK.5.25	وَ عَجَلَةْ كَيْ الْمَعْدُورْ قَمَّ قِدَّامْهُمْ وَ شَالْ السَّرِيرْ الْأَوَّلْ رَاقِدْ فَوْقَهْ وَ مَشَى بَيْتَهْ. وَ فِي دَرْبَهْ، هو قَاعِدْ يَشْكُرْ اللهْ. 
LUK.5.26	وَ كُلُّهُمْ إسْتَغْرَبَوْا مَرَّةْ وَاحِدْ وَ قَمَّوْا يَشْكُرُوا اللهْ. وَ الْخَوْف كَرَبَاهُمْ وَ قَالَوْا: الْيَوْم شِفْنَا شَيْء عَجِيبْ.
LUK.5.27	وَ بَعَدَيْن عِيسَى مَرَقْ. وَ شَافْ نَادُمْ هَنَا الْجَمَارِكْ أُسْمَهْ لَاوِي
LUK.5.28	وَ خَلَاصْ لَاوِي خَلَّى كُلَّ شَيْء وَ قَمَّ تَابَعَهْ. 
LUK.5.29	وَ لَاوِي سَوَّى لَيَّهْ عَازُومَةْ كَبِيرَةْ فِي بَيْتَهْ. وَ فِي نَاسْ كَتِيرِينْ هَنَا الْجَمَارِكْ وَ بَتَّانْ نَاسْ آخَرِينْ الْمِثِلْهُمْ قَاعِدِينْ يَاكُلُوا مَعَايَهْ. 
LUK.5.30	وَ الْفَرِيسِيِّينْ وَ عُلَمَاهُمْ هَرَجَوْا تَلَامِيذْ عِيسَى. وَ قَالَوْا: مَالَا تَاكُلُوا مَعَ نَاسْ الْجَمَارِك وَ الْمُذْنِبِينْ؟
LUK.5.31	وَ عِيسَى رَدَّ لَيْهُمْ وَ قَالْ: النَّاسْ الطَّيِّبِينْ مَا حَوْجَانِينْ دَكْتَوْر، إِلَّا الْمَرْضَانِينْ بَسْ الْحَوْجَانِينْ. 
LUK.5.32	أَنَا مَا جِيتْ أَشَانْ نَنَادِي الصَّالِحِينْ لِلتَّوْبَةْ لَاكِنْ نِنَادِي الْمُذْنِبِينْ.
LUK.5.33	وَ قَالَوْا لَيَّهْ: تَلَامِيذْ يَحْيَى بُصُومُوا وَ بِصَلُّوا بِلْحَيْن. وَ تَلَامِيذْ الْفَرِيسِيِّينْ كُلَ بِسَوُّوا نَفْس الشَّيْء. لَاكِنْ تَلَامِيذَكْ إِنْتَ بَاكُلُوا وَ بَشَرْبَوْا.
LUK.5.34	وَ عِيسَى رَدَّ لَيْهُمْ وَ قَالْ: كَانْ نَاسْ قَاعِدِينْ فِي عِرِسْ وَ الْعَرِيسْ مَعَاهُمْ، تِدَوْرُوا هُمَّنْ يُصُومُوا وَلَّا؟ 
LUK.5.35	وَ لَاكِنْ يَوْم وَاحِدْ بَجِي، الْعَرِيسْ بَشِيلُوهْ مِنْهُمْ وَ فِي الْوَكِتْ دَاكْ، بُصُومُوا.
LUK.5.36	وَ بَتَّانْ هُو حَجَّى لَيْهُمْ بِمَثَلْ وَ قَالْ: مَا فِي نَادُمْ الْيَشْرُطْ قِطْعَةْ مِنْ خَلَقْ جَدِيدْ أَشَانْ يَرْقَعْ بَيْهَا خَلَقْ قَدِيمْ. وَ كَانْ يِسَوِّي مِثِلْ دَا، هُو يِتَلِّفْ الْخَلَقْ الْجَدِيدْ وَ الْقِطْعَةْ الشَّالَاهَا مِنْ الْجَدِيدْ مَا تِوَافِقْ مَعَ الْقَدِيمْ. 
LUK.5.37	وَ مَا فِي نَادُمْ يُصُبّ خَمَرْ جَدِيدْ فِي قِرْبَةْ قَدِيمَةْ. وَ كَانْ يِسَوِّي مِثِلْ دَا، الْخَمَرْ الْجَدِيدْ يُشُقّ الْقِرْبَةْ وَ الْخَمَرْ يِدَفِّقْ وَ الْقِرْبَةْ تَتْلَفْ. 
LUK.5.38	لَاكِنْ وَاجِبْ يُصُبُّوا خَمَرْ جَدِيدْ فِي قِرْبَةْ جَدِيدَةْ. 
LUK.5.39	وَ مَا فِي نَادُمْ الشِّرِبْ الْخَمَرْ الْقَدِيمْ يِدَوْر يَشْرَبْ الْجَدِيدْ لَاكِنْ هُو بُقُولْ الْقَدِيمْ بَسْ عَدِيلْ.
LUK.6.1	وَ يَوْم وَاحِدْ عِيسَى رَايِغْ فِي أُسْط الزِّرَاعَةْ. وَ دَا يَوْم السَّبِتْ الْهُو يَوْم الرَّاحَةْ لِلْيَهُودْ وَ الْخِدْمَةْ فَوْقَهْ حَرَامْ. وَ تَلَامِيذَهْ قَاعِدِينْ يَكْسَرَوْا مِنْ قَنَادِيلْ الْقَمَحْ وَ يَفُرْكُوهُمْ فِي إِيدَيْنهُمْ وَ يَاكُلُوهْ. 
LUK.6.2	لَاكِنْ فَرِيسِيِّينْ وَاحِدِينْ قَالَوْا: مَالَا إِنْتُو قَاعِدِينْ تِسَوُّوا الْخِدْمَةْ الْمَا حَلَالْ فِي يَوْم السَّبِتْ؟
LUK.6.3	وَ عِيسَى رَدَّ لَيْهُمْ وَ قَالْ: مَا قَرَيْتُوا الْكِتَابْ وَلَّا؟ نِسِيتُوا الشَّيْء الدَّاوُدْ وَ جَمَاعْتَهْ سَوَّوْه وَكِتْ الْجُوعْ سَوَّاهُمْ وَلَّا؟ 
LUK.6.4	هُو أَنْدَسَّ فِي بَيْت اللهْ وَ أَكَلْ الْخُبْزَةْ الْأَنْطَوْهَا النَّاسْ لِلهْ. وَ دَا مَا حَلَالْ لِأَيِّ نَادُمْ إِلَّا لِرُجَالْ الدِّينْ. وَ دَاوُدْ ذَاتَهْ أَكَلْ مِنْهَا وَ أَنْطَى لِجَمَاعْتَهْ كُلَ.
LUK.6.5	وَ عِيسَى قَالْ: إِبْن الْإِنْسَانْ هُو رَبّ يَوْم السَّبِتْ وَ أَنَا بَسْ هُو.
LUK.6.6	وَ فِي سَبِتْ آخَرْ عِيسَى أَنْدَسَّ فِي بَيْت الصَّلَاةْ وَ قَاعِدْ يِعَلِّمْ النَّاسْ. وَ فِي نَادُمْ وَاحِدْ إِيدَهْ الزَّيْنَةْ مَيْتَةْ. 
LUK.6.7	وَ الْفَرِيسِيِّينْ وَ الْعُلَمَاءْ فَاكِرِينْ لِعِيسَى أَشَانْ يِدَوْرُوا يَعَرْفُوا كَانْ هُو يِدَاوِي نَادُمْ فِي يَوْم السَّبِتْ. وَ فِي فِكِرْهُمْ، دَا يَبْقَى لَيْهُمْ فُرْصَةْ لِيُخُطُّوا فَوْقَهْ تُهْمَةْ. 
LUK.6.8	لَاكِنْ هُو عِرِفْ فِكِرْهُمْ. وَ حَجَّى لِلرَّاجِلْ الْإِيدَهْ مَيْتَةْ وَ قَالْ: قُمّ فَوْق قِدَّامْ النَّاسْ.
LUK.6.8	وَ الرَّاجِلْ قَمَّ وَ وِفِقْ قِدَّامْهُمْ.
LUK.6.9	وَ عِيسَى حَجَّى لَيْهُمْ وَ قَالْ: نَسْأَلْكُو شَيْء وَاحِدْ. شُنُو الْحَلَالْ فِي يَوْم السَّبِتْ؟ الْخَيْر وَلَّا الشَّرّ؟ حَلَالْ لَيْنَا نِنَجُّوا النَّاسْ وَلَّا نَهْلُكُوهُمْ؟
LUK.6.10	وَ عِيسَى أَلَّفَّتْ أَشَانْ يِشِيفْهُمْ كُلُّهُمْ فِي عُيُونْهُمْ. وَ حَجَّى لِلرَّاجِلْ و قَالْ: مِدّ إِيدَكْ.
LUK.6.10	وَ الرَّاجِلْ مَدَّاهَا وَ خَلَاصْ إِيدَهْ حِيَتْ. 
LUK.6.11	لَاكِنْ الْفَرِيسِيِّينْ وَ الْعُلَمَاءْ زِعِلَوْا زَعَلْ شَدِيدْ. وَ قَمَّوْا يِشَّاوَرَوْا أَمْبَيْنَاتْهُمْ فِي الشَّيْء الْيَقْدَرَوْا يِسَوُّوهْ لِعِيسَى.
LUK.6.12	وَ فِي الْوَكِتْ دَا، عِيسَى مَرَقْ وَ طَلَعْ فِي الْحَجَرْ أَشَانْ يِصَلِّي. وَ طُولْ اللَّيْل هُو قَاعِدْ يِصَلِّي لِلهْ. 
LUK.6.13	وَ وَكِتْ الْوَطَى أَصْبَحَتْ، هُو نَادَى تَلَامِيذَهْ وَ إِخْتَارْ مِنْهُمْ أَتْنَا عَشَرْ وَ جَعَلَاهُمْ رُسُلْ. 
LUK.6.14	وَ هُمَّنْ سِمْعَانْ الْعِيسَى سَمَّاهْ بُطْرُسْ وَ أَنْدَرَيَّسْ أَخُوهْ لِسِمْعَانْ وَ يَعْقُوبْ وَ يُوحَنَّا وَ فِلِبُّسْ وَ بَرْتُلْمَا 
LUK.6.15	وَ مَتَّى وَ تُومَا وَ يَعْقُوبْ وِلَيْد حَلْفَا وَ سِمْعَانْ الْبِنَادُوهْ الثَّاوْرِي 
LUK.6.16	وَ يَهُوذَا وِلَيْد يَعْقُوبْ وَ يَهُوذَا الْإِسْخَرِيَوْطِي الْبَعَدَيْن يُخُونْ عِيسَى. 
LUK.6.17	وَ هُو نَزَلْ مَعَاهُمْ مِنْ الْحَجَرْ وَ وِقِفْ فِي بَكَانْ وَسِيعْ. وَ تَلَامِيذْ كَتِيرِينْ قَاعِدِينْ مَعَايَهْ. وَ نَاسْ كَتِيرِينْ جَوْا مِنْ كُلَّ دَارْ الْيَهُودِيَّةْ وَ من الْقُدُسْ وَ مِنْ الْحِلَّالْ الْجَنْب الْبَحَرْ قَرِيبْ لِصُورْ وَ صَيْدَا. وَ النَّاسْ جَوْا لَيَّهْ أَشَانْ يَسْمَعَوْا كَلَامَهْ وَ هُو يِدَاوِي أَمْرَاضْهُمْ. 
LUK.6.18	وَ النَّاسْ الْعِنْدُهُمْ شَوَاطِينْ كُلَ، هُو دَاوَاهُمْ. 
LUK.6.19	وَ كُلَّ النَّاسْ يِدَوْرُوا يَلْمَسَوْه أَشَانْ الْقُدْرَةْ الْمَارْقَةْ مِنَّهْ تِدَاوِيهُمْ كُلُّهُمْ.
LUK.6.20	وَ رَفَعْ رَاسَهْ أَشَانْ يِشِيفْ تَلَامِيذَهْ وَ قَالْ: مَبْرُوكْ لَيْكُو إِنْتُو الْمَسَاكِينْ أَشَانْ مَمْلَكَةْ اللهْ هَنَاكُو. 
LUK.6.21	مَبْرُوكْ لَيْكُو إِنْتُو الْهَسَّعْ جِيعَانِينْ أَشَانْ بَعْدَيْن تَشْبَعَوْا. مَبْرُوكْ لَيْكُو إِنْتُو الْقَاعِدِينْ تَبْكُوا مِنْ النَّدَامَةْ أَشَانْ بَعْدَيْن تَضْحَكَوْا مِنْ الْفَرَحْ. 
LUK.6.22	مَبْرُوكْ لَيْكُو إِنْتُو كَانْ النَّاسْ يَكْرَهَوْكُو وَ يَابَوْكُو وَ يِعَيَّرَوْكُو وَ يِتَلُّفُوا أُسُمْكُو بِسَبَبِي أَنَا، إِبْن الْإِنْسَانْ. 
LUK.6.23	فِي الْيَوْم دَاكْ، إِنْبَسُطُوا وَ نَطُّطُوا مِنْ الْفَرْحَةْ أَشَانْ نُقُولْ لَيْكُو أَجُرْكُو فِي الْآخَرَةْ كَبِيرْ بِلْحَيْن. مَا تَنْسَوْا كَدَرْ أَوَّلْ جُدُودْهُمْ سَوَّوْا نَفْس الشَّيْء لِلْأَنْبِيَاءْ الْفَاتَوْا. 
LUK.6.24	لَاكِنْ الْعَذَابْ يَرْجَاكُو إِنْتُو سِيَادْ الْمَالْ أَشَانْ كُلَّ الرَّاحَةْ التَّلْقَوْهَا لِقِيتُوهَا خَلَاصْ. 
LUK.6.25	وَ الْعَذَابْ يَرْجَاكُو إِنْتُو الْهَسَّعْ شَبْعَانِينْ أَشَانْ بَعْدَيْن تَبْقَوْا جِيعَانِينْ. وَ الْعَذَابْ يَرْجَاكُو إِنْتُو الْقَاعِدِينْ تَضْحَكَوْا أَشَانْ بَعْدَيْن تَبْكُوا وَ تَحْزَنَوْا مِنْ النَّدَامَةْ. 
LUK.6.26	وَ الْعَذَابْ يَرْجَاكُو إِنْتُو كَانْ كُلَّ النَّاسْ يَشْكُرُوكُو. مَا تَنْسَوْا كَدَرْ زَمَانْ النَّاسْ شَكَرَوْهُمْ لِلْكَدَّابِينْ السَّوَّوْا نُفُوسْهُمْ أَنْبِيَاءْ.
LUK.6.27	وَ لَاكِنْ أَنَا نُقُولْ لَيْكُو إِنْتُو التَّسْمَعَوْا كَلَامِي، حِبُّوا عَدُوكُو وَ سَوُّوا الْخَيْر لِلنَّاسْ الْيَكْرَهَوْكُو. 
LUK.6.28	وَ بَارُكُوا النَّاسْ الْيَنْعَلَوْكُو وَ أَسْأَلَوْا اللهْ بِالْخَيْر فِي شَانْ النَّاسْ الْيِتَعُّبُوكُو. 
LUK.6.29	كَانْ نَادُمْ دَقَّاكْ فِي شِدِقَكْ الْوَاحِدَةْ أَنْطِيهْ الْآخَرَةْ كُلَ. وَ كَانْ نَادُمْ يِدَوْر يِشِيلْ جَلَابِيتَكْ، خَلَاصْ خَلِّيهْ يِشِيلْ جَوَّانِيتَكْ كُلَ. 
LUK.6.30	أَنْطِي لِأَيِّ نَادُمْ الْيَسْأَلْ مِنَّكْ شَيْء وَ النَّادُمْ الشَّالْ مِنَّكْ خُمَامَكْ مَا تَسْأَلَهْ مِنَّهْ. 
LUK.6.31	وَ سَوُّوا لِلنَّاسْ الشَّيْء الْإِنْتُو ذَاتْكُو تِدَوْرُوا النَّاسْ بِسَوُّوهْ لَيْكُو.
LUK.6.32	كَانْ تِحِبُّوا النَّاسْ الْبِحِبُّوكُو بَسْ، وَيْن الْخَيْر السَّوَّيْتُوهْ؟ الْمُذْنِبِينْ ذَاتْهُمْ بِرِيدُوا الْبِحِبُّوهُمْ. 
LUK.6.33	وَ كَانْ إِنْتُو تِسَوُّوا الْخَيْر لِلنَّاسْ الْيِسَوُّوا لَيْكُو الْخَيْر، وَيْن الْبَرَكَةْ؟ الْمُذْنِبِينْ بِسَوُّوا نَفْس الشَّيْء. 
LUK.6.34	وَ كَانْ تِدَيُّنُوا النَّاسْ الْفِي فِكِرْكُو بِقَبُّلُوا لَيْكُو قُرُسْكُو، وَيْن الْخَيْر السَّوَّيْتُوهْ؟ الْمُذْنِبِينْ ذَاتْهُمْ بِدَيُّنُوا أَخْوَانْهُمْ الْمُذْنِبِينْ الْبَقْدَرَوْا بِكَفُّوهُمْ. 
LUK.6.35	لَاكِنْ حِبُّوا عُدْوَانْكُو وَ سَوُّوا لَيْهُمْ الْخَيْر وَ دَيُّنُوهُمْ وَ مَا تَرْجَوْا مِنْهُمْ شَيْء وَ خَلَاصْ تَلْقَوْا أَجُرْ كَبِيرْ. وَ مِثِلْ دَا، تَبْقَوْا عِيَالْ اللهْ الْعَالِي. هُو بِسَوِّي زَيْن لِلنَّاسْ الْفَسْلِينْ الْمَا بَشْكُرُوهْ. 
LUK.6.36	أَرْحَمَوْا النَّاسْ مِثِلْ أَبُوكُو اللهْ رَحِيمْ لِلنَّاسْ.
LUK.6.37	مَا تُلُومُوا النَّاسْ أَشَانْ اللهْ مَا يُلُومْكُو إِنْتُو. مَا تَجْعَلَوْا النَّاسْ خَاطِيِينْ أَشَانْ اللهْ مَا يَجْعَلْكُو إِنْتُو خَاطِيِينْ. سَامُحُوا النَّاسْ وَ اللهْ يِسَامِحْكُو. 
LUK.6.38	أَنْطُوا لِلنَّاسْ وَ اللهْ يَنْطِيكُو. يَنْطِيكُو بِإِيدْ وَسِيعَةْ فِي إِيدَيْنكُو وَ يُكُونْ وَزِنْ عَدِيلْ وَ كَيَّالَةْ لَحَدِّي يِدَفِّقْ. اللهْ يِكِيلْ لَيْكُو بِنَفْس الْكَيَّالَةْ الْإِنْتُو تِكِيلُوا بَيْهَا لِلنَّاسْ.
LUK.6.39	وَ حَجَّى لَيْهُمْ بَتَّانْ بِمَثَلْ. و قَالْ: نَادُمْ عَمْيَانْ يَقْدَرْ يُقُودْ نَادُمْ عَمْيَانْ وَلَّا؟ كُلُّهُمْ مَا يَقَعَوْا فِي النُّقْرَةْ وَلَّا؟ 
LUK.6.40	التِّلْمِيذْ مَا أَكْبَرْ مِنْ سَيِّدَهْ لَاكِنْ وَكِتْ عَلَّمَهْ كُلَّ شَيْء، التِّلْمِيذْ يَبْقَى مِثِلْ سَيِّدَهْ. 
LUK.6.41	كِكَّيْف تِشِيفْ قَشَّايْ فِي عَيْن أَخُوكْ وَ لَاكِنْ مَا تِشِيفْ الْعُودْ الْكَبِيرْ الْقَاعِدْ فِي عَيْنَكْ إِنْتَ؟ 
LUK.6.42	وَلَّا كِكَّيْف تُقُولْ لِأَخُوكْ «خَلِّينِي نِسِلّ الْقَشَّايْ مِنْ عَيْنَكْ» وَ إِنْتَ ذَاتَكْ مَا شِفْت الْعُودْ قَاعِدْ فِي عَيْنَكْ؟ يَا مُنَافِقْ. أَوَّلْ كَيْ سِلّ الْعُودْ الفي عَيْنَكْ وَ مِثِلْ دَا تِشِيفْ عَدِيلْ وَ خَلَاصْ تَقْدَرْ تِسِلّ الْقَشَّايْ الْفِي عَيْن أَخُوكْ.
LUK.6.43	مَا فِي شَدَرَةْ عَدِيلَةْ التَّلْدَ عِيَالْ فَسْلِينْ وَ بَتَّانْ مَا فِي شَدَرَةْ فَسْلَةْ التَّلْدَ عِيَالْ عَدِيلِينْ. 
LUK.6.44	أَشَانْ النَّاسْ بَعَرْفُوا أَيِّ شَدَرَةْ مِنْ عِيَالْهَا. مَا بَلْقَوْا عِيَالْ جِمَّيْز فِي الشَّدَرَةْ الْعِنْدَهَا شَوْك وَ مَا بِلَقُّطُوا عِنَبْ مِنْ الضِّرَّيْسَةْ. 
LUK.6.45	الْقَلِبْ هُو مِثِلْ مَخَزَنْ. وَ النَّادُمْ الْعَدِيلْ يُضُمّ كَلَامْ عَدِيلْ فِي قَلْبَهْ وَ الْكَلَامْ الْيَمْرُقْ مِنَّهْ عَدِيلْ. وَ النَّادُمْ الْفَسِلْ يُضُمّ كَلَامْ فَسِلْ فِي قَلْبَهْ وَ الْكَلَامْ الْيَمْرُقْ مِنَّهْ فَسِلْ. أَشَانْ الشَّيْء الْقَلِبْ النَّادُمْ مَلَانْ بَيَّهْ، دَا بَسْ الْيَمْرُقْ مِنْ خَشْمَهْ وَكِتْ يِحَجِّي.
LUK.6.46	كِكَّيْف تِنَادُونِي «يَا سَيِّدْنَا، يَا سَيِّدْنَا» كَانْ مَا تِسَوُّوا الشَّيْء النُّقُولَهْ لَيْكُو؟ 
LUK.6.47	أَيِّ نَادُمْ الْيَجِي لَيِّ وَ يَسْمَعْ كَلَامِي وَ يِتَابِعَهْ، أَنَا نِأَوْرِيكُو هُو يِشَابِهْ شُنُو. 
LUK.6.48	هُو مِثِلْ نَادُمْ وَاحِدْ الْبَنَى بَيْت. أَوَّلْ نَكَتْ فِي التُّرَابْ أَشَانْ يُخُطّ أسَاسْ الْبَيْت فِي الْحَجَرْ الْقَاعِدْ تِحِتْ. وَ أَلْمِي الْوَادِي سَالْ وَ ضَرَبْ الْبَيْت وَ الْبَيْت مَا أَنْهَزَّ أَشَانْ هُو مَبْنِي عَدِيلْ. 
LUK.6.49	وَ لَاكِنْ النَّادُمْ الْيَسْمَعْ كَلَامِي وَ مَا يِطَبِّقَهْ هُو يَبْقَى مِثِلْ النَّادُمْ الْبَنَى بَيْتَهْ فِي التُّرَابْ بَلَا أَسَاسْ. وَ أَلْمِي الوَادِي ضَرَبَهْ وَ عَجَلَةْ كَيْ الْبَيْت وَقَعْ وَ تِلِفْ مَرَّةْ وَاحِدْ.
LUK.7.1	وَ بَعَدْ عِيسَى قَالْ كُلَّ الْكَلَامْ دَا لِلنَّاسْ، هُو مَشَى فِي حِلَّةْ كَفَرْ نَاحُومْ. 
LUK.7.2	فِي نَادُمْ أَجْنَبِي هِنَاكْ وَ هُو كَبِيرْ الْعَسْكَرْ الرَّوْمَانِيِّينْ. وَ هُو عِنْدَهْ عَبِدْ وَاحِدْ مَرْضَانْ وَ قَرِيبْ يُمُوتْ. وَ كَبِيرْ الْعَسْكَرْ يِرِيدَهْ لِعَبْدَهْ بِلْحَيْن. 
LUK.7.3	وَ وَكِتْ سِمِعْ خَبَرْ هَنَا عِيسَى، هُو رَسَّلْ لَيَّهْ نَاسْ مِنْ شُيُوخْ الْيَهُودْ أَشَانْ يَطُلْبُوا مِنَّهْ يَجِي يِدَاوِي عَبْدَهْ. 
LUK.7.4	وَ مَشَوْا لِعِيسَى وَ شَحَدَوْه بِلْحَيْن. وَ قَالَوْا: الْأَجْنَبِي دَا، هُو نَادُمْ عَدِيلْ بِلْحَيْن لَحَدِّي وَاجِبْ تِسَوِّي لَيَّهْ الشَّيْء الطَّلَبَهْ مِنَّكْ. 
LUK.7.5	هُو يِحِبّ شَعَبْنَا وَ بَنَى لَيْنَا بَيْت الصَّلَاةْ.
LUK.7.6	وَ عِيسَى مَشَى مَعَاهُمْ. وَ وَكِتْ هُو قَرَّبْ لِلْبَيْت، الْعَسْكَرِي رَسَّلْ لَيَّهْ رُفْقَانَهْ أَشَانْ يِحَجُّوا لَيَّهْ. وَ قَالَوْا: يَا سَيِّدْنَا، أَنْجَمَّ. مَا تِتَعِّبْ نَفْسَكْ. أَنَا مَا تَمَّيْت النَّادُمْ الْإِنْتَ تَدْخُلْ فِي بَيْتَهْ. 
LUK.7.7	أَشَانْ دَا بَسْ، أَنَا ذَاتِي خِجِلْت وَ مَا مَشَيْت لَيْك. وَ لَاكِنْ قُولْ كَلَامَكْ بَسْ وَ خَدَّامِي يَلْقَى الْعَافَيْ. 
LUK.7.8	نَعَرِفْ إِنْتَ تَقْدَرْ أَشَانْ أَنَا كُلَ عِنْدِي كَبِيرْ قَادِرْ مِنِّي الْجَعَلَانِي مَسْؤُولْ وَ أَشَانْ دَا، عِنْدِي قُدْرَةْ فَوْق الْعَسْكَرْ التِّحْتِي وَ كَانْ نُقُولْ لِوَاحِدْ «أَمْشِي»، هُو بَمْشِي. وَ كَانْ نُقُولْ لِنَادُمْ آخَرْ «تَعَالْ»، هُو بَجِي. وَ كَانْ نُقُولْ لِعَبْدِي «سَوِّي كَيْ»، هُو بِسَوِّيهْ.
LUK.7.9	وَ وَكِتْ عِيسَى سِمِعْ كَلَامَهْ، هُو الْعَجَّبْ بِلْحَيْن وَ أَنْلَفَتْ لِلنَّاسْ الْجَايِّينْ وَرَايَهْ وَ قَالْ: نُقُولْ لَيْكُو مَا لِقِيتْ نَادُمْ وَاحِدْ مِنْ بَنِي إِسْرَائِيلْ الْعِنْدَهْ إِيمَانْ شَدِيدْ مِثِلْ إِيمَانْ النَّادُمْ دَا. 
LUK.7.10	وَ خَلَاصْ وَكِتْ الْمُرَسَّلِينْ قَبَّلَوْا فِي الْبَيْت، شَافَوْا الْعَبِدْ لِقِي الْعَافَيْ.
LUK.7.11	وَ بَعَدَيْن عِيسَى مَشَى لِحِلَّةْ وَاحِدَةْ أُسُمْهَا نَايِنْ. وَ تَلَامِيذَهْ مَعَايَهْ وَ نَاسْ كَتِيرِينْ مَاشِينْ وَرَايَهْ. 
LUK.7.12	وَ وَكِتْ قَرَّبْ لِبَابْ الْحِلَّةْ، هُو شَافْ نَادُمْ مَيِّتْ وَ النَّاسْ مَاشِينْ يَدْفُنُوهْ. وَ الْمَيِّتْ هُو وِلَيْد وَاحِدْ فِي أَمَّهْ وَ الْمَرَةْ دِي رَاجِلْهَا مَيِّتْ. وَ نَاسْ كَتِيرِينْ مِنْ الْحِلَّةْ مَاشِينْ مَعَاهَا. 
LUK.7.13	وَ وَكِتْ الرَّبّ عِيسَى شَافَاهَا، قَلْبَهْ حَنَّ لَيْهَا وَ قَالْ: مَا تَبْكِي.
LUK.7.14	وَ مَشَى لِلْمَيِّتْ وَ لِمِسْ الْبَرَنْقَالْ وَ النَّاسْ الشَّايِلِنَّهْ وِقْفَوْا. وَ عِيسَى قَالْ: يَا وِلَيْدِي. نُقُولْ لَيْك قُمّ. 
LUK.7.15	وَ الْمَيِّتْ قَمَّ وَ حَجَّى. وَ عِيسَى أَنْطَاهْ لِأَمَّهْ. 
LUK.7.16	وَ الْخَوْف دَخَلْ لِكُلَّ النَّاسْ وَ هُمَّنْ مَجَّدَوْا اللهْ وَ قَالَوْا: نَبِي كَبِيرْ جَاءْ فِي أُسُطْنَا! اللهْ بَيَّنْ قُدُرْتَهْ لِشَعَبَهْ!
LUK.7.17	وَ فِي كُلَّ دَارْ الْيَهُودِيَّةْ وَ فِي كُلَّ الْبُلْدَانْ الْمُجَاوِرِينْ، النَّاسْ سِمْعَوْا خَبَرْ هَنَا الشَّيْء الْعِيسَى سَوَّاهْ.
LUK.7.18	وَ تَلَامِيذْ يَحْيَى مَشَوْا لِسَيِّدْهُمْ وَ أَوْرَوْه بِكُلَّ شَيْء الْعِيسَى قَاعِدْ يِسَوِّيهْ. 
LUK.7.19	وَ يَحْيَى نَادَى تَلَامِيذْ إِتْنَيْن وَ رَسَّلَاهُمْ لِلرَّبّ عِيسَى أَشَانْ يُقُولُوا لَيَّهْ: إِنْتَ النَّادُمْ الْيَجِي وَلَّا وَاجِبْ نَرْجَوْا نَادُمْ آخَرْ بَتَّانْ؟
LUK.7.20	وَ مَشَوْا لِعِيسَى وَ قَالَوْا: يَحْيَى الْمُغَطِّسْ رَسَّلَانَا أَشَانْ نَسْأَلَوْك «إِنْتَ النَّادُمْ الْبَجِي وَلَّا وَاجِبْ نَرْجَوْا نَادُمْ آخَرْ بَتَّانْ؟»
LUK.7.21	وَ فِي الْوَكِتْ دَا بَسْ، عِيسَى دَاوَى نَاسْ كَتِيرِينْ مِنْ الْمَرْضَانِينْ وَ التَّعْبَانِينْ وَ الْمُشَوْطِنِينْ. وَ فَتَّحْ عُيُونْ عَمْيَانِينْ كَتِيرِينْ. 
LUK.7.22	وَ عِيسَى رَدَّ لَيْهُمْ وَ قَالْ: أَمْشُوا وَ أَوْرُوا يَحْيَى بِكُلَّ شَيْء الشِّفْتُوهْ وَ سِمِعْتُوهْ. الْعَمْيَانِينْ قَاعِدِينْ بِشِيفُوا وَ الْعُرُجْ بُرُوغُوا وَ الْعِنْدُهُمْ بَرَصْ بَلْقَوْا الْعَافَيْ وَ الطَّرْشَانِينْ بَسْمَعَوْا وَ الْمَيْتِينْ بَبْعَثَوْا وَ الْمَسَاكِينْ قَاعِدِينْ بَسْمَعَوْا الْبِشَارَةْ. 
LUK.7.23	وَ مَبْرُوكْ لِلنَّادُمْ الْمَا بِشَكِّكْ فَوْقِي.
LUK.7.24	وَ وَكِتْ مُرَسَّلِينْ يَحْيَى مَاشِينْ، عِيسَى بَدَأْ يِحَجِّي فِي يَحْيَى لِلنَّاسْ الْقَاعِدِينْ مَعَايَهْ. وَ قَالْ: وَكِتْ يَحْيَى قَاعِدْ فِي الْكَدَادَةْ، إِنْتُو مَرَقْتُوا لَيَّهْ. وَ دَوَّرْتُوا تِشِيفُوا شُنُو؟ دَوَّرْتُوا تِشِيفُوا عَقَيْقَايْ بَسْ الرِّيحْ تِهِزَّهَا وَلَّا؟ 
LUK.7.25	كَانْ مَا كَيْ، دَوَّرْتُوا تِشِيفُوا شُنُو؟ نَادُمْ لَابِسْ خُلْقَانْ سَمْحِينْ وَلَّا؟ لَا. أَشَانْ النَّاسْ اللَّابِسِينْ خُلْقَانْ سَمْحِينْ وَ الْعَايْشِينْ فِي بَكَانْ حِلُو قَاعِدِينْ فِي قُصُورْ الْمُلُوكْ. 
LUK.7.26	زَيْن. مَرَقْتُوا أَشَانْ تِشِيفُوا شُنُو؟ أَشَانْ تِشِيفُوا نَبِي؟ أَيْوَى وَ نُقُولْ لَيْكُو شِفْتُوا نَادُمْ أَكْبَرْ مِنْ نَبِي. 
LUK.7.27	دَا بَسْ هُو الْبِسَبَبَهْ الْكِتَابْ بُقُولْ ﴿أَسْمَعَوْا، نَرَسِّلْ مَرْسُولِي قِدَّامَكْ وَ هُو يِعَدِّلْ لَيْك الدَّرِبْ﴾. 
LUK.7.28	وَ نُقُولْ لَيْكُو مَا فِي نَادُمْ مَوْلُودْ مِنْ مَرَةْ أَكْبَرْ مِنْ يَحْيَى الْمُغَطِّسْ. وَ لَاكِنْ النَّادُمْ الصَّغَيَّرْ فِي مَمْلَكَةْ اللهْ أَكْبَرْ مِنَّهْ.
LUK.7.29	وَ كُلَّ النَّاسْ سِمْعَوْا كَلَامْ يَحْيَى وَ مَعَاهُمْ نَاسْ الْجَمَارِكْ كُلَ. وَ تَابَوْا مِنْ ذُنُوبْهُمْ وَ خَلَّوْا يَحْيَى يِغَطِّسْهُمْ وَ مِثِلْ دَا، أَكَّدَوْا كَدَرْ فِكِرْ اللهْ عَدِيلْ. 
LUK.7.30	وَ لَاكِنْ الْفَرِيسِيِّينْ وَ عُلَمَاءْ التَّوْرَاةْ أَبَوْا مَا خَلَّوْا يَحْيَى يِغَطِّسْهُمْ. وَ بِمِثِلْ دَا، مَا قِبْلَوْا النِّيَّةْ الْاللهْ عِنْدَهْ لَيْهُمْ.
LUK.7.31	وَ نُقُولْ شُنُو فِي نَاسْ هنا الْوَكِتْ الْحَالِي دَا؟ بِشَابُهُوا شُنُو؟ هُمَّنْ مِثِلْ عِيَالْ دُقَاقْ لَامِّينْ فِي دَوْر وَ بِنَادُوا رُفْقَانْهُمْ وَ بُقُولُوا 
LUK.7.32	«أَنِحْنَ صَفَّقْنَا لَيْكُو وَ إِنْتُو مَا لِعِبْتُوا. أَنِحْنَ غَنَّيْنَا غِنَةْ هَنَا الْمَوْت وَ إِنْتُو مَا بَكَيْتُوا». 
LUK.7.33	أَشَانْ يَحْيَى الْمُغَطِّسْ جَاءْ لَيْكُو وَ هُو مَا بَاكُلْ أَكِلْ وَ مَا بَشْرَبْ خَمَرْ وَ قُلْتُوا هُو مُشَوْطِنْ. 
LUK.7.34	وَ بَعَدَيْن أَنَا، إِبْن الْإِنْسَانْ، جِيتْ لَيْكُو وَ أَنَا نَاكُلْ وَ نَشْرَبْ. وَ تُقُولُوا «هُو أَكَّالْ وَ سَكَّارِي وَ بِقِي رَفِيقْ لِنَاسْ الْجَمَارِكْ وَ الْمُذْنِبِينْ». 
LUK.7.35	لَاكِنْ ثَبَاتْ هَنَا فِكِرْ اللهْ يِنْشَافْ فِي كُلَّ عِيَالْ اللهْ.
LUK.7.36	وَ نَادُمْ وَاحِدْ مِنْ الْفَرِيسِيِّينْ عَزَمْ عِيسَى يَاكُلْ مَعَايَهْ. وَ عِيسَى دَخَلْ فِي بَيْت الْفَرِيسِي وَ أَنْتَكَى. 
LUK.7.37	وَ فِي مَرَةْ وَاحِدَةْ وَ هِي مُذْنِبَةْ مَعْرُوفَةْ فِي الْحِلَّةْ. وَ وَكِتْ هِي سِمْعَتْ كَدَرْ عِيسَى عَزَمَوْه فِي بَيْت الْفَرِيسِي، هِي قَمَّتْ شَالَتْ قَزَازَةْ هَنَا عِطِرْ وَ مَشَتْ. 
LUK.7.38	وَ وِقْفَتْ وَرَاءْ عِيسَى جَنْب رِجِلَيْنَهْ. وَ هِي قَاعِدَةْ تَبْكِي وَ بَدَتْ تِبِلّ رِجِلَيْنَهْ بِدُمُوعْهَا وَ تُقُشُّهُمْ بِشَعَرْهَا. وَ قَاعِدَةْ تِحِبّ رِجِلَيْنَهْ وَ تَمْسَحْ فَوْقهُمْ الْعِطِرْ. 
LUK.7.39	وَ الْفَرِيسِي الْعَزَمَهْ فِي بَيْتَهْ شَافْ الشَّيْء الْهِي قَاعِدَةْ تِسَوِّيهْ وَ فِي قَلْبَهْ قَالْ: كَانْ صَحِيحْ النَّادُمْ دَا نَبِي، أَكِيدْ هُو يَعَرِفْ الْمَرَةْ الْقَاعِدَةْ تِلَمِّسَهْ دِي يَاتِي وَ يَعَرِفْ حَالْهَا الشَّيْنَةْ أَشَانْ هِي مُذْنِبَةْ.
LUK.7.40	وَ عِيسَى رَدَّ لَيَّهْ وَ قَالْ: يَا سِمْعَانْ. نِدَوْر نُقُولْ لَيْك كَلَامْ وَاحِدْ.
LUK.7.40	وَ الْفَرِيسِي رَدَّ لَيَّهْ وَ قَالْ: نَعَمْ، يَا مُعَلِّمْ. تَفَضَّلْ حَجِّي.
LUK.7.41	وَ عِيسَى قَالْ: يَوْم مِنْ الْأَيَّامْ، فِي نَادُمْ وَاحِدْ الْيِدَيِّنْ النَّاسْ وَ عِنْدَهْ دَيْن فَوْق نَاسَيْن. وَ الْوَاحِدْ دَيْنَهْ خُمْسُمِيَّةْ دِينَارْ وَ التَّانِي دَيْنَهْ خَمْسِينْ دِينَارْ. 
LUK.7.42	مَا قِدْرَوْا يِكَفُّوهْ لَيَّهْ. وَ خَلَاصْ، هُو سَامَحَاهُمْ مَرَّةْ وَاحِدْ. وَ نَسْأَلَكْ يَاتُو مِنْ النَّاسَيْن دَوْل يِحِبَّهْ بِزِيَادَةْ؟
LUK.7.43	وَ سِمْعَانْ رَدَّ لَيَّهْ وَ قَالْ: فِي فِكْرِي أَنَا، نُقُولْ النَّادُمْ السَّامَحَوْا لَيَّهْ الدَّيْن الْكَتِيرْ يِحِبَّهْ بِزِيَادَةْ.
LUK.7.43	وَ عِيسَى قَالْ: فِكْرَكْ صَحِيحْ.
LUK.7.44	وَ عِيسَى أَنْلَفَتْ لِلْمَرَةْ وَ حَجَّى لِسِمْعَانْ وَ قَالْ: الْمَرَةْ دِي شِفْتَهَا وَلَّا؟ أَنَا دَخَلْت فِي بَيْتَكْ وَ إِنْتَ مَا أَنْطَيْتنِي أَلْمِي أَشَانْ نِغَسِّلْ رِجِلَيْنِي لَاكِنْ هِي بَلَّتْ رِجِلَيْنِي بِدُمُوعْهَا وَ قَشَّتْهُمْ بِشَعَرْهَا. 
LUK.7.45	وَ إِنْتَ مَا سَلَّمْتِنِي بِحُبّ وَ لَاكِنْ مِنْ أَنَا دَخَلْت فِي بَيْتَكْ هِي قَاعِدَةْ تِحِبّ رِجِلَيْنِي. 
LUK.7.46	وَ إِنْتَ مَا أَنْطَيْتنِي دِهِنْ أَشَانْ نَمْسَحْ بَيَّهْ رَاسِي لَاكِنْ هِي مَسَحَتْ عِطِرْ فِي رِجِلَيْنِي. 
LUK.7.47	وَ نُقُولْ لَيْك دَا يِوَصِّفْ كَدَرْ ذُنُوبْهَا الْكَتِيرِينْ سَامَحَوْهُمْ لَيْهَا. وَ أَشَانْ دَا، هِي تِحِبّ كَتِيرْ. لَاكِنْ النَّادُمْ السَّامَحَوْا لَيَّهْ شِيَّةْ يِحِبّ شِيَّةْ.
LUK.7.48	وَ عِيسَى قَالْ لَيْهَا: أَكِيدْ أَنَا سَامَحْت لَيْكِ ذُنُوبْكِ.
LUK.7.49	وَ النَّاسْ الْقَاعِدِينْ بَاكُلُوا مَعَايَهْ قَمَّوْا بُقُولُوا أَمْبَيْنَاتْهُمْ: هَايْ! دَا يَاتُو الْيِسَامِحْ الْمُذْنِبِينْ؟
LUK.7.50	وَ عِيسَى حَجَّى لِلْمَرَةْ بَتَّانْ وَ قَالْ: بِسَبَبْ إِيمَانْكِ نِجِيتِ. أَمْشِي بِالسَّلَامْ.
LUK.8.1	وَ بَعَدْ دَا، عِيسَى قَمَّ يُرُوغْ فِي الْمُدُنْ وَ الْحِلَّالْ. وَ قَاعِدْ يِبَلِّغْ النَّاسْ بِبِشَارَةْ مَمْلَكَةْ اللهْ. وَ الرُّسُلْ الْأَتْنَا عَشَرْ مَاشِينْ مَعَايَهْ. 
LUK.8.2	وَ مَعَايَهْ فِي عَوِينْ الْعِيسَى دَاوَاهِنْ. وَاحْدَاتْ أَوَّلْ مَرْضَانَاتْ وَ وَاحْدَاتْ أَوَّلْ مُشَوْطِنَاتْ مِثِلْ مَرِيَمْ الْمَجْدَلِيَّةْ الطَّرَدْ مِنْهَا سَبْعَةْ شَوَاطِينْ 
LUK.8.3	وَ جَانَةْ مَرَةْ خُوزَا وَكِيلْ هنا هِرُودُسْ الْمُحَافِظْ وَ سُوسَنَّةْ وَ عَوِينْ آخَرَاتْ كَتِيرَاتْ. وَ الْعَوِينْ دَيْل قَاعِدَاتْ يِسَاعِدَنْ جَمَاعَةْ عِيسَى مِنْ مَالْهِنْ حَلَالْهِنْ.
LUK.8.4	وَ الْجَمَاعَةْ بِقَوْا نَاسْ كَتِيرِينْ بِلْحَيْن. وَ النَّاسْ جَايِّينْ لَيَّهْ مِنْ أَيِّ حِلَّةْ وَ عِيسَى حَجَّى لَيْهُمْ بِمَثَلْ وَ قَالْ: 
LUK.8.5	يَوْم مِنْ الْأَيَّامْ، حَرَّاتِي وَاحِدْ مَرَقْ فِي الزَّرَعْ أَشَانْ يِتَيْرِبْ قَمِحْ. وَ وَكِتْ قَاعِدْ يِتَيْرِبْ تَيْرَابْ وَاحِدْ دَفَّقْ فِي الدَّرِبْ النَّاسْ يُرُوغُوا فَوْقَهْ. وَ النَّاسْ فَجَّخَوْه وَ الطَّيْر جَوْا أَكَلَوْه. 
LUK.8.6	وَ تَيْرَابْ وَاحِدْ دَفَّقْ فَوْق بَكَانْ حَجَرْ وَ الْبِزْرَةْ يِبْسَتْ أَشَانْ مَا لِقَتْ أَلْمِي. 
LUK.8.7	وَ تَيْرَابْ وَاحِدْ دَفَّقْ فِي أُسْط الشَّوْك وَ الشَّوْك قَمَّ سَوَا مَعَ الْبِزْرَةْ وَ خَنَقَاهَا. 
LUK.8.8	وَ تَيْرَابْ وَاحِدْ دَفَّقْ فِي التُّرَابْ الْعَدِيلْ وَ الْبِزْرَةْ قَمَّتْ وَ وِلْدَتْ عِيَالْ كَتِيرْ.
LUK.8.8	وَ كُلَّ قَنْدُولْ عِنْدَهْ مِيَةْ حَبَّةْ. وَ وَكِتْ قَالْ الْكَلَامْ دَا خَلَاصْ هُو نَادَى الْجَمَاعَةْ وَ قَالْ: أَيِّ نَادُمْ الْعِنْدَهْ أَدَانْ خَلِّي يَسْمَعْ.
LUK.8.9	وَ تَلَامِيذَهْ سَأَلَوْه فِي مَعَنَى هَنَا الْمَثَلْ دَا. 
LUK.8.10	وَ عِيسَى قَالْ: اللهْ أَنْطَاكُو إِذِنْ تَعَرْفُوا أَسْرَارْ مَمْلَكَةْ اللهْ لَاكِنْ نِحَجِّي لِلنَّاسْ الْآخَرِينْ بِأَمْثَالْ. وَ بِمِثِلْ دَا، عِنْدُهُمْ عُيُونْ وَ لَاكِنْ مَا بِشِيفُوا وَ بَسْمَعَوْا الْكَلَامْ وَ لَاكِنْ مَا بَفْهَمَوْه. 
LUK.8.11	وَ نِفَسِّرْ لَيْكُو الْمَثَلْ. التَّيْرَابْ يِمَثِّلْ كَلَامْ اللهْ. 
LUK.8.12	التَّيْرَابْ الدَّفَّقْ فِي الدَّرِبْ يِمَثِّلْ النَّاسْ الْيَسْمَعَوْا كَلَامْ اللهْ لَاكِنْ إِبْلِيسْ يَجِي يِشِيلَهْ مِنْ قُلُوبْهُمْ أَشَانْ مَا يِآمُنُوا وَ يَنْجَوْا. 
LUK.8.13	وَ التَّيْرَابْ الدَّفَّقْ فِي بَكَانْ حَجَرْ يِمَثِّلْ النَّاسْ الْيَسْمَعَوْا الْكَلَامْ وَ يَقْبَلَوْه بِفَرْحَةْ لَاكِنْ يِآمُنُوا وَكِتْ شِيَّةْ بَسْ. هُمَّنْ مِثِلْ بِزْرَةْ الْقَمَحْ الْمَا عِنْدَهَا عِرِقْ وَ يَمُرْقُوا مِنْ دَرِبْ اللهْ وَكِتْ الصُّعُوبَاتْ يِجَرُّبُوا إِيمَانْهُمْ. 
LUK.8.14	وَ التَّيْرَابْ الدَّفَّقْ فِي أُسْط الشَّوْك يِمَثِّلْ النَّاسْ الْيَسْمَعَوْا كَلَامْ اللهْ وَ يَمْشُوا فِي دَرِبْ اللهْ لَاكِنْ قُلُوبْهُمْ مَلَانِينْ بِالشَّيْء الْبُخُصّ الدُّنْيَا مِثِلْ هُمُومْهُمْ وَ الْمَالْ وَ الْحَلَا. وَ أَشَانْ دَا، مَا يَبْقَوْا قَوِيِّينْ فِي الْإِيمَانْ وَ كَلَامْ اللهْ مَا يَقْدَرْ يِكَمِّلْ فَوْقهُمْ خِدِمْتَهْ. 
LUK.8.15	وَ التَّيْرَابْ الْقَاعِدْ فِي التُّرَابْ الْعَدِيلْ يِمَثِّلْ النَّاسْ الْيَسْمَعَوْا كَلَامْ اللهْ وَ يَكُرْبُوهْ عَدِيلْ بِقَلِبْ عَدِيلْ وَ نِيَّةْ مُخْلِصَةْ. وَ يَصْبُرُوا وَ يِجِيبُوا نَتِيجَةْ عَدِيلَةْ.
LUK.8.16	وَ مَا في نَادُمْ يِوَلِّعْ فَانُوسْ وَ يِغَطِّيهْ بِمَاعُونْ وَ لَا يُخُطَّهْ تِحِتْ السَّرِيرْ. وَ لَاكِنْ يُخُطَّهْ فِي بَكَانْ فَوْق أَشَانْ النَّاسْ الْيَدْخُلُوا فِي الْبَيْت يِشِيفُوا الضَّيْء. 
LUK.8.17	كُلَّ شَيْء الْمُلَبَّدْ يِنْشَافْ وَ أَيِّ سِرّ يِنْعَرِفْ وَ يَجِي فِي الضَّيْء. 
LUK.8.18	أَشَانْ دَا، خُطُّوا بَالْكُو وَ أَسْمَعَوْا عَدِيلْ. أَكِيدْ النَّادُمْ الْكَرَبْ الْكَلَامْ عَدِيلْ اللهْ، يَنْطِيهْ زِيَادَةْ. وَ النَّادُمْ الْمَا كَرَبْ الْكَلَامْ عَدِيلْ اللهْ، يِشِيلْ مِنَّهْ الْكَلَامْ الْهُو بُقُولْ هُو كَرَبَهْ كُلَ.
LUK.8.19	وَ أَمّ عِيسَى وَ أَخْوَانَهْ جَوْا لَيَّهْ. دَوَّرَوْا يِشِيفُوهْ وَ لَاكِنْ مَا قِدْرَوْا يِقَرُّبُوا لَيَّهْ أَشَانْ كَتَرَةْ النَّاسْ سَدَّتْ لَيْهُمْ الدَّرِبْ. 
LUK.8.20	وَ النَّاسْ أَوْرَوْه وَ قَالَوْا: أَمَّكْ وَ أَخْوَانَكْ وَاقْفِينْ بَرَّا وَ بِدَوْرُوا بِشِيفُوكْ.
LUK.8.21	وَ هُو رَدَّ لَيْهُمْ وَ قَالْ: النَّاسْ الْيَسْمَعَوْا كَلَامْ اللهْ وَ يِتَابُعُوهْ هُمَّنْ بَسْ أَمِّي وَ أَخْوَانِي.
LUK.8.22	وَ يَوْم وَاحِدْ عِيسَى حَجَّى لِتَلَامِيذَهْ وَ قَالْ: تَعَالُوا نَقْطَعَوْا الْبَحَرْ.
LUK.8.22	وَ رِكِبْ فِي مَرْكَبَةْ مَعَ تَلَامِيذَهْ وَ مَشَوْا. 
LUK.8.23	وَ وَكِتْ مَاشِينْ، عِيسَى نَامْ فِي الْمَرْكَبَةْ. وَ رِيحْ شَدِيدَةْ بِلْحَيْن جَاتْ وَ سَاقَتْ فَوْق الْبَحَرْ وَ قَوَّمَتْ شَلَّالْ. وَ الْمَرْكَبَةْ قَاعِدَةْ تِنْمَلِئْ أَلْمِي وَ قَرِيبْ تَطْمُسْ. وَ بِقِي لَيْهُمْ قَاسِي بِلْحَيْن. 
LUK.8.24	وَ التَّلَامِيذْ مَشَوْا لِعِيسَى وَ قَوَّمَوْه مِنْ النَّوْم وَ قَالَوْا: يَا سَيِّدْنَا، يَا سَيِّدْنَا! أَنِحْنَ مُتْنَا!
LUK.8.24	وَ عِيسَى قَمَّ وَ كَشَّ لِلرِّيحْ وَ الشَّلَالْ الشَّدِيدْ وَ الرِّيحْ وَ الشَّلَّالْ وِقْفَوْا مَرَّةْ وَاحِدْ. وَ خَلَاصْ الْوَطَى بِقَتْ هَادِيَةْ. 
LUK.8.25	وَ حَجَّى لَيْهُمْ وَ قَالْ: وَيْن إِيمَانْكُو؟
LUK.8.25	وَ الْخَوْف دَخَلْ لَيْهُمْ وَ أَسْتَغْرَبَوْا بِلْحَيْن وَ قَالَوْا أَمْبَيْنَاتْهُمْ: دَا يَاتُو النَّادُمْ دَا، الْيَامُرْهُمْ لِلرِّيحْ وَ الْأَلْمِي كُلَ وَ يَسْمَعَوْا كَلَامَهْ؟
LUK.8.26	وَ خَلَاصْ، قَطَعَوْا الْبَحَرْ وَ وِصْلَوْا فِي دَارْ الْجَرَاسِيِّينْ الْقَاعِدَةْ مُقَابِلَةْ دَارْ الْجَلِيلْ. 
LUK.8.27	وَ وَكِتْ عِيسَى دَلَّى مِنْ الْمَرْكَبَةْ، نَادُمْ مِنْ الْحِلَّةْ جَاءْ لَاقَاهْ. وَ هُو مُشَوْطِنْ. وَ مِنْ وَكِتْ طَوِيلْ مَا لَابِسْ خَلَقْ وَ لَا سَاكِنْ فِي بَيْت. وَ هُو سَاكِنْ فِي الْقُبُورْ. 
LUK.8.28	وَ هُو شَافْ عِيسَى وَ عَاطْ وَ سَجَدْ قِدَّامَهْ. وَ بِحِسّ عَالِي هُو قَالْ: يَا عِيسَى إِبْن اللهْ الْعَالِي. تِدَوْر مِنِّي شُنُو؟ نَشْحَدَكْ مَا تِعَذِّبْنِي.
LUK.8.29	وَ قَالْ الْكَلَامْ دَا، أَشَانْ عِيسَى أَمَرَهْ لِلشَّيْطَانْ الْقَاعِدْ فَوْقَهْ أَشَانْ لِيَمْرُقْ مِنَّهْ. وَ النَّادُمْ دَا، الشَّيْطَانْ دَايْماً يَجِي فَوْقَهْ يَكُرْبَهْ. وَ أَوَّلْ رَبَطَوْه وَ جَنْزَرَوْه لَاكِنْ هُو قَطَعْ كُلَّ رُبَاطْ وَ الشَّيْطَانْ سَاقَهْ فِي الْخَلَاءْ.
LUK.8.30	وَ عِيسَى سَأَلَهْ وَ قَالْ: أُسْمَكْ يَاتُو؟
LUK.8.30	وَ هُو قَالْ: أَنَا أُسْمِي دَيْش.
LUK.8.30	وَ هُو قَالْ دَيْش أَشَانْ شَوَاطِينْ كَتِيرِينْ دَخَلَوْا فَوْقَهْ. 
LUK.8.31	وَ الشَّوَاطِينْ شَحَدَوْه لِعِيسَى أَشَانْ مَا يِرَسِّلْهُمْ فِي بَكَانْ الْعَذَابْ. 
LUK.8.32	وَ فِي طَرَفْ الْحَجَرْ دَا، خَنَازِيرْ كَتِيرِينْ قَاعِدِينْ بَسْرَحَوْا. وَ الشَّوَاطِينْ شَحَدَوْا عِيسَى أَشَانْ يِخَلِّيهُمْ يَدْخُلُوا فِي الْخَنَازِيرْ. وَ أَنْطَاهُمْ إِذِنْ. 
LUK.8.33	وَ الشَّوَاطِينْ مَرَقَوْا مِنْ النَّادُمْ وَ دَخَلَوْا فِي الْخَنَازِيرْ. وَ الْخَنَازِيرْ كُلُّهُمْ جَرَوْا مِنْ الْجُرُفْ وَ وَقَعَوْا فِي الْبَحَرْ وَ خَلَاصْ، الْأَلْمِي أَكَلَاهُمْ.
LUK.8.34	وَ وَكِتْ رُعْيَانْهُمْ شَافَوْا الشَّيْء الْبِقِي دَا، قَمَّوْا عَرَّدَوْا وَ أَوْرَوْا بَيَّهْ كُلَّ النَّاسْ الْفِي الْحِلَّةْ وَ فِي الزِّرَاعَةْ. 
LUK.8.35	وَ بِالْخَبَرْ دَا، النَّاسْ مَرَقَوْا مِنْ الْحِلَّةْ أَشَانْ يِشِيفُوا الشَّيْء الْبِقِي. وَ جَوْا لِعِيسَى وَ شَافَوْا النَّادُمْ الْمَرَقَوْا مِنَّهْ الشَّوَاطِينْ. وَ هُو قَاعِدْ تِحِتْ يَسْمَعْ كَلَامْ عِيسَى لَابِسْ خُلْقَانْ وَ عَقْلَهْ عَافَيْ. وَ خَافَوْا بِلْحَيْن. 
LUK.8.36	وَ النَّاسْ الشَّافَوْا الشَّيْء الْعِيسَى سَوَّاهْ، أَوْرَوْا النَّاسْ الْآخَرِينْ بِكِكَّيْف النَّادُمْ الْأَوَّلْ مُشَوْطِنْ لِقِي الْعَافَيْ. 
LUK.8.37	وَ كُلَّ نَاسْ هَنَا دَارْ الْجَرَاسِيِّينْ طَلَبَوْا مِنْ عِيسَى يِخَلِّيهُمْ أَشَانْ هُمَّنْ خَايْفِينْ خَوْف شَدِيدْ. وَ أَشَانْ دَا، هُو رِكِبْ فِي الْمَرْكَبَةْ وَ قَبَّلْ فِي دَارْ الْجَلِيلْ. 
LUK.8.38	وَ قُبَّالْ عِيسَى مَا يَمْشِي، النَّادُمْ الْمَرَقَوْا مِنَّهْ الشَّوَاطِينْ شَحَدَهْ لِعِيسَى أَشَانْ يَمْشِي مَعَايَهْ. لَاكِنْ عِيسَى رَسَّلَهْ فِي حِلِّتَهْ وَ قَالْ: 
LUK.8.39	قَبِّلْ فِي بَيْتَكْ وَ أَوْرِي النَّاسْ بِكُلَّ شَيْء الْاللهْ سَوَّاهْ لَيْك. وَ خَلَاصْ، قَمَّ فَاتْ وَ أَوْرَى كُلَّ نَاسْ حِلِّتَهْ بِكُلَّ شَيْء الْعِيسَى سَوَّاهْ لَيَّهْ.
LUK.8.40	وَ عِيسَى قَبَّلْ فِي دَارْ الْجَلِيلْ وَ كُلَّ النَّاسْ قَاعِدِينْ يَرْجَوْه وَ لَاقَوْه بِفَرَحْ. 
LUK.8.41	وَ نَادُمْ وَاحِدْ جَاءْ أُسْمَهْ جَايْرُسْ. وَ هُو مَسْؤُولْ فِي بَيْت الصَّلَاةْ. وَ هُو سَجَدْ قِدَّامْ عِيسَى وَ شَحَدَهْ بِلْحَيْن أَشَانْ يَجِي فِي بَيْتَهْ. 
LUK.8.42	عِنْدَهْ بِنَيَّةْ وَاحِدَةْ بَسْ عُمُرْهَا مِثِلْ أَتْنَا عَشَرْ سَنَةْ وَ هِي قَرِيبْ تُمُوتْ. وَ عِيسَى مَشَى مَعَايَهْ. وَ فِي نَاسْ كَتِيرِينْ فِي الدَّرِبْ لَحَدِّي قَاعِدِينْ يِعَصُّرُوهْ. 
LUK.8.43	وَ فِي أُسْط النَّاسْ فِيَهْ مَرَةْ تَعْبَانَةْ. وَ مِنْ أَتْنَا عَشَرْ سَنَةْ دَمّ بِدَفِّقْ مِنْهَا. وَ دَفَعَتْ كُلَّ مَالْهَا فِي دَكَاتِيرْ وَ مَا فِي نَادُمْ قِدِرْ يِدَاوِيهَا. 
LUK.8.44	وَ هِي جَاتْ وَرَاءْ عِيسَى وَ مَدَّتْ إِيدْهَا وَ لِمْسَتْ طَرَفْ خَلَقَهْ. وَ عَجَلَةْ كَيْ دَمَّهَا وِقِفْ. 
LUK.8.45	وَ عِيسَى قَالْ: يَاتُو اللِّمِسْنِي؟
LUK.8.45	وَ كُلَّ النَّاسْ نَكَرَوْا. وَ بُطْرُسْ قَالْ: سَيِّدْنَا، فِي نَاسْ كَتِيرِينْ مُحَوَّقِنَّكْ قَاعِدِينْ يِعَصُّرُوكْ.
LUK.8.46	وَ عِيسَى قَالْ: نَادُمْ وَاحِدْ لِمِسْنِي. نَعَرِفْ قُدْرَةْ مَرْقَتْ مِنِّي.
LUK.8.47	وَ خَلَاصْ الْمَرَةْ عِرْفَتْ كَدَرْ هِي مَا تَقْدَرْ تِلَبِّدْ نَفِسْهَا وَ جَاتْ لِعِيسَى وَ قَاعِدَةْ تَرْجِفْ مِنْ الْخَوْف. وَ سَجَدَتْ قِدَّامَهْ وَ بِكَلَامْ وَاضِحْ أَوْرَتْ عِيسَى قِدَّامْ كُلَّ النَّاسْ بِسَبَبْ لَمِّسِينْهَا وَ أَوْرَتَهْ بِكِكَّيْف هِي لِقَتْ الْعَافَيْ عَجَلَةْ.
LUK.8.48	وَ عِيسَى قَالْ لَيْهَا: يا بِنَيْتِي إِيمَانْكِ بَيِّ نَجَّاكِ. أَمْشِي بِالسَّلَامْ.
LUK.8.49	وَ وَكِتْ هُو قَاعِدْ يِحَجِّي لَيْهَا، نَادُمْ جَاءْ مِنْ بَيْت هَنَا الْمَسْؤُولْ وَ قَالْ: بِنَيْتَكْ مَاتَتْ خَلَاصْ. خَلِّي الْمُعَلِّمْ يِنْجَمَّ.
LUK.8.50	وَ لَاكِنْ عِيسَى سِمِعْ الْكَلَامْ دَا وَ حَجَّى لِلْمَسْؤُولْ وَ قَالْ: مَا تَخَافْ. آمِنْ بَيِّ بَسْ وَ هِي تَنْجَى.
LUK.8.51	وَ وَكِتْ عِيسَى وِصِلْ فِي بَيْت الْمَسْؤُولْ هُو مَا خَلَّى أَيِّ نَادُمْ يَدْخُلْ مَعَايَهْ دَاخَلْ إِلَّا بُطْرُسْ وَ يُوحَنَّا وَ يَعْقُوبْ وَ أَبُو الْبِنَيَّةْ وَ أَمَّهَا. 
LUK.8.52	وَ فِي الْبَيْت، كُلَّ النَّاسْ قَاعِدِينْ يَبْكُوا حَزْنَانِينْ لَيْهَا. وَ عِيسَى قَالْ لَيْهُمْ: مَا تَبْكُوا. هِي مَا مَاتَتْ. هِي نَايْمَةْ بَسْ.
LUK.8.53	وَ ضِحِكَوْا لَيَّهْ بِشَمَّاتَةْ أَشَانْ عِرِفَوْا هِي مَيْتَةْ. 
LUK.8.54	لَاكِنْ هُو كَرَبْ إِيدْهَا وَ حَجَّى لَيْهَا بِحِسّ قَوِي وَ قَالْ: قُمِّي يَا بِنَيْتِي.
LUK.8.55	وَ رُوحْهَا قَبَّلَتْ لَيْهَا وَ عَجَلَةْ كَيْ هِي قَمَّتْ. وَ عِيسَى أَمَرَاهُمْ أَشَانْ يَنْطُوهَا أَكِلْ. 
LUK.8.56	وَ وَالْدَيْنهَا أَسْتَغْرَبَوْا. وَ عِيسَى أَمَرَاهُمْ أَشَانْ مَا يِأَوْرُوا نَادُمْ بِالشَّيْء الْبِقِي دَا.
LUK.9.1	وَ عِيسَى نَادَى الرُّجَالْ الْأَتْنَا عَشَرْ الْجَعَلَاهُمْ رُسُلْ. وَ أَنْطَاهُمْ قُدْرَةْ أَشَانْ يَطُرْدُوا أَيِّ شَيْطَانْ وَ يِدَاوُوا الْمَرْضَانِينْ. 
LUK.9.2	وَ رَسَّلَاهُمْ لِيِبَشُّرُوا النَّاسْ بِمَمْلَكَةْ اللهْ وَ يِدَاوُوا الْمَرْضَانِينْ. 
LUK.9.3	وَ قَالْ لَيْهُمْ: مَا تِشِيلُوا مَعَاكُو زَادْ لِلسَّفَرْ وَ لَا عَصَاةْ وَ لَا مُخْلَايْ وَ لَا أَكِلْ وَ لَا قُرُسْ. وَ مَا تِشِيلُوا مَعَاكُو غِيَارْ. 
LUK.9.4	وَ أَيِّ بَيْت التِّدَلُّوا فَوْقَهْ، أَقْعُدُوا فَوْقَهْ لَحَدِّي تَمُرْقُوا مِنْ الْحِلَّةْ. 
LUK.9.5	وَ أَيِّ بَكَانْ الْمَا يَقْبَلَوْكُو فَوْقَهْ، أَمُرْقُوا مِنَّهْ وَ حِتُّوا الْعَجَاجْ مِنْ رِجِلَيْنكُو وَ دَا يَبْقَى فَوْقهُمْ شَهَادَةْ.
LUK.9.6	وَ خَلَاصْ، هُمَّنْ قَمَّوْا بُرُوغُوا فِي كُلَّ الْحِلَّالْ وَ بِبَلُّغُوا الْبِشَارَةْ فِي أَيِّ بَكَانْ وَ بِدَاوُوا الْمَرْضَانِينْ.
LUK.9.7	وَ هِرُودُسْ مُحَافِظْ دَارْ الْجَلِيلْ سِمِعْ خَبَرْ هَنَا كُلَ شَيْء الْعِيسَى قَاعِدْ يِسَوِّيهْ وَ هُو عَجَّبْ بِلْحَيْن. وَ نَاسْ وَاحِدِينْ قَاعِدِينْ بُقُولُوا يَحْيَى بَعَثْ مِنْ أُسْط الْمَيْتِينْ. 
LUK.9.8	وَ آخَرِينْ بُقُولُوا النَّبِي إِلِيَاسْ بَانْ وَ آخَرِينْ بَتَّانْ بُقُولُوا نَادُمْ مِنْ أَنْبِيَاءْ الزَّمَانْ بَعَثْ. 
LUK.9.9	وَ هِرُودُسْ قَالْ: يَحْيَى دَا، أَنَا قَطَعْت رَاسَهْ لَاكِنْ دَا يَاتُو السِّمِعْت فَوْقَهْ الْخَبَرْ الْمِثِلْ دَا؟
LUK.9.9	وَ دَوَّرْ يِشِيفْ عِيسَى.
LUK.9.10	وَ الرُّسُلْ قَبَّلَوْا وَ أَوْرَوْا عِيسَى بِكُلَّ شَيْء السَّوَّوْه. وَ عِيسَى شَالَاهُمْ مَعَايَهْ. وَ عِيسَى وَ تَلَامِيذَهْ قَمَّوْا مَشَوْا وِحَيْدهُمْ فِي حِلَّةْ أُسُمْهَا بَيْت صَيْدَا. 
LUK.9.11	وَ نَاسْ كَتِيرِينْ سِمْعَوْا الْخَبَرْ وَ مَشَوْا وَرَايَهْ. وَ هُو كَرَبَاهُمْ عَدِيلْ وَ حَجَّى لَيْهُمْ بِمَمْلَكَةْ اللهْ وَ دَاوَى أَيِّ نَادُمْ الْيِدَوْر هُو يِدَاوِيهْ.
LUK.9.12	وَ الْمَغَرِبْ قَرَّبْ وَ الرُّسُلْ الْأَتْنَا عَشَرْ جَوْا لَيَّهْ وَ قَالَوْا: خَلِّي النَّاسْ يَمْشُوا. خَلِّيهُمْ يِشِتُّوا فِي الْحِلَّالْ الْمُجَاوِرِينْ أَشَانْ يَلْقَوْا بَكَانْ يَرُقْدُوا فَوْقَهْ وَ يَلْقَوْا أَكِلْ. أَشَانْ الْبَكَانْ الْأَنِحْنَ قَاعِدِينْ فَوْقَهْ خَلَاءْ.
LUK.9.13	لَاكِنْ عِيسَى رَدَّ لَيْهُمْ وَ قَالْ: لَا. إِنْتُو بَسْ أَنْطُوهُمْ أَكِلْ.
LUK.9.13	وَ قَالَوْا: مَا عِنْدِنَا شَيْء إِلَّا خَمْسَةْ خُبْزَاتْ وَ حُوتْ إِتْنَيْن. وَلَّا تِدَوْر أَنِحْنَ نَمْشُوا نِبِيعُوا أَكِلْ لِكُلَّ النَّاسْ دَوْل؟
LUK.9.14	وَ فِي مَعَاهُمْ قَرِيبْ مِثِلْ خَمْسَةْ أَلِفْ رَاجِلْ.
LUK.9.14	وَ عِيسَى قَالْ لِتَلَامِيذَهْ: قَعُّدُوهُمْ خَمْسِينْ خَمْسِينْ.
LUK.9.15	وَ قَعَّدَوْا النَّاسْ مِثِلْ هُو قَالَهْ لَيْهُمْ. 
LUK.9.16	وَ عِيسَى شَالْ الْخُبْزَاتْ الْخَمْسَةْ وَ الْحُوتْ الْإِتْنَيْن. وَ رَفَعْ رَاسَهْ وَ شَافْ فَوْق فِي السَّمَاءْ. وَ شَكَرْ اللهْ وَ كَسَّرْ الْخُبْزَاتْ وَ الْحُوتْ وَ أَنْطَاهُمْ لِتَلَامِيذَهْ أَشَانْ يِقَسُّمُوهُمْ لِلنَّاسْ. 
LUK.9.17	وَ كُلَّ النَّاسْ أَكَلَوْا. وَ شِبْعَوْا لَحَدِّي فَضَّلَوْا. وَ التَّلَامِيذْ لَمَّوْا الْأَكِلْ الْفَضَّلْ وَ مَلَوْا بَيَّهْ أَتْنَا عَشَرْ قُفَّةْ.
LUK.9.18	وَ يَوْم وَاحِدْ، عِيسَى قَاعِدْ يِصَلِّي وِحَيْدَهْ. وَ تَلَامِيذَهْ مَعَايَهْ. وَ عِيسَى سَأَلَاهُمْ وَ قَالْ: النَّاسْ بُقُولُوا أَنَا يَاتُو؟
LUK.9.19	وَ رَدَّوْا لَيَّهْ وَ قَالَوْا: بُقُولُوا إِنْتَ يَحْيَى الْمُغَطِّسْ. لَاكِنْ نَاسْ آخَرِينْ بُقُولُوا إِنْتَ النَّبِي إِلِيَاسْ وَ آخَرِينْ بَتَّانْ بُقُولُوا كَدَرْ إِنْتَ نَادُمْ مِنْ أَنْبِيَاءْ الزَّمَانْ وَ بَعَثْت مِنْ أُسْط الْمَيْتِينْ.
LUK.9.20	وَ بَتَّانْ سَأَلَاهُمْ وَ قَالْ: وَ لَاكِنْ إِنْتُو تُقُولُوا شُنُو؟ تُقُولُوا أَنَا يَاتُو؟
LUK.9.20	وَ بُطْرُسْ رَدَّ لَيَّهْ وَ قَالْ: إِنْتَ الْمَسِيحْ وَ اللهْ رَسَّلَكْ.
LUK.9.21	لَاكِنْ عِيسَى أَمَرَاهُمْ أَشَانْ مَا يِأَوْرُوا أَيِّ نَادُمْ. 
LUK.9.22	وَ قَالْ: لَابُدَّ إِبْن الْإِنْسَانْ يَتْعَبْ تَعَبْ كَتِيرْ. الشُّيُوخْ وَ كُبَارَاتْ هَنَا رُجَالْ الدِّينْ وَ الْعُلَمَاء يَابَوْه. وَ إِبْن الْإِنْسَانْ يَكْتُلُوهْ وَ اللهْ يَبْعَثَهْ مِنْ أُسْط الْمَيْتِينْ فِي الْيَوْم التَّالِتْ.
LUK.9.23	وَ عِيسَى قَالْ لَيْهُمْ كُلُّهُمْ: كَانْ أَيِّ نَادُمْ يِدَوْر يِتَابِعْنِي، وَاجِبْ يِعَصِّرْ قَلْبَهْ وَ يِشِيلْ تَعَبْ الصَّلِيبْ كُلَّ مَا يَوْم وَ يِتَابِعْنِي لِلْمَوْت. 
LUK.9.24	وَ أَيِّ نَادُمْ الْيِدَوْر يِنَجِّي نَفْسَهْ، يِوَدِّرْ. وَ أَيِّ نَادُمْ الْيِوَدِّرْ نَفْسَهْ فِي شَانِي أنا، يَنْجَى. 
LUK.9.25	وَيْن الْفَايْدَةْ كَانْ نَادُمْ رِبِحْ كُلَّ الْمَالْ الْفِي الدُّنْيَا وَ لَاكِنْ وَدَّرْ نَفْسَهْ وَلَّا هِلِكْ؟ 
LUK.9.26	وَ أَيِّ نَادُمْ الْيَنْكُرْنِي بِسَبَبْ الْعَيْب الْيَلْقَاهْ مِنْ النَّاسْ، أَنَا إِبْن الْإِنْسَانْ، نَنْكُرَهْ وَكِتْ نِقَبِّلْ بِقُدُرْتِي الْمَجِيدَةْ وَ بِقُدْرَةْ مَجِيدَةْ هَنَا أَبُوي وَ مَلَائِكَةْ اللهْ. 
LUK.9.27	وَ نُقُولْ لَيْكُو الْحَقّ، فِي نَاسْ وَاحِدِينْ الْقَاعِدِينْ هِنِي الْمَا يُمُوتُوا قُبَّالْ مَا يِشِيفُوا مَمْلَكَةْ اللهْ.
LUK.9.28	وَ بَعَدْ قَرِيبْ تَمَانِي يَوْم مِنْ عِيسَى قَالْ الْكَلَامْ دَا، هُو طَلَعْ فِي رَاسْ حَجَرْ أَشَانْ يِصَلِّي. وَ شَالْ مَعَايَهْ بُطْرُسْ وَ يُوحَنَّا وَ يَعْقُوبْ. 
LUK.9.29	وَ وَكِتْ هُو قَاعِدْ يِصَلِّي، وِجْهَهْ أَلْغَيَّرْ قِدَّامْهُمْ وَ خَلَقَهْ بِقِي أَبْيَضْ كَرّ مِثِلْ نُورْ شَدِيدْ. 
LUK.9.30	وَ عَجَلَةْ كَيْ، نَاسَيْن بَانَوْا وَ بَدَوْا يِحَجُّوا مَعَايَهْ وَ هُمَّنْ النَّبِي مُوسَى وَ النَّبِي إِلِيَاسْ. 
LUK.9.31	وَ بَانَوْا فِي نُورْ مَجِيدْ وَ قَاعِدِينْ يِحَجُّوا لَيَّهْ بِمَرِقِينَهْ مِنْ الدُّنْيَا الْيِتَمِّمَهْ فِي مَدِينَةْ الْقُدُسْ.
LUK.9.32	وَ أَوَّلْ بُطْرُسْ وَ رُفْقَانَهْ دَوْل النَّوْم شَالَاهُمْ لَاكِنْ قَمَّوْا مِنْ النَّوْم وَ شَافَوْا عِيسَى فِي النُّورْ الْمَجِيدْ وَ الرُّجَالْ الْإِتْنَيْن الْوَاقْفِينْ مَعَايَهْ. 
LUK.9.33	وَ وَكِتْ الرُّجَالْ الْإِتْنَيْن دَوْل دَوَّرَوْا يِفَارُقُوا عِيسَى، بُطْرُسْ حَجَّى لَيَّهْ. وَ حَجَّى مَا فَكَّرْ فِي كَلَامَهْ. هُو قَالْ: سَيِّدْنَا، بِقِي لَيْنَا سَمَحْ كَدَرْ أَنَحْنَ قَاعِدِينْ هِنِي. خَلِّينَا نَبْنُوا لَقَادِيبْ تَلَاتَةْ، وَاحِدَةْ لَيْك وَ وَاحِدَةْ لِمُوسَى وَ وَاحِدَةْ لِإِلِيَاسْ.
LUK.9.34	وَ وَكِتْ قَاعِدْ يِحَجِّي الْكَلَامْ دَا، سَحَابَايْ وَاحِدَةْ جَاتْ فَوْقهُمْ وَ غَطَّتْهُمْ. وَ هُمَّنْ خَافَوْا بِلْحَيْن. 
LUK.9.35	وَ حِسّ مِنْ لُبّ السَّحَابَايْ أَنْسَمَعْ وَ قَالْ: دَا بَسْ إِبْنِي وَ أَنَا إِخْتِرْتَهْ. أَسْمَعَوْا كَلَامَهْ.
LUK.9.36	وَ وَكِتْ الْحِسّ دَا كَمَّلْ خَلَاصْ، شَافَوْا عِيسَى قَاعِدْ وِحَيْدَهْ. وَ تَلَامِيذَهْ قَعَدَوْا سَاكِتْ. وَ فِي الْوَكِتْ دَاكْ، مَا أَوْرَوْا نَادُمْ بِالشَّيْء الشَّافَوْه.
LUK.9.37	وَ أَمْبَاكِرْ دَلَّوْا مِنْ الْحَجَرْ وَ نَاسْ كَتِيرِينْ لَاقَوْهُمْ. 
LUK.9.38	وَ نَادُمْ وَاحِدْ فِي أُسْط النَّاسْ عَاطْ لِعِيسَى وَ قَالْ: يَا سَيِّدْنَا، نَشْحَدَكْ أَشَانْ تَجِي تِشِيفْ وِلَيْدِي. هُو وِلَيْدِي الْوَاحِدْ. آخَرْ مَا عِنْدِي. 
LUK.9.39	وَ فِي شَيْطَانْ وَاحِدْ الدَّايْماً يَكُرْبَهْ. عَجَلَةْ كَيْ يَجِي فَوْقَهْ وَ الْوِلَيْد يَصْرَخْ وَ أَمْ فِتْفِتْ تَرْمِيهْ لَحَدِّي رِغْوَةْ تَمْرُقْ مِنْ خَشْمَهْ. الشَّيْطَانْ مَا يِخَلِّيهْ، إِلَّا بِتَعِّبَهْ شَدِيدْ وَ قَاعِدْ يِعَذِّبَهْ بِلْحَيْن. 
LUK.9.40	وَ أَنَا شَحَدْت تَلَامِيذَكْ أَشَانْ يَطُرْدُوا مِنَّهْ الشَّيْطَانْ وَ لَاكِنْ هُمَّنْ مَا قِدْرَوْا.
LUK.9.41	وَ عِيسَى قَالْ: يَا النَّاسْ الْعُوجْ وَ مَا مُؤْمِنِينْ. كَمْ يَوْم وَاجِبْ نَقْعُدْ مَعَاكُو بَتَّانْ نَحْمَلْكُو؟ جِيبْ وِلَيْدَكْ هِنِي.
LUK.9.42	وَ وَكِتْ الْوِلَيْد قَاعِدْ يِقَرِّبْ لِعِيسَى، الشَّيْطَانْ رَمَاهْ تِحِتْ وَ سَوَّى لَيَّهْ أَمْ فِتْفِتْ. لَاكِنْ عِيسَى كَشَّ لِلشَّيْطَانْ وَ دَاوَى الْوِلَيْد وَ قَبَّلَهْ لِأَبُوهْ.
LUK.9.43	وَ كُلَّ النَّاسْ أَلْعَجَّبَوْا بِلْحَيْن وَ شَكَرَوْا قُدْرَةْ اللهْ الْمَجِيدَةْ. وَ لَاكِنْ وَكِتْ كُلَّ النَّاسْ قَاعِدِينْ يِحَجُّوا بِكُلَّ الْعَجَايِبْ الْعِيسَى قَاعِدْ يِسَوِّيهُمْ، هُو حَجَّى لِتَلَامِيذَهْ. 
LUK.9.44	وَ قَالْ: أَسْمَعَوْا كَلَامِي وَ أَكُرْبُوهْ فِي قُلُوبْكُو. بَعَدْ شِيَّةْ، اللهْ يِسَلِّمْ إِبْن الْإِنْسَانْ لِلنَّاسْ.
LUK.9.45	لَاكِنْ مَا فِهْمَوْا كَلَامَهْ. مَعَنَى كَلَامَهْ مُلَبَّدْ لَيْهُمْ لَحَدِّي مَا عِرِفَوْه. وَ مَا سَأَلَوْه أَشَانْ هُمَّنْ خَايْفِينْ.
LUK.9.46	وَ تَلَامِيذْ عِيسَى بَدَوْا يِلْغَالَطَوْا أَمْبَيْنَاتْهُمْ فِي يَاتُو مِنْهُمْ الْيَبْقَى الْكَبِيرْ. 
LUK.9.47	وَ عِيسَى عِرِفْ فِكِرْ قُلُوبْهُمْ وَ جَابْ لَيْهُمْ وِلَيْد صَغَيَّرْ وَ وَقَّفَهْ فِي جَنْبَهْ. 
LUK.9.48	وَ قَالْ لَيْهُمْ: النَّادُمْ الْيَقْبَلْ الْوِلَيْد دَا بِأُسْمِي، هُو يَقْبَلْنِي أَنَا. وَ الْيَقْبَلْنِي يَقْبَلْ الرَّسَّلَانِي. أَشَانْ النَّادُمْ الصَّغَيَّرْ مِنْكُو كُلُّكُو، هُو بَسْ الْكَبِيرْ.
LUK.9.49	وَ يُوحَنَّا رَدَّ لَيَّهْ وَ قَالْ: سَيِّدْنَا، شِفْنَا نَادُمْ وَاحِدْ الْقَاعِدْ يَطْرُدْ الشَّوَاطِينْ بِأُسْمَكْ. وَ دَوَّرْنَا نَدْحَرَوْه مِنَّهْ أَشَانْ هُو مَا قَاعِدْ يِتَابِعَكْ مَعَانَا.
LUK.9.50	وَ عِيسَى قَالْ: مَا تَدْحَرَوْه. أَشَانْ النَّادُمْ الْمَا يِدَاوِسْكُو هُو يِسَاعِدْكُو.
LUK.9.51	وَ الْوَكِتْ الْيِنْرَفِعْ فَوْقَهْ عِيسَى فِي السَّمَاءْ قَرَّبْ. وَ أَشَانْ دَا، هُو شَالْ قَرَارْ أَشَانْ يَمْشِي بِنِيَّةْ وَاحِدَةْ عَلَيْ مَدِينَةْ الْقُدُسْ. 
LUK.9.52	وَ رَسَّلْ مُرَسَّلِينْ قِدَّامَهْ أَشَانْ يِجَهُّزُوا لَيَّهْ. وَ دَخَلَوْا فِي حِلَّةْ وَاحِدَةْ وَ هِي حِلَّةْ هَنَا السَّامِرِيِّينْ. 
LUK.9.53	لَاكِنْ نَاسْهَا أَبَوْه لِعِيسَى أَشَانْ هُو مُوَجِّهْ لِمَدِينَةْ الْقُدُسْ. 
LUK.9.54	وَ وَكِتْ يَعْقُوبْ وَ يُوحَنَّا شَافَوْا كَدَرْ النَّاسْ دَوْل أَبَوْه لِعِيسَى، هُمَّنْ قَالَوْا: يَا سَيِّدْنَا، نِنَادُوا نَارْ تَنْزِلْ مِنْ السَّمَاءْ تَاكُلْهُمْ وَلَّا؟
LUK.9.55	لَاكِنْ عِيسَى أَنْلَفَتْ لَيْهُمْ وَ هَرَجَاهُمْ. 
LUK.9.56	وَ مَشَوْا فِي حِلَّةْ آخَرَةْ.
LUK.9.57	وَ وَكِتْ عِيسَى وَ جَمَاعْتَهْ مَاشِينْ فِي الدَّرِبْ نَادُمْ وَاحِدْ جَاءْ حَجَّى لَيَّهْ وَ قَالْ: نِتَابِعَكْ فِي أَيِّ بَكَانْ التَّمْشِي فَوْقَهْ.
LUK.9.58	وَ عِيسَى رَدَّ لَيَّهْ وَ قَالْ: الْبَعَشَوْم عِنْدَهْ نُقْرَةْ وَ الطَّيْر عِنْدَهْ عُشّ وَ لَاكِنْ إِبْن الْإِنْسَانْ مَا عِنْدَهْ بَكَانْ يَرْقُدْ فَوْقَهْ.
LUK.9.59	وَ عِيسَى نَادَى نَادُمْ آخَرْ وَ قَالْ: تَعَالْ تَابِعْنِي.
LUK.9.59	لَاكِنْ النَّادُمْ رَدَّ لَيَّهْ وَ قَالْ: سَيِّدْنَا، أَنْطِينِي إِذِنْ أَشَانْ نَدْفِنْ أَبُوِي قُبَّالْ مَا نِتَابِعَكْ.
LUK.9.60	وَ عِيسَى رَدَّ لَيَّهْ وَ قَالْ: خَلِّي الْمَيْتِينْ يَدْفُنُوا مَيْتِينْهُمْ. لَاكِنْ إِنْتَ دَا، أَمْشِي بَلِّغْ بِشَارَةْ هَنَا مَمْلَكَةْ اللهْ.
LUK.9.61	وَ بَتَّانْ نَادُمْ آخَرْ قَالْ: يَا السَّيِّدْ، أَنَا نِدَوْر نِتَابِعَكْ. لَاكِنْ أَوَّلْ أَنْطِينِي إِذِنْ أَشَانْ نِقَبِّلْ فِي بَيْتِي نِسَلِّمْ أَهَلِي قَبُلْ.
LUK.9.62	وَ عِيسَى قَالْ لَيَّهْ: كَانْ نَادُمْ بَدَأْ يَخْدِمْ بِالْحَرَّاتَةْ وَ يِشِيفْ وَرَايَهْ، هُو مَا جَاهِزْ لِمَمْلَكَةْ اللهْ.
LUK.10.1	وَ بَعْدَيْن الرَّبْ عِيسَى إِخْتَارْ مِنْ تَلَامِيذَهْ إِتْنَيْن وَ سَبْعِينْ نَادُمْ وَ رَسَّلَاهُمْ إِتْنَيْن إِتْنَيْن قِدَّامَهْ فِي أَيِّ بَكَانْ الْهُو يِدَوْر يَمْشِي فَوْقَهْ. 
LUK.10.2	وَ قَالْ لَيْهُمْ: النَّاسْ مِثِلْ زَرَعْ كَبِيرْ وَ غَلَّتَهْ نِجْضَتْ خَلَاصْ وَ لَاكِنْ الْيَخْدُمُوا فَوْقَهْ شِيَّةْ. أَشَانْ دَا، أَسْأَلَوْا سِيدْ الزَّرَعْ أَشَانْ يَرَسِّلْ خَدَّامِينَهْ يِلِمُّوا غَلَّتَهْ. 
LUK.10.3	وَ خَلَاصْ أَمْشُوا. نِرَسِّلْكُو فِي أُسُطْهُمْ وَ تَبْقَوْا مِثِلْ سُخْلَانْ فِي أُسْط الْمَرَافِعِينْ. 
LUK.10.4	وَ فِي الدَّرِبْ مَا تِشِيلُوا جُزْلَانْ وَ لَا مُخْلَايْ وَ لَا نَعَالْ. مَا تَقِيفُوا لِتِسَلُّمُوا أَيِّ نَادُمْ فِي الدَّرِبْ. 
LUK.10.5	وَ قُبَّالْ مَا تَدْخُلُوا فِي أَيِّ بَيْت، قُولُوا «خَلِّي السَّلَامْ يَجِي في الْبَيْت دَا». 
LUK.10.6	وَ كَانْ نَادُمْ الْيِرِيدْ السَّلَامْ قَاعِدْ فَوْقَهْ، سَلَامْكُو يَقْعُدْ فَوْقَهْ. لَاكِنْ كَانْ مَا فِي نَادُمْ الْيِرِيدْ السَّلَامْ، خَلُّوا سَلَامْكُو يِقَبِّلْ لَيْكُو. 
LUK.10.7	وَ أَقْعُدُوا فِي بَيْت وَاحِدْ وَ مَا تَمْشُوا فِي بَيْت آخَرْ. آكُلُوا وَ أَشَرْبَوا الشَّيْء الْيِضَيُّفُوكُو بَيَّهْ أَشَانْ أُجْرَةْ النَّادُمْ الْبَخْدِمْ وَاجْبَةْ لَيَّهْ. مَا تِحَوُّلُوا مِنْ بَيْت لِبَيْت فِي حِلَّةْ وَاحِدَةْ.
LUK.10.8	وَ كَانْ تَدْخُلُوا فِي أَيَّة حِلَّةْ وَ نَاسْهَا يَقْبَلَوْكُو، آكُلُوا الْأَكِلْ الْيِضَيُّفُوكُو بَيَّهْ 
LUK.10.9	وَ دَاوُوا الْمَرْضَانِينْ الْقَاعِدِينْ فَوْقهَا. وَ قُولُوا لَيْهُمْ «مَمْلَكَةْ اللهْ قَرَّبَتْ لَيْكُو». 
LUK.10.10	وَ لَاكِنْ كَانْ تَدْخَلَوْا فِي حِلَّةْ وَ نَاسْهَا مَا يَقْبَلَوْكُو أَمْشُوا فِي شَوَارِعْهَا وَ قُولُوا 
LUK.10.11	«عَجَاجْ حِلِّتْكُو الْمُلَصَّقْ فِي رِجِلَيْنَّا كُلَ، نِحِتُّوهْ مِنِّنَا وَ دَا شَهَادَتْنَا فَوْقكُو. لَاكِنْ أَعَرْفُوا مَمْلَكَةْ اللهْ قَرَّبَتْ لَيْكُو». 
LUK.10.12	نُقُولْ لَيْكُو الْعَذَابْ الْيَجِي فَوْق نَاسْ الْحِلَّةْ دِي فِي يَوْم الْحِسَابْ يَبْقَى زِيَادَةْ مِنْ الْعَذَابْ الْيَجِي فَوْق نَاسْ حِلَّةْ سَدُومْ
LUK.10.13	الْعَذَابْ يَرْجَاكِ، يَا حِلَّةْ كُورَزِينْ. الْعَذَابْ يَرْجَاكِ، يَا حِلَّةْ بَيْت صَيْدَا. كَانْ أَوَّلْ نَادُمْ سَوَّى الْعَجَايِبْ دَوْل فِي مُدُنْ صُورْ وَ صَيْدَا
LUK.10.14	أَيْوَى، الْعَذَابْ الْيَجِي فَوْق نَاسْكُو فِي يَوْم الْحِسَابْ يَبْقَى زِيَادَةْ مِنْ الْعَذَابْ الْيَجِي فَوْق نَاسْ صُورْ وَ صَيْدَا. 
LUK.10.15	وَ إِنْتِ حِلَّةْ كَفَرْ نَاحُومْ، فِي فِكِرْكِ تَرْفَعِي رَاسْكِ لَحَدِّي السَّمَاءْ وَلَّا؟ بِالْعَكْس تِنْرَمِي فِي جَهَنَّمْ.
LUK.10.16	وَ عِيسَى قَالْ لِلْمُبَشِّرِينْ: أَيِّ نَادُمْ السِّمِعْ كَلَامْكُو، سِمِعْ كَلَامِي. وَ الْأَبَاكُو، أَبَانِي. وَ الْأَبَانِي، أَبَى اللهْ الرَّسَلَانِي.
LUK.10.17	وَ الْمُبَشِّرِينْ الْإِتْنَينْ وَ سَبْعِينْ الْعِيسَى رَسَّلَاهُمْ قَبَّلَوْا لَيَّهْ فَرْحَانِينْ بِلْحَيْن. وَ قَالَوْا: يَا سَيِّدْنَا. الشَّوَاطِينْ ذَاتْهُمْ يَسْمَعَوْا كَلَامْنَا كَانْ أَمَرْنَاهُمْ بِأُسْمَكْ إِنْتَ.
LUK.10.18	وَ عِيسَى قَالْ لَيْهُمْ: أَيْوَى، وَكِتْ إِنْتُو قَاعِدِينْ بِالْخِدْمَةْ دِي، أَنَا شِفْت الشَّيْطَانْ يَقَعْ عَجَلَةْ مِثِلْ سَوْط يَقَعْ مِنْ السَّمَاءْ. 
LUK.10.19	أَنَا أَنْطَيْتكُو قُدْرَةْ أَشَانْ تِفَجُّخُوا الدَّبِيبْ وَ الْعَقَارِبْ. وَ أَنْطَيْتكُو قُدْرَةْ لَحَدِّي تِنَّصْرُوا فَوْق كُلَّ قُدْرَةْ إِبْلِيسْ عَدُونَا. مَا فِي شَيْء الْيِتَعِّبْكُو. 
LUK.10.20	صَحِيحْ الشَّوَاطِينْ يَسْمَعَوْا كَلَامْكُو لَاكِنْ مَا تَفْرَحَوْا بِالْكَلَامْ دَا. أَخَيْر تَفْرَحَوْا كَدَرْ اللهْ سَجَّلْ أَسَامَيْكُو فِي كِتَابَهْ فِي السَّمَاءْ.
LUK.10.21	وَ فِي الْوَكِتْ دَا، عِيسَى مَلَانْ بِالرُّوحْ الْقُدُّوسْ وَ فَرْحَانْ بِلْحَيْن. وَ قَالْ: شُكْراً، يَا أَبُوِي رَبّ السَّمَاوَاتْ وَ الْأَرْض، أَشَانْ إِنْتَ لَبَّدْت كَلَامَكْ دَا مِنْ الْفَاهِمِينْ وَ مِنْ الْعُلَمَاء وَ وَصَّفْتَهْ لِلنَّاسْ الْجَاهِلِينْ مَرَّةْ وَاحِدْ. أَيْوَى، يَا أَبُوِي، أَشَانْ دَا بَسْ الشَّيْء الْإِنْتَ رَاضِى بَيَّهْ. 
LUK.10.22	أَبُوِي اللهْ وَكَّلَانِي بِكُلَّ شَيْء. مَا فِي نَادُمْ الْيَعَرِفْ إِبْن اللهْ. إِلَّا أَبُوهْ يَعَرْفَهْ. وَ مَا فِي نَادُمْ الْيَعَرِفْ اللهْ إِلَّا إِبْن اللهْ وَ النَّادُمْ الْإِبْن اللهْ يِدَوْر يِوَصِّفْ لَيَّهْ أَبُوهْ.
LUK.10.23	وَ أَنْلَفَتْ لِتَلَامِيذَهْ وَ حَجَّى لَيْهُمْ وِحَيْدهُمْ وَ قَالْ: مَبْرُوكْ لَيْكُو إِنْتُو فِي شَانْ الشَّيْء الْإِنْتُو تِشِيفُوهْ. 
LUK.10.24	أَشَانْ نُقُولْ لَيْكُو نَاسْ كَتِيرِينْ مِنْ الْأَنْبِيَاءْ وَ الْمُلُوكْ دَوَّرَوْا بِلْحَيْن يِشِيفُوا الشَّيْء الْإِنْتُو قَاعِدِينْ تِشِيفُوهْ لَاكِنْ مَا شَافَوْه. وَ دَوَّرَوْا يَسْمَعَوْا الْكَلَامْ الْإِنْتُو قَاعِدِينْ تَسْمَعَوْه وَ مَا سِمْعَوْه.
LUK.10.25	وَ نَادُمْ وَاحِدْ قَمَّ أَشَانْ يِجَرِّبْ عِيسَى وَ هُو عَالِمْ التَّوْرَاةْ وَ قَالْ: يَا سَيِّدْنَا، شُنُو الشَّيْء الْوَاجِبْ نِسَوِّيهْ لِنَوْرِثْ الْحَيَاةْ الْأَبَدِيَّةْ؟
LUK.10.26	وَ عِيسَى قَالْ لَيَّهْ: شُنُو الْمَكْتُوبْ فِي التَّوْرَاةْ؟ قَرَيْت فَوْقَهْ شُنُو؟
LUK.10.27	وَ الْعَالِمْ رَدَّ لَيَّهْ وَ قَالْ: الْكِتَابْ بُقُولْ ﴿وَاجِبْ تِحِبّ رَبَّكْ اللهْ بِكُلَّ قَلْبَكْ وَ كُلَّ نَفْسَكْ وَ كُلَّ قُدُرْتَكْ وَ كُلَّ فِكْرَكْ﴾ وَ بَتَّانْ ﴿حِبّ أَخُوكْ مِثِلْ تِحِبّ نَفْسَكْ﴾.
LUK.10.28	وَ عِيسَى قَالْ: كَلَامَكْ صَحِيحْ. سَوِّي مِثِلْ قُلْتَهْ وَ تَحْيَا.
LUK.10.29	وَ لَاكِنْ الْعَالِمْ عِنْدَهْ عَيْب وَ دَوَّرْ يِوَصِّفْ سُؤَالَهْ مَا بَاطِلْ. وَ قَالْ: وَ يَاتُو مِنْ النَّاسْ أَخُوِي؟
LUK.10.30	وَ عِيسَى رَدَّ لَيَّهْ وَ قَالْ: يَوْم مِنْ الْأَيَّامْ، نَادُمْ وَاحِدْ مَاشِي مِنْ مَدِينَةْ الْقُدُسْ لِحِلَّةْ أَرِيحَا. وَ عَجَلَةْ كَيْ، رَبَّاطِينْ الدُّرُوبْ قَمَّوْا هَجَمَوْه. دَقَّوْه وَ سَلَّبَوْه وَ فَاتَوْا. وَ خَلَّوْه مَجْرُوحْ أَمْبَيْن الْحَيَاةْ و الْمَوْت. 
LUK.10.31	وَ بَعَدَيْن فِي نَادُمْ وَاحِدْ مَاشِي فِي الدَّرِبْ دَا وَ هُو رَاجِلْ دِينْ. وَ وَكِتْ هُو شَافْ النَّادُمْ التَّعْبَانْ، هُو بَارَاهْ وَ فَاتْ قِدَّامْ. 
LUK.10.32	وَ نَادُمْ آخَرْ جَاءْ وَ هُو مِنْ النَّاسْ الْبَخَدْمُوا فِي بَيْت اللهْ. هُو جَاءْ فِي الْبَكَانْ دَا وَ شَافْ التَّعْبَانْ وَ هُو كُلَ بَارَاهْ وَ فَاتْ قِدَّامْ. 
LUK.10.33	لَاكِنْ مُسَافِرْ وَاحِدْ جَاءْ فِي الْبَكَانْ النَّادُمْ قَاعِدْ فَوْقَهْ دَا وَ هُو مِنْ السَّامِرِيِّينْ. وَ الْأَجْنَبِي دَا شَافَهْ وَ حَنَّ فَوْقَهْ. 
LUK.10.34	وَ مَشَى لَيَّهْ وَ صَبَّ دِهِنْ وَ خَمَرْ فِي عَوَاوِيرَهْ وَ رَبَطَاهُمْ وَ رَكَّبَهْ فِي حُمَارَهْ. وَ وَدَّاهْ فِي بَيْت هَنَا ضِيْفَانْ وَ رَيَّسَهْ. 
LUK.10.35	وَ أَمْبَاكِرْ هُو مَرَقْ قُرُسْ مِنْ جُزْلَانَهْ وَ أَنْطَاهْ لِسِيدْ الْبَيْت وَ قَالْ لَيَّهْ: رَيِّسَهْ وَ كَانْ خِسِرْت زِيَادَةْ نَنْطِيكْ وَكِتْ نِقَبِّلْ لَيْك.
LUK.10.36	وَ عِيسَى سَأَلْ الْعَالِمْ وَ قَالْ: مِنْ النَّاسْ التَّلَاتَةْ دَوْل، يَاتُو السَّوَّى نَفْسَهْ أَخُو لِلنَّادُمْ الرَّبَّاطِينْ الدُّرُوبْ هَجَمَوْه؟
LUK.10.37	وَ الْعَالِمْ رَدَّ لَيَّهْ وَ قَالْ: النَّادُمْ السَّوَّى لَيَّهْ الرَّحْمَةْ.
LUK.10.37	وَ خَلَاصْ، عِيسَى قَالْ لَيَّهْ: قُمّ سَوِّي نَفْس الشَّيْء مِثْلَهْ.
LUK.10.38	وَ عِيسَى وَ جَمَاعْتَهْ مَاشِينْ قِدَّامْ وَ دَخَلَوْا فِي حِلَّةْ وَاحِدَةْ. وَ فِي مَرَةْ أُسُمْهَا مَرْثَةْ وَ هِي فَضَّلَتْهُمْ فِي بَيْتهَا. 
LUK.10.39	وَ عِنْدَهَا أَخُتْ أُسُمْهَا مَرِيَمْ. وَ مَرِيَمْ قَعَدَتْ قَرِيبْ لِلرَّبّ عِيسَى أَشَانْ تَسْمَعْ تَعْلِيمَهْ. 
LUK.10.40	لَاكِنْ مَرْثَةْ قَاعِدَةْ تَخْدِمْ لَيْهُمْ وَ هِي مَشْغُولَةْ بِلْحَيْن وَ مَا تَقْدَرْ تَسْمَعْ كَلَامَهْ. وَ مَشَتْ لِعِيسَى وَ قَالَتْ: يَا سَيِّدْنَا، أَخْتِي دِي خَلَّتْنِي نِسَوِّي كُلَّ الْخِدْمَةْ دِي وِحَيْدِي. دَا عَدِيلْ وَلَّا؟ خَلَاصْ، قُولْ لَيْهَا خَلِّي تِعَاوِنِّي.
LUK.10.41	لَاكِنْ الرَّبّ عِيسَى رَدَّ لَيْهَا وَ قَالْ: مَرْثَةْ، يَا مَرْثَةْ. إِنْتِ دِي قَلِبْكِ مُعَلَّقْ وَ إِنْتِ تِهِمِّي لِشَغَلَةْ كَتِيرَةْ. 
LUK.10.42	شَيْء وَاحِدْ بَسْ وَاجِبْ وَ مَرِيَمْ عَزَّلَتْ الشَّيْء الْعَدِيلْ. وَ مَا يِنْرَفِعْ مِنْهَا.
LUK.11.1	وَ عِيسَى قَاعِدْ يِصَلِّي فِي بَكَانْ وَاحِدْ. وَ وَكِتْ هُو كَمَّلْ صَلَاتَهْ، نَادُمْ مِنْ تَلَامِيذَهْ حَجَّى لَيَّهْ وَ قَالْ: سَيِّدْنَا، عَلِّمْنَا نِصَلُّوا مِثِلْ يَحْيَى عَلَّمْ تَلَامِيذَهْ يِصَلُّوا. 
LUK.11.2	وَ عِيسَى قَالْ لَيْهُمْ: وَكِتْ تِصَلُّوا، قُولُوا «يَا أَبُونَا، مَجِّدْ أُسْمَكْ الْقُدُوسْ. خَلِّي مَمْلَكَتَكْ تَجِي. 
LUK.11.3	أَنْطِينَا كُلَّ مَا يَوْم الْأَكِلْ الْيِتِمِّنَا. 
LUK.11.4	سَامِحْ لَيْنَا ذُنُوبْنَا مِثِلْ أَنِحْنَ سَامَحْنَا كُلَّ النَّاسْ الْخِطَوْا فَوْقنَا. مَا تِوَدِّينَا فِي الْبَكَانْ الْيِجَرِّبْ إِيمَانَّا».
LUK.11.5	وَ عِيسَى حَجَّى لَيْهُمْ بِمَثَلْ وَ قَالْ: نَسْأَلْكُو شَيْء وَاحِدْ. كَانْ نَادُمْ مِنْكُو عِنْدَهْ رَفِيقْ وَ هُو يَمْشِي لَيَّهْ فِي لُبّ اللَّيْل وَ يِنَادِيهْ وَ يُقُولْ «يَا أَخُوِي، أَنْطِينِي تَلَاتَةْ خُبْزَةْ. 
LUK.11.6	نِدَوْرَهْ أَشَانْ رَفِيقْ وَاحِدْ مُسَافِرْ جَانِي وَ مَا عِنْدِي شَيْء نِضَيِّفَهْ بَيَّهْ». 
LUK.11.7	هَلْ أَخُوكْ السَّأَلْتَهْ دَا يُرُدّ لَيْك مِنْ دَاخَلْ وَ يُقُولْ «خَلِّينِي نُنُومْ. البَّابْ مَسْدُودْ وَ عِيَالِي مَعَايِ نَايْمِينْ. مَا نَقْدَرْ نُقُمّ لَيْك وَ لَا نَنْطِيكْ شَيْء». دَا يَبْقَى وَلَّا؟ 
LUK.11.8	وَ نُقُولْ لَيْكُو كَانْ أَخُوكْ دَا مَا يِدَوْر يُقُمّ يَنْطِيكْ شَيْء فِي شَانْ إِنْتَ رَفِيقَهْ كُلَ، أَكِيدْ هُو يُقُمّ يَنْطِيكْ كُلَّ شَيْء التِّدَوْرَهْ فِي شَانْ الْعَيْب مَا يَجِي فَوْقَهْ.
LUK.11.9	وَ نُقُولْ لَيْكُو أَسْأَلَوْا مِنْ اللهْ وَ هُو يَنْطِيكُو. فَتُّشُوا وَ تَلْقَوْا. دُقُّوا بَابْ هَنَا اللهْ وَ يِنْفَتِحْ لَيْكُو. 
LUK.11.10	أَشَانْ كُلَّ نَادُمْ الْبَسْأَلْ دَا، اللهْ بَنْطِي لَيَّهْ. وَ أَيِّ نَادُمْ الْبِفَتِّشْ، بَلْقَى. وَ أَيِّ نَادُمْ الْبُدُقّ بَابْ اللهْ، الْبَابْ بِنْفَتِحْ لَيَّهْ. 
LUK.11.11	وَ كَانْ نَادُمْ مِنْكُو أَبُو عِيَالْ وَ وِلَيْدَهْ يَطْلُبْ مِنَّهْ حُوتَايْ، يَنْطِيهْ دَابِي فِي بَدَلْ الْحُوتَايْ وَلَّا؟ 
LUK.11.12	وَلَّا كَانْ يَطْلُبْ مِنَّهْ بَيْض جِدَادْ، يَنْطِيهْ عَقْرَبْ وَلَّا؟ أَبَداً. 
LUK.11.13	صَحِيحْ إِنْتُو مُذْنِبِينْ وَ لَاكِنْ تَعَرْفُوا كِكَّيْف تَنْطُوا شُغُلْ سَمَحْ لِعِيَالْكُو. وَ أَكِيدْ أَبُوكُو اللهْ أَخَيْر زِيَادَةْ مِنْكُو. وَ هُو يَنْطِي الرُّوحْ الْقُدُّوسْ لِلنَّاسْ الْيَسْأَلَوْه.
LUK.11.14	وَ يَوْم وَاحِدْ، عِيسَى يِدَوْر يَطْرُدْ شَيْطَانْ مِنْ نَادُمْ وَاحِدْ الْبِقِي أَبْكَمْ بِسَبَبْ الشَّيْطَانْ دَا. وَ الشَّيْطَانْ مَرَقْ وَ الْأَبْكَمْ حَجَّى. وَ كُلَّ النَّاسْ عَجَّبَوْا بِلْحَيْن. 
LUK.11.15	لَاكِنْ نَاسْ وَاحِدِينْ قَالَوْا: النَّادُمْ دَا يَطْرُدْ الشَّوَاطِينْ بِقُدْرَةْ إِبْلِيسْ كَبِيرْ الشَّوَاطِينْ.
LUK.11.16	وَ نَاسْ آخَرِينْ دَوَّرَوْا يِجَرُّبُوهْ وَ طَلَبَوْا مِنَّهْ هُو يِوَصِّفْ لَيْهُمْ عَلَامَةْ مِنْ اللهْ تَبْقَى لَيْهُمْ دَلِيلْ.
LUK.11.17	وَ هُو عِرِفْ فِكِرْهُمْ وَ قَالْ لَيْهُمْ: أَيِّ مَمْلَكَةْ تَخْرَبْ كَانْ نَاسْهَا بِدَاوُسُوا أَمْبَيْنَاتْهُمْ. وَ كَانْ نَاسْ هَنَا أَيِّ بَيْت بِلْفَارَقَوْا، الْبَيْت دَا يَقَعْ. 
LUK.11.18	وَ تُقُولُوا أَنَا قَاعِدْ نَطْرُدْ الشَّوَاطِينْ بِقُدْرَةْ إِبْلِيسْ وَ لَاكِنْ كَانْ إِبْلِيسْ بِدَاوِسْ نَفْسَهْ، كِكَّيْف مَمْلَكَتَهْ تَقْدَرْ تَقْعُدْ ثَابْتَةْ؟ 
LUK.11.19	وَ كَانْ صَحِيحْ أَنَا قَاعِدْ نَطْرُدْ الشَّوَاطِينْ بِقُدْرَةْ إِبْلِيسْ، نَاسْكُو يَطُرْدُوهُمْ بِقُدْرَةْ يَاتُو؟ خَلَاصْ فِي يَوْم الْحِسَابْ، نَاسْكُو بَسْ يِثَبُّتُوا فَوْقكُو التُّهْمَةْ. 
LUK.11.20	وَ كَانْ أَنَا طَرَدْت الشَّوَاطِينْ بِقُدْرَةْ اللهْ ذَاتَهْ، خَلَاصْ مَمْلَكَةْ اللهْ قَابَلَتْكُو. 
LUK.11.21	كَانْ نَادُمْ قَوِي قَاعِدْ يَحْرِسْ قَصْرَهْ بِسُلَاحَهْ كُلَّ كَيْ، مِثِلْ دَا كُلَّ خُمَامَهْ قَاعِدْ بِسَلَامْ. 
LUK.11.22	لَاكِنْ كَانْ نَادُمْ قَوِي مِنَّهْ يَجِي يَهْجِمَهْ، يَغْلِبَهْ وَ يِشِيلْ مِنَّهْ سِلَاحَهْ الْأَوَّلْ كُلَّ عَشَمَهْ قَاعِدْ فَوْقَهْ وَ خَلَاصْ يِقَسِّمْ الْخُمَامْ لِجَمَاعْتَهْ.
LUK.11.23	أَيِّ نَادُمْ الْمَا مَعَايِ، عَدُوِي. وَ أَيِّ نَادُمْ الْمَا يِلِمّ النَّاسْ مَعَايِ، يِشَتِّتْهُمْ.
LUK.11.24	وَ وَكِتْ الشَّيْطَانْ يَمْرُقْ مِنْ نَادُمْ مُشَوْطِنْ، الشَّيْطَانْ يَمْشِي مِثِلْ نَادُمْ مُوَدِّرْ فِي الصَّحَرَاءْ. وَ يِفَتِّشْ بَكَانْ يِنْجَمَّ فَوْقَهْ. وَ مَا يَلْقَاهْ. وَ يُقُولْ «خَلَاصْ، نِقَبِّلْ فِي الْبَيْت الْمَرَقْت مِنَّهْ». 
LUK.11.25	وَ يِقَبِّلْ لِلنَّادُمْ وَ يَلْقَاهْ مِثِلْ بَيْت نَضِيفْ وَ مُفَرَّشْ. 
LUK.11.26	وَ الشَّيْطَانْ يَمْشِي يِجِيبْ مَعَايَهْ سَبْعَةْ شَوَاطِينْ فَسْلِينْ مِنَّهْ زِيَادَةْ وَ كُلُّهُمْ يِنْدَسَّوْا وَ يَسْكُنُوا فِي النَّادُمْ دَا وَ خَلَاصْ، حَالَةْ النَّادُمْ دَا تَبْقَى هَوَانَةْ مِنْ الْأَوَّلْ.
LUK.11.27	وَ وَكِتْ هُو قَاعِدْ يِحَجِّي لِلنَّاسْ، مَرَةْ وَاحِدَةْ فِي أُسُطْهُمْ نَادَتْ وَ قَالَتْ: مَبْرُوكْ لِلْمَرَةْ الْوِلْدَتَكْ وَ رَبَّتَكْ.
LUK.11.28	لَاكِنْ عِيسَى قَالْ: أَخَيْر تُقُولِي مَبْرُوكْ لِلنَّاسْ الْيَسْمَعَوْا كَلَامْ اللهْ وَ يِتَابُعُوهْ.
LUK.11.29	وَ عَدَدْ النَّاسْ الْيِدَوْرُوا يَسْمَعَوْا كَلَامْ عِيسَى قَاعِدْ يِزِيدْ. وَ هُو بَدَأْ يُقُولْ: النَّاسْ الْفِي وَكِتْنَا دَا، فَسْلِينْ وَ يَطْلُبُوا مِنِّي عَلَامَةْ أَشَانْ يِآمُنُوا بَيِّ. وَ اللهْ مَا يَنْطِيهُمْ عَلَامَةْ إِلَّا عَلَامَةْ النَّبِي يُونُسْ. 
LUK.11.30	مِثِلْ يُونُسْ بِقِي عَلَامَةْ لِنَاسْ مَدِينَةْ نِينَوَى، أَنَا إِبْن الْإِنْسَانْ كُلَ نَبْقَى عَلَامَةْ لِلنَّاسْ الْفِي وَكِتْنَا دَا. 
LUK.11.31	وَ فِي يَوْم الْحِسَابْ، مَلِكَةْ الْوَطِي
LUK.11.32	فِي يَوْم الْحِسَابْ، نَاسْ نِينَوَى يُقُمُّوا سَوَا مَعَ النَّاسْ الْفِي وَكِتْنَا دَا وَ يِثَبُّتُوا فَوْقهُمْ تُهْمَةْ أَشَانْ نَاسْ نِينَوَى تَابَوْا مِنْ ذُنُوبْهُمْ وَكِتْ يُونُسْ بَلَّغْ لَيْهُمْ كَلَامْ اللهْ. وَ الْيِحَجِّي لَيْكُو هَسَّعْ أَكْبَرْ مِنْ يُونُسْ وَ لَاكِنْ إِنْتُو مَا تُبْتُوا.
LUK.11.33	وَ مَا فِي نَادُمْ الْيِوَلِّعْ فَانُوسْ وَ يِخَلِّيهْ فِي مَخَزَنْ وَ لَا يِغَطِّيهْ بِمَاعُونْ. هُو يُخُطَّهْ فِي بَكَانْ فَوْق أَشَانْ النَّاسْ الْيَدْخُلُوا فِي الْبَيْت يِشِيفُوا الضَّيْء. 
LUK.11.34	وَ الْعَيْن هِي فَانُوسْ هَنَا جِلْدَكْ. كَانْ عَيْنَكْ طَيْبَةْ، كُلَّ جِلْدَكْ يِنْمَلِي نُورْ. وَ لَاكِنْ كَانْ عَيْنَكْ تَلْفَانَةْ، جِلْدَكْ يِنْمَلِي ضَلَامْ. 
LUK.11.35	أَشَانْ دَا، خُطّ بَالَكْ. مَا تِخَلِّي النُّورْ الْعِنْدَكْ يَبْقَى أَضْلَمْ. 
LUK.11.36	كَانْ كُلَّ جِلْدَكْ أَنْمَلَأْ نُورْ وَ مَا عِنْدَهْ ضَلَامْ فِي أَيِّ بَكَانْ، يَبْقَى لَيْك مِثِلْ فَانُوسْ يِضَوِّي ضَيْء تَمَامْ.
LUK.11.37	وَ وَكِتْ عِيسَى كَمَّلْ الْكَلَامْ دَا، فَرِيسِي وَاحِدْ عَزَمَهْ أَشَانْ يَاكُلْ فِي بَيْتَهْ. وَ عِيسَى مَشَى فِي بَيْتَهْ وَ قَعَدْ لِلْأَكِلْ. 
LUK.11.38	وَ عِيسَى مَا أَلْوَضَّأْ مِثِلْ الْفَرِيسِيِّينْ قُبَّالْ مَا يَاكُلْ وَ الْفَرِيسِي شَافَهْ وَ عَجَّبْ مِنَّهْ بِلْحَيْن. 
LUK.11.39	وَ الرَّبّ عِيسَى قَالْ لَيَّهْ: إِنْتُو الْفَرِيسِيِّينْ وَكِتْ تِلْوَضَّوْا، دَا يَبْقَى مِثِلْ تِغَسُّلُوا الْكَاسْ وَ الصَّحَنْ مِنْ بَرَّا بَسْ. لَاكِنْ فِي قُلُوبْكُو دَاخَلْ إِنْتُو مَلَانِينْ مِنْ السِّرْقَةْ وَ الْفَسَالَةْ. 
LUK.11.40	يَا جُهَالْ، إِنْتُو مَا تَعَرْفُوا كَدَرْ اللهْ الخَلَقْ النُّصّ الْبَرَّانِي خَلَقْ النُّصّ الدَّخْلَانِي كُلَ؟ 
LUK.11.41	أَنْطُوا الْخُمَامْ الْقَاعِدْ دَاخَلْ فِي صَحَنْكُو وَ خَلِّي يَبْقَى صَدَقَةْ لِلْمَسَاكِينْ وَ كُلَّ شَيْء يَبْقَى لَيْكُو طَاهِرْ. 
LUK.11.42	يَا الْفَرِيسِيِّينْ، الْعَذَابْ يَرْجَاكُو أَشَانْ إِنْتُو مُنْكَرِبِينْ فِي الْعُشُرْ
LUK.11.43	يَا الْفَرِيسِيِّينْ، الْعَذَابْ يَرْجَاكُو أَشَانْ تِرِيدُوا بِلْحَيْن الصَّفّ الْأَوَّلْ فِي بُيُوتْ الصَّلَاةْ وَ إِنْتُو فَرْحَانِينْ كَانْ النَّاسْ يِسَلُّمُوكُو بِإِحْتِرَامْ فِي السُّوقْ. 
LUK.11.44	الْعَذَابْ يَرْجَاكُو أَشَانْ إِنْتُو مِثِلْ الْقُبُورْ الْمَا عِنْدُهُمْ وَسِمْ وَ نَاسْ رَايْغِينْ فَوْقهُمْ وَ مَا بَعَرْفُوا كَدَرْ هُمَّنْ قُبُورْ. النَّجَاسَةْ الْقَاعِدَةْ فِيكُو دَاخَلْ النَّاسْ مَا بَعَرْفُوهَا.
LUK.11.45	وَ نَادُمْ مِنْ عُلَمَاءْ التَّوْرَاةْ رَدَّ لَيَّهْ وَ قَالْ: يَا السَّيِّدْ، بِكَلَامَكْ دَا، عَيَّرْتِنَا أَنِحْنَ كُلَ.
LUK.11.46	وَ عِيسَى قَالْ: الْعَذَابْ يَرْجَاكُو إِنْتُو الْعُلَمَاءْ كُلَ. بِتَعْلِيمْكُو تِسَوُّوا الدِّينْ تَقِيلْ لِلنَّاسْ لَحَدِّي بُفُوتْ رَاسْهُمْ وَ أَبَداً مَا تِدَوْرُوا تِعَاوُنُوهُمْ حَتَّى بِشَيْء صَغَيَّرْ كُلَ. 
LUK.11.47	الْعَذَابْ يَرْجَاكُو أَشَانْ إِنْتُو قَاعِدِينْ تَبْنُوا قُبُورْ الْأَنْبِيَاءْ الْجُدُودْكُو أَبَوْهُمْ وَ كَتَلَوْهُمْ. 
LUK.11.48	وَ مِثِلْ دَا، إِنْتُو قَاعِدِينْ تَشْهَدَوْا كَدَرْ تِقَصُّدُوا بِالشَّيْء الْجُدُودْكُو سَوَّوْه. أَيْوَى، أَشَانْ هُمَّنْ بَسْ الْكَتَلَوْهُمْ وَ إِنْتُو بَسْ التَّبْنُوا قُبُورْهُمْ. 
LUK.11.49	أَشَانْ دَا، اللهْ الْبَعَرِفْ كُلَّ شَيْء قَالْ: نِرَسِّلْ لَيْهُمْ أَنْبِيَاءْ وَ رُسُلْ وَ وَاحِدِينْ مِنْهُمْ النَّاسْ يَكْتُلُوهُمْ وَ آخَرِينْ يِتَعُّبُوهُمْ. 
LUK.11.50	وَ خَلَاصْ كُلَّ الْأَنْبِيَاءْ الْكَتَلَوْهُمْ فِي أَيِّ زَمَنْ دِمَّتْهُمْ تَجِي فِي رَاسْ هَنَا النَّاسْ الْفِي وَكِتْنَا دَا. 
LUK.11.51	أَيْوَى، نُقُولْ لَيْكُو مِنْ دِمَّةْ هَابِيلْ وِلَيْد آدَمْ لَحَدِّي دِمَّةْ زَكَرِيَّا الْكَتَلَوْه بَيْن بَيْت اللهْ وَ الْبَكَانْ الْيِقَدُّمُوا فَوْقَهْ ضَحِيَّةْ، دِمِّتْهُمْ كُلُّهُمْ تَجِي فِي رَاسْ النَّاسْ الْفِي وَكِتْنَا دَا. 
LUK.11.52	الْعَذَابْ يَرْجَاكُو إِنْتُو الْعُلَمَاءْ أَشَانْ شِلْتُوا مُفْتَاحْ الْعِلِمْ. إِنْتُو ذَاتْكُو مَا أَنْدَسَّيْتُوا وَ بَتَّانْ النَّاسْ الْبِدَوْرُوا بِنْدَسَّوْا، إِنْتُو دَحَرْتُوهُمْ مِنَّهْ.
LUK.11.53	وَ وَكِتْ عِيسَى قَمَّ مَشَى مِنْ هِنَاكْ، الْعُلَمَاءْ وَ الْفَرِيسِيِّينْ بَدَوْا يِخَالُفُوا بِشِدَّةْ وَ يَسْأَلَوْه سُؤَالْ كَتِيرْ. 
LUK.11.54	وَ قَاعِدِينْ يَسْمَعَوْا كَلَامَهْ أَشَانْ دَوَّرَوْا هُو يَنْطِيهُمْ فُرْصَةْ وَ يَتْهَمَوْه بِالشَّيْء الْهُو يُقُولَهْ.
LUK.12.1	وَ عَدَدْ النَّاسْ الْجَايِّينْ لِعِيسَى زَادْ بِلْحَيْن وَ بِقَوْا عَشَرَاتْ الْآلَافْ لَحَدِّي قَاعِدِينْ يِلْعَاصَرَوْا. وَ عِيسَى حَجَّى لِتَلَامِيذَهْ أَوَّلْ وَ قَالْ: أَوْعُوا بَالْكُو مِنْ الْفَرِيسِيِّينْ أَشَانْ مَا تَبْقَوْا مِثِلْهُمْ. النِّفَاقْ قَاعِدْ فَوْقهُمْ مِثِلْ التَّوَّارَةْ قَاعِدَةْ فِي الْخُبْزَةْ. 
LUK.12.2	وَ مَا فِي شَيْء مُلَبَّدْ الْبَعَدَيْن مَا بِبِينْ وَ مَا فِي عَشِيرْ الْمَا بِنْعَرِفْ. 
LUK.12.3	أَشَانْ دَا، أَيِّ كَلَامْ الْقُلْتُوهْ فِي اللَّيْل، يِنْسَمِعْ فِي النَّهَارْ. وَ الْكَلَامْ الْحَجَّيْتُوهْ بِعَشِيرْ دَاخَلْ فِي الْبَيْت، يِبَلُّغُوهْ بَرَّا فِي الشَّوَارِعْ.
LUK.12.4	يَا رُفْقَانِي، نِأَوْرِيكُو مَا تَخَافَوْا مِنْ النَّاسْ. يَقْدَرَوْا يَكْتُلُوكُو وَ لَاكِنْ مَا يَقْدَرَوْا يِسَوُّوا لَيْكُو زِيَادَةْ مِنْ دَا. 
LUK.12.5	نِأَوْرِيكُو يَاتُو الْوَاجِبْ تَخَافَوْا مِنَّهْ. أَخَافَوْا مِنْ اللهْ. هُو يَقْدَرْ يَكْتُلْكُو وَ بَتَّانْ عِنْدَهْ قُدْرَةْ أَشَانْ يَرْمِيكُو فِي جَهَنَّمْ. أَيْوَى، هُو بَسْ الْوَاجِبْ تَخَافَوْا مِنَّهْ.
LUK.12.6	تَعَرْفُوا كَدَرْ بِبِيعُوا خَمْسَةْ طُيُورْ دُقَّاقْ بِرِيَالَيْن. وَ لَاكِنْ نُقُولْ لَيْكُو كَدَرْ اللهْ مَا يَنْسَى أَيِّ وَاحِدْ مِنْهُمْ. 
LUK.12.7	وَ إِنْتُو كُلَ، اللهْ قَاعِدْ يِفَكِّرْ فِيكُو وَ يَعَرِفْ عَدَدْ الصُّوفْ الْفِي رَاسْكُو. أَيِّ وَاحِدْ مِنْكُو أَخَيْر لِلهْ زِيَادَةْ مِنْ طُيُورْ كَتِيرِينْ. وَ خَلَاصْ، مَا تَخَافَوْا مِنْ النَّاسْ.
LUK.12.8	وَ أَنَا، إِبْن الْإِنْسَانْ، نُقُولْ لَيْكُو كَدَرْ أَيِّ نَادُمْ الْبَشْهَدْ لَيِّ قِدَّامْ النَّاسْ، أَنَا نَشْهَدْ لَيَّهْ قِدَّامْ مَلَائِكَةْ اللهْ. 
LUK.12.9	وَ أَيِّ نَادُمْ الْيَنْكُرْنِيِ قِدَّامْ النَّاسْ، أَنَا كُلَ نَنْكُرَهْ قِدَّامْ مَلَائِكَةْ اللهْ. 
LUK.12.10	وَ أَيِّ نَادُمْ الْبُقُولْ كَلَامْ ضِدّ إِبْن الْإِنْسَانْ، اللهْ يِسَامِحَهْ وَ لَاكِنْ اللهْ مَا يِسَامِحْ النَّادُمْ الْيِحَجِّي ضِدّ الرُّوحْ الْقُدُّوسْ. 
LUK.12.11	وَ وَكِتْ يَكُرْبُوكُو وَ يِوَدُّوكُو قِدَّامْ مَسَائِيلْ بُيُوتْ الصَّلَاةْ وَ قِدَّامْ الْكُبَارَاتْ وَ الْحُكَّامْ، مَا تِهِمُّوا لِلْكَلَامْ التُّقُولُوهْ وَ لَا كِكَّيْف تُرُدُّوا لَيْهُمْ. 
LUK.12.12	أَشَانْ فِي الْوَكِتْ دَا، الرُّوحْ الْقُدُّوسْ يِعَلِّمْكُو الْكَلَامْ الْوَاجِبْ تُقُولُوهْ.
LUK.12.13	وَ نَادُمْ وَاحِدْ فِي أُسْط النَّاسْ الْمَاشِينْ وَرَاءْ عِيسَى نَادَاهْ وَ قَالْ: سَيِّدْنَا، أَجْبُرَهْ لِأَخُوِي أَشَانْ يِقَسِّمْ مَعَايِ وَرَثِتْنَا.
LUK.12.14	وَ عِيسَى رَدَّ لَيَّهْ وَ قَالْ: يَا رَاجِلْ، فِي فِكْرَكْ اللهْ جَعَلَانِي فَوْقكُو أَشَانْ نَقْطَعْ لَيْكُو الشَّرِيعَةْ وَ نِفَرِّقْكُو وَلَّا؟
LUK.12.15	وَ عِيسَى حَجَّى لِلنَّاسْ وَ قَالْ: أَنْقَرْعُوا وَ أَوْعُوا بَالْكُو مِنْ أَيِّ شَيْء هَنَا طَمَعْ. أَشَانْ قِيمَةْ النَّادُمْ مَا تِزِيدْ مَعَ مَالَهْ كَانْ مَالَهْ يَبْقَى كَتِيرْ كُلَ.
LUK.12.16	وَ حَجَّى لَيْهُمْ بِمَثَلْ وَ قَالْ: يَوْم مِنْ الْأَيَّامْ، فِي نَادُمْ غَنِي وَ زِرَاعْتَهْ وِلْدَتْ لَيَّهْ غَلَّةْ كَتِيرَةْ بِلْحَيْن. 
LUK.12.17	وَ سَأَلْ نَفْسَهْ وَ قَالْ: هَا. نِسَوِّي شُنُو؟ مَا فَضَّلْ لَيِّ بَكَانْ نَخْزِنْ فَوْقَهْ غَلِّتِي. 
LUK.12.18	وَ قَالْ: خَلَاصْ. نَعَرِفْ الشَّيْء النِّسَوِّيهْ. نِكَسِّرْ دَبَنْقَاتِي وَ نِسَوِّي فِي بَدَلْهُمْ دَبَنْقَاتْ كُبَارْ مِنْهُمْ. وَ فَوْقهُمْ نُصُبّ كُلَّ غَلِّتِي وَ كُلَّ خُمَامِي. 
LUK.12.19	وَ نِحَجِّي لِنَفْسِي وَ نُقُولْ: يَا نَفْسِي! عِنْدِكِ مَالْ كَتِيرْ مَضْمُومْ الْيِطَوِّلْ سِنِينْ. نِنْجَمَّ بَسْ وَ نَاكُلْ وَ نَشْرَبْ وَ نَفْرَحْ. 
LUK.12.20	وَ لَاكِنْ اللهْ نَادَاهْ وَ قَالْ: يَا جَاهِلْ. فِي اللَّيْلَةْ دِي بَسْ، نِشِيلْ رُوحَكْ. وَ الْخُمَامْ الْجَهَّزْتَهْ لِنَفْسَكْ دَا يَبْقَى هَنَا يَاتُو؟
LUK.12.21	وَ عِيسَى قَالْ: وَ يَبْقَى مِثِلْ دَا لِأَيِّ نَادُمْ الْيُضُمّ مَالْ لِنَفْسَهْ وَ مَا ضَمَّ مَالْ فِي مَخَزَنْ اللهْ.
LUK.12.22	وَ عِيسَى حَجَّى لِتَلَامِيذَهْ وَ قَالْ: فِي شَانْ دَا، نُقُولْ لَيْكُو مَا تِهِمُّوا لِحَيَاتْكُو فِي شَانْ الْأَكِلْ وَ لَا لِجِلِدْكُو فِي شَانْ الْخُلْقَانْ. 
LUK.12.23	أَشَانْ الْحَيَاةْ أَخَيْر مِنْ الْأَكِلْ وَ الْجِلِدْ أَخَيْر مِنْ الْخُلْقَانْ. 
LUK.12.24	فَكُّرُوا فِي الْغُرَابْ. هُو مَا يِتَيْرِبْ وَ لَا بَقْطَعْ غَلَّةْ وَ مَا عِنْدَهْ دَبْنَقَةْ وَ لَا مَخَزَنْ وَ لَاكِنْ اللهْ يَعَيِّشَهْ. وَ أَكِيدْ إِنْتُو أَخَيْر لِلهْ زِيَادَةْ مِنْ الطُّيُورْ.
LUK.12.25	وَ كَانْ نَادُمْ مِنْكُو يِهِمّ كَتِيرْ بِلْحَيْن، الْهَمّ دَا مَا يَقْدَرْ يِزِيدْ عُمْرَهْ وَ لَا بِسَاعَةْ وَاحِدَةْ كُلَ. 
LUK.12.26	وَ كَانْ الْهَمّ مَا يَقْدَرْ يِسَوِّي شَيْء صَغَيَّرْ مِثِلْ دَا، مَالَا تِهِمُّوا لِشَيْء آخَرْ؟ 
LUK.12.27	شِيفُوا النُّوَارْ. وَ فَكُّرُوا كِكَّيْف يُقُمّ. مَا يَخْدِمْ وَ مَا يِسَوِّي كِسْوَةْ. وَ لَاكِنْ نُقُولْ لَيْكُو أَكِيدْ الْمَلِكْ سُلَيْمَانْ ذَاتَهْ فِي دَرَجْتَهْ الْكَبِيرَةْ أَبَداً مَا لِبِسْ خَلَقْ جَمِيلْ مِثِلْ جَمَالْ النُّوَارْ دَا. 
LUK.12.28	وَ كَانْ اللهْ يِلَبِّسْ الْقَشّ بِنُوَارْ مِثِلْ دَا وَ الْقَشّ دَا قَاعِدْ الْيَوْم وَ أَمْبَاكِرْ يَزْقُلُوهْ فِي نَارْ الْفُرُنْ، أَكِيدْ بِزِيَادَةْ هُو يِلَبِّسْكُو إِنْتُو. شِدُّوا حَيْلكُو إِنْتُو الْإِيمَانْكُو لِسَّاعْ ضَعِيفْ.
LUK.12.29	وَ بِمِثِلْ دَا، مَا تَسْأَلَوْا نُفُوسْكُو فِي الشَّيْء التَاكُلُوهْ وَ تَشَرْبَوْه وَ مَا تِهِمُّوا لَيَّهْ. 
LUK.12.30	كُلَّ نَاسْ الدُّنْيَا خَاطِّينْ بَالْهُمْ فِي الْأَشْيَاءْ دَوْل وَ أَبُوكُو اللهْ يَعَرِفْ كَدَرْ إِنْتُو تِدَوْرُوهُمْ. 
LUK.12.31	وَ خَلَاصْ، خُطُّوا بَالْكُو فِي مَمْلَكَةْ اللهْ بَسْ وَ اللهْ يَنْطِيكُو الْأَشْيَاءْ دَوْل. 
LUK.12.32	يَا غِنَيْمَاتِي مَا تَخَافَوْا. أَبُوكُو اللهْ عِنْدَهْ نِيَّةْ أَشَانْ يَنْطِيكُو الْمَمْلَكَةْ. 
LUK.12.33	بِيعُوا خُمَامْكُو أَشَانْ تَنْطُوا صَدَقَةْ لِلْمَسَاكِينْ. سَوُّوا لِنُفُوسْكُو الْجُزْلَانْ الْأَبَداً مَا يَتْلَفْ. ضُمُّوا مَالْكُو فِي بَكَانْ اللهْ فِي السَّمَاوَاتْ. الْمَالْ دَا مَا يَفْشُلْ. وَ السَّرَارِيقْ مَا يِقَرُّبُوا لَيَّهْ وَ الدُّودْ مَا يَاكُلَهْ. 
LUK.12.34	أَشَانْ الْبَكَانْ الْمَالَكْ قَاعِدْ فَوْقَهْ، دَا بَسْ الْبَكَانْ الْقَلْبَكْ قَاعِدْ فَوْقَهْ.
LUK.12.35	أَقْعُدُوا جَاهِزِينْ لِلْخِدْمَةْ صَلَبَاكُو مَرْبُوطِينْ وَ فَوَانِيسْكُو مُوَلَّعِينْ. 
LUK.12.36	أَبْقَوْا مِثِلْ عَبِيدْ فِي بَيْت سِيدْهُمْ الْقَاعِدِينْ يَرْجَوْه. سِيدْهُمْ يِقَبِّلْ مِنْ عَازُومَةْ الْعِرِسْ. وَ هُمَّنْ يَقْعُدُوا جَاهِزِينْ أَشَانْ يُفُكُّوا لَيَّهْ الدَّرِبْ عَجَلَةْ كَيْ وَكِتْ هُو يَجِي يُدُقّ الْبَابْ. 
LUK.12.37	مَبْرُوكْ لِلْعَبِيدْ السِّيدْهُمْ يَلْقَاهُمْ وَاعِيِينْ وَكِتْ هُو يَجِي. بِالصَّحِيحْ، نُقُولْ لَيْكُو سِيدَهْ ذَاتَهْ يَرْبُطْ صُلْبَهْ وَ يِقَعِّدْهُمْ قِدَّامْ السُّفْرَةْ وَ يِفَضِّلْهُمْ لِلْأَكِلْ. 
LUK.12.38	مَبْرُوكْ لِلْعَبِيدْ دَوْل كَانْ سِيدْهُمْ يَجِي فِي لُبّ اللَّيْل وَلَّا بِوَرَدَّيْ وَ يَلْقَاهُمْ جَاهِزِينْ.
LUK.12.39	وَ بِمَثَلْ آخَرْ، أَعَرْفُوا كَدَرْ كَانْ أَوَّلْ سِيدْ الْبَيْت عِرِفْ فِي السَّاعَةْ كَمْ فِي اللَّيْل السَّرَّاقْ بَجِي، هُو مَا يِخَلِّي السَّرَّاقْ يَدْخُلْ فِي بَيْتَهْ. 
LUK.12.40	وَ خَلَاصْ إِنْتُو كُلَ أَقْعُدُوا جَاهِزِينْ أَشَانْ أَنَا إِبْن الْإِنْسَانْ نِقَبِّلْ فِي يَوْم وَاحِدْ الْمَا تَرْجَوْنِي فَوْقَهْ.
LUK.12.41	وَ بُطْرُسْ سَأَلَهْ وَ قَالْ: يَا سَيِّدْنَا، قُلْت الْمَثَلْ دَا لَيْنَا أَنِحْنَ بَسْ وَلَّا لِكُلَّ النَّاسْ؟
LUK.12.42	وَ الرَّبّ عِيسَى قَالْ: يَاتُو مِنْكُو الْيَبْقَى مِثِلْ الْوَكِيلْ الْأَمِينْ وَ الْفَاهِمْ؟ سِيدَهْ يِكَلِّفَهْ فِي كُلَّ عَبِيدَهْ أَشَانْ يَنْطِيهُمْ الْأَكِلْ فِي الْوَكِتْ الْوَاجِبْ. 
LUK.12.43	مَبْرُوكْ لِلْعَبِدْ دَا كَانْ سِيدَهْ يَجِي مِنْ السَّفَرْ وَ يَلْقَاهْ يَخْدِمْ خِدِمْتَهْ. 
LUK.12.44	بِالصَّحِيحْ، نُقُولْ لَيْكُو هُو يِدَرِّجْ الْعَبِدْ دَا مَسْؤُولْ فِي كُلَّ شَيْء الْعِنْدَهْ. 
LUK.12.45	وَ لَاكِنْ كَانْ الْعَبِدْ دَا بُقُولْ فِي قَلْبَهْ «هَا، سِيدِي يِطَوِّلْ وَ مَا بَجِي عَجَلَةْ». وَ أَشَانْ دَا يُقُمّ يُدُقّ الْعَبِيدْ وَ الْخَدِيمْ وَ يَبْدَا يَاكُلْ وَ يَشْرَبْ وَ يَسْكَرْ، 
LUK.12.46	أَكِيدْ سِيدْ الْعَبِدْ دَا يَجِي فِي يَوْم وَاحِدْ الْعَبِدْ مَا جَاهِزْ يِلَاقِيهْ وَ فِي سَاعَةْ هُو مَا يَعَرِفْهَا. وَ سِيدَهْ يِعَاقِبَهْ وَ يُخُطَّهْ مَعَ الْعَاصِيِّينْ.
LUK.12.47	وَ الْعَبِدْ الْعِرِفْ مُرَادَاتْ سِيدَهْ وَ مَا جَاهِزْ لِجَيِّتَهْ وَ مَا سَوَّى الشَّيْء السِّيدَهْ بِدَوْرَهْ دَا، يَفُرْشُوهْ فَرِشْ شَدِيدْ. 
LUK.12.48	وَ الْعَبِدْ الْوَاجِبْ لَيَّهْ الْفَرِشْ بِسَبَبْ الشَّيْء السَّوَّاهْ وَ لَاكِنْ مَا عِرِفْ مُرَادَاتْ سِيدَهْ، الْعَبِدْ دَا يَفُرْشُوهْ شِيَّةْ بَسْ. وَ أَيِّ نَادُمْ اللِّقِي كَتِيرْ، يَطُلْبُوا مِنَّهْ كَتِيرْ. وَ أَيِّ نَادُمْ الْكَلَّفَوْه بِشَيْء زِيَادَةْ، يَطُلْبُوا مِنَّهْ زِيَادَةْ.
LUK.12.49	أَنَا جِيتْ أَشَانْ نُصُبّ نَارْ فِي الْأَرْض وَ نِتْمَنَّى بِلْحَيْن كَدَرْ النَّارْ دِي أَوْقَدَوْهَا خَلَاصْ. 
LUK.12.50	وَ فِي غَطِّسِينْ شَدِيدْ الْوَاجِبْ يِغَطُّسُونِي بَيَّهْ وَ قَلْبِي مُعَلَّقْ بِلْحَيْن لَحَدِّي الْغَطِّسِينْ دَا يِتِمّ. 
LUK.12.51	وَ فِي فِكِرْكُو أَنَا جِيتْ أَشَانْ نِجِيبْ السَّلَامْ فِي الْأَرْض وَلَّا؟ لَا مَا كَيْ. نُقُولْ لَيْكُو أَنَا جِبْت الْفُرْقَةْ. 
LUK.12.52	أَشَانْ مِنْ الْيَوْم وَ قِدَّامْ، الْبَيْت الْعِنْدَهْ خَمْسَةْ نَاسْ التَّلَاتَةْ يِخَالُفُوا الْإِتْنَيْن وَ الْإِتْنَيْن يِخَالُفُوا التَّلَاتَةْ. 
LUK.12.53	يَلْخَالَفَوْا أَمْبَيْنَاتْهُمْ. الرَّاجِلْ يِخَالِفْ وِلَيْدَهْ وَ الْوِلَيْد يِخَالِفْ أَبُوهْ وَ الْمَرَةْ تِخَالِفْ بِنَيْتهَا وَ الْبِنَيْة تِخَالِفْ أَمَّهَا. وَ أَمّ الرَّاجِلْ تِخَالِفْ مَرَةْ وِلَيْدهَا وَ الْمَرَةْ تِخَالِفْ أَمّ رَاجِلْهَا.
LUK.12.54	وَ عِيسَى حَجَّى بَتَّانْ لِلنَّاسْ الْكَتِيرِينْ الْجَوْا لَيَّهْ وَ قَالْ: كَانْ تِشِيفُوا السَّحَابْ جَايِ مِنْ الْغَرَبْ،
LUK.12.55	وَ كَانْ تِشِيفُوا الرِّيحْ تُسُوقْ، مِنْ الْوَطِي تُقُولُوا الْوَطَى تَبْقَى حَامِيَةْ بِلْحَيْن وَ خَلَاصْ الْوَطَى تَبْقَى حَامِيَةْ. 
LUK.12.56	يَا الْمُنَافِقِينْ، تَعَرْفُوا كِكَّيْف تَفْهَمَوْا عَلَامَاتْ هَنَا الْأَرْض وَ السَّمَاءْ وَ كِكَّيْف مَا تَقْدَرَوْا تَفْهَمَوْا عَلَامَاتْ الزَّمَنْ الْحَاضِرْ؟ 
LUK.12.57	مَالَا مَا تَقْدَرَوْا تِمَيُّزُوا الشَّيْء الْوَاجِبْ تِسَوُّوهْ؟ 
LUK.12.58	كَانْ إِنْتَ مَاشِينْ فِي بَكَانْ الْقَاضِي، جَاهِدْ أَشَانْ تَسَّامَحَوْا مَعَ الْمَظْلُومْ وَكِتْ إِنْتُو لِسَّاعْ فِي الدَّرِبْ. مَا تِدَوْر هُو يُسُوقَكْ لِلْقَاضِي وَ الْقَاضِي يِسَلِّمَكْ لِلْعَسْكَرْ وَ الْعَسْكَرْ يِدِسُّوكْ فِي السِّجِنْ. 
LUK.12.59	نُقُولْ لَيْك إِنْتَ مَا يَمُرْقُوكْ إِلَّا كَانْ كَفَّيْت كُلَّ الْقُرُسْ الْيِدَوْرُوهْ مِنَّكْ.
LUK.13.1	وَ فِي الْوَكِتْ دَا بَسْ، نَاسْ وَاحِدِينْ جَوْا لِعِيسَى وَ أَوْرَوْه بِخَبَرْ النَّاسْ مِنْ دَارْ الْجَلِيلْ الْبِلَاطُسْ كَتَلَاهُمْ فِي بَيْت اللهْ وَ خَلْبَطْ دَمُّهُمْ مَعَ دَمّ الضَّحِيَّةْ الْهُمَّنْ قَاعِدِينْ يِقَدُّمُوهَا لِلهْ. 
LUK.13.2	وَ عِيسَى رَدَّ لَيْهُمْ وَ قَالْ: وَ بِسَبَبْ مَوْتهُمْ الشَّيْن دَا، فِي فِكِرْكُو الْجَلِيلِيِينْ دَوْل مُذْنِبِينْ زِيَادَةْ مِنْ النَّاسْ الْآخَرِينْ الْمِنْ دَارْ الْجَلِيلْ وَلَّا؟ 
LUK.13.3	نُقُولْ لَيْكُو لَا. وَ كَانْ إِنْتُو مَا تُتُوبُوا مِنْ ذُنُوبْكُو، كُلُّكُو تَهْلَكَوْا مِثِلْهُمْ. 
LUK.13.4	وَ سِمِعْتُوا خَبَرْ هَنَا النَّاسْ التَّمَانْةَ عَشَرْ الْقَصِرْ سِلْوَامْ وَقَعْ فَوْقهُمْ وَ كَتَلَاهُمْ. وَ فِي فِكِرْكُو، هُمَّنْ خَاطِيِين زِيَادَةْ مِنْ كُلَّ النَّاسْ الْآخَرِينْ السَّاكْنِينْ فِي مَدِينَةْ الْقُدُسْ وَلَّا؟ 
LUK.13.5	نُقُولْ لَيْكُو لَا. وَ كَانْ إِنْتُو مَا تُتُوبُوا مِنْ ذُنُوبْكُو، كُلُّكُو تَهْلَكَوْا مِثِلْهُمْ.
LUK.13.6	وَ عِيسَى حَجَّى لَيْهُمْ بِمَثَلْ وَ قَالْ: نَادُمْ وَاحِدْ عِنْدَهْ جِنَيْنَةْ هَنَا عِنَبْ وَ شَدَرَةْ تِينْ
LUK.13.7	وَ حَجَّى لِلْخَدَّامْ الْمَسْؤُولْ فِي الْجِنَيْنَةْ وَ قَالْ: شِيفْ. تَلَاتَةْ سَنَةْ أَنَا قَاعِدْ نَجِي نِفَتِّشْ عِيَالْ مِنْ الشَّدَرَةْ دِي وَ مَا لِقِيتْ فَوْقهَا شَيْء. أَقْطَعْهَا. مَالَا نِخَلِّيهَا تِفَسِّدْ التُّرَابْ؟ 
LUK.13.8	وَ الْخَدَّامْ رَدَّ لَيَّهْ وَ قَالْ: يَا سَيِّدِي، خَلِّيهَا تَقْعُدْ سَنَةْ وَاحِدَةْ بَتَّانْ. وَ أَنَا نَحْفِرْ التُّرَابْ الْجَايِ جَايْ لَيْهَا وَ نِزِيدْ لَيْهَا بَعَرْ. 
LUK.13.9	وَ السَّنَةْ الْجَايَةْ كَانْ وِلْدَتْ عِيَالْ، دَا سَمِحْ. وَ كَانْ مَا وِلْدَتْ، خَلَاصْ أَقْطَعْهَا.
LUK.13.10	يَوْم السَّبِتْ عِيسَى قَاعِدْ يِعَلِّمْ النَّاسْ فِي بَيْت الصَّلَاةْ. 
LUK.13.11	وَ فِي مَرَةْ وَاحِدَةْ تَعْبَانَةْ. شَيْطَانْ وَاحِدْ ضَرَبَاهَا وَ مِنْ تَمَانْةَ عَشَرْ سَنَةْ دَحَرْهَا مُكَنْجَرْ وَ مَا تَقْدَرْ تِمَطِّطْ. 
LUK.13.12	وَ عِيسَى شَافَاهَا وَ نَادَاهَا. وَ قَالْ لَيْهَا: يَا مَرَةْ زَيْنَةْ. خَلَاصْ لِقِيتِ الْعَافَيْ. إِنْتِ مَا مَرْبُوطَةْ بَتَّانْ.
LUK.13.13	وَ خَطَّ إِيدَيْنَهْ فَوْقهَا وَ عَجَلَةْ كَيْ هِي مَطَّطَتْ دَحَرْهَا عَدِيلْ وَ شَكَرَتْ اللهْ.
LUK.13.14	لَاكِنْ مَسْؤُولْ هَنَا بَيْت الصَّلَاةْ زِعِلْ أَشَانْ عِيسَى دَاوَاهَا فِي يَوْم السَّبِتْ. وَ حَجَّى لِلنَّاسْ وَ قَالْ: فِي الْأُسْبُوعْ عِنْدُكُو سِتَّةْ أَيَّامْ لِلْخِدْمَةْ. خَلِّي تَجُوا فِي الْأَيَّامْ دَوْل أَشَانْ تَلْقَوْا الْعَافَيْ لَاكِنْ مَا فِي يَوْم السَّبِتْ.
LUK.13.15	وَ الرَّبّ عِيسَى رَدَّ لَيَّهْ وَ قَالْ: يَا الْمُنَافِقِينْ، فِي يَوْم السَّبِتْ أَكِيدْ أَيِّ نَادُمْ مِنْكُو يِحِلّ تَوْرَهْ وَلَّا حُمَارَهْ مِنْ بَكَانَهْ وَ يِوَدِّيهْ لِلْبَكَانْ الْيَشْرَبْ فَوْقَهْ أَلْمِي. 
LUK.13.16	وَ الْمَرَةْ دِي، هِي مِنْ أوْلَادْ إِبْرَاهِيمْ وَ الشَّيْطَانْ رَبَطْهَا وَ مِنْ تَمَانْةَ عَشَرْ سَنَةْ هِي مَرْبُوطَةْ. وَ كِكَّيْف مَا وَاجِبْ نِحِلَّهَا مِنْ رُبَاطْهَا فِي يَوْم السَّبِتْ؟
LUK.13.17	وَ بِكَلَامَهْ دَا، الْعَيْب دَخَلْ لِكُلَّ النَّاسْ الدَّوَّرَوْا يَدْحَرَوْه. وَ كُلَّ النَّاسْ فِرْحَوْا بِكُلَّ الْعَمَلْ الْمَجِيدْ الْعِيسَى قَاعِدْ يِسَوِّيهْ.
LUK.13.18	وَ عِيسَى قَالْ: مَمْلَكَةْ اللهْ كِكَّيْف؟ هِي تِشَابِهْ مِثِلْ شُنُو؟ 
LUK.13.19	هِي مِثِلْ تَيْرَابْ هَنَا خَرْدَلْ
LUK.13.20	وَ بَتَّانْ عِيسَى قَالْ: نُقُولْ مَمْلَكَةْ اللهْ تِشَابِهْ مِثِلْ شُنُو؟ 
LUK.13.21	مَمْلَكَةْ اللهْ تِشَابِهْ مِثِلْ التَّوَّارَةْ. وَ مَرَةْ وَاحِدَةْ شَالَتْهَا وَ صَبَّتْهَا دَاخَلْ فِي لُبّ تَلَاتَةْ كَوْرَوْ هَنَا دَقِيقْ. وَ بَعْدَيْن التَّوَّارَةْ قَوَّمَتْ الْعَجِينَةْ كُلَّهَا كَيْ.
LUK.13.22	وَ عِيسَى وَكِتْ مُسَافِرْ لِمَدِينَةْ الْقُدُسْ قَاعِدْ يِعَلِّمْ النَّاسْ فِي الْمُدُنْ وَ الْحِلَّالْ. 
LUK.13.23	وَ نَادُمْ وَاحِدْ سَأَلَهْ وَ قَالْ: يَا سَيِّدْنَا، النَّاسْ الْيَنْجَوْا شِيَّةْ وَلَّا؟
LUK.13.23	وَ عِيسَى حَجَّى لِلنَّاسْ وَ قَالْ: 
LUK.13.24	جَاهُدُوا لِتَدْخُلُوا بِالدَّرِبْ الضَّيِّقْ أَشَانْ نُقُولْ لَيْكُو بَعْدَيْن نَاسْ كَتِيرِينْ يِدَوْرُوا يَدْخُلُوا وَ مَا يَقْدَرَوْا. 
LUK.13.25	كَانْ سِيدْ الْبَيْت قَمَّ سَدَّ الدَّرِبْ وَ إِنْتُو وَاقْفِينْ بَرَّا، تُقُمُّوا تُدُقُّوا الْبَابْ وَ تُقُولُوا «سَيِّدْنَا، أَفْتَحْ لَيْنَا». وَ هُو يُرُدّ لَيْكُو وَ يُقُولْ «مَا نَعَرِفْكُو. إِنْتُو كَيْ مِنْ وَيْن؟». 
LUK.13.26	وَ فِي الْبَكَانْ دَا، إِنْتُو تُقُولُوا «أَنِحْنَ أَكَلْنَا وَ شِرِبْنَا مَعَاكْ. وَ إِنْتَ عَلَّمْت النَّاسْ فِي شَوَارِعْنَا». 
LUK.13.27	لَاكِنْ هُو يُقُولْ «نُقُولْ لَيْكُو مَا نَعَرِفْ إِنْتُو يَاتُمَّنْ. يَلَّا كُسُّوا مِنِّي بَعِيدْ. إِنْتُو حَرَامِيِّينْ». 
LUK.13.28	وَ فِي الْبَكَانْ دَا، تَبْكُوا وَ تَنْدَمَوْا نَدَامَةْ شَدِيدَةْ بِلْحَيْن أَشَانْ تِشِيفُوا إِبْرَاهِيمْ وَ إِسْحَاقْ وَ يَعْقُوبْ وَ كُلَّ الْأَنْبِيَاءْ يَدْخُلُوا فِي مَمْلَكَةْ اللهْ وَ إِنْتُو كَمَانْ مَطْرُودِينْ مِنْهَا. 
LUK.13.29	وَ النَّاسْ يَجُوا مِنْ صَبَاحْ وَ غَرِبْ وَ مِنْ مُنْشَاقْ وَ وَطِي وَ يَدْخُلُوا يِلْعَشَّوْا فِي مَمْلَكَةْ اللهْ. 
LUK.13.30	وَ خَلَاصْ وَاحِدِينْ مِنْ النَّاسْ الْوَرَاءْ يَبْقَوْا قِدَّامْ وَ وَاحِدِينْ مِنْ النَّاسْ الْقِدَّامْ يَبْقَوْا وَرَاءْ.
LUK.13.31	وَ فِي الْوَكِتْ دَا، نَاسْ وَاحِدِينْ مِنْ الْفَرِيسِيِّينْ جَوْا لِعِيسَى وَ قَالَوْا: يَلَّا أَمْشِي مِنْ الْبَكَانْ دَا. هِرُودُسْ يِدَوْر يَكْتُلَكْ تَرَا.
LUK.13.32	وَ رَدَّ لَيْهُمْ وَ قَالْ: فِي فِكْرَهْ هُو الدُّودْ لَاكِنْ بِالصَّحِيحْ هو بَعَشَوْم بَسْ. وَ قُولُوا لَيَّهْ «أَسْمَعْ. الْيَوْم أَنَا نَطْرُدْ الشَّوَاطِينْ وَ نِدَاوِي الْمَرْضَانِينْ وَ أَمْبَاكِرْ نِسَوِّي نَفْس الشَّيْء. وَ فِي الْيَوْم التَّالِتْ بَسْ، نِكَمِّلْ خِدِمْتِي». 
LUK.13.33	أَيْوَى، الْيَوْم وَ أَمْبَاكِرْ وَ أَمْبُكْرَا لَازِمْ نَمْشِي قِدَّامْ أَشَانْ مَا وَاجِبْ لِأَيِّ نَبِي يُمُوتْ، إِلَّا فِي مَدِينَةْ الْقُدُسْ.
LUK.13.34	يَا مَدِينَةْ الْقُدُسْ! يَا مَدِينَةْ الْقُدُسْ! يَا كَتَّالِينْ الْأَنْبِيَاءْ. إِنْتُو التَّرْجُمُوا النَّاسْ الْاللهْ يِرَسِّلْهُمْ لَيْكُو. كَمْ مَرَّةْ دَوَّرْت نِلِمّ عِيَالْكُو مِثِلْ الْجِدَادَةْ تِلِمّ عِيَالْهَا تِحِتْ جَنَحَيْهَا. لَاكِنْ إِنْتُو أَبَيْتُوا. 
LUK.13.35	شِيفُوا يِخَلُّوا بَيْتكُو يَابِسْ. وَ خَلَاصْ نُقُولْ لَيْكُو أَبَداً مَا تِشِيفُونِي بَتَّانْ لَحَدِّي تُقُولُوا ﴿مَبْرُوكْ لِلْجَايِ بِأُسُمْ اللهْ﴾.
LUK.14.1	وَ يَوْم وَاحِدْ نَادُمْ مِنْ كُبَارَاتْ الْفَرِيسِيِّينْ عَزَمْ عِيسَى أَشَانْ يَاكُلْ مَعَايَهْ وَ عِيسَى مَشَى لَيَّهْ فِي بَيْتَهْ. وَ دَا يَوْم السَّبِتْ وَ الضِّيفَانْ الْآخَرِينْ خَاطِّينْ بِالْهَمّ فَوْق عِيسَى عَدِيلْ أَشَانْ يِشِيفُوا شُنُو الشَّيْء الْيِسَوِّيهْ. 
LUK.14.2	وَ هِنَاكْ قِدَّامَهْ فِي نَادُمْ مُوَرِّمْ. 
LUK.14.3	وَ عِيسَى سَأَلْ عُلَمَاءْ هَنَا التَّوْرَاةْ وَ الْفَرِيسِيِّينْ وَ قَالْ: فِي يَوْم السَّبِتْ، حَلَالْ لَيْنَا نِدَاوُوا الْمَرْضَانِينْ وَلَّا؟
LUK.14.4	وَ مَا قَالَوْا لَيَّهْ شَيْء. وَ هُو كَرَبْ إِيدْ الْمَرْضَانْ وَ دَاوَاهْ وَ خَلَّاهْ مَشَى. 
LUK.14.5	وَ عِيسَى سَأَلَاهُمْ بَتَّانْ وَ قَالْ: كَانْ نَادُمْ مِنْكُو عِنْدَهْ وِلَيْد وَلَّا تَوْر الْوَقَعْ فِي بِيرْ فِي يَوْم السَّبِتْ يِسَوِّي شُنُو؟ مَا يَمُرْقَهْ عَجَلَةْ وَلَّا؟
LUK.14.6	وَ مَا قِدْرَوْا يُرُدُّوا لَيَّهْ فِي الْكَلَامْ دَا.
LUK.14.7	وَ عِيسَى شَافْ كَدَرْ أَيِّ ضَيْف دَوَّرْ يَقْعُدْ فِي الْبَكَانْ الْكُبَارَاتْ يَقْعُدُوا فَوْقَهْ. وَ حَجَّى لَيْهُمْ بِمَثَلْ وَ قَالْ: 
LUK.14.8	كَانْ نَادُمْ يَعَزِمَكْ فِي عَازُومَةْ الْعِرِسْ مَا تُخُطّ نَفْسَكْ فِي بَكَانْ الْكُبَارَاتْ. أَكُونْ عَزَمَوْا ضَيْف كَبِيرْ مِنَّكْ. 
LUK.14.9	وَ النَّادُمْ الْعَزَمَاكُو يَجِي لَيْك وَ يُقُولْ «خَلِّي الرَّاجِلْ دَا يَقْعُدْ فِي بَكَانَكْ دَا». وَ خَلَاصْ الْعَيْب يَكُرْبَكْ وَ تُقُمّ وَ تَمْشِي فِي الْبَكَانْ الْوَرَاءْ. 
LUK.14.10	لَاكِنْ كَانْ يَعَزُمُوكْ، أَمْشِي أَقْعُدْ فِي بَكَانْ الْوَرَاءْ. وَ مِثِلْ دَا، وَكِتْ سِيدْ الْبَيْت يَجِي لَيْك، هُو يُقُولْ «يَا أَخُوِي تَفَضَّلْ تَعَالْ قِدَّامْ». وَ مِثِلْ دَا هُو يِشَرِّفَكْ قِدَّامْ كُلَّ النَّاسْ الْمَعَاكْ فِي الْعَازُومَةْ. 
LUK.14.11	أَشَانْ أَيِّ نَادُمْ الْيِسَوِّي نَفْسَهْ كَبِيرْ، اللهْ يِسَوِّيهْ صَغَيَّرْ. وَ النَّادُمْ الْيِسَوِّي نَفْسَهْ صَغَيَّرْ، اللهْ يِسَوِّيهْ كَبِيرْ.
LUK.14.12	وَ عِيسَى حَجَّى لِلنَّادُمْ الْعَزَمَهْ فِي بَيْتَهْ وَ قَالْ: كَانْ تِسَوِّي عَازُومَةْ وَلَّا حَفْلَةْ، مَا تَعَزِمْ رُفْقَانَكْ وَ لَا أَخْوَانَكْ وَ لَا نَاسْ قَبِيلْتَكْ وَ لَا جِيرَانَكْ سِيَادْ الْمَالْ. أَشَانْ كَانْ تَعَزِمْ النَّاسْ دَوْل، أَكُونْ هُمَّنْ يَعَزُمُوكْ فِي عَازُومِتْهُمْ وَ دَا بَسْ يَبْقَى لَيْك أَجْرَكْ. 
LUK.14.13	لَاكِنْ وَكِتْ تِسَوِّي عَازُومَةْ أَعَزِمْ الْمَسَاكِينْ وَ الْمَعْدُورِينْ وَ الْعُرُجْ وَ الْعَمْيَانِينْ أَشَانْ يَاكُلُوا مَعَاكْ. 
LUK.14.14	وَ اللهْ يَبَارِكَكْ أَشَانْ هُمَّنْ مَا يَقْدَرَوْا يِقَبُّلُوا لَيْك شَيْء. وَ اللهْ يِآجِرَكْ وَكِتْ يِقَوِّمْ الصَّالِحِينْ.
LUK.14.15	وَ نَادُمْ وَاحِدْ الْقَاعِدْ يَاكُلْ مَعَايَهْ سِمِعْ الْكَلَامْ دَا وَ حَجَّى لِعِيسَى وَ قَالْ: مَبْرُوكْ لِلنَّاسْ الْيِعَشُّوا فِي عَازُومَةْ هَنَا مَمْلَكَةْ اللهْ!
LUK.14.16	وَ عِيسَى رَدَّ لَيَّهْ وَ قَالْ: يَوْم مِنْ الْأَيَّامْ، نَادُمْ وَاحِدْ سَوَّى عَازُومَةْ كَبِيرَةْ بِلْحَيْن وَ عَزَمْ فَوْقهَا نَاسْ كَتِيرِينْ. 
LUK.14.17	وَ فِي وَكِتْ الْعَازُومَةْ بِقَتْ هُو رَسَّلْ عَبْدَهْ لِلنَّاسْ الْمَعْزُومِينْ أَشَانْ يُقُولْ: خَلَاصْ، تَعَالُوا. كُلَّ شَيْء جَاهِزْ لَيْكُو. 
LUK.14.18	وَ لَاكِنْ كُلُّهُمْ طَلَبَوْا مِنَّهْ السِّمَاحْ أَشَانْ مَا بَجُوا. النَّادُمْ الْأَوَّلْ قَالْ: هَسَّعْ بَسْ بِعْت زَرَعْ وَ لَازِمْ نَمْشِي نِشِيفَهْ. نَطْلُبْ مِنَّكْ تِسَامِحْنِي. أَنَا مَا نَجِي. 
LUK.14.19	وَ نَادُمْ آخَرْ قَالْ: أَنَا بِعْت عَشَرَةْ تِيرَانْ أَشَانْ بَخْدُمُوا بِحَرَّاتَاتِي وَ أَنَا مَاشِي نِجَرِّبْهُمْ. أَشَانْ دَا، نَطْلُبْ مِنَّكْ تِسَامِحْنِي أَنَا مَا نَجِي. 
LUK.14.20	وَ نَادُمْ آخَرْ قَالْ: أَخَدْت مَرَةْ وَ أَشَانْ دَا مَا نَقْدَرْ نَجِي.
LUK.14.21	وَ الْعَبِدْ قَبَّلْ لِسِيدَهْ وَ أَوْرَاهْ بِكَلَامْهُمْ. وَ سِيدْ الْبَيْت دَا زِعِلْ زَعَلْ شَدِيدْ وَ قَالْ لِعَبْدَهْ: يَلَّا. أَمْشِي عَجَلَةْ عَجَلَةْ فِي شَوَارِعْ الْمَدِينَةْ وَ كُلَّ دُرُوبْهَا وَ جِيبُوا فِي بَيْتِي الْمَسَاكِينْ وَ الْمَعْدُورِينْ وَ الْعَمْيَانِينْ وَ الْعُرُجْ. 
LUK.14.22	وَ بَعَدْ شِيَّةْ، الْعَبِدْ قَالْ لَيَّهْ: يَا سِيدِي. أَنَا سَوَّيْت مِثِلْ إِنْتَ أَمَرْتِنِي بَيَّهْ وَ الْبَكَانْ لِسَّاعْ فَضَّلْ لِلنَّاسْ. 
LUK.14.23	وَ سِيدَهْ رَدَّ لَيَّهْ وَ قَالْ: أَمْشِي بَرَّا مِنْ الْمَدِينَةْ فِي دُرُوبْ الْكَدَادَةْ وَ عَصِّرْهُمْ لِلنَّاسْ أَشَانْ يَجُوا فِي الْعَازُومَةْ لَحَدِّي بَيْتِي يِنْمَلِئْ. 
LUK.14.24	وَ نُقُولْ لَيْكُو مَا فِي نَادُمْ وَاحِدْ مِنْ النَّاسْ الْأَوَّلْ عَزَمْتُهُمْ يَاكُلُوا شَيْء مِنْ عَازُومْتِي.
LUK.14.25	وَ نَاسْ كَتِيرِينْ بِلْحَيْن مَاشِينْ مَعَ عِيسَى. وَ هُو أَنْلَفَتْ لَيْهُمْ وَ قَالْ: 
LUK.14.26	كَانْ نَادُمْ يِدَوْر يَبْقَى تِلْمِيذِي، وَاجِبْ يِرِيدْنِي زِيَادَةْ مِنْ أَبُوهْ وَ أَمَّهْ وَ مَرْتَهْ وَ عِيَالَهْ وَ أَخْوَانَهْ وَ أَخْوَاتَهْ. وَاجِبْ يِرِيدْنِي زِيَادَةْ مِنْ نَفْسَهْ كُلَ. 
LUK.14.27	وَ كَانْ نَادُمْ أَبَى مَا يَكْرُبْ تَعَبْ الصَّلِيبْ وَ مَا يِتَابِعْنِي لِلْمَوْت، مَا يَقْدَرْ يَبْقَى تِلْمِيذِي. 
LUK.14.28	كَانْ نَادُمْ مِنْكُو يِدَوْر يَبْنِي قَصِرْ، يِسَوِّي شُنُو؟ أَوَّلْ شَيْء، هُو يَقْعُدْ تِحِتْ وَ يِسَوِّي الْحِسَابْ أَشَانْ يَعَرِفْ كَانْ عِنْدَهْ الْقُرُسْ الْوَاجِبْ لِيِكَمِّلَهْ. 
LUK.14.29	هُو مَا يِدَوْر يُخُطّ أَسَاسْ الْقَصِرْ كَانْ مَا يَقْدَرْ يِكَمِّلَهْ أَشَانْ كُلَّ النَّاسْ الْيِشِيفُوهْ يِشَمُّتُوا لَيَّهْ. 
LUK.14.30	يُقُولُوا النَّادُمْ دَا بَدَأْ يَبْنِي لَاكِنْ مَا قِدِرْ يِكَمِّلَهْ.
LUK.14.31	وَ كَانْ نَادُمْ مَلِكْ وَ يِدَوْر يِدَاوِسْ مَلِكْ آخَرْ، يِسَوِّي شُنُو؟ أَوَّلْ شَيْء، هُو يِفَكِّرْ عَدِيلْ. هُو يِدَوْر يَعَرِفْ كَانْ بِعَسْكَرَهْ الْعَشَرَةْ أَلِفْ هُو يَقْدَرْ يِدَاوِسْ الْمَلِكْ الْعِنْدَهْ عِشْرِينْ أَلِفْ عَسْكَرِي. 
LUK.14.32	وَ كَانْ مَا يَقْدَرْ، هُو يِرَسِّلْ نَادُمْ أَشَانْ يِمَثِّلَهْ وَكِتْ الْعَدُو لِسَّاعْ قَاعِدْ بَعِيدْ أَشَانْ يِدَوْر مِنَّهْ صُلُحْ.
LUK.14.33	وَ بِمِثِلْ دَا، نُقُولْ: كَانْ أَيِّ نَادُمْ مِنْكُو مَا يِخَلِّي مِنَّهْ كُلَّ شَيْء الْعِنْدَهْ، هُو مَا يَقْدَرْ يَبْقَى تِلْمِيذِي. 
LUK.14.34	تَعَرْفُوا كَدَرْ الْمِلَحْ عَدِيلْ. لَاكِنْ كَانْ طَعَامَهْ بِقِي مَا فِيهْ شُنُو يِقَبِّلَهْ؟ 
LUK.14.35	الْمِلَحْ الْمِثِلْ دَا، مَا عِنْدَهْ فَايِدَةْ وَ لَا لِلتُّرَابْ وَ لَا لِلْبَعَرْ. وَ خَلَاصْ، النَّاسْ يِدَفُّقُوهْ بَرَّا. أَيِّ نَادُمْ الْعِنْدَهْ أَدَانْ خَلِّي يَسْمَعْ.
LUK.15.1	وَ نَاسْ الْجَمَارِكْ وَ مُذْنِبِينْ آخَرِينْ جَايِّينْ لِعِيسَى أَشَانْ يَسْمَعَوْا كَلَامَهْ. 
LUK.15.2	وَ الْفَرِيسِيِّينْ وَ الْعُلَمَاءْ قَمَّوْا يِحَجُّوا أَمْبَيْنَاتْهُمْ وَ يَشْكُوا مِنَّهْ وَ قَالَوْا: النَّادُمْ دَا يَقْبَلْ الْمُذْنِبِينْ وَ يَاكُلْ مَعَاهُمْ.
LUK.15.3	وَ عِيسَى حَجَّى لَيْهُمْ بِمَثَلْ وَ قَالْ: 
LUK.15.4	كَانْ رَاجِلْ مِنْكُو عِنْدَهْ غَنَمْ مِيَةْ وَ وَدَّرْ وَاحِدَةْ مِنْهُمْ، هُو يِسَوِّي شُنُو؟ هُو يِخَلِّي التِّسْعَةْ وَ تِسْعِينْ فِي الْكَدَادَةْ وَ يَمْشِي يِفَتِّشْ الْمُوَدِّرَةْ لَحَدِّي يَلْقَاهَا. 
LUK.15.5	وَ وَكِتْ لِقِيهَا خَلَاصْ، هُو يُخُطَّهَا فِي كَتَافَيْه وَ يِشِيلْهَا بِفَرَحْ. 
LUK.15.6	وَ وَكِتْ يَجِي بَيْتَهْ، هُو يِنَادِي رُفْقَانَهْ وَ جِيرَانَهْ وَ يُقُولْ لَيْهُمْ «أَفْرَحَوْا مَعَايِ أَشَانْ أَنَا لِقِيتْ غَنَمَايْتِي الْأَوَّلْ مُوَدِّرَةْ». 
LUK.15.7	وَ نُقُولْ لَيْكُو يَبْقَى مِثِلْ دَا فِي السَّمَاءْ كُلَ. مَلَائِكَةْ اللهْ يَفْرَحَوْا بِالْمُذْنِبْ الْوَاحِدْ التَّابْ مِنْ ذُنُوبَهْ زِيَادَةْ مِنْ يَفْرَحَوْا بِالصَّالِحِينْ التِّسْعَةْ وَ تِسْعِينْ الْمَا وَاجِبْ لَيْهُمْ التَّوْبَةْ.
LUK.15.8	وَ كَانْ مَرَةْ عِنْدَهَا عَشَرَةْ رِيَالْ هَنَا فُضَّةْ وَ وَدَّرَتْ وَاحِدْ مِنْهُمْ، هِي تِسَوِّي شُنُو؟ هِي تِوَلِّعْ الْفَانُوسْ وَ تُقُشّ الْبَيْت وَ تِفَتِّشَهْ مَرَّةْ وَاحِدْ لَحَدِّي تَلْقَاهْ. 
LUK.15.9	وَ وَكِتْ لِقَتَهْ خَلَاصْ، هِي تِنَادِي رَفِيقَاتْهَا وَ جِيرَانْهَا وَ تُقُولْ لَيْهُمْ «أَفْرَحَوْا مَعَايِ أَشَانْ أَنَا لِقِيتْ الرِّيَالْ الْأَوَّلْ وَدَّرْتَهْ». 
LUK.15.10	وَ نُقُولْ لَيْكُو مَلَائِكَةْ اللهْ يَفْرَحَوْا بِفَرْحَةْ مِثِلْ دَا كَانْ مُذْنِبْ وَاحِدْ يُتُوبْ مِنْ ذُنُوبَهْ.
LUK.15.11	وَ عِيسَى قَالْ: فِي رَاجِلْ وَاحِدْ عِنْدَهْ أَوْلَادْ إِتْنَيْن. 
LUK.15.12	وَ يَوْم وَاحِدْ الصَّغَيَّرْ قَالْ لِأَبُوهْ: يَا أَبُوِي، أَنْطِينِي الْوَرَثَةْ التِّوَالِينِي.
LUK.15.12	وَ خَلَاصْ أَبُوهْ قَمَّ قَسَّمْ مَالَهْ لِأَوْلَادَهْ الْإِتْنَيْن. 
LUK.15.13	وَ بَعَدْ أَيَّامْ، الْوِلَيْد الصَّغَيَّرْ بَاعْ كُلَ شَيْء الْأَبُوهْ أَنْطَاهْ وَ سَافَرْ بَعِيدْ لِبَلَدْ آخَرَةْ. وَ فِيِ الْبَلَدْ دِي، بِقِي فَاسِدْ وَ تَلَّفْ كُلَ قُرْسَهْ.
LUK.15.14	وَ وَكِتْ قُرْسَهْ كَمَّلْ خَلَاصْ، جُوعْ شَدِيدْ دَخَلْ فِي الْبَلَدْ دِي وَ الْوِلَيْد مَا عِنْدَهْ شَيْء. 
LUK.15.15	و مَشَى يَخْدِمْ لِرَاجِلْ وَاحِدْ مِنْ الْبَلَدْ دِي. وَ الرَّاجِلْ دَا شَالَهْ لِيَسْرَحْ لَيَّهْ بِالْخَنَازِيرْ. 
LUK.15.16	وَ الْوِلَيْد تَعْبَانْ لَحَدِّي يِدَوْر يَاكُلْ أَكِلْ هَنَا الْخَنَازِيرْ. وَ نَادُمْ مَا أَنْطَاهْ شَيْء.
LUK.15.17	و خَلَاصْ قَمَّ يِفَكِّرْ كَيْ. وَ قَالْ: فِي بَيْت أَبُوي كُلَّ الْخَدَّامِينْ شَبْعَانِينْ بِلْحَيْن لَحَدِّي الْأَكِلْ يِفَضِّلْ. و هِنِي أَنَا مَيِّتْ مِنْ الْجُوعْ. 
LUK.15.18	هَسَّعْ دَا، خَلِّي نِقَبِّلْ فِي بَيْت أَبُوي وَ نُقُولْ لَيَّهْ «يَا أَبُوي، أَنَا سَوَّيْت خَطَأْ لِلهْ وَ خَطَأْ لَيْك إِنْتَ. 
LUK.15.19	وَ هَسَّعْ دَا، مَا وَاجِبْ بَتَّانْ تَجْعَلْنِي مِثِلْ وِلَيْدَكْ. لَاكِنْ أَجْعَلْنِي مِثِلْ وَاحِدْ مِنْ خَدَّامِينَكْ». 
LUK.15.20	وَ قَمَّ مَاشِي بَيْت أَبُوهْ. وَ وَكِتْ الوِلَيْد لِسَّاعْ جَايِ فِي الدَّرِبْ، أَبُوهْ شَافَهْ مِنْ بَعِيدْ وَ حَنَّ فَوْقَهْ بِلْحَيْن. و جَرَى لَاقَاهْ وَ حَضَنَهْ وَ حَبَّاهْ. 
LUK.15.21	وَ فِي الْبَكَانْ دَا، الوِلَيْد قَالْ لِأَبُوهْ: يَا أَبُوي، أَنَا سَوَّيْت خَطَأْ لِلهْ وَ خَطَأْ لَيْك إِنْتَ. هَسَّعْ دَا، مَا وَاجِبْ بَتَّانْ تَجْعَلْنِي وِلَيْدَكْ.
LUK.15.22	لَاكِنْ أَبُوهْ نَادَى عَبِيدَهْ وَ قَالْ: عَجَلَةْ، جِيبُوا لَيَّهْ الْخَلَقْ السَّمَحْ بِلْحَيْن وَ لَبُّسُوهْ. وَ دِسُّوا لَيَّهْ خَاتِمْ فِي إِيدَهْ وَ نَعَالْ فِي رِجِلَيْنَهْ. 
LUK.15.23	وَ جِيبُوا العِجِلْ السَّمِينْ و أَدْبَحَوْه. خَلِّي نَاكُلُوا وَ نَفْرَحَوْا. 
LUK.15.24	أَيْوَى وِلَيْدِي دَا، هُو أَوَّلْ جَعَلْتَهْ مَيِّتْ وَ هَسَّعْ هُو حَيّ. هُو وَدَّرْ وَ أَنَا لِقِيتَهْ.
LUK.15.24	وَ خَلَاصْ قَمَّوْا يَفْرَحَوْا.
LUK.15.25	وَ فِي الْوَكِتْ دَا، الْوِلَيْد الْكَبِيرْ قَاعِدْ يَخْدِمْ فِي الزَّرَعْ. وَكِتْ مُقَبِّل، جَاءْ قَرِيبْ لِلبَيْت وَ سِمِعْ حَرَكَةْ هَنَا النُّقَّارَة. 
LUK.15.26	وَ نَادَى وِلَيْد وَاحِدْ وَ سَأَلَهْ شُنُو الْكَانْ. 
LUK.15.27	وَ الْوِلَيْد رَدَّ لَيَّهْ وَ قَالْ «أَخُوكْ بَسْ قَبَّلْ. وَ أَبُوكْ دَبَحْ لَيَّهْ الْعِجِلْ السَّمِينْ أَشَانْ لِقِي أَخُوكْ طَيِّبْ».
LUK.15.28	وَ خَلَاصْ، الوِلَيْد الْكَبِيرْ زِعِلْ وَ مَا يِدَوْر يَدْخُلْ فِي الْبَيْت. وَ أَبُوهْ مَرَقْ لَيَّهْ وَ طَلَبْ مِنَّهْ أَشَانْ يَدْخُلْ. 
LUK.15.29	لَاكِنْ هُو أَبَى وَ قَالْ لِأَبُوهْ: أَسْمَعْ. طَوَّلْ أَنَا قَاعِدْ نَخْدِمْ لَيْك مِثِلْ عَبِدْ. أَبَداً أَنَا كَيْ مَا خَالَفْت كَلَامَكْ. وَ بَيْدَا كُلَ، إِنْتَ أَبَداً مَا دَبَحْت لَيِّ غَنَمَايْ صَغَيْرَةْ لَيْشَانْ نَفْرَحْ مَعَ رُفْقَانِي. 
LUK.15.30	وَ لَاكِنْ وِلَيْدَكْ دَا تَلَّفْ كُلَ قُرْسَكْ مَعَ الشَّرَامِيطْ وَ وَكِتْ هُو جَاءْ، إِنْتَ دَبَحْت لَيَّهْ العِجِلْ السَّمِينْ.
LUK.15.31	وَ أَبُوهْ قَالْ لَيَّهْ: يَا وِلَيْدِي، إِنْتَ قَاعِدْ مَعَايِ دَايْماً. وَ كُلَ شَيْء الْحَقِّي، دَا هَنَاكْ إِنْتَ. 
LUK.15.32	لَاكِنْ وَاجِبْ نَفْرَحَوْا بَالْفَرْحَةْ دِي أَشَانْ أَخُوكْ دَا أَوَّلْ جَعَلْنَاهْ مَيِّتْ وَ دَا هُو حَيّ. وَ هُو أَوَّلْ مُوَدِّرْ وَ خَلَاصْ لِقِينَاهْ عَافَيْ.
LUK.16.1	وَ عِيسَى حَجَّى لِتَلَامِيذَهْ بَتَّانْ وَ قَالْ: يَوْم مِنْ الْأَيَّامْ فِي نَادُمْ سِيدْ الْمَالْ الْعِنْدَهْ وَكِيلْ. وَ سِمِعْ خَبَرْ فِي وَكِيلَهْ بُقُولُوا هُو يِتَلِّفْ مَالَهْ. 
LUK.16.2	وَ نَادَى الْوَكِيلْ وَ قَالْ: دَا شُنُو السِّمِعْتَهْ فَوْقَكْ؟ قَبِّلْ لَيِّ مَكَاتِيبْ الْحِسَابْ. مَا نِدَوْر إِنْتَ تَبْقَى بَتَّانْ وَكِيلِي.
LUK.16.3	وَ الْوَكِيلْ حَجَّى لِنَفْسَهْ وَ قَالْ: نِسَوِّي شُنُو وَكِتْ سَيِّدِي شَالْ مِنِّي الْوَكَّالَةْ؟ مَا نَقْدَرْ نَحْرِتْ أَشَانْ مَا عِنْدِي قُدْرَةْ. وَ مَا نِدَوْر نَشْحَدْ النَّاسْ أَشَانْ الْعَيْب. 
LUK.16.4	خَلَاصْ نَعَرِفْ الشَّيْء النِّسَوِّيهْ الْبِسَبَبَهْ النَّاسْ يَقْبَلَوْنِي فِي بُيُوتْهُمْ وَكِتْ مَرَقَانِي مِنْ الْوَكَّالَةْ.
LUK.16.5	وَ هُو نَادَى النَّاسْ السَّيِّدَهْ عِنْدَهْ فَوْقهُمْ دَيْن وَ حَجَّى لَيْهُمْ وَاحِدْ وَاحِدْ. وَ لِلنَّادُمْ الْأَوَّلْ قَالْ: وَاجِبْ تِكَفِّي كَمْ لِسَيِّدِي؟
LUK.16.6	وَ رَدَّ لَيَّهْ وَ قَالْ: مِيَةْ بَاخَةْ هَنَا دِهِنْ.
LUK.16.6	وَ الْوَكِيلْ قَالْ: شِيلْ الْمَكْتُوبْ وَ أَقْعُدْ تِحِتْ وَ عَجَلَةْ كَيْ أَكْتِبْ فَوْقَهْ خَمْسِينْ بَاخَةْ.
LUK.16.7	وَ بَعَدْ دَا، حَجَّى لِلنَّادُمْ آخَرْ وَ سَأَلَهْ: وَاجِبْ تِكَفِّي كَمْ؟
LUK.16.7	وَ هُو قَالْ: مِيَةْ شُوَالْ هَنَا قَمَحْ.
LUK.16.7	وَ قَالْ لَيَّهْ: شِيلْ الْمَكْتُوبْ وَ أَكْتِبْ فَوْقَهْ تَمَانِينْ شُوَالْ.
LUK.16.8	وَ وَكِتْ سِيدْ الْمَالْ عِرِفْ الشَّيْء الْوَكِيلَهْ الْخَايِنْ سَوَّاهْ، هُو قَصَّدْ بِنَجَاضْتَهْ. أَشَانْ نَاسْ هَنَا الدُّنْيَا الضَّلْمَى دِي فَاهِمِينْ زِيَادَةْ مِنْ نَاسْ النُّورْ وَ يَعَرْفُوا كِكَّيْف يَلْقَوْا الشَّيْء الْيِدَوْرُوهْ مِنْ النَّاسْ الْمِثِلْهُمْ. 
LUK.16.9	وَ نُقُولْ لَيْكُو، بِمَالْ الدُّنْيَا دِي أَكْسَبَوْا لِنُفُوسْكُو رُفْقَانْ. وَ مِثِلْ دَا وَكِتْ مَالْ الدُّنْيَا يِكَمِّلْ لَيْكُو خَلَاصْ، اللهْ يَقْبَلْكُو فِي حَوْشَهْ الْأَبَدِي.
LUK.16.10	أَكِيدْ، كَانْ نَادُمْ صَادِقْ وَكِتْ هُو مَسْؤُولْ فِي شَيْء شِيَّةْ، هُو يُكُونْ صَادِقْ بَتَّانْ وَكِتْ هُو مَسْؤُولْ فِي شَيْء كَتِيرْ. وَ كَانْ نَادُمْ خَايِنْ وَكِتْ هُو مَسْؤُولْ فِي شِيَّةْ، هُو يَبْقَى خَايِنْ بَتَّانْ وَكِتْ هُو مَسْؤُولْ فِي كَتِيرْ. 
LUK.16.11	وَ كَانْ أَوَّلْ إِنْتُو مَا صَادِقِينْ فِي مَالْ هَنَا الدُّنْيَا دِي، كِكَّيْف اللهْ يِكَلِّفْكُو بِشُغُلْ عِنْدَهْ قِيمَةْ زِيَادَةْ مِنَّهْ؟ 
LUK.16.12	وَ كَانْ أَوَّلْ إِنْتُو مَا صَادِقِينْ فِي الْخُمَامْ الْإِنْتُو وَكَّلَوْكُو فَوْقَهْ، كِكَّيْف اللهْ يَنْطِيكُو شَيْء الْيَبْقَى حَلَالْكُو؟ 
LUK.16.13	مَا فِي عَبِدْ الْيَقْدَرْ يَخْدِمْ لِسِيَادْ إِتْنَيْن أَشَانْ هُو يَكْرَهْ الْوَاحِدْ وَ يِرِيدْ التَّانِي وَلَّا يِحِبَّهْ لِلْأَوَّلْ بِكُلَّ قَلْبَهْ وَ يَحْقِرْ الْآخَرْ. وَ إِنْتُو كَمَانْ مَا تَقْدَرَوْا تَبْقَوْا عَبِيدْ لِلهْ وَ عَبِيدْ لِلْمَالْ.
LUK.16.14	الْفَرِيسِيِّينْ سِمْعَوْا الْكَلَامْ دَا وَ شَمَّتَوْا لِعِيسَى أَشَانْ هُمَّنْ يِحِبُّوا الْمَالْ. 
LUK.16.15	وَ هُو رَدَّ لَيْهُمْ وَ قَالْ: إِنتُو كَيْ تِسَوُّوا نُفُوسْكُو صَالِحِينْ فِي قِدَّامْ النَّاسْ وَ لَاكِنْ مَا تَقْدَرَوْا تُغُشُّوا اللهْ وَ هُو يَعَرِفْ قُلُوبْكُو. أَيْوَى، الشَّيْء النَّاسْ يَشْكُرُوكُو فَوْقَهْ دَا، اللهْ يَكْرَهَهْ مَرَّةْ وَاحِدْ.
LUK.16.16	وَ بَلَّغَوْا لَيْكُو كَلَامْ اللهْ فِي التَّوْرَاةْ وَ كُتُبْ النُّبُوَّةْ لَحَدِّي يَحْيَى جَاءْ. وَ مِنْ يَحْيَى جَاءْ، نِبَلُّغُوا بِشَارَةْ مَمْلَكَةْ اللهْ وَ أَيِّ نَادُمْ يِجَاهِدْ أَشَانْ يَدْخُلْ فِيهَا بِشِدَّةْ. 
LUK.16.17	وَ وَقَعَانْ السَّمَاءْ وَ الْأَرْض يَبْقَى هَيِّنْ مِنْ نُقْطَةْ وَاحِدَةْ هَنَا التَّوْرَاةْ تِنْقَشّ. 
LUK.16.18	وَ كُلَّ نَادُمْ اليِطَلِّقْ مَرْتَهْ أَشَانْ يَاخَدْ مَرَةْ آخَرَةْ، يَزْنَى. وَ النَّادُمْ الْيَاخُدْ الْمَرَةْ الْمُطَلَّقَةْ، هُو يَزْنَى.
LUK.16.19	يَوْم مِنْ الْأَيَّامْ، فِي نَادُمْ غَنِي بِلْحَيْن. وَ هُو لَابِسْ خُلْقَانْ غَالِيِينْ بِلْحَيْن وَ كُلَّ يَوْم هُو يَفْرَحْ وَ يَاكُلْ أَكِلْ حِلُو مَرَّةْ وَاحِدْ. 
LUK.16.20	وَ نَاسْ خَطَّوْا نَادُمْ مِسْكِينْ أُسْمَهْ لَعَازَرْ فِي خَشُمْ بَيْتَهْ وَ جِلْدَهْ كُلَّ عَوَاوِيرْ. 
LUK.16.21	وَ هُو يِدَوْر بِلْحَيْن يَاكُلْ مِنْ الْأَكِلْ الْيِدَفِّقْ مِنْ سُفْرَةْ الْغَنِي. وَ الْكُلَابْ جَوْا لَيَّهْ أَشَانْ يَلْحَسَوْا عَوَاوِيرَهْ.
LUK.16.22	وَ الْمِسْكِينْ مَاتْ وَ الْمَلَائِكَةْ شَالَوْا وَ قَعَّدَوْه جَنْب النَّبِي إِبْرَاهِيمْ. وَ الْغَنِي كُلَ مَاتْ وَ دَفَنَوْه. 
LUK.16.23	وَ فِي بَكَانْ الْمَيْتِينْ، هُو قَاعِدْ فِي عَذَابْ شَدِيدْ. وَ رَفَعْ رَاسَهْ وَ شَافْ إِبْرَاهِيمْ فِي بَكَانْ بَعِيدْ مِنَّهْ وَ لَعَازَرْ مَعَايَهْ. 
LUK.16.24	وَ صَرَخْ لَيَّهْ وَ قَالْ: أَبُونَا إِبْرَاهِيمْ أَرْحَمْنِي. رَسِّلْ لَيِّ لَعَازَرْ. خَلِّي يِبِلّ رَاسْ أُصْبَعَهْ فِي أَلْمِي بَارِدْ وَ يِبَرِّدْ بَيَّهْ لِسَانِي. أَشَانْ أَنَا فِي عَذَابْ شَدِيدْ فِي أَمْ لَهِيبْ دِي.
LUK.16.25	وَ إِبْرَاهِيمْ قَالْ: لَا يَا وِلَيْدِي. فَكِّرْ فِي كِكَّيْف عِشْت فِي الدُّنْيَا. أَوَّلْ عِشْت فِي الْحَلُو وَ لَعَازَرْ عِنْدَهْ التَّعَبْ. وَ لَاكِنْ هَسَّعْ هُو عِنْدَهْ الْحَلُو هِنِي وَ إِنْتَ عِنْدَكْ الْعَذَابْ. 
LUK.16.26	وَ بَتَّانْ فِي نُقْرَةْ كَبِيرَةْ بِلْحَيْن بَيْنَّا وَ بَيْنكُو. وَ أَشَانْ دَا النَّاسْ الْيِدَوْرُوا يُقُمُّوا مِنْ هِنِي يَمْشُوا لَيْكُو مَا يَقْدَرَوْا. وَ مَا فِي نَادُمْ الْيَقْدَرْ يُقُمّ مِنْ هِنَاكْ يَجِي لَيْنَا هِنِي.
LUK.16.27	وَ الْغَنِي قَالْ: أَبَّا، نَطْلُبْ مِنَّكْ تِرَسِّلْ لَعَازَرْ لِبَيْت أَبُوِي. 
LUK.16.28	هِنَاكْ عِنْدِي خَمْسَةْ أَخْوَانْ. خَلِّي يِحَذِّرْهُمْ أَشَانْ مَا يَجُوا فِي بَكَانْ الْعَذَابْ دَا مِثْلِي أَنَا.
LUK.16.29	وَ إِبْرَاهِيمْ رَدَّ لَيَّهْ وَ قَالْ: عِنْدُهُمْ كَلَامْ مُوسَى وَ كَلَامْ النُّبُوَّةْ. خَلِّي يَسْمَعَوْهُمْ.
LUK.16.30	وَ الْغَنِي رَدَّ لَيَّهْ وَ قَالْ: لَا، يَا أَبَّا إِبْرَاهِيمْ. مَا تُقُولْ كَيْ. كَانْ نَادُمْ يَبْعَثْ مِنْ أُسْط الْمَيْتِينْ، أَكِيدْ يُتُوبُوا مِنْ ذُنُوبْهُمْ.
LUK.16.31	وَ إِبْرَاهِيمْ قَالْ: كَانْ مَا يِدَوْرُوا يَسْمَعَوْا كَلَامْ مُوسَى وَ النُّبُوَّةْ أَكِيدْ نَادُمْ الْبَعَثْ مِنْ أُسْط الْمَيْتِينْ كُلَ مَا يَقْدَرْ يِجِيبْهُمْ فِي الدَّرِبْ الْعَدِيلْ.
LUK.17.1	وَ عِيسَى حَجَّى لِتَلَامِيذَهْ وَ قَالْ: لَابُدَّ أَشْيَاءْ وَاحِدِينْ يَبْقَوْا وَ بِسَبَبْهُمْ نَاسْ وَاحِدِينْ يَمُرْقُوا مِنْ الدَّرِبْ. وَ لَاكِنْ الْعَذَابْ يَرْجَى النَّادُمْ الْيِسَبِّبْ الْأَشْيَاءْ دَوْل. 
LUK.17.2	أَيْوَى، كَانْ نَادُمْ يِتَلِّفْ إِيمَانْ هَنَا وَاحِدْ مِنْ الْمُؤْمِنِينْ الدُّقَاقْ دَوْل، الْعَذَابْ الْيَرْجَاهْ يَبْقَى شَدِيدْ لَحَدِّي أَخَيْر لَيَّهْ كَانْ رَبَطَوْا مُرْحَاكَةْ فِي رَقَبْتَهْ وَ زَقَلَوْه فِي لُبّ الْبَحَرْ. 
LUK.17.3	أَشَانْ دَا، خُطُّوا بَالْكُو فِي نُفُوسْكُو. كَانْ أَخُوكْ خِطِئْ، أَهَرْجَهْ. وَ كَانْ هُو نِدِمْ فِي الشَّيْء السَّوَّاهْ، سَامِحَهْ. 
LUK.17.4	كَانْ فِي الْيَوْم الْوَاحِدْ هُو يَخْطَأْ فَوْقَكْ سَبْعَةْ مَرَّاتْ وَ يِقَبِّلْ لَيْك سَبْعَةْ مَرَّاتْ وَ يُقُولْ «أَنَا تُبْت مِنْ الْخَطَأْ دَا»، وَاجِبْ تِسَامِحَهْ لَيَّهْ.
LUK.17.5	وَ الرُّسُلْ حَجَّوْا لِلرَّبّ عِيسَى وَ قَالَوْا: زِيدْ لَيْنَا الْإِيمَانْ.
LUK.17.6	وَ الرَّبّ عِيسَى قَالْ كَانْ إِيمَانْكُو صَغَيِّرْ كُلَ مِثِلْ تَيْرَابْ هَنَا كِرَيْب تَقْدَرَوْا تَامُرُوهَا لِلْشَدَرَةْ الْكَبِيرَةْ دِي وَ تُقُولُوا «قُمِّي مِنْ هِنِي وَ مَقِّنِي نَفِسْكِ فِي الْبَحَرْ» وَ هِي تَسْمَعْ كَلَامْكُو.
LUK.17.7	أَيِّ نَادُمْ مِنْكُو بِسَوِّي شُنُو كَانْ عِنْدَهْ عَبِدْ الْقَاعِدْ بَحْرِتْ لَيَّهْ وَلَّا بَسْرَحْ؟ وَكِتْ عَبْدَهْ بِقَبِّلْ مِنْ الْكَدَادَةْ، سِيدَهْ بُقُولْ «تَعَالْ آكُلْ مَعَايِ وَلَّا»؟ 
LUK.17.8	لَا مَا كَيْ. بُقُولْ «أَرْبُطْ صُلْبَكْ و جَهِّزْ لَيِّ الْعَشَاءْ. وَ أَخْدِمْ لَيِّ لَحَدِّي أَنَا أَكَلَت وَ شِرِبْت خَلَاصْ. وَ بَعَدْ دَا بَسْ إِنْتَ تَاكُلْ وَ تَشْرَبْ». 
LUK.17.9	هَلْ هُو بَشْكُرْ عَبْدَهْ فِي شَانْ هُو سَوَّى الْخِدْمَةْ الْأَمَرَهْ بَيْهَا وَلَّا؟ لَا. 
LUK.17.10	وَ نَفْس الشَّيْء لَيْكُو إِنْتُو. وَكِتْ سَوَّيْتُوا كُلَّ شَيْء الْاللهْ أَمَرَاكُو بَيَّهْ، وَاجِبْ تُقُولُوا «أَنِحْنَ عَبِيدْ بَسْ وَ مَا سَوَّيْنَا زِيَادَةْ مِنْ الْخِدْمَةْ الْوَاجْبَةْ لَيْنَا».
LUK.17.11	وَ وَكِتْ عِيسَى مُسَافِرْ لِمَدِينَةْ الْقُدُسْ، هُو تَابِعْ الْحُدُودْ الْبَيْن دَارْ السَّامِرَةْ وَ دَارْ الْجَلِيلْ. 
LUK.17.12	وَ دَخَلْ فِي حِلَّةْ وَاحِدَةْ وَ عَشَرَةْ رُجَالْ الْعِنْدُهُمْ بَرَصْ قَابُلُوهْ. وَ هُمَّنْ وِقْفَوْا بَعِيدْ مِنَّهْ شِيَّةْ. 
LUK.17.13	وَ صَرَخَوْا لَيَّهْ وَ قَالَوْا: يَا عِيسَى! يَا سَيِّدْنَا! أَرْحَمْنَا.
LUK.17.14	وَ عِيسَى شَافَاهُمْ وَ قَالْ: أَمْشُوا وَصُّفُوا نُفُوسْكُو لِرَاجِلْ الدِّينْ
LUK.17.14	وَ مَشَوْا. وَ وَكِتْ هُمَّنْ فِي الدَّرِبْ، لِقَوْا الْعَافَيْ وَ بِقَوْا طَاهِرِينْ. 
LUK.17.15	وَ بَعَدْ شِيَّةْ، نَادُمْ وَاحِدْ مِنْهُمْ عِرِفْ هُو لِقِي الْعَافَيْ وَ شَقْلَبْ وَ قَبِّلْ لِعِيسَى. هُو قَمَّ يَشْكُرْ اللهْ بِحِسّ فَوْق. 
LUK.17.16	وَ سَجَدْ قِدَّامْ عِيسَى وَ شَكَرَهْ. وَ النَّادُمْ الْقَبَّلْ دَا، هُو مِنْ السَّامِرِيِّينْ. 
LUK.17.17	وَ عِيسَى قَالْ: النَّاسْ اللِّقَوْا الْعَافَيْ مَا عَشَرَةْ وَلَّا؟ وَيْن التِّسْعَةْ؟ 
LUK.17.18	مَا فِي نَادُمْ آخَرْ الْيِدَوْر يَشْكُرْ اللهْ إِلَّا الْأَجْنَبِي دَا وَلَّا؟
LUK.17.19	وَ قَالْ لِلسَّامِرِي: قُمّ فَوْق وَ أَمْشِي فِي دَرْبَكْ. لِقِيتْ الْعَافَيْ بِسَبَبْ إِيمَانَكْ.
LUK.17.20	وَ يَوْم وَاحِدْ، الْفَرِيسِيِّينْ سَأَلَوْا عِيسَى فِي جَيَّةْ مَمْلَكَةْ اللهْ. وَ رَدَّ لَيْهُمْ وَ قَالْ: مَمْلَكَةْ اللهْ مَا تَجِي بِعَلَامَاتْ التِّشِيفُوهُمْ. 
LUK.17.21	وَ النَّاسْ مَا بُقُولُوا «شِيفُوا، هِي قَمَّتْ هِنِي» وَ لَا «شِيفُوا هِي هِنَاكْ». نُقُولْ لَيْكُو مَمْلَكَةْ اللهْ قَاعِدَةْ أَمْبَيْنَاتْكُو خَلَاصْ.
LUK.17.22	وَ عِيسَى حَجَّى لِتَلَامِيذَهْ وَ قَالْ: وَ يَجِي وَكِتْ وَاحِدْ تَبْقَوْا قَرْمَانِينْ بِلْحَيْن لِإِبْن الْإِنْسَانْ وَ تِدَوْرُوا تِشِيفُونِي وَ لَاكِنْ مَا تِشِيفُونِي. 
LUK.17.23	وَ بُقُولُوا لَيْكُو «شِيفُوا هُو هِنَاكْ» وَلَّا «شِيفُوا هُو هِنِي». مَا تَمْشُوا مَعَاهُمْ. مَا تِتَابُعُوهُمْ. 
LUK.17.24	أَكِيدْ الْبَرَّاقَةْ تَبْرُقْ فِي السَّمَاءْ مِنْ النُّصّ الْوَاحِدْ وَ تِنْشَافْ لَحَدِّي النُّصّ الْآخَرْ وَ جَيَّةْ إِبْن الْإِنْسَانْ تَبْقَى مِثِلْ دَا كُلَ وَكِتْ يِقَبِّلْ. 
LUK.17.25	لَاكِنْ أَوَّلْ مُقَدَّرْ لِإِبْن الْإِنْسَانْ يَتْعَبْ تَعَبْ شَدِيدْ وَ النَّاسْ الْفِي وَكِتْنَا دَا يَابَوْه.
LUK.17.26	وَ حَالَةْ النَّاسْ فِي يَوْم جَيَّةْ إِبْن الْإِنْسَانْ تَبْقَى سَوَا مِثِلْ حَالَةْ النَّاسْ فِي زَمَنْ نُوحْ. 
LUK.17.27	هُمَّنْ قَاعِدِينْ يَاكُلُوا وَ يَشَرْبَوْا وَ الرُّجَالْ يَاخُدُوا عَوِينْ وَ الْعَوِينْ يَاخُدَنْ رُجَالْ لَحَدِّي الْيَوْم النُّوحْ دَخَلْ فِي السَّفِينَةْ. وَ خَلَاصْ الْأَلْمِي جَاءْ وَ أَكَلَاهُمْ كُلُّهُمْ.
LUK.17.28	وَ بِقِي مِثِلْ دَا فِي زَمَنْ لُوطْ كُلَ. النَّاسْ قَاعِدِينْ يَاكُلُوا وَ يَشَرْبَوْا وَ يِبِيعُوا وَ يَشْرُوا وَ يِمَقُّنُوا شَدَرْ وَ يَبْنُوا بُيُوتْ. 
LUK.17.29	لَاكِنْ يَوْم اللُّوطْ مَرَقْ مِنْ حِلَّةْ سَدُومْ، اللهْ صَبَّ فَوْقهُمْ نَارْ وَ كِبْرِيتْ وَ دَمَّرَاهُمْ مَرَّةْ وَاحِدْ. 
LUK.17.30	وَ يَبْقَى مِثِلْ دَا وَكِتْ اللهْ يِبَيِّنْ إِبْن الْإِنْسَانْ.
LUK.17.31	فِي الْيَوْم دَا، أَيِّ نَادُمْ الْقَاعِدْ يِنْجَمَّ فِي رَاسْ بَيْتَهْ وَ خُمَامَهْ دَاخَلْ فِي الْبَيْت، خَلِّي مَا يِدَلِّي يِشِيلَهْ. وَ بَتَّانْ أَيِّ نَادُمْ الْيَخْدِمْ فِي الزَّرَعْ، خَلِّي مَا يِقَبِّلْ فِي بَيْتَهْ. 
LUK.17.32	فَكُّرُوا فِي مَرَةْ لُوطْ
LUK.17.33	أَيِّ نَادُمْ الْيِدَوْر يِنَجِّي نَفْسَهْ، يِوَدِّرْ. لَاكِنْ النَّادُمْ الْمَا يِفَكِّرْ فِي نَفْسَهْ، يَنْجَى. 
LUK.17.34	نُقُولْ لَيْكُو كَدَرْ فِي اللَّيْلَةْ دِيكْ، فِي نَاسَيْن فِي سَرِيرْ وَاحِدْ وَ الْوَاحِدْ يِنْرَفِعْ وَ الْآخَرْ مَا يِنْرَفِعْ. 
LUK.17.35	وَ فِي عَوِينْ إِتْنَيْن قَاعِدَاتْ سَوَا يَرْحَكَنْ غَلَّةْ وَ الْوَاحِدَةْ تِنْرَفِعْ وَ الْآخَرَةْ مَا تِنْرَفِعْ. 
LUK.17.36	وَ فِي رُجَالْ إِتْنَيْن قَاعِدِينْ يَخْدُمُوا فِي نَفْس الزَّرَعْ وَ الْوَاحِدْ يِنْرَفِعْ وَ الْآخَرْ مَا يِنْرَفِعْ. 
LUK.17.37	وَ تَلَامِيذَهْ سَأَلَوْه وَ قَالَوْا: يَا سَيِّدْنَا، دَا يَبْقَى وَيْن؟
LUK.17.37	وَ رَدَّ لَيْهُمْ وَ قَالْ: الرِّمَّةْ تِنَادِي الصُّقُورَةْ.
LUK.18.1	وَ عِيسَى حَجَّى لَيْهُمْ بِمَثَلْ أَشَانْ يِوَصِّفْهُمْ وَاجِبْ دَايْماً يِصَلُّوا وَ مَا يَكْسَلَوْا. 
LUK.18.2	وَ قَالْ: فِي حِلَّةْ وَاحِدَةْ، فِيهَا حَاكِمْ وَاحِدْ وَ هُو مَا خَايِفْ مِنْ اللهْ وَ مَا لَمَّاهْ بِرِضَاءْ النَّاسْ. 
LUK.18.3	وَ فِي الْحِلَّةْ دِي، فِي عَجُوزْ مَظْلُومَةْ وَ رَاجِلْهَا مَيِّتْ. وَ كُلَّ مَا يَوْم هِي تَمْشِي لِلْحَاكِمْ دَايْماً وَ تُقُولْ: أَنْصُرْنِي بِالْحَقّ فِي النَّادُمْ الظَّلَمَانِي.
LUK.18.4	وَ أَوَّلْ هُو أَبَى مَا سَوَّى لَيْهَا شَيْء لَاكِنْ فِي الْأَخِيرْ هُو قَالْ لِنَفْسَهْ: صَحِيحْ أَنَا مَا خَايِفْ مِنْ اللهْ وَ مَا لَمَّانِي بِرِضَاءْ النَّاسْ. 
LUK.18.5	لَاكِنْ الْعَجُوزْ دِي قَاعِدَةْ تِبَشْتِنِّي بِلْحَيْن. وَ خَلِّي نَنْصُرْهَا أَشَانْ هِي مَا تِعَيِّينِي مَرَّةْ وَاحِدْ بِجَيِّتْهَا الْكَتِيرَةْ.
LUK.18.6	وَ الرَّبّ عِيسَى قَالْ: الْحَاكِمْ دَا نَادُمْ مَا عَدِيلْ لَاكِنْ فَكُّرُوا فِي كَلَامَهْ. 
LUK.18.7	وَ فِي فِكِرْكُو، اللهْ مَا يَنْصُرْهُمْ لِنَاسَهْ الْإِخْتَارَاهُمْ الْيَصَرْخَوْا لَيَّهْ لَيْل وَ نَهَارْ وَلَّا؟ يِأَخِّرْ لَيْهُمْ وَلَّا؟ 
LUK.18.8	نُقُولْ لَيْكُو هُو يَنْصُرْهُمْ عَجَلَةْ. وَ لَاكِنْ وَكِتْ إِبْن الْإِنْسَانْ يِقَبِّلْ فِي الْأَرْض، هُو يَلْقَى نَاسْ مُؤْمِنِينْ وَلَّا؟
LUK.18.9	وَ عِيسَى حَجَّى بِمَثَلْ لِنَاسْ وَاحِدِينْ الْيِسَوُّوا نُفُوسْهُمْ صَالِحِينْ وَ يَحْقُرُوا الْآخَرِينْ. 
LUK.18.10	وَ قَالْ: يَوْم مِنْ الْأَيَّامْ، نَاسَيْن دَخَلَوْا فِي بَيْت اللهْ أَشَانْ يِصَلُّوا. الْوَاحِدْ مِنْ الْفَرِيسِيِّينْ وَ الْآخَرْ مِنْ نَاسْ الْجَمَارِكْ. 
LUK.18.11	وَ الْفَرِيسِي وِقِفْ بِطُولَهْ وَ صَلَّى وِحَيْدَهْ وَ قَالْ: يَا اللهْ نُقُولْ لَيْك، شُكْراً أَشَانْ أَنَا مَا بِقِيتْ مِثِلْ النَّاسْ الْآخَرِينْ. هُمَّنْ سَرَارِيقْ وَ فَسْلِينْ وَ زَنَّايِّينْ. أَيْوَى، أَنَا مَا مِثِلْ نَادُمْ الْجَمَارِكْ دَاكْ. 
LUK.18.12	أَنَا نُصُومْ يَوْمَيْن فِي الْأُسْبُوعْ وَ نَنْطِيكْ عُشُرْ هَنَا كُلَّ شَيْء النَّرْبَحَهْ.
LUK.18.13	لَاكِنْ نَادُمْ هَنَا الْجَمَارِكْ وِقِفْ وِحَيْدَهْ بَعِيدْ مِنْ النَّاسْ. مَا رَفَعْ رَاسَهْ فَوْق كُلَ. وَ قَاعِدْ يُدُقّ صَدْرَهْ مِنْ النَّدَامَةْ وَ قَالْ: يَا اللهْ، أَرْحَمْنِي. أَنَا مُذْنِبْ.
LUK.18.14	وَ نُقُولْ لَيْكُو مِنْ النَّاسَيْن دَوْل، الرَّاجِلْ التَّانِي بَسْ قَبَّلْ فِي بَيْتَهْ بِعَلَاقَةْ عَدِيلَةْ مَعَ اللهْ. أَشَانْ أَيِّ نَادُمْ الْيِسَوِّي نَفْسَهْ كَبِيرْ، اللهْ يِسَوِّيهْ صَغَيَّرْ وَ النَّادُمْ الْيِسَوِّي نَفْسَهْ صَغَيَّرْ، اللهْ يِسَوِّيهْ كَبِيرْ.
LUK.18.15	وَ النَّاسْ قَاعِدِينْ يِوَدُّوا عِيَالْهُمْ الصُّغَارْ لِعِيسَى أَشَانْ هُو يَلْمَسْهُمْ وَ يِبَارِكْهُمْ. وَ تَلَامِيذَهْ شَافَوْهُمْ وَ هَرَجَوْهُمْ. 
LUK.18.16	لَاكِنْ عِيسَى نَادَى الْعِيَالْ وَ قَالْ لِتَلَامِيذَهْ: خَلُّوا الْعِيَالْ يَجُوا لَيِّ وَ مَا تَدْحَرَوْهُمْ أَشَانْ مَمْلَكَةْ اللهْ هَنَا النَّاسْ الْمِثِلْهُمْ. 
LUK.18.17	وَ نُقُولْ لَيْكُو الْحَقّ، نَادُمْ أَبَداً مَا يَدْخُلْ فِي مَمْلَكَةْ اللهْ كَانْ مَا يَقْبَلْهَا مِثِلْ وِلَيْد صَغَيَّرْ يَقْبَلْهَا.
LUK.18.18	وَ نَادُمْ وَاحِدْ مِنْ الْكُبَارَاتْ سَأَلْ عِيسَى وَ قَالْ: يَا الْمُعَلِّمْ، الْمَا عِنْدَهْ عَيْب وَاجِبْ نِسَوِّي شُنُو أَشَانْ نَلْقَى الْحَيَاةْ الْأَبَدِيَّةْ؟
LUK.18.19	وَ عِيسَى رَدَّ لَيَّهْ وَ قَالْ: مَالَا تُقُولْ أَنَا عَدِيلْ؟ وَاحِدْ بَسْ عَدِيلْ وَ هُو اللهْ. 
LUK.18.20	أَكِيدْ، تَعَرِفْ الْوَصَايَا. مَا تَزْنَى وَ مَا تَكْتُلْ وَ مَا تَسْرِقْ وَ مَا تَشْهَدْ بِكِدِبْ وَ كَرِّمْ أَمَّكْ وَ أَبُوكْ.
LUK.18.21	وَ الرَّاجِلْ قَالْ: مِنْ وَكِتْ أَنَا صَغَيَّرْ، نِتَابِعْ كُلَّ الْوَصَايَا دَوْل.
LUK.18.22	وَ وَكِتْ عِيسَى سِمِعْ كَلَامَهْ دَا، هُو قَالْ: شُغُلْ وَاحِدْ لِسَّاعْ قَصَّرْ لَيْك. بِيعْ كُلَّ شَيْء الْعِنْدَكْ وَ أَنْطِي تَمَنَهْ لِلْمَسَاكِينْ وَ مِثِلْ دَا تَلْقَاهْ قِدَّامَكْ. وَ تَعَالْ تَابِعْنِي.
LUK.18.23	وَ وَكِتْ سِمِعْ كَلَامْ عِيسَى دَا، هُو بِقِي حَزْنَانْ أَشَانْ هُو غَنِي بِلْحَيْن. 
LUK.18.24	وَ عِيسَى شَافْ وِجْهَهْ وَ قَالْ: الدُّخُولْ فِي مَمْلَكَةْ اللهْ قَاسِي لِلنَّاسْ الْعِنْدُهُمْ مَالْ كَتِيرْ. 
LUK.18.25	بَتَّانْ نُقُولْ لَيْكُو دَخُولْ الجَمَلْ فِي قَدّ هَنَا إِبْرَةْ هَيِّنْ مِنْ دَخُولْ سِيدْ الْمَالْ فِي مَمْلَكَةْ اللهْ.
LUK.18.26	وَ النَّاسْ السِّمْعَوْا الْكَلَامْ دَا قَالَوْا: كَانْ يَبْقَى مِثِلْ دَا، يَاتُو الْيَقْدَرْ يَنْجَى؟
LUK.18.27	وَ عِيسَى رَدَّ لَيْهُمْ وَ قَالْ: الشَّيْء الْقَاسِي لِلنَّاسْ مَا قَاسِي لِلهْ.
LUK.18.28	وَ بُطْرُسْ قَالْ: وَ أَنِحْنَ كَيْ خَلَّيْنَا بُيُوتْنَا أَشَانْ نِتَابُعُوكْ.
LUK.18.29	وَ عِيسَى قَالْ لَيْهُمْ: نُقُولْ لَيْكُو الْحَقّ، أَيِّ نَادُمْ الْخَلَّى بَيْتَهْ وَلَّا مَرْتَهْ وَلَّا أَخْوَانَهْ وَلَّا وَالْدَيْنَهْ وَلَّا عِيَالَهْ فِي شَانْ مَمْلَكَةْ اللهْ 
LUK.18.30	يَلْقَى كَتِيرْ مِنْهُمْ زِيَادَةْ فِي الزَّمَنْ الْحَاضِرْ وَ فِي الْآخِرَةْ يَلْقَى الْحَيَاةْ الْأَبَدِيَّةْ.
LUK.18.31	وَ عِيسَى طَرَّفْ التَّلَامِيذْ الْأَتْنَا عَشَرْ وَ حَجَّى لَيْهُمْ وِحَيْدهُمْ وَ قَالْ: شِيفُوا. أَنِحْنَ مَاشِينْ لِمَدِينَةْ الْقُدُسْ. وَ هِنَاكْ كُلَّ شَيْء الْأَنْبِيَاءْ كَتَبَوْه فِي إِبْن الْإِنْسَانْ يِتِمّ. 
LUK.18.32	يِسَلُّمُوهْ لِلْكُفَارْ وَ يِشَمُّتُوا لَيَّهْ وَ يِعَيُّرُوهْ وَ يِبَزُّقُوا فَوْقَهْ. 
LUK.18.33	وَ يَجْلُدُوهْ وَ يَكْتُلُوهْ وَ فِي الْيَوْم التَّالِتْ يَبْعَثْ.
LUK.18.34	وَ لَاكِنْ تَلَامِيذَهْ مَا فِهْمَوْا شَيْء مِنْ الْكَلَامْ دَا. كَلَامَهْ دَا مُلَبَّدْ مِنْهُمْ. مَا عِرِفَوْا مَعَنَى كَلَامَهْ.
LUK.18.35	وَ عِيسَى فِي سَفَرَهْ قَرَّبْ لِحِلَّةْ أَرِيحَا. وَ عَمْيَانْ وَاحِدْ قَاعِدْ تِحِتْ جَنْب الشَّارِعْ. وَ هُو قَاعِدْ يَشْحَدْ النَّاسْ. 
LUK.18.36	وَ الْعَمْيَانْ سِمِعْ حِسّ هَنَا النَّاسْ الْكَتِيرِينْ الْمَاشِينْ فِي الدَّرِبْ وَ سَأَلَاهُمْ وَ قَالْ: شُنُو الْحَرَكَةْ دِي؟
LUK.18.37	وَ قَالَوْا لَيَّهْ: عِيسَى الْمِنْ النَّاصِرَةْ مَاشِي فِي الدَّرِبْ دَا.
LUK.18.38	وَ هُو بَدَأْ يِعِيطْ وَ يُقُولْ: يَا عِيسَى! إِبِنْ دَاوُدْ، أَرْحَمْنِي.
LUK.18.39	وَ النَّاسْ الْمَاشِينْ قِدَّامْ عِيسَى هَرَجَوْه وَ قَالَوْا لَيَّهْ «أَسْكُتْ». لَاكِنْ الْعَمْيَانْ قَمَّ يِعِيطْ بِزِيَادَةْ وَ يُقُولْ: يَا إِبِنْ دَاوُدْ، أَرْحَمْنِي.
LUK.18.40	وَ عِيسَى وِقِفْ وَ أَمَرَاهُمْ لِلنَّاسْ أَشَانْ يِوَدُّوا لَيَّهْ الْعَمْيَانْ. وَ وَكِتْ الْعَمْيَانْ جَاءْ قَرِيبْ، عِيسَى سَأَلَهْ وَ قَالْ: 
LUK.18.41	تِدَوْر أَنَا نِسَوِّي لَيْك شُنُو؟
LUK.18.41	وَ الْعَمْيَانْ قَالْ: سَيِّدْنَا، نِدَوْر نِشِيفْ.
LUK.18.42	وَ عِيسَى قَالْ: خَلَاصْ شِيفْ. لِقِيتْ الْعَافَيْ بِسَبَبْ إِيمَانَكْ.
LUK.18.43	وَ عَجَلَةْ كَيْ عُيُونَهْ أَنْفَتَحَوْا وَ قُمّ يِتَابِعْ عِيسَى وَ قَاعِدْ يَشْكُرْ اللهْ. وَ كُلَّ النَّاسْ الشَّافَوْه شَكَرَوْا اللهْ كَتِيرْ.
LUK.19.1	وَ عِيسَى دَخَلْ فِي حِلَّةْ أَرِيحَا وَ قَاعِدْ يُشُقَّهَا. 
LUK.19.2	وَ فِي نَادُمْ وَاحِدْ أُسْمَهْ زَكَّا. وَ هُو كَبِيرْ هَنَا نَاسْ الْجَمَارِكْ وَ هُو غَنِي بِلْحَيْن. 
LUK.19.3	وَ هُو دَوَّرْ يِشِيفْ عِيسَى لَاكِنْ مَا قِدِرْ أَشَانْ عِيسَى قَاعِدْ فِي أُسُطْ نَاسْ كَتِيرِينْ وَ زَكَّا نَادُمْ قِصَيَّرْ. 
LUK.19.4	وَ أَشَانْ دَا، هُو جَرَى قِدَّامْ فِي الدَّرِبْ الْعِيسَى مَاشِي فَوْقَهْ وَ رِكِبْ فَوْق فِي جِمَّيْزَايْ أَشَانْ يِشِيفْ عِيسَى كَانْ هُو يَلْحَقْ الْبَكَانْ دَا. 
LUK.19.5	وَ عِيسَى جَاءْ فِي الْبَكَانْ دَا وَ رَفَعْ رَاسَهْ وَ حَجَّى لِزَكَّا. وَ قَالْ: يَا زَكَّا، يَلَّا عَجَلَةْ دَلِّي تِحِتْ. الْيَوْم لَازِمْ نِضَّيَّفْ فِي بَيْتَكْ.
LUK.19.6	وَ عَجَلَةْ كَيْ هُو دَلَّى تِحِتْ وَ فَضَّلَهْ لِعِيسَى فِي بَيْتَهْ بِفَرَحْ. 
LUK.19.7	وَ كُلَّ النَّاسْ الشَّافَوْا الشَّيْء الْبِقِي دَا، بِقَوْا زَعْلَانِينْ وَ حَجَّوْا أَمْبَيْنَاتْهُمْ وَ قَالَوْا: هَايْ! هُو مَشَى بِقِي ضَيْف فِي بَيْت هَنَا نَادُمْ مُذْنِبْ.
LUK.19.8	وَ زَكَّا قَمَّ فَوْق وَ قَالْ لِلرَّبّ عِيسَى: يَا سَيِّدْنَا، نَنْطِي نُصّ مَالِي لِلْمَسَاكِينْ. وَ كَانْ شِلْت شَيْء مِنْ أَيِّ نَادُمْ بِظُلُمْ، نِقَبِّلَهْ لَيَّهْ أَرْبَعْ مَرَّاتْ.
LUK.19.9	وَ عِيسَى رَدَّ وَ قَالْ: خَلَاصْ، الْيَوْم النَّجَاةْ جَاتْ فِي الْبَيْت دَا أَشَانْ زَكَّا كُلَّ مِنْ عِيَالْ إِبْرَاهِيمْ. 
LUK.19.10	وَ أَنَا إِبْن الْإِنْسَانْ جِيتْ أَشَانْ نِفَتِّشْ الْمُوَدِّرِينْ وَ نِنَجِّيهُمْ.
LUK.19.11	وَ النَّاسْ قَاعِدِينْ يَسْمَعَوْا كَلَامْ عِيسَى. وَ فِي فِكِرْهُمْ، مَمْلَكَةْ اللهْ تِدَوْر تِبِينْ عَجَلَةْ أَشَانْ هُو قَرِيبْ يَلْحَقْ مَدِينَةْ الْقُدُسْ. وَ أَشَانْ دَا، هُو حَجَّى لَيْهُمْ بِمَثَلْ. 
LUK.19.12	وَ قَالْ: يَوْم مِنْ الْأَيَّامْ، فِي نَادُمْ مِنْ عِيَالْ الْمُلُوكْ. وَ هُو سَافَرْ فِي بَكَانْ بَعِيدْ أَشَانْ هِنَاكْ يِدَرُّجُوهْ مَلِكْ وَ يِقَبِّلْ يَحْكِمْ بَلَدَهْ. 
LUK.19.13	وَ قُبَّالْ مَا يِسَافِرْ، هُو نَادَى عَشَرَةْ مِنْ عَبِيدَهْ وَ أَنْطَى لِأَيِّ وَاحِدْ دَهَبَايْ قِيمِتْهَا مِيَةْ دِينَارْ. وَ قَالْ لَيْهُمْ: تَاجُرُوا بَيْهَا لَحَدِّي نِقَبِّلْ.
LUK.19.14	وَ شَعَبْ بَلَدَهْ كِرْهَوْه وَ رَسَّلَوْا وَرَايَهْ مُمَثِّلِينْ أَشَانْ يُقُولُوا: مَا نِدَوْرُوا النَّادُمْ دَا يَبْقَى فَوْقنَا مَلِكْ.
LUK.19.15	وَ خَلَاصْ بَعَدَيْن هُو دَرَّجَوْه مَلِكْ وَ قَبَّلْ فِي بَلَدَهْ. وَ عَجَلَةْ أَمَرَاهُمْ لِلْعَبِيدْ الْأَنْطَاهُمْ الْقُرُسْ أَشَانْ يَجُوا لَيَّهْ. وَ دَوَّرْ يَعَرِفْ كَمْ رِبْحَوْا لَيَّهْ فِي التِّجَارَةْ. 
LUK.19.16	وَ الْأَوَّلْ جَاءْ قِدَّامَهْ وَ قَالْ: يَا مَلِكْ، مِنْ دَهَبَايْتَكْ أَنَا كِسِبْت بَتَّانْ عَشَرَةْ دَهَبَاتْ.
LUK.19.17	وَ الْمَلِكْ قَالْ لَيَّهْ: دَا سَمَحْ. إِنْتَ عَبِدْ عَدِيلْ. أَوَّلْ أَنَا أَنْطَيْتَكْ مَسْؤُولِيَّةْ شِيَّةْ وَ إِنْتَ سَوَّيْت بَيْهَا خِدْمَةْ عَدِيلَةْ. وَ أَشَانْ دَا، نَنْطِيكْ مَسْؤُولِيَّةْ فَوْق عَشَرَةْ حِلَّةْ.
LUK.19.18	وَ الْعَبِدْ التَّانِي جَاءْ لَيَّهْ وَ قَالْ: يَا مَلِكْ، مِنْ دَهَبَايْتَكْ كِسِبْت خَمْسَةْ دَهَبَاتْ.
LUK.19.19	وَ الْمَلِكْ قَالْ، نُخُطَّكْ فَوْق خَمْسَةْ حِلَّةْ.
LUK.19.20	وَ عَبِدْ آخَرْ جَاءْ وَ قَالْ: يَا مَلِكْ، دِيهِي دَهَبَايْتَكْ. أَنَا حَفَضْتَهْ وَ لَبَّدْتَهْ فِي مِنْدِيلْ. 
LUK.19.21	أَنَا خُفْت مِنَّكْ أَشَانْ إِنْتَ نَادُمْ قَوِي. إِنْتَ تِشِيلْ الْخُمَامْ النَّادُمْ آخَرْ خَطَّهْ وَ تَقْطَعْ الْغَلَّةْ الْمَا تَيْرَبْتَهَا.
LUK.19.22	وَ الْمَلِكْ قَالْ لَيَّهْ: نِحَاسِبَكْ حَسَبْ الْكَلَامْ الْإِنْتَ قُلْتَهْ. إِنْتَ عَبِدْ فَسِلْ. عِرِفْت كَدَرْ أَنَا نَادُمْ قَوِي وَ نِشِيلْ الْخُمَامْ النَّادُمْ آخَرْ خَطَّهْ وَ نَقْطَعْ الْغَلَّةْ الْمَا تَيْرَبْتَهَا. 
LUK.19.23	وَ كَانْ أَنَا مِثِلْ دَا، مَالَا مَا خَطَّيْت قُرْسِي فِي الْبَنْكِي؟ وَ مِثِلْ دَا، وَكِتْ نِقَبِّلْ فِي الْبَلَدْ نِشِيلَهْ بِفَايْدِتَهْ.
LUK.19.24	وَ قَالْ لِلنَّاسْ الْمَعَايَهْ: شِيلُوا مِنَّهْ الدَّهَبَايْ وَ أَنْطُوهَا لِلْعَبِدْ الْعِنْدَهْ عَشَرَةْ.
LUK.19.25	وَ قَالَوْا لَيَّهْ: يَا مَلِكْ، هُو عِنْدَهْ عَشَرَةْ خَلَاصْ.
LUK.19.26	وَ الْمَلِكْ قَالْ: نُقُولْ لَيْكُو كُلَّ نَادُمْ الْعِنْدَهْ شَيْء يَلْقَى زِيَادَةْ. لَاكِنْ النَّادُمْ الْمَا عِنْدَهْ شَيْء، الشَّيْء الْعِنْدَهْ يِنْرَفِعْ مِنَّهْ كُلَ. 
LUK.19.27	وَ خَلَاصْ وَيْن عُدْوَانِي دَوْل الْمَا دَوَّرَوْا أَنَا نَبْقَى فَوْقهُمْ مَلِكْ؟ جِيبُوهُمْ هِنِي وَ أَكْتُلُوهُمْ فِي قِدَّامِي.
LUK.19.28	وَ وَكِتْ عِيسَى كَمَّلْ الْكَلَامْ دَا، هُو مَشَى قِدَّامْ فِي دَرِبْ هَنَا مَدِينَةْ الْقُدُسْ.
LUK.19.29	وَ عِيسَى قَرَّبْ لِلْحِلَّالْ الْأَسَامَيْهُمْ بَيْت فَاجِي وَ بَيْت عَنْيَا وَ جَاءْ فِي الْبَكَانْ الْأُسْمَهْ جَبَلْ الزَّيْتُونْ. وَ عِيسَى رَسَّلْ قِدَّامَهْ تَلَامِيذْ إِتْنَيْن. 
LUK.19.30	وَ قَالْ لَيْهُمْ: أَمْشُوا فِي الْحِلَّةْ الْقِدَّامْنَا دِي. وَ فِي خَشُمْ الْحِلَّةْ تَلْقَوْا دَحَشْ مَرْبُوطْ. وَ نَادُمْ لِسَّاعْ مَا رِكِبْ فَوْقَهْ. وَ حِلُّوهْ وَ جِيبُوهْ لَيِّ هِنِي. 
LUK.19.31	وَ كَانْ نَادُمْ يَسْأَلْكُو وَ يُقُولْ «مَالَا تِحِلُّوا الدَّحَشْ؟» قُولُوا لَيَّهْ «الرَّبّ يِدَوْرَهْ».
LUK.19.32	وَ التَّلَامِيذْ الْإِتْنَيْن الرَّسَّلَوْهُمْ مَشَوْا وَ لِقَوْا الدَّحَشْ مِثِلْ هُو أَوْرَاهُمْ بَيَّهْ. 
LUK.19.33	وَ وَكِتْ قَاعِدِينْ يِحِلُّوهْ، سِيَادَهْ سَأَلَوْهُمْ وَ قَالَوْا: مَالَا تِحِلُّوا الدَّحَشْ؟
LUK.19.34	وَ رَدَّوْا لَيْهُمْ وَ قَالَوْا: الرَّبّ يِدَوْرَهْ.
LUK.19.35	وَ جَابَوْه لِعِيسَى. وَ فَرَّشَوْا خُلْقَانْهُمْ فَوْق الدَّحَشْ وَ رَكَّبَوْا عِيسَى فَوْقَهْ.
LUK.19.36	وَ خَلَاصْ قَمَّ مَاشِي قِدَّامْ رَاكِبْ فِي الدَّحَشْ وَ النَّاسْ قَمَّوْا سَوَّوْا زِينَةْ لِلشَّارِعْ وَ فَرَّشَوْا خُلْقَانْهُمْ فِي دَرْبَهْ. 
LUK.19.37	وَ قَرَّبْ لِلْمَدِينَةْ بِالدَّرِبْ النَّازِلْ مِنْ جَبَلْ الزَّيْتُونْ وَ كُلَّ تَلَامِيذَهْ بَدَوْا يَفْرَحَوْا وَ يَشْكُرُوا اللهْ بِحِسّ عَالِي فِي شَانْ كُلَّ الْعَجَايِبْ الْكُبَارْ الشَّافَوْهُمْ. 
LUK.19.38	وَ قَالَوْا: مَبْرُوكْ لِلْمَلِكْ الْجَايِ بِأُسُمْ اللهْ. سَلَامْ فِي السَّمَاءْ وَ الْحَمْدُ لِلهْ وَ سُبْحَانَهْ فِي الْبَكَانْ العَالِي.
LUK.19.39	وَ فَرِيسِيِّينْ وَاحِدِينْ فِي أُسْط النَّاسْ حَجَّوْا لَيَّهْ وَ قَالَوْا: يَا السَّيِّدْ، سَكِّتْ تَلَامِيذَكْ.
LUK.19.40	وَ عِيسَى رَدَّ لَيْهُمْ وَ قَالْ: نُقُولْ لَيْكُو كَانْ النَّاسْ دَوْل سَكَتَوْا كُلَ، الْحُجَارْ يِعِيطُوا بِنَفْس الْكَلَامْ.
LUK.19.41	وَ عِيسَى قَرَّبْ لِلْمَدِينَةْ وَ شَافَاهَا وَ بَكَى فِي شَانْهَا. 
LUK.19.42	وَ قَالْ: أَنَا نِتْمَنَّى كَدَرْ الْيَوْم إِنْتِ تَعَرْفِي الشَّيْء الْيِجِيبْ لَيْكِ السَّلَامْ لَاكِنْ هَسَّعْ دَا، مَا فِهِمْتِهْ. 
LUK.19.43	وَكِتْ وَاحِدْ يَجِي لَيْكِ وَ عَسْكَرْ عَدُوكِ يَجُوا وَ يَنْكُتُوا خَنَادِيقْهُمْ وَ يِحَوُّقُوكِ وَ يِسِدُّوا كُلَّ دُرُوبْكِ. 
LUK.19.44	وَ يِدَمُّرُوكِ مَعَ نَاسْكِ الْفِي لُبِّكِ. وَ مَا يِخَلُّوا حَجَرْ يَقْعُدْ فَوْق حَجَرْ. وَ دَا يَبْقَى أَشَانْ مَا عِرِفْتِ الْوَكِتْ الْاللهْ جَاءْ يِنَجِّيكِ.
LUK.19.45	وَ عِيسَى دَخَلْ فِي حَوْش بَيْت اللهْ وَ قَمَّ يَطْرُدْ مِنَّهْ التُّجَّارْ الْيِسَاوُقُوا فَوْقَهْ. 
LUK.19.46	وَ قَالْ لَيْهُمْ: اللهْ قَالْ فِي الْكِتَابْ ﴿بَيْتِي يَبْقَى بَيْت هَنَا الصَّلَاةْ﴾ وَ لَاكِنْ إِنْتُو ﴿سَوَّيْتُوهْ بَيْت هَنَا سَرَارِيقْ﴾.
LUK.19.47	وَ كُلَّ مَا يَوْم عِيسَى يِعَلِّمْ النَّاسْ فِي حَوْش بَيْت اللهْ. وَ كُبَارَاتْ رُجَالْ الدِّينْ وَ الْعُلَمَاءْ وَ كُبَارَاتْ النَّاسْ دَوَّرَوْا فُرْصَةْ أَشَانْ يَكْتُلُوهْ. 
LUK.19.48	لَاكِنْ فُرْصَةْ مَا لِقَوْهَا أَشَانْ كُلَّ الشَّعَبْ قَاعِدِينْ مَعَايَهْ وَ يَسْمَعَوْا كَلَامَهْ بِنِيَّةْ وَاحِدَةْ.
LUK.20.1	وَ يَوْم وَاحِدْ، عِيسَى قَاعِدْ يِعَلِّمْ النَّاسْ فِي حَوْش بَيْت اللهْ وَ يِبَلِّغْ لَيْهُمْ الْبِشَارَةْ. وَ فِي الْبَكَانْ دَا، كُبَارَاتْ رُجَالْ الدِّينْ وَ الْعُلَمَاءْ وَ الشُّيُوخْ جَوْا لَيَّهْ. 
LUK.20.2	وَ قَالَوْا: قُولْ لَيْنَا مِنْ وَيْن لِقِيتْ إِذِنْ أَشَانْ تِسَوِّي الْخِدْمَةْ دِي. وَلَّا يَاتُو الْأَنْطَاكْ إِذِنْ؟
LUK.20.3	وَ عِيسَى رَدَّ لَيْهُمْ وَ قَالْ: وَ أَنَا عِنْدِي سُؤَالْ نِدَوْر نَسْأَلْكُو. أَوْرُونِي، 
LUK.20.4	يَحْيَى غَطَّسْ النَّاسْ بِإِذِنْ اللهْ وَلَّا بِإِذِنْ النَّاسْ؟
LUK.20.5	وَ أَشَّاوَرَوْا وَ قَالَوْا أَمْبَيْنَاتْهُمْ: كَانْ قُلْنَا يَحْيَى عِنْدَهْ إِذِنْ مِنْ اللهْ، عِيسَى يُقُولْ لَيْنَا «مَالَا مَا آمَنْتُوا بَيَّهْ؟» 
LUK.20.6	وَ كَانْ قُلْنَا يَحْيَى عِنْدَهْ إِذِنْ مِنْ النَّاسْ بَسْ، النَّاسْ يَزْعَلَوْا وَ يَرْجُمُونَا. أَشَانْ فِي فِكِرْهُمْ، أَكِيدْ يَحْيَى نَبِي.
LUK.20.7	وَ أَشَانْ دَا، رَدَّوْا لَيَّهْ وَ قَالَوْا: أَنِحْنَ مَا نَعَرْفُوا يَاتُو الْأَنْطَاهْ إِذِنْ.
LUK.20.8	وَ عِيسَى رَدَّ لَيْهُمْ وَ قَالْ: خَلَاصْ، أَنَا كُلَ مَا نِأَوْرِيكُو بِإِذِنْ يَاتُو نِسَوِّي الْخِدْمَةْ دِي.
LUK.20.9	وَ عِيسَى قَمَّ حَجَّى لِلنَّاسْ بِمَثَلْ وَ قَالْ: نَادُمْ وَاحِدْ مَقَّنْ عِنَبْ فِي جِنَيْنَةْ. وَ هُو أَجَّرْ حَرَّاتِينْ أَشَانْ يَخْدُمُوا فَوْقهَا. وَ هُو ذَاتَهْ خَطَرْ وَ مَشَى فِي بَلَدْ آخَرَةْ. وَ طَوَّلْ مَا قَبَّلْ. 
LUK.20.10	وَ فِي وَكِتْ هَنَا لَمِّينْ الْعِنَبْ، هُو رَسَّلْ عَبِدْ وَاحِدْ لِلْحَرَّاتِينْ أَشَانْ يِشِيلُوا الْعِنَبْ الْوَاجِبْ لَيَّهْ. لَاكِنْ الْحَرَّاتِينْ دَقَّوْه وَ قَبَّلَوْه لِسِيدَهْ إِيدَيْنَهْ يَابِسْ.
LUK.20.11	وَ رَسَّلْ لَيْهُمْ عَبِدْ تَانِي. وَ هُو كُلَ دَقَّوْه وَ عَيَّرَوْه وَ قَبَّلَوْه يَابِسْ. 
LUK.20.12	وَ رَسَّلْ لَيْهُمْ بَتَّانْ عَبِدْ تَالِتْ وَ الْعَبِدْ دَا جَرَحَوْه وَ زَقَلَوْه بَرَّا مِنْ الْجِنَيْنَةْ. 
LUK.20.13	وَ سِيدْ الْجِنَيْنَةْ قَالْ: نِسَوِّي شُنُو؟ خَلَاصْ، نِرَسِّلْ وِلَيْدِي النِّحِبَّهْ. أَكُونْ لَيَّهْ هُو دَا، يِكَرُّمُوهْ.
LUK.20.14	لَاكِنْ الْحَرَّاتِينْ شَافَوْا وِلَيْد سِيدْ الْجِنَيْنَةْ وَ حَجَّوْا أَمْبَيْنَاتْهُمْ وَ قَالَوْا: دَاهُو الْيَوْرِثْ الْجِنَيْنَةْ. خَلِّي نَكْتُلُوهْ أَشَانْ الْوَرَثَةْ تَبْقَى هِنْتِنَا. 
LUK.20.15	وَ مَرَقَوْه بَرَّا مِنْ الْجِنَيْنَةْ وَ كَتَلَوْه.
LUK.20.15	وَ عِيسَى قَالْ: هَسَّعْ نَسْأَلْكُو. سِيدْ الْجِنَيْنَةْ يِسَوِّي فَوْقهُمْ شُنُو؟ 
LUK.20.16	أَكِيدْ هُو يَجِي وَ يِكَتِّلْهُمْ لِلْحَرَّاتِينْ دَوْل وَ خَلَاصْ هُو يَنْطِي الْجِنَيْنَةْ لِنَاسْ آخَرِينْ.
LUK.20.16	وَ وَكِتْ النَّاسْ سِمْعَوْا الْكَلَامْ دَا قَالَوْا: خَلِّي اللهْ يَدْحَرَهْ.
LUK.20.17	وَ عِيسَى شَافَاهُمْ عَدِيلْ وَ قَالْ: وَ كَانْ دَا مَا يَبْقَى، شُنُو مَعَنَى هَنَا الْكَلَامْ الْمَكْتُوبْ فِي الْكِتَابْ؟ بُقُولْ ﴿الْحَجَرْ الْبَنَّايِّينْ الْبَيْت أَوَّلْ مَا دَوَّرَوْه، بِقِي الْحَجَرْ الْمُهِمّ فِي بُنَاءْ الْبَيْت﴾. 
LUK.20.18	وَ كُلَّ نَادُمْ الْيَقَعْ فَوْق الْحَجَرْ دَا، يِنْكَسِرْ مَرَّةْ وَاحِدْ وَ كَانْ الْحَجَرْ دَا يَقَعْ فَوْق نَادُمْ، يَرْحَكَهْ مِثِلْ الدَّقِيقْ.
LUK.20.19	وَ فِي الْيَوْم دَا ذَاتَهْ، الْعُلَمَاءْ وَ كُبَارَاتْ رُجَالْ الدِّينْ دَوَّرَوْا يَكُرْبُوهْ أَشَانْ فِهْمَوْا كَدَرْ بِالْمَثَلْ دَا عِيسَى حَجَّى فَوْقهُمْ لَاكِنْ هُمَّنْ خَايْفِينْ مِنْ النَّاسْ. 
LUK.20.20	وَ أَشَانْ دَا، قَمَّوْا يُخُطُّوا بَالْهُمْ فَوْقَهْ. وَ بَدَوْا يِرَسُّلُوا لَيَّهْ جَوَاسِيسْ السَّوَّوْا نُفُوسْهُمْ مِثِلْ نَاسْ عَدِيلِينْ أَشَانْ يَلْقَوْا فُرْصَةْ يَرْمُوْه بِكَلَامَهْ. وَ دَوَّرَوْا يِوَدُّوهْ فِي مَحْكَمَةْ الْوَالِي الرَّوْمَانِي. 
LUK.20.21	وَ الْجَوَاسِيسْ قَالَوْا: سَيِّدْنَا، نَعَرْفُوا كَلَامَكْ وَ تَعْلِيمَكْ صَحِيحْ. وَ إِنْتَ مَا تَخَافْ مِنْ وِجِهْ النَّاسْ. وَ تِعَلِّمْ النَّاسْ دَرِبْ اللهْ الصَّحِيحْ. 
LUK.20.22	خَلَاصْ، قُولْ لَيْنَا، حَسَبْ التَّوْرَاةْ، وَاجِبْ لَيْنَا نِكَفُّوا الْمِيرِي لِسُلْطَانْ الرَّوْمَانِيِّينْ وَلَّا مَا وَاجِبْ؟
LUK.20.23	وَ عِيسَى عِرِفْ نَجَاضِتْهُمْ. وَ قَالْ لَيْهُمْ: 
LUK.20.24	وَصُّفُونِي دِينَارْ وَاحِدْ. الصُّورَةْ وَ الْأُسُمْ الْقَاعِدِينْ فَوْقَهْ هَنَا يَاتُو؟
LUK.20.24	وَ رَدَّوْا لَيَّهْ وَ قَالَوْا: هَنَا سُلْطَانْ الرَّوْمَانِيِّينْ.
LUK.20.25	وَ عِيسَى قَالْ لَيْهُمْ: خَلَاصْ، هَنَا السُّلْطَانْ، أَنْطُوهْ لِلسُّلْطَانْ وَ هَنَا اللهْ، أَنْطُوهْ لِلهْ.
LUK.20.26	وَ مَا قِدْرَوْا يَرْمُوْه بِكَلَامَهْ قِدَّامْ النَّاسْ. وَ عَجَّبَوْا مَرَّةْ وَاحِدْ فِي الرَّدّ الرَّدَّهْ لَيْهُمْ وَ خَلَاصْ سَكَتَوْا.
LUK.20.27	وَ نَاسْ وَاحِدِينْ مِنْ الصَّدُّوقِيَّةْ جَوْا لِعِيسَى. وَ الصَّدُّوقِيِّينْ مَا مُؤْمِنِينْ بِالْقِيَامَةْ. 
LUK.20.28	وَ وَجَّهَوْا لَيَّهْ سُؤَالْ وَ قَالَوْا: يَا السَّيِّدْ، نِدَوْرُوا نِحَجُّوا لَيْك بِالْكَلَامْ الْمُوسَى كَتَبَهْ لَيْنَا فِي التَّوْرَاةْ. هُو قَالْ كَانْ رَاجِلْ وَاحِدْ مَاتْ وَ عِنْدَهْ مَرَةْ وَ لَاكِنْ مَا عِنْدَهْ عِيَالْ، أَخُو الرَّاجِلْ دَا وَاجِبْ يَاخُدْ الْمَرَةْ وَ يَلْدَ مِنْهَا ذُرِّيَّةْ لِأَخُوهْ الْمَرْحُومْ. 
LUK.20.29	زَيْن. أَوَّلْ فِي سَبْعَةْ أَخْوَانْ. وَ الْكَبِيرْ مِنْهُمْ أَخَدْ مَرَةْ وَ بَعَدْ وَكِتْ هُو مَاتْ. وَ مَا وِلِدْ مِنْهَا. 
LUK.20.30	وَ التَّانِي أَخَدْهَا وَ نَفْس الشَّيْء بِقِي لَيَّهْ. 
LUK.20.31	وَ التَّالِتْ أَخَدْهَا وَ الْأَخْوَانْ السَّبْعَةْ كُلُّهُمْ أَخَدَوْهَا وَ مَا وِلْدَوْا مِنْهَا عِيَالْ وَ مَاتَوْا. 
LUK.20.32	وَ فِي الْأَخِيرْ الْمَرَةْ ذَاتْهَا مَاتَتْ. 
LUK.20.33	وَ خَلَاصْ، وَكِتْ الْمَيْتِينْ يَبْعَثَوْا، هِي تَبْقَى مَرَةْ يَاتُو مِنْهُمْ؟ أَشَانْ سَبْعَةْ رُجَالْ أَخَدَوْهَا.
LUK.20.34	وَ عِيسَى رَدَّ لَيْهُمْ وَ قَالْ: صَحِيحْ، فِي الزَّمَنْ الْحَاضِرْ، الرُّجَالْ يَاخُدُوا عَوِينْ وَ الْعَوِينْ يَنْطُوهِنْ لِلرُّجَالْ. 
LUK.20.35	لَاكِنْ النَّاسْ الْاللهْ يَقْبَلْهُمْ أَشَانْ يَبْعَثَوْا وَ يَدْخُلُوا فِي الزَّمَنْ الْجَايِ دَا، هُمَّنْ بَتَّانْ ما يَاخُدُوا عَوِينْ وَ الْعَوِينْ مَا يَاخُدَنْ رُجَالْ. 
LUK.20.36	هُمَّنْ يَبْقَوْا مِثِلْ الْمَلَائِكَةْ وَ مَا مُمْكِنْ يُمُوتُوا بَتَّانْ. وَ يَبْقَوْا عِيَالْ اللهْ أَشَانْ هُمَّنْ نَاسْ الْقِيَامَةْ. 
LUK.20.37	وَ فِي الشَّيْء الْبُخُصّ الْقِيَامَةْ، مُوسَى ذَاتَهْ وَصَّفَاكُو كَدَرْ الْمَيْتِينْ يَبْعَثَوْا. فَكُّرُوا فِي كَلَامْ مُوسَى الْبُخُصّ الشَّدَرَةْ الْحَرْقَانَةْ
LUK.20.38	وَ هُو رَبّ النَّاسْ الْقَاعِدِينْ وَ مَا رَبّ النَّاسْ الْمَا فِيهُمْ أَشَانْ لَيَّهْ هُو كُلَّ النَّاسْ قَاعِدِينْ.
LUK.20.39	وَ عُلَمَاءْ وَاحِدِينْ قَالَوْا: مَبْرُوكْ، سَيِّدْنَا. كَلَامَكْ عَدِيلْ.
LUK.20.40	وَ مَا دَوَّرَوْا بَتَّانْ يَسْأَلَوْه شَيْء. 
LUK.20.41	لَاكِنْ عِيسَى سَأَلَاهُمْ لِلْعُلَمَاءْ وَ قَالْ: كِكَّيْف بُقُولُوا كَدَرْ الْمَسِيحْ يَبْقَى إِبْن دَاوُدْ؟ 
LUK.20.42	نَسْأَلْكُو أَشَانْ فِي الزَّبُورْ، دَاوُدْ ذَاتَهْ قَالْ ﴿اللهْ كَلَّمْ لِسِيدِي الْمَلِكْ وَ قَالْ: أَقْعُدْ فِي نُصِّي الزَّيْنَايْ 
LUK.20.43	لَحَدِّي نُخُطّ عُدْوَانَكْ تِحِتْ رِجِلَيْنَكْ﴾. 
LUK.20.44	وَ مِثِلْ دَا، دَاوُدْ قَالْ الْمَسِيحْ هُو سِيدَهْ. وَ بِمِثِلْ دَا، كِكَّيْف الْمَسِيحْ يَبْقَى وِلَيْدَهْ؟
LUK.20.45	وَ كُلَّ النَّاسْ قَاعِدِينْ يَسْمَعَوْا كَلَامَهْ. وَ عِيسَى حَجَّى لِتَلَامِيذَهْ وَ قَالْ: 
LUK.20.46	أَوْعُوا بَالْكُو مِنْ الْعُلَمَاءْ. هُمَّنْ يِرِيدُوا يَلْبَسَوْا جَلَالِيبْ طُوَالْ وَ يُرُوغُوا فِي أُسْط النَّاسْ وَ يِرِيدُوا سَلَامْ النَّاسْ فِي السُّوق وَ الصَّفّ الْأَوَّلْ فِي بَيْت الصَّلَاةْ وَ بَكَانْ الْكُبَارَاتْ فِي كُلِّ عَازُومَةْ. 
LUK.20.47	وَ لَاكِنْ هُمَّنْ يَاكُلُوا بُيُوتْ الْعَوِينْ الرُّجَالْهِنْ مَيْتِينْ وَ يُقُمُّوا يِصَلُّوا صَلَاةْ طَوِيلَةْ أَشَانْ النَّاسْ يِشِيفُوهُمْ. وَ خَلَاصْ الْعَذَابْ الْيَرْجَاهُمْ يَبْقَى شَدِيدْ بِلْحَيْن.
LUK.21.1	وَ عِيسَى أَلَّفَّتْ وَ شَافْ سِيَادْ الْمَالْ الْقَاعِدِينْ يُصُبُّوا قُرُسْ فِي صَنْدُوقْ هَنَا بَيْت اللهْ. 
LUK.21.2	وَ شَافْ عَجُوزْ مِسْكِينَةْ الرَّاجِلْهَا مَيِّتْ. وَ هِي خَطَّتْ فِي الصَّنْدُوقْ رِيَالَيْن بَسْ. 
LUK.21.3	وَ عِيسَى قَالْ: نُقُولْ لَيْكُو الْحَقّ، الْعَجُوزْ الْمِسْكِينَةْ دِي خَطَّتْ فِي الصَّنْدُوقْ زِيَادَةْ مِنْ كُلَّ النَّاسْ الْآخَرِينْ دَوْل. 
LUK.21.4	أَشَانْ كُلُّهُمْ أَنْطَوْا لِلهْ مِنْ فَضْلَةْ مَالْهُمْ لَاكِنْ هِي مِسْكِينَةْ وَ أَنْطَتْ كُلَّ شَيْء التِّعِيشْ بَيَّهْ.
LUK.21.5	وَ نَاسْ وَاحِدِينْ قَاعِدِينْ يِحَجُّوا بِسَمَاحْ هَنَا بَيْت اللهْ وَ حُجَارَهْ السَّمْحِينْ وَ كُلَّ شَيْء النَّاسْ أَنْطَوْه لِلْبُنَاءْ. وَ عِيسَى قَالْ: 
LUK.21.6	كُلَّ الْبُيُوتْ التِّشِيفُوهُمْ دَوْل، وَكِتْ وَاحِدْ يَجِي مَا يِخَلُّوا حَجَرْ يَقْعُدْ فَوْق حَجَرْ. يَرْمُوهُمْ كُلُّهُمْ كَيْ.
LUK.21.7	وَ سَأَلَوْه وَ قَالَوْا: يَا سَيِّدْنَا، دَا يَبْقَى مَتَى؟ وَ شُنُو الْعَلَامَةْ التِّوَصِّفْنَا كَدَرْ دَا قَرِيبْ؟
LUK.21.8	وَ قَالْ لَيْهُمْ: خُطُّوا بَالْكُو وَ مَا تِخَلُّوا نَادُمْ يَغُشُّكُو. أَشَانْ نَاسْ كَتِيرِينْ بَجُوا بِأُسْمِي الْبُقُولُوا بِنَفِسْهُمْ «أنا بَسْ الْمَسِيحْ» وَ «الْوَكِتْ تَمَّ». النَّاسْ دَوْل، مَا تِتَابُعُوهُمْ. 
LUK.21.9	وَ وَكِتْ تَسْمَعَوْا خَبَرْ هَنَا حُرُوبْ وَ ثَوْرَاتْ، مَا تَخَافَوْا أَشَانْ شَيْء مِثِلْ دَا لَابُدَّ يَبْقَى أَوَّلْ لَاكِنْ الْكُمَالَةْ مَا تَجِي عَجَلَةْ.
LUK.21.10	وَ قَالْ لَيْهُمْ: نَاسْ هَنَا بَلَدْ وَاحِدَةْ يَهْجُمُوا نَاسْ هَنَا بَلَدْ آخَرَةْ وَ مَمْلَكَةْ تَهْجِمْ مَمْلَكَةْ. 
LUK.21.11	وَ فِي دِيَارْ كَتِيرِينْ يُكُونْ زِلْزَالْ وَ فِي آخَرِينْ جُوعْ شَدِيدْ وَ وَبَاءْ. وَ عَلَامَاتْ كُبَارْ يِنْشَافَوْا فِي السَّمَاءْ الْيِخَوُّفُوا النَّاسْ مَرَّةْ وَاحِدْ. 
LUK.21.12	وَ لَاكِنْ قُبَّالْ الْأَشْيَاءْ دَوْل مَا يَبْقَوْا، إِنْتُو يَكُرْبُوكُو وَ يِعَذُّبُوكُو. وَ يِسَلُّمُوكُو لِكُبَارَاتْ بُيُوتْ الصَّلَاةْ وَ يَزْقُلُوكُو فِي السِّجِنْ. يُسُوقُوكُو لِبَكَانْ السَّلَاطِينْ وَ الْحُكَّامْ فِي شَانْ إِنْتُو نَاسِي. 
LUK.21.13	وَ دَا يَبْقَى لَيْكُو الْوَكِتْ التَّشْهَدَوْا لَيِّ. 
LUK.21.14	أَشَانْ دَا، ثَبُّتُوا أَفْكَارْكُو أَشَانْ مَا تِهِمُّوا فِي كِكَّيْف تُرُدُّوا لَيْهُمْ. 
LUK.21.15	أَشَانْ أَنَا نَنْطِيكُو الْكَلَامْ وَ الْفِكِرْ الْوَاجِبْ. وَ النَّاسْ الْيَأَذُوكُو مَا يَقْدَرَوْا يَحْمَلَوْا كَلَامْكُو وَلَّا يُرُدُّوا لَيْكُو. 
LUK.21.16	وَ الْيِسَلُّمُوكُو لِلْكُبَارَاتْ هُمَّنْ مِنْ وَالْدَيْنكُو وَ أَخْوَانْكُو وَ مِنْ قَبِيلِتْكُو وَ رُفْقَانْكُو. وَ وَاحِدِينْ مِنْكُو يَكْتُلُوهُمْ. 
LUK.21.17	فِي شَانِي أَنَا، كُلَّ النَّاسْ يَكْرَهَوْكُو. 
LUK.21.18	لَاكِنْ صُوفَايْ وَاحِدَةْ مِنْ رَاسْكُو مَا تِوَدِّرْ. 
LUK.21.19	وَ أَقْعُدُوا ثَابْتِينْ فِي التَّعَبْ دَا وَ مِثِلْ دَا تِنَجُّوا نُفُوسْكُو.
LUK.21.20	وَ يَوْم وَاحِدْ عَسْكَرْ كَتِيرِينْ يَجُوا يُحَوُّقُوا مَدِينَةْ الْقُدُسْ. وَ وَكِتْ تِشِيفُوهُمْ، تَعَرْفُوا كَدَرْ خَرَابْهَا قَرِيبْ. 
LUK.21.21	وَ فِي الْبَكَانْ دَا، خَلِّي النَّاسْ الْقَاعِدِينْ فِي دَارْ الْيَهُودِيَّةْ يَجْرُوا فِي الْحُجَارْ. وَ خَلِّي النَّاسْ الْفِي الْمَدِينَةْ يَمُرْقُوا مِنْهَا وَ خَلِّي النَّاسْ الْفِي الْكَدَادَةْ مَا يَدْخُلُوا فِي الْمَدِينَةْ. 
LUK.21.22	أَشَانْ فِي الْوَكِتْ دَا، اللهْ يِعَاقِبْ الْيَهُودْ وَ كُلَّ الْكَلَامْ الْأَوَّلْ النُّبُوَّةْ كَتَبَوْه فَوْقهُمْ يِتِمّ. 
LUK.21.23	وَ فِي الْبَكَانْ دَا، يَبْقَى قَاسِي بِلْحَيْن لِلْعَوِينْ الْغَلْبَانَاتْ وَ الْعِنْدِهِنْ عِيَالْ دُقَاقْ. وَ الضِّيقَةْ تَبْقَى شَدِيدَةْ فِي كُلَّ الْبَلَدْ دِي. وَ غَضَبْ اللهْ يَنْزِلْ فِي الشَّعَبْ دَا. 
LUK.21.24	وَ يُمُوتُوا بِالسَّيْف وَ يُسُوقُوهُمْ مَسَاجِينْ فِي أُسْط كُلَّ الْأُمَمْ. وَ نَاسْ الْأُمَمْ يَمْلُكُوا مَدِينَةْ الْقُدُسْ وَ يِفَجُّخُوْهَا لَحَدِّي زَمَنْهُمْ يِكَمِّلْ.
LUK.21.25	وَ النَّاسْ يِشِيفُوا عَلَامَاتْ فِي الْحَرَّايْ وَ الْقَمَرْ وَ النُّجُومْ. وَ في الْأَرْض الْأُمَمْ يِبَرْجُلُوا وَ يَخَافَوْا مِنْ حِسّ الْبَحَرْ وَ حَرَكَتَهْ. 
LUK.21.26	وَ رُجَالْ يَقَعَوْا مِنْ الْخَوْف وَ يَخَافَوْا مِنْ الشَّيْء الْجَايِ فَوْق الدُّنْيَا أَشَانْ قُوَّاتْ السَّمَاوَاتْ ذَاتْهُمْ تِنْهَزَّ. 
LUK.21.27	وَ فِي الْوَكِتْ دَاكْ، يِشِيفُوا إِبْن الْإِنْسَانْ جَايِ رَاكِبْ فِي السَّحَابْ بِقُدْرَةْ عَظِيمَةْ وَ مَجِيدَةْ. 
LUK.21.28	وَ وَكِتْ الْأَشْيَاءْ دَوْل يَبْدَوْا شِدُّوا حَيْلكُو وَ أَرْفَعَوْا رُوسَيْنكُو فَوْق أَشَانْ يَوْم النَّجَاةْ قَرَّبْ.
LUK.21.29	وَ عِيسَى حَجَّى لَيْهُمْ بِمَثَلْ وَ قَالْ: فَكُّرُوا فِي شَدَرْ التِّينْ
LUK.21.30	وَكِتْ الشَّدَرْ يِسَوِّي وَرَقْ تِشِيفُوهْ وَ تَعَرْفُوا الْوَكِتْ الْيَلْدَ فَوْقَهْ قَرَّبْ خَلَاصْ. 
LUK.21.31	وَ سَوَا سَوَا مِثِلْ دَا، أَعَرْفُوا كَدَرْ مَمْلَكَةْ اللهْ قَرَّبَتْ وَكِتْ تِشِيفُوا الْعَلَامَاتْ الْأَوْرَيْتكُو بَيْهُمْ دَوْل. 
LUK.21.32	وَ نُقُولْ لَيْكُو الْحَقّ. نَاسْ هَنَا الْوَكِتْ دَا مَا يِكَمُّلُوا لَحَدِّي دَا كُلَّ كَيْ يِتِمّ. 
LUK.21.33	السَّمَاءْ وَ الْأَرْض يَبْقَوْا مَا فِيهُمْ وَ لَاكِنْ كَلَامِي يَقْعُدْ دَايْماً.
LUK.21.34	وَ خُطُّوا بَالْكُو فِي نُفُوسْكُو. أَشَانْ كَانْ تِخَلُّوا قُلُوبْكُو يِنْشَغُلُوا بِالسَّفَاهَةْ وَ السَّكَرْ وَ كَانْ تِنْشَغُلُوا بِهُمُومْ الدُّنْيَا يَوْم جَيِّتِي يَجِي فَجْأَةْ 
LUK.21.35	وَ يَبْقَى لَيْكُو مِثِلْ شَرَكْ. أَكِيدْ، الْيَوْم دَا يَجِي فَوْق كُلَّ النَّاسْ الْفِي كُلَّ الْأَرْض. 
LUK.21.36	أَبْقَوْا دَايْماً وَاعِيِين وَ أَسْأَلَوْا قُدْرَةْ مِنْ اللهْ أَشَانْ تَنْجَوْا مِنْ كُلَّ الْأَشْيَاءْ الْيَبْقَوْا دَوْل. وَ مِثِلْ دَا، فِي الْأَخِيرْ تَقِيفُوا قِدَّامْ إِبْن الْإِنْسَانْ.
LUK.21.37	وَ كُلَّ مَا يَوْم، عِيسَى قَاعِدْ يِعَلِّمْ النَّاسْ فِي بَيْت اللهْ. وَ فِي الْمَغْرِبْ هُو مَرَقْ مِنْ الْمَدِينَةْ وَ رَقَدْ فِي الْبَكَانْ الْأُسْمَهْ جَبَلْ الزَّيْتُونْ. 
LUK.21.38	وَ كُلَّ يَوْم النَّاسْ يِبَكُّرُوا وَ يَمْشُوا فِي بَيْت اللهْ أَشَانْ يَسْمَعَوْا كَلَامَهْ.
LUK.22.1	وَ عِيدْ كَبِيرْ هَنَا الْيَهُودْ قَرَّبْ وَ دَا عِيدْ الْخُبْزَةْ بَلَا تَوَّارَةْ الْكُلَ مَعْرُوفْ بِعِيدْ الْفِصْحَةْ. 
LUK.22.2	وَ كُبَارَاتْ رُجَالْ الدِّينْ وَ الْعُلَمَاءْ خَايْفِينْ مِنْ زَعَلْ النَّاسْ وَ أَشَانْ دَا، قَمَّوْا يِفَتُّشُوا كِكِّيْف يَكْتُلُوا عِيسَى بِعَشِيرْ. 
LUK.22.3	وَ فِي الْبَكَانْ دَا، الشَّيْطَانْ دَخَلْ فِي قَلِبْ يَهُوذَا الْأُسْمَهْ التَّانِي الْإِسْخَرِيَوْطِي. وَ هُو مِنْ التَّلَامِيذْ الْأَتْنَا عَشَرْ. 
LUK.22.4	وَ يَهُوذَا قَمَّ وَ مَشَى حَجَّى مَعَ كُبَارَاتْ رُجَالْ الدِّينْ وَ كُبَارَاتْ الْعَسْكَرْ الْحَارِسِينْ بَيْت اللهْ. وَ شَاوَرَاهُمْ فِي كِكَّيْف يَقْدَرْ يُخُونْ عِيسَى وَ يِسَلِّمَهْ لَيْهُمْ. 
LUK.22.5	وَ هُمَّنْ فِرْحَوْا وَ قَالَوْا يَنْطُوهْ قُرُسْ. 
LUK.22.6	وَ خَلَاصْ، يَهُوذَا قَصَّدْ وَ مِنْ الْوَكِتْ دَاكْ، هُو قَاعِدْ يِفَتِّشْ فُرْصَةْ أَشَانْ يِسَلِّمْ لَيْهُمْ عِيسَى وَكِتْ هُو مَا فِي أُسْط النَّاسْ.
LUK.22.7	وَ عِيدْ الْخُبْزَةْ بَلَا تَوَّارَةْ جَاءْ وَ بِقِي الْيَوْم الْيَدْبَحَوْا فَوْقَهْ الْكَبِشْ فِي شَانْ عَشَاءْ الْفِصْحَةْ. 
LUK.22.8	وَ عِيسَى رَسَّلْ بُطْرُسْ وَ يُوحَنَّا وَ أَمَرَاهُمْ وَ قَالْ: أَمْشُوا حَصُّلُوا لَيْنَا عَشَاءْ الْفِصْحَةْ.
LUK.22.9	وَ سَأَلَوْه وَ قَالَوْا: وَ نِحَصُّلُوهْ وَيْن؟
LUK.22.10	وَ رَدَّ لَيْهُمْ وَ قَالْ: تَدْخُلُوا فِي الْمَدِينَةْ وَ تَلْقَوْا رَاجِلْ وَاحِدْ شَايِلْ جَرّ هَنَا أَلْمِي. وَ تَابُعُوهْ فِي الْبَيْت الْيَدْخُلْ فَوْقَهْ. 
LUK.22.11	وَ حَجُّوا لِسِيدْ الْبَيْت دَا وَ قُولُوا «سَيِّدْنَا الْمُعَلِّمْ يُقُولْ كَيْ: وَيْن بَيْت الضِّيفَانْ النَّاكُلْ فَوْقَهْ عَشَاءْ هَنَا الْفِصْحَةْ مَعَ تَلَامِيذِي؟». 
LUK.22.12	وَ هُو يِوَصِّفْكُو عَوْضَةْ وَسِيعَةْ جَاهِزَةْ فَوْق فِي قَصِرْ. وَ فِي الْبَكَانْ دَا بَسْ، حَصُّلُوا الْعَشَاءْ.
LUK.22.13	وَ مَشَوْا وَ لِقَوْا كُلَّ شَيْء مِثِلْ هُو قَالَهْ لَيْهُمْ. وَ حَصَّلَوْا عَشَاءْ هَنَا عِيدْ الْفِصْحَةْ.
LUK.22.14	وَ وَكِتْ هَنَا الْعَشَاءْ تَمَّ وَ عِيسَى قَعَدْ لِلْأَكِلْ مَعَ الرُّسُلْ الْأَتْنَا عَشَرْ. 
LUK.22.15	وَ قَالْ لَيْهُمْ: مِنْ زَمَانْ أَنَا نِفَكِّرْ فِي الْعَشَاءْ النَّاكُلُوهْ فِي عِيدْ الْفِصْحَةْ دَا وَ نِتْمَنَّى نَاكُلَهْ مَعَاكُو قُبَّالْ مَا نَتْعَبْ. 
LUK.22.16	وَ نُقُولْ لَيْكُو مَا نَاكُلَهْ بَتَّانْ لَحَدِّي كُلَّ شَيْء الْبُخُصّ عِيدْ الْفِصْحَةْ يِتِمّ فِي مَمْلَكَةْ اللهْ. 
LUK.22.17	وَ شَالْ كَاسْ وَاحِدْ وَ شَكَرْ اللهْ. وَ قَالْ لَيْهُمْ: شِيلُوهْ. خَلِّي كُلَّ وَاحِدْ يَشْرَبْ مِنَّهْ. 
LUK.22.18	وَ نُقُولْ لَيْكُو مِنْ الْيَوْم مَا نَشْرَبْ بَتَّانْ مِنْ عَصِيرْ الْعِنَبْ لَحَدِّي مَمْلَكَةْ اللهْ تَجِي.
LUK.22.19	وَ شَالْ خُبْزَةْ وَاحِدَةْ وَ شَكَرْ اللهْ. وَ كَسَرْهَا وَ أَنْطَاهَا لَيْهُمْ وَ قَالْ: دَا جِسْمِي النَّنْطِيهْ فِي شَانْكُو. دَا بَسْ سَوُّوهْ أَشَانْ تِذَّكَّرَوْنِي بَيَّهْ.
LUK.22.20	وَ بَعَدْ الْعَشَاءْ، هُو سَوَّى نَفْس الشَّيْء بِالْكَاسْ. هُو شَالَهْ وَ قَالْ: الْكَاسْ دَا يِوَصِّفْ الْمُعَاهَدَةْ الْجَدِيدَةْ مَعَ اللهْ النِّسَوِّيهَا لَيْكُو بِدَمِّي الْيِدَفِّقْ فِي شَانْكُو. 
LUK.22.21	وَ نُقُولْ لَيْكُو النَّادُمْ الْيُخُونِّي قَاعِدْ مَعَايِ وَ إِيدَهْ وَ إِيدِي شَالَوْا أَكِلْ مِنْ سُفْرَةْ وَاحِدَةْ. 
LUK.22.22	وَ يَبْقَى لَيِّ مِثِلْ دَا أَشَانْ اللهْ قَدَّرْ لِإِبْن الْإِنْسَانْ يُمُوتْ. لَاكِنْ الْعَذَابْ يَرْجَى النَّادُمْ الْيُخُونِّي.
LUK.22.23	وَ بَدَوْا يَسَّائَلَوْا أَمْبَيْنَاتْهُمْ فِي يَاتُو الْمِنْهُمْ يَبْقَى الْخَايِنْ. 
LUK.22.24	وَ تَلَامِيذَهْ قَمَّوْا يِلْغَالَطَوْا أَمْبَيْنَاتْهُمْ فِي يَاتُو الْيَبْقَى الْأَكْبَرْ مِنْهُمْ. 
LUK.22.25	وَ عِيسَى قَالْ لَيْهُمْ: أَيِّ مَلِكْ مِنْ مُلُوكْ الْأُمَمْ يَحْكِمْ نَاسَهْ مِثِلْ هُو سِيدْهُمْ وَ الْعِنْدَهْ قُدْرَةْ فَوْق النَّاسْ يِدَوْر كَدَرْ النَّاسْ بُقُولُوا هُو سِيدْ الْخَيْر. 
LUK.22.26	لَاكِنْ خَلِّي مَا يَبْقَى مِثِلْ دَا أَمْبَيْنَاتْكُو. أَخَيْر كَانْ الْكَبِيرْ مِنْكُو يَبْقَى مِثِلْ الصَّغَيَّرْ وَ الْيُقُودْكُو مِثِلْ الْيَخْدِمْ لَيْكُو. 
LUK.22.27	مَثَلاً، كَانْ نَادُمْ وَاحِدْ قَاعِدْ يَاكُلْ وَ نَادُمْ آخَرْ يِجِيبْ لَيَّهْ الْأَكِلْ، يَاتُو مِنْهُمْ الْكَبِيرْ؟ أَكِيدْ، بُقُولُوا الْقَاعِدْ يَاكُلْ هُو الْكَبِيرْ. وَ لَاكِنْ أَنَا ذَاتِي قَاعِدْ فِي أُسُطْكُو مِثِلْ الْخَدَّامْ الْيَخْدِمْ.
LUK.22.28	وَ إِنْتُو قَعَدْتُوا مَعَايِ ثَابْتِينْ فِي كُلَّ صُعُوبَاتِي. 
LUK.22.29	وَ مِثِلْ أَبُوِي اللهْ أَنْطَانِي مَمْلَكَةْ، أَنَا كُلَ نَنْطِيكُو مَمْلَكَةْ. 
LUK.22.30	وَ تَاكُلُوا وَ تَشَرْبَوْا مِنْ نَفْس السُّفْرَةْ مَعَايِ فِي مَمْلَكَتِي وَ تَقْعُدُوا فِي كَرَاسِي وَ تَحْكُمُوا قَبَايِلْ بَنِي إِسْرَائِيلْ الْأَتْنَا عَشَرْ.
LUK.22.31	وَ عِيسَى قَالْ: يَا سِمْعَانْ، يَا سِمْعَانْ. أَسْمَعْ. إِبْلِيسْ سَأَلْ إِذِنْ أَشَانْ يِجَرِّبْ إِيمَانْكُو وَ يِغَرْبِلْكُو مِثِلْ غَلَّةْ. 
LUK.22.32	لَاكِنْ أَنَا سَأَلْت لَيْك اللهْ أَشَانْ إِيمَانَكْ مَا يِقَصِّرْ. وَ وَكِتْ إِنْتَ بِقِيتْ بَتَّانْ قَوِي فِي الْإِيمَانْ، ثَبِّتْ أَخْوَانَكْ.
LUK.22.33	وَ بُطْرُسْ قَالْ: يَا سَيِّدْنَا، أَنَا جَاهِزْ نَمْشِي مَعَاكْ فِي السِّجِنْ وَ نُمُوتْ كُلَ.
LUK.22.34	وَ عِيسَى رَدَّ لَيَّهْ وَ قَالْ: يَا بُطْرُسْ، نُقُولْ لَيْك اللَّيْلَةْ دِي قُبَّالْ الدِّيكْ مَا يِعَوْعِي، إِنْتَ تَنْكُرْنِي تَلَاتَةْ مَرَّاتْ وَ تُقُولْ مَا تَعَرِفْنِي.
LUK.22.35	وَ عِيسَى قَالْ لَيْهُمْ: شُنُو قَصَّرْ لَيْكُو وَكِتْ رَسَّلْتُكُو فِي أُسْط النَّاسْ بَلَا جُزْلَانْ وَ لَا مُخْلَايْ وَ لَا نَعَالْ؟
LUK.22.35	وَ رَدَّوْا لَيَّهْ وَ قَالَوْا: شَيْء مَا قَصَّرْ لَيْنَا.
LUK.22.36	وَ قَالْ لَيْهُمْ: لَاكِنْ هَسَّعْ نُقُولْ لَيْكُو خَلِّي النَّادُمْ الْعِنْدَهْ جُزْلَانْ وَلَّا مُخْلَايْ يَكُرْبَهْ. وَ خَلِّي أَيِّ نَادُمْ الْمَا عِنْدَهْ سَيْف يِبِيعْ خُلْقَانَهْ أَشَانْ يَشْرِي سَيْف. 
LUK.22.37	أَشَانْ نُقُولْ لَيْكُو الْكَلَامْ الْبُخُصِّنِي فِي الْكِتَابْ لَازِمْ يِتِمّ. مَكْتُوبْ ﴿وَ قَالَوْا فَوْقَهْ هُو مِنْ الْمُجْرِمِينْ﴾. وَ أَكِيدْ الْكَلَامْ الْأَنْكَتَبْ فِي شَانِي قَاعِدْ يِتِمّ.
LUK.22.38	وَ أَشَانْ دَا، قَالَوْا: سَيِّدْنَا، شِيفْ. عِنْدِنَا سُيُوفْ إِتْنَيْن. وَ هُو رَدَّ لَيْهُمْ وَ قَالْ: خَلَاصْ، خَلَاصْ. الْكَلَامْ دَا كَفَى.
LUK.22.39	وَ عِيسَى مَرَقْ مِنْ الْبَيْت وَ مَشَى مِثِلْ فِي عَادْتَهْ فِي جَبَلْ الزَّيْتُونْ. وَ تَلَامِيذَهْ مَشَوْا وَرَايَهْ. 
LUK.22.40	وَ وَكِتْ لِحِقْ الْبَكَانْ، هُو قَالْ لَيْهُمْ: أَسْأَلَوْا اللهْ أَشَانْ التَّعَبْ الْيِجَرِّبْ إِيمَانْكُو مَا يِتَلِّفَهْ.
LUK.22.41	وَ خَلَّاهُمْ وَ مَشَى مِنْهُمْ شِيَّةْ مِثِلْ زَرْقَةْ الْحَجَرْ. وَ سَجَدْ وَ بَدَأْ يَسْأَلْ اللهْ 
LUK.22.42	وَ قَالْ: يَا أَبُوِي، كَانْ دِي نِيِّتَكْ، أَرْفَعْ مِنَّي بَعِيدْ كَاسْ التَّعَبْ دَا. لَاكِنْ خَلِّي يَبْقَى مِثِلْ إِنْتَ تِدَوْرَهْ وَ مَا مِثِلْ أَنَا نِدَوْرَهْ.
LUK.22.43	وَ وَاحِدْ مِنْ مَلَائِكَةْ اللهْ بَانْ لَيَّهْ وَ قَوَّى قَلْبَهْ. 
LUK.22.44	وَ عِيسَى قَاعِدْ فِي تَعَبْ شَدِيدْ وَ سَأَلْ اللهْ بِشِدَّةْ زِيَادَةْ. وَ وَغَرَهْ يِنَقِّطْ فِي التُّرَابْ مِثِلْ الدَّمّ. 
LUK.22.45	وَ قَمَّ مِنْ الدُّعَاءْ وَ مَشَى لِتَلَامِيذَهْ. وَ لِقِيهُمْ نَايْمِينْ. وَ نَامَوْا أَشَانْ الْحِزِنْ كَسَّلَاهُمْ. 
LUK.22.46	وَ قَالْ لَيْهُمْ: مَالْكُو نَايِمِينْ؟ قُمُّوا فَوْق. أَسْأَلَوْا اللهْ أَشَانْ التَّعَبْ الْيِجَرِّبْ إِيمَانْكُو مَا يِتَلِّفَهْ.
LUK.22.47	وَ عِيسَى لِسَّاعْ مَا كَمَّلْ الْكَلَامْ دَا وَ نَاسْ جَوْا وَ النَّادُمْ الْأُسْمَهْ يَهُوذَا قَاعِدْ يُقُودْهُمْ، وَ هُو مِنْ التَّلَامِيذْ الْأَتْنَا عَشَرْ. وَ هُو قَرَّبْ لِعِيسَى أَشَانْ يِسَلِّمَهْ بِحُبّ. 
LUK.22.48	وَ عِيسَى قَالْ لَيَّهْ: يَهُوذَا، تِدَوْر تُخُونْ إِبْن الْإِنْسَانْ بِحُبّ وَلَّا؟
LUK.22.49	وَ وَكِتْ تَلَامِيذْ عِيسَى عِرِفَوْا الشَّيْء الْيِدَوْر يَبْقَى، هُمَّنْ سَأَلَوْا عِيسَى وَ قَالَوْا: سَيِّدْنَا، نِدَاوُسُوهُمْ بِسُيُوفْنَا وَلَّا؟
LUK.22.50	وَ وَاحِدْ مِنْهُمْ قَمَّ ضَرَبْ عَبِدْ هَنَا كَبِيرْ رُجَالْ الدِّينْ بِالسَّيْف وَ قَطَعْ أَدَانَهْ الزَّيْنَةْ. 
LUK.22.51	لَاكِنْ عِيسَى قَالْ: خَلَاصْ. أَقِيفُوا.
LUK.22.51	وَ لِمِسْ أَدَانَهْ وَ دَاوَاهْ. 
LUK.22.52	وَ عِيسَى حَجَّى لِكُبَارَاتْ رُجَالْ الدِّينْ وَ الشُّيُوخْ وَ مَسَائِيلْ هَنَا الْعَسْكَرْ الْيَحَرْسَوْا بَيْت اللهْ الْجَوْا يَكُرْبُوهْ. وَ قَالْ لَيْهُمْ: كِكَّيْف؟ جِيتُوا تَكُرْبُونِي بِسَيْف وَ عَصَاءْ دَا. أَنَا مُجْرِمْ وَلَّا؟ 
LUK.22.53	كُلِّ يَوْم فِي النَّهَارْ أَنَا قَاعِدْ أَمْبَيْنَاتْكُو فِي حَوْش بَيْت اللهْ وَ مَا كَرَبْتُونِي. لَاكِنْ اللَّيْل بَسْ وَكِتْكُو إِنْتُو أَشَانْ إِنْتُو قَاعِدِينْ تِتَابُعُوا مُلُكْ الضَّلَامْ.
LUK.22.54	وَ خَلَاصْ، كَرَبَوْا عِيسَى وَ سَاقَوْه مِنْ هِنَاكْ وَ وَدَّوْه فِي بَيْت هَنَا كَبِيرْ رُجَالْ الدِّينْ. وَ بُطْرُسْ مَشَى وَرَاهُمْ مِنْ بَعِيدْ. 
LUK.22.55	وَ الْجَمَاعَةْ الْكَرَبَوْا عِيسَى أَوْقَدَوْا نَارْ فِي لُبّ الْحَوْش وَ قَعَدَوْا تِحِتْ. وَ بُطْرُسْ قَعَدْ مَعَاهُمْ. 
LUK.22.56	وَ خَدَّامَةْ وَاحِدَةْ شَافَتَهْ فِي ضَيْء النَّارْ وَ عِرِفَتَهْ. وَ قَالَتْ: النَّادُمْ دَا هُو كُلَ كَانْ مَعَ عِيسَى.
LUK.22.57	وَ بُطْرُسْ نَكَرْ وَ قَالْ: مَرَةْ زَيْنَةْ، أَنَا مَا نَعَرْفَهْ.
LUK.22.58	وَ بَعَدْ شِيَّةْ نَادُمْ آخَرْ شَافَهْ وَ قَالْ: إِنْتَ كُلَ مِنْهُمْ.
LUK.22.58	وَ بُطْرُسْ قَالْ: يَا رَاجِلْ، لَا. دَا مَا صَحِيحْ.
LUK.22.59	وَ بَعَدْ سَاعَةْ وَاحِدَةْ، نَادُمْ آخَرْ حَجَّى وَ قَالْ: أَكِيدْ النَّادُمْ دَا هُو مَعَ عِيسَى أَشَانْ هُو كُلَ مِنْ دَارْ الْجَلِيلْ.
LUK.22.60	وَ بُطْرُسْ قَالْ: يَا رَاجِلْ، مَا نَعَرْفَهْ مَرَّةْ وَاحِدْ. كَلَامَكْ دَا شُنُو؟
LUK.22.60	وَ قُبَّالْ مَا يِكَمِّلْ كَلَامَهْ كَيْ، الدِّيكْ عَوْعَى. 
LUK.22.61	وَ الرَّبّ عِيسَى أَنْلَفَتْ وَ شَافْ بُطْرُسْ. وَ بُطْرُسْ فَكَّرْ فِي كَلَامْ الرَّبّ عِيسَى الْقَالَهْ لَيَّهْ أَوَّلْ «اللَّيْلَةْ دِي قُبَّالْ الدِّيكْ مَا يِعَوْعِي، تَنْكُرْنِي تَلَاتَةْ مَرَّاتْ». 
LUK.22.62	وَ بُطْرُسْ مَرَقْ مِنْ الْحَوْش وَ بَكَى بَكِي شَدِيدْ.
LUK.22.63	وَ الرُّجَالْ الْقَاعِدِينْ يَحَرْسُوا عِيسَى قَاعِدِينْ يِشَمُّتُوا لَيَّهْ وَ يُدُقُّوهْ. 
LUK.22.64	وَ رَبَطَوْا عُيُونَهْ وَ قَالَوْا: حَجِّي لَيْنَا كَانْ إِنْتَ نَبِي وَ قُولْ لَيْنَا يَاتُو الضَّرَبَكْ.
LUK.22.65	وَ حَجَّوْا لَيَّهْ كَلَامْ كَتِيرْ بِكَلَامْ مُرّ وَ عَيَّرَوْه.
LUK.22.66	وَ وَكِتْ الْوَطَى أَصْبَحَتْ، كُلَّ شُيُوخْ الشَّعَبْ لَمَّوْا مَعَ كُبَارَاتْ رُجَالْ الدِّينْ وَ الْعُلَمَاءْ. وَ سَاقَوْا عِيسَى فِي قِدَّامْ الْمَجْلِسْ. 
LUK.22.67	وَ قَالَوْا لَيَّهْ: كَانْ إِنْتَ الْمَسِيحْ، أَوْرِينَا.
LUK.22.67	وَ هُو رَدَّ لَيْهُمْ وَ قَالْ: كَانْ نُقُولَهْ لَيْكُو كُلَ، أَبَداً مَا تِآمُنُوا بَيِّ. 
LUK.22.68	وَ كَانْ نَسْأَلْكُو سُؤَالْ، أَبَداً مَا تُرُدُّوا لَيِّ. 
LUK.22.69	لَاكِنْ نُقُولْ لَيْكُو مِنْ الْيَوْم إِبْن الْإِنْسَانْ يَقْعُدْ فِي كُرْسِي جَنْب اللهْ الْقَادِرْ فِي نُصَّهْ الزَّيْنَايْ.
LUK.22.70	وَ كُلُّهُمْ قَالَوْا: وَ بِالْكَلَامْ دَا تُقُولْ إِنْتَ إِبْن اللهْ وَلَّا؟
LUK.22.70	وَ عِيسَى رَدَّ لَيْهُمْ و قَالْ: أَيْوَى، مِثِلْ إِنْتُو قُلْتُوهْ.
LUK.22.71	وَ حَجَّوْا أَمْبَيْنَاتْهُمْ وَ قَالَوْا: سِمِعْنَا الْكَلَامْ دَا مِنْ خَشْمَهْ هُو ذَاتَهْ. مَا نِدَوْرُوا شَهَادَةْ آخَرَةْ.
LUK.23.1	وَ كُلَّ نَاسْ الْمَجْلِسْ قَمَّوْا وَ وَدَّوْا عِيسَى لِبِلَاطُسْ الْوَالِي الرَّوْمَانِي. 
LUK.23.2	وَ قَمَّوْا يُخُطُّوا فَوْقَهْ تُهْمَةْ. وَ قَالَوْا: كَرَبْنَا النَّادُمْ دَا الْقَاعِدْ يِتَلِّفْ شَعَبْنَا وَ هُو يَدْحَرْهُمْ مَا يِكَفُّوا الْمِيرِي وَ الْجَمَارِكْ لِسُلْطَانْ الرَّوْمَانِيِّينْ. وَ هُو سَوَّى نَفْسَهْ الْمَسِيحْ الْمَعَنَاتَهْ الْمَلِكْ.
LUK.23.3	وَ بِلَاطُسْ سَأَلَهْ وَ قَالْ: وَ إِنْتَ مَلِكْ الْيَهُودْ وَلَّا؟
LUK.23.3	وَ عِيسَى رَدَّ لَيَّهْ وَ قَالْ: مِثِلْ إِنْتَ قُلْتَهْ.
LUK.23.4	وَ بِلَاطُسْ حَجَّى لِكُبَارَاتْ رُجَالْ الدِّينْ وَ لِلنَّاسْ الْكَتِيرِينْ اللَّمَّوْا وَ قَالْ: أَنَا مَا لِقِيتْ فَوْق النَّادُمْ دَا أَيِّ جَرِيمَةْ.
LUK.23.5	وَ لَاكِنْ هُمَّنْ قَمَّوْا يِحَجُّوا بِشِدَّةْ وَ قَالَوْا: هُو يِحَرِّشْ النَّاسْ بِتَعْلِيمَهْ فِي دَارْ الْيَهُودِيَّةْ كُلُّهَا. هُو بَدَأْ فِي دَارْ الْجَلِيلْ وَ هَسَّعْ جَاءْ هِنِي فِي مَدِينَةْ الْقُدُسْ كُلَ.
LUK.23.6	وَ وَكِتْ بِلَاطُسْ سِمِعْ كَلَامْهُمْ دَا، هُو سَأَلَاهُمْ وَ قَالْ: النَّادُمْ دَا مِنْ دَارْ الْجَلِيلْ وَلَّا؟
LUK.23.7	وَ وَكِتْ هُو عِرِفْ كَدَرْ عِيسَى مِنْ مُدِيرِيَّةْ هَنَا هِرُودُسْ، هُو رَسَّلَهْ لِهِرُودُسْ. وَ فِي الْوَكِتْ دَا، هِرُودُسْ جَاءْ زِيَارَةْ فِي مَدِينَةْ الْقُدُسْ.
LUK.23.8	وَ وَكِتْ هِرُودُسْ شَافْ عِيسَى، هُو فِرِحْ بِلْحَيْن أَشَانْ مِنْ وَكِتْ طَوِيلْ هُو سِمِعْ خَبَرَهْ وَ يِدَوْر يِشِيفْ عِيسَى يِسَوِّي لَيَّهْ عَجَبْ. 
LUK.23.9	وَ أَشَانْ دَا، سَأَلَهْ سُؤَالْ كَتِيرْ لَاكِنْ عِيسَى مَا رَدَّ لَيَّهْ كَلَامْ. 
LUK.23.10	وَ كُبَارَاتْ رُجَالْ الدِّينْ وَ الْعُلَمَاء وَاقْفِينْ جَنْبَهْ وَ قَاعِدِينْ يَتْهَمَوْه بِشِدَّةْ. 
LUK.23.11	وَ هِرُودُسْ وَ عَسْكَرَهْ حَقَرَوْا عِيسَى وَ شَمَّتَوْا لَيَّهْ. وَ فِي شَمَاتِتْهُمْ دِي، لَبَّسَوْه خَلَقْ سَمَحْ بِلْحَيْن مِنْ خُلْقَانْ الْمَلِكْ. وَ خَلَاصْ قَبَّلَوْه لِبِلَاطُسْ.
LUK.23.12	وَ مِنْ الْيَوْم دَا بَسْ، هِرُودُسْ وَ بِلَاطُسْ بِقَوْا رُفْقَانْ. وَ أَوَّلْ هُمَّنْ مُخَاصِمِينْ.
LUK.23.13	وَ بِلَاطُسْ نَادَى كُبَارَاتْ هَنَا رُجَالْ الدِّينْ وَ الشُّيُوخْ وَ نَاسْ الْمَدِينَةْ. 
LUK.23.14	وَ قَالْ لَيْهُمْ: إِنْتُو جِبْتُوا لَيِّ النَّادُمْ دَا وَ قُلْتُوا هُو قَاعِدْ يِتَلِّفْ الشَّعَبْ. وَ أَنَا سَأَلْتَهْ عَدِيلْ قِدَّامْكُو وَ مَا لِقِيتْ فَوْقَهْ أَيِّ جَرِيمَةْ. 
LUK.23.15	وَ هِرُودُسْ كُلَ مَا لِقِي فَوْقَهْ شَيْء وَ أَشَانْ دَا، قَبَّلَهْ لَيْنَا. وَ نُقُولْ لَيْكُو هُو مَا سَوَّى شَيْء فَسِلْ الْوَاجِبْ لَيَّهْ الْمَوْت. 
LUK.23.16	وَ خَلَاصْ، يَجْلُدُوهْ وَ نَطْلِقَهْ.
LUK.23.17	وَ فِي الْعِيدْ دَا، الْوَالِي وَاجِبْ يَطْلِقْ لَيْهُمْ نَادُمْ وَاحِدْ مِنْ الْمَكْرُوبِينْ. 
LUK.23.18	وَ كُلَّ النَّاسْ عَاطَوْا بِحِسّ وَاحِدْ وَ قَالَوْا: أَكْتُلُوا عِيسَى دَا وَ أَطْلِقْ لَيْنَا بَرَابَاسْ.
LUK.23.19	وَ بَرَابَاسْ هُو النَّادُمْ الْكَرَبَوْه فِي السِّجِنْ أَشَانْ سَوَّى فِتْنَةْ وَ كَتَلْ دِمَّةْ فِي الْمَدِينَةْ. 
LUK.23.20	وَ بِلَاطُسْ كَلَّمْ لَيْهُمْ بَتَّانْ أَشَانْ يِدَوْر يَطْلِقْ عِيسَى. 
LUK.23.21	وَ لَاكِنْ كُلَّ النَّاسْ عَاطَوْا وَ قَالَوْا: أَكْتُلُوهْ فِي الصَّلِيبْ! أَصْلُبُوهْ!
LUK.23.22	وَ بَتَّانْ تَالِتْ مَرَّةْ، حَجَّى لَيْهُمْ وَ قَالْ: مَالَا؟ شُنُو الْفَسِلْ السَّوَّاهْ؟ أَنَا مَا لِقِيتْ فَوْقَهْ أَيِّ جَرِيمَةْ الْوَاجِبْ لَيَّهْ الْمَوْت. وَ أَشَانْ دَا، نَجْلُدُوهْ وَ خَلَاصْ نَطْلِقَهْ.
LUK.23.23	وَ لَاكِنْ شَدَّدَوْا فِي كَلَامْهُمْ وَ بِحِسّ فَوْق قَالَوْا: خَلِّي يَكْتُلُوهْ فِي الصَّلِيبْ.
LUK.23.23	وَ خَلَاصْ عَيِطْ النَّاسْ جَبَرَهْ. 
LUK.23.24	وَ بِلَاطُسْ سَوَّى الْقَرَارْ أَشَانْ يَنْطِيهُمْ الشَّيْء الطَّلَبَوْه مِنَّهْ. 
LUK.23.25	وَ مِثِلْ دَا، الْوَالِي طَلَقْ الرَّاجِلْ الطَّلَبَوْه مِنَّهْ وَ دَا النَّادُمْ الْقَاعِدْ فِي السِّجِنْ أَشَانْ سَوَّى فِتْنَةْ وَ كَتَلْ نَادُمْ. وَ لَاكِنْ سَلَّمْ عِيسَى لِلْعَسْكَرْ أَشَانْ يَكْتُلُوهْ مِثِلْ النَّاسْ دَوَّرَوْه.
LUK.23.26	وَ الْعَسْكَرْ قَمَّوْا يِوَدُّوا عِيسَى لِلْبَكَانْ الْيَكْتُلُوهْ فَوْقَهْ. وَ لِقَوْا نَادُمْ وَاحِدْ فِي الدَّرِبْ أُسْمَهْ سِمْعَانْ الْقَيْرَوَانِي الدَّهَابَهْ جَاءْ مِنْ الْكَدَادَةْ. وَ كَرَبَوْا سِمْعَانْ وَ شَيَّلَوْه الصَّلِيبْ الْيِدَوْرُوا يَكْتُلُوا فَوْقَهْ عِيسَى وَ جَبَرَوْه لِيِشِيلَهْ وَرَاءْ عِيسَى. 
LUK.23.27	وَ نَاسْ كَتِيرِينْ مَاشِينْ وَرَاءْ عِيسَى. وَ فِي أُسُطْهُمْ، فِي عَوِينْ الْقَاعِدَاتْ يَبْكَنْ لَيَّهْ بِحِسّ عَالِي. 
LUK.23.28	وَ عِيسَى أَنْلَفَتْ لَيْهِنْ وَ قَالْ: يَا عَوِينْ مَدِينَةْ الْقُدُسْ، مَا تَبْكَنْ لَيِّ أَنَا. أَبْكَنْ لِنُفُوسْكَنْ وَ لِعِيَالْكَنْ. 
LUK.23.29	أَبْكَنْ أَشَانْ وَكِتْ وَاحِدْ يَجِي وَ فِي الْوَكِتْ دَاكْ يُقُولُوا «مَبْرُوكْ لِلْعَوِينْ الْعُقَّرْ وَ الْمَا وِلْدَنْ عِيَالْ وَ أَبَداً مَا رَضَّعَنْ صَغِيرْ». 
LUK.23.30	وَ فِي الْوَكِتْ دَاكْ، النَّاسْ يَصَرْخَوْا مِنْ خَوْف شَدِيدْ وَ يُقُولُوا «خَلِّي الْجِبَالْ يَقَعَوْا فَوْقنَا وَ خَلِّي الْحُجُارْ يَدْفُنُونَا». 
LUK.23.31	فَكِّرَنْ فِي الشَّيْء الْيِسَوُّوهْ لَيِّ. كَانْ يِسَوُّوا مِثِلْ دَا لِلْحَطَبْ اللَّيِّنْ، شُنُو الْيَبْقَى لِلْحَطَبْ الْيَابِسْ؟
LUK.23.32	وَ فِي نَاسَيْن الْوَدَّوْهُمْ مِنْ الْمَدِينَةْ أَشَانْ يَكْتُلُوهُمْ فِي نَفْس الْبَكَانْ مَعَ عِيسَى. وَ هُمَّنْ مُجْرِمِينْ. 
LUK.23.33	وَ وَكِتْ لِحْقَوْا الْبَكَانْ الْأُسْمَهْ الْجُمْجُمَةْ، خَطَّوْا عِيسَى فِي الصَّلِيبْ وَ رَفَعَوْه فَوْق وَ سَوَّوْا نَفْس الشَّيْء لِلْمُجْرِمِينْ، الْوَاحِدْ فِي نُصَّهْ الزَّيْنَايْ وَ الْآخَرْ فِي نُصَّهْ الْإِسْرَايْ. 
LUK.23.34	وَ عِيسَى قَالْ: يَا أَبُوِي، سَامِحْهُمْ أَشَانْ مَا فِهْمَوْا الشَّيْء الْقَاعِدِينْ بِسَوُّوهْ.
LUK.23.34	وَ الْعَسْكَرْ سَوَّوْا أَمْ عِيَيْدَاتْ أَشَانْ يِقَسُّمُوا أَمْبَيْنَاتْهُمْ خُلْقَانَهْ. 
LUK.23.35	وَ النَّاسْ وِقْفَوْا هِنَاكْ يِشِيفُوا الشَّيْء الْقَاعِدْ يَبْقَى. وَ الْكُبَارَاتْ قَاعِدِينْ يِشَمُّتُوا لَيَّهْ وَ يُقُولُوا: هُو نَجَّى نَاسْ آخَرِينْ وَ خَلِّي يِنَجِّي نَفْسَهْ كَانْ صَحِيحْ هُو الْمَسِيحْ وَ النَّادُمْ الْاللهْ إِخْتَارَهْ.
LUK.23.36	وَ الْعَسْكَرْ شَمَّتَوْا لَيَّهْ كُلَ. وَ قَرَّبَوْا لَيَّهْ وَ قَدَّمَوْا لَيَّهْ شُرَابْ حَامُضْ. 
LUK.23.37	وَ قَالَوْا: كَانْ إِنْتَ مَلِكْ الْيَهُودْ، نَجِّي نَفْسَكْ.
LUK.23.38	وَ فَوْق مِنْ رَاسَهْ فِي لَوْح وَ الْكَلَامْ الْمَكْتُوبْ فَوْقَهْ بُقُولْ «دَا مَلِكْ الْيَهُودْ». 
LUK.23.39	وَ وَاحِدْ مِنْ الْمُجْرِمِينْ الْمُعَلِّقِينْ جَنْبَهْ عَيَّرَهْ بِحِسّ عَالِي وَ قَالْ: هَيْ! إِنْتَ مَا الْمَسِيحْ وَلَّا؟ نَجِّي نَفْسَكْ وَ نَجِّينَا أَنِحْنَ الْمَعَاكْ.
LUK.23.40	لَاكِنْ الْمُجْرِمْ التَّانِي هَرَجَهْ وَ قَالْ: هَايْ! إِنْتَ مَا خَايِفْ مِنْ اللهْ وَلَّا؟ إِنْتَ لِقِيتْ نَفْس الْحُكُمْ مِثْلَهْ. 
LUK.23.41	وَ أَنِحْنَ حَكَمَوْنَا بِالْحَقّ أَشَانْ الْحُكُمْ الْيِسَوُّوهْ فَوْقنَا وَاجِبْ لَيْنَا بِسَبَبْ عَمَلْنَا. لَاكِنْ النَّادُمْ دَا مَا سَوَّى شَيْء فَسِلْ.
LUK.23.42	وَ حَجَّى بَتَّانْ وَ قَالْ: يَا عِيسَى، فَكِّرْ فَوْقِي وَكِتْ تَبْقَى مَلِكْ.
LUK.23.43	وَ عِيسَى حَجَّى لَيَّهْ وَ قَالْ: نُقُولْ لَيْك الْحَقّ، الْيَوْم تَدْخُلْ مَعَايِ فِي الْفِرْدَوْس.
LUK.23.44	وَ بِقِي نُصّ النَّهَارْ. وَ الْوَطَى بِقَتْ ضَلْمَى فِي كُلَّ الْبَلَدْ لَحَدِّي الْعَصُرْ. 
LUK.23.45	الْحَرَّايْ مَا قَاعِدَةْ تِضَاوِي. وَ فِي بَيْت اللهْ السِّتَّارْ الْكَبِيرَةْ أَنْشَقَّتْ مِنْ فَوْق لَحَدِّي تِحِتْ. 
LUK.23.46	وَ عِيسَى عَاطْ بِحِسّ شَدِيدْ وَ قَالْ: يَا أَبُوِي رُوحِي نَنْطِيهَا لَيْك.
LUK.23.46	وَ بَعَدْ قَالْ الْكَلَامْ دَا، هُو خَلَاصْ مَاتْ. 
LUK.23.47	وَ كَبِيرْ الْعَسْكَرْ شَافْ الشَّيْء الْبِقِي وَ مَجَّدْ اللهْ وَ قَالْ: أَكِيدْ، النَّادُمْ دَا صَالِحْ.
LUK.23.48	وَ كُلَّ النَّاسْ الْكَتِيرِينْ اللَّمَّوْا لِيِشِيفُوا، شَافَوْا الشَّيْء الْبِقِي وَ بِقَوْا حَزْنَانِينْ. وَ وَكِتْ مُقَبِّلِينْ فِي بُيُوتْهُمْ، قَاعِدِينْ يُدُقُّوا صَدُرْهُمْ مِنْ النَّدَامَةْ. 
LUK.23.49	وَ كُلَّ النَّاسْ الْبَعَرْفُوا عِيسَى وَ الْعَوِينْ الْمَشَنْ وَرَايَهْ مِنْ دَارْ الْجَلِيلْ وَاقْفِينْ بَعِيدْ مِنَّهْ شِيَّةْ وَ شَافَوْا كُلَّ شَيْء الْبِقِي دَا.
LUK.23.50	وَ فِي رَاجِلْ وَاحِدْ أُسُمَهْ يُوسُفْ. هُو مِنْ حِلَّةْ يَهُودِيَّةْ أُسُمْهَا الرَّامَةْ وَ هُو مِنْ الْمَجْلِسْ الْكَبِيرْ. وَ هُو نَادُمْ زَيْن وَ صَالِحْ. 
LUK.23.51	هُو مَا قَصَّدْ بِقَرَارْ الْمَجْلِسْ وَ لَا بِالْفِعِلْ الْكُبَارَاتْ سَوَّوْه. وَ هُو مُؤْمِنْ بِمَمْلَكَةْ اللهْ الْجَايَةْ. 
LUK.23.52	وَ يُوسُفْ دَا، هُو مَشَى لِبِلَاطُسْ وَ طَلَبْ مِنَّهْ جَنَازَةْ عِيسَى. 
LUK.23.53	وَ دَلَّى الْجَنَازَةْ مِنْ الصَّلِيبْ وَ كَفَّنَاهَا بِكَفَنْ عَدِيلْ. وَ وَدَّاهَا فِي قَبُرْ وَاحِدْ النَّكَتَوْه فِي الْحَجَرْ مِثِلْ كَرْكُورْ وَ لِسَّاعْ مَا دَسَّوْا فَوْقَهْ أَيَّة جَنَازَةْ. وَ رَقَّدْ فَوْقَهْ جَنَازَةْ عِيسَى.
LUK.23.54	وَ دَا بِقِي فِي يَوْم الْجُمْعَةْ. وَ يَوْم السَّبِتْ يِدَوْر يَبْدَا وَ يَوْم السَّبِتْ وَاجِبْ يِنْجَمَّوْا فَوْقَهْ مَرَّةْ وَاحِدْ. 
LUK.23.55	وَ الْعَوِينْ الْمَشَنْ وَرَاءْ عِيسَى مِنْ دَارْ الْجَلِيلْ مَشَنْ مَعَ يُوسُفْ وَ شَافَنْ الْقَبُرْ وَ كِكَّيْف خَطَّوْا فَوْقَهْ جَنَازَةْ عِيسَى. 
LUK.23.56	وَ قَبَّلَنْ فِي بُيُوتْهِنْ وَ جَهَّزَنْ دَوَاءْ وَ رِيحَةْ لِلْجَنَازَةْ. وَ يَوْم السَّبِتْ أَنْجَمَّنْ مَرَّةْ وَاحِدْ حَسَبْ وَصِيَّةْ اللهْ.
LUK.24.1	وَ يَوْم الْأَحَدْ فَجُرْ، الْعَوِينْ مَرَقَنْ لِلْقَبُرْ. وَ شَالَنْ مَعَاهِنْ الرِّيحَةْ الْجَهَّزَنْهَا. 
LUK.24.2	وَ شَافَنْ الْحَجَرْ الْكَبِيرْ الْأَوَّلْ سَدَّوْا بَيَّهْ الْقَبُرْ مَا قَاعِدْ فِي بَكَانَهْ. هُو مُدَرْدَقْ بَعِيدْ مِنْ خَشُمْ الْقَبُرْ. 
LUK.24.3	وَ الْعَوِينْ دَخَلَنْ فِي الْقَبُرْ وَ جَنَازَةْ الرَّبّ عِيسَى مَا لِقَنْهَا. 
LUK.24.4	وَ هُمَّنْ أَلْعَجَّبَنْ بِلْحَيْن. وَ عَجَلَةْ كَيْ رُجَالْ إِتْنَيْن بَانَوْا جَنْبِهِنْ وَ خُلْقَانْهُمْ يِضَاوُوا ضَيْء شَدِيدْ. 
LUK.24.5	وَ الْخَوْف كَرَبْ الْعَوِينْ وَ سَجَدَنْ فِي التُّرَابْ. وَ الرُّجَالْ حَجَّوْا لَيْهِنْ وَ قَالَوْا: مَالَا تِفَتِّشَنْ نَادُمْ حَيّ فِي أُسْط الْمَيْتِينْ؟ 
LUK.24.6	هُو هِنِي مَا فِي. هُو بَعَثْ خَلَاصْ. فَكِّرَنْ فِي الْكَلَامْ الْهُو قَالَهْ لَيْكُنْ وَكِتْ هُو لِسَّاعْ قَاعِدْ فِي دَارْ الْجَلِيلْ. 
LUK.24.7	هُو قَالْ «إِبْن الْإِنْسَانْ لَابُدَّ يِسَلُّمُوهْ لِلْمُذْنِبِينْ وَ يَكْتُلُوهْ فِي الصَّلِيبْ وَ فِي الْيَوْم التَّالِتْ، يَبْعَثْ».
LUK.24.8	وَ خَلَاصْ فِي الْبَكَانْ دَا بَسْ، ذَكَّرَنْ فِي الْكلَامْ الْعِيسَى أَوَّلْ قَالَهْ دَا.
LUK.24.9	وَ قَبَّلَنْ مِنْ الْقَبُرْ وَ مَشَنْ لِلرُّسُلْ الْإِحْدَا عَشَرْ وَ التَّلَامِيذْ الْآخَرِينْ وَ أَوْرَنْهُمْ بِكُلَّ الْكَلَامْ دَا. 
LUK.24.10	وَ الْعَوِينْ دَيْل هِنَّ مَرِيَمْ الْمَجْدَلِيَّةْ و جَانَةْ وَ مَرِيَمْ أَمْ يَعْقُوبْ وَ الْعَوِينْ الْمَعَاهِنْ وَ هِنَّ بَسْ الْأَوْرَنْ الرُّسُلْ بِالْكَلَامْ دَا. 
LUK.24.11	وَ الرُّسُلْ مَا صَدَّقَوْا بِكَلَامْهِنْ. فِي فِكِرْهُمْ، كَلَامْهِنْ كَلَامْ سَاكِتْ بَسْ. 
LUK.24.12	وَ لَاكِنْ بُطْرُسْ قَمَّ جَرَى لِلْقَبُرْ. هُو دَنْقَرْ وَ تَاوَقْ فِي الْكَرْكُورْ وَ شَافْ الْكَفَنْ وِحَيْدَهْ و مَا شَافْ شَيْء آخَرْ. وَ قَبَّلْ لِلْبَيْت وَ الشَّيْء دَا بِقِي لَيَّهْ عَجِيبْ بِلْحَيْن.
LUK.24.13	وَ نَفْس الْيَوْم، نَاسَيْن مِنْ التَّلَامِيذْ مَاشِينْ لِحِلَّةْ وَاحِدَةْ أُسُمْهَا عِمْوَاسْ وَ هِي قَاعِدَةْ مِثِلْ عَشَرَةْ كِيلَوْمِتِرْ مِنْ مَدِينَةْ الْقُدُسْ. 
LUK.24.14	وَ هُمَّنْ قَاعِدِينْ يِحَجُّوا أَمْبَيْنَاتْهُمْ بِكُلَّ شَيْء الْبِقِي دَا. 
LUK.24.15	وَ وَكِتْ هُمَّنْ قَاعِدِينْ يِحَجُّوا وَ يِنَاقُشُوا أَمْبَيْنَاتْهُمْ، عِيسَى ذَاتَهْ قَرَّبْ لَيْهُمْ وَ لِحِقَاهُمْ وَ بَدَأْ يُرُوغْ مَعَاهُمْ. 
LUK.24.16	وَ هُمَّنْ شَافَوْه لَاكِنْ مَا عِرِفَوْه. 
LUK.24.17	وَ عِيسَى قَالْ لَيْهُمْ: دَا شُنُو الْكَلَامْ الْقَاعِدِينْ تِحَجُّوا بَيَّهْ فِي الدَّرِبْ دَا؟
LUK.24.17	وَ وِقْفَوْا وَ بِقَوْا حَزْنَانِينْ. 
LUK.24.18	وَ وَاحِدْ مِنْهُمْ أُسْمَهْ كُلُوبَا رَدَّ لَيَّهْ وَ قَالْ: هَايْ! مِنْ كُلَّ الضِّيْفَانْ الْفِي مَدِينَةْ الْقُدُسْ، إِنْتَ وِحَيْدَكْ بَسْ مَا تَعَرِفْ الشَّيْء الْبِقِي فَوْقهَا وَلَّا؟
LUK.24.19	وَ عِيسَى قَالْ لَيْهُمْ: شُنُو الشَّيْء الْبِقِي؟
LUK.24.19	وَ قَالَوْا لَيَّهْ: الشَّيْء الْبُخُصّ عِيسَى الْمِنْ النَّاصِرَةْ. هُو كَانْ نَبِي وَ عِنْدَهْ قُدْرَةْ فِي الْكَلَامْ وَ الْخِدْمَةْ، قِدَّامْ اللهْ وَ قِدَّامْ كُلَّ النَّاسْ. 
LUK.24.20	وَ كُبَارَاتْ رُجَّالْ الدِّينْ وَ شُيُوخْنَا سَلَّمَوْه لِلْوَالِي أَشَانْ يَحْكِمْ لَيَّهْ بِالْمَوْت وَ كَتَلَوْه فِي الصَّلِيبْ. 
LUK.24.21	وَ أَنِحْنَ أَوَّلْ خَطَّيْنَا عَشَمْنَا فَوْقَهْ. صَدَّقْنَا كَدَرْ هُو بَسْ النَّادُمْ الْيِنَجِّي بَنِي إِسْرَائِيلْ. وَ لَاكِنْ دَا مَا بِقِي وَ هَسَّعْ عِنْدِنَا تَلَاتَةْ يَوْم مِنْ كَتَلَوْه. 
LUK.24.22	وَ بَتَّانْ عَوِينْ وَاحْدَاتْ مِنْ جَمَاعِتْنَا قَالَنْ شَيْء وَاحِدْ الْأَنِحْنَ أَلْعَجَّبْنَا لَيَّهْ بِلْحَيْن. بِفَجُرْ مَشَنْ فِي بَكَانْ الْقَبُرْ 
LUK.24.23	وَ مَا لِقَنْ جَنَازِتَهْ. وَ قَبَّلَنْ لَيْنَا وَ قَالَنْ كَدَرْ شَافَنْ رُؤْيَا هَنَا الْمَلَائِكَةْ الْقَالَوْا عِيسَى حَيّ. 
LUK.24.24	وَ نَاسْ وَاحِدِينْ مِنْ جَمَاعِتْنَا مَشَوْا لِلْقَبُرْ وَ لِقَوْا كُلَّ شَيْء مِثِلْ الْعَوِينْ قَالَنَهْ. لَاكِنْ عِيسَى ذَاتَهْ مَا شَافَوْه.
LUK.24.25	وَ عِيسَى قَالْ لَيْهُمْ: يَا مَطَامِيسْ، فِكِرْكُو تَقِيلْ بِلْحَيْن. لِسَّاعْ مَا آمَنْتُوا بِكُلَّ الْكَلَامْ الْقَالَوْه الْأَنْبِيَاءْ. 
LUK.24.26	مَا فِهِمْتُوا كَدَرْ الْمَسِيحْ لَابُدَّ يَتْعَبْ مِثِلْ دَا قُبَّالْ مَا يَدْخُلْ فِي مَجْدَهْ وَلَّا؟
LUK.24.27	وَ فَسَّرْ لَيْهُمْ كُلَّ شَيْء الْبُخُصَّهْ الْمَكْتُوبْ فِي كُتُبْ اللهْ. وَ بَدَأْ فِي كِتَابْ مُوسَى وَ فَسَّرْ لَيْهُمْ كُتُبْ هَنَا كُلَّ الْأَنْبِيَاءْ. 
LUK.24.28	وَ قَرَّبَوْا لِلْحِلَّةْ الْهُمَّنْ دَوَّرَوْا يَمْشُوا فِيهَا. وَ عِيسَى سَوَّى مِثِلْ هُو يِدَوْر يَمْشِي قِدَّامْ. 
LUK.24.29	لَاكِنْ النَّاسَيْن دَوْل عَصَّرَوْه وَ قَالَوْا: أَقْعُدْ مَعَانَا. الْمَغَرِبْ جَاءْ وَ الْيَوْم قَرِيبْ يِكَمِّلْ.
LUK.24.29	وَ خَلَاصْ هُو دَخَلْ فِي الْبَيْت أَشَانْ يِدَلِّي مَعَاهُمْ. 
LUK.24.30	وَ هُو قَعَدْ تِحِتْ أَشَانْ يِعَشِّي مَعَاهُمْ وَ شَالْ الْخُبْزَةْ وَ شَكَرْ اللهْ وَ كَسَرْهَا وَ أَنْطَاهَا لَيْهُمْ. 
LUK.24.31	وَ خَلَاصْ عُيُونْهُمْ أَنْفَتَحَوْا وَ عِرِفَوْه. وَ عَجَلَةْ كَيْ هُو فَاتْ مِنْهُمْ وَ مَا أَنْشَافْ بَتَّانْ. 
LUK.24.32	وَ قَمَّوْا يِحَجُّوا أَمْبَيْنَاتْهُمْ وَ قَالَوْا: هَايْ! وَكِتْ هُو قَاعِدْ يِحَجِّي لَيْنَا فِي الدَّرِبْ وَ فَسَّرْ لَيْنَا الْكُتُبْ، هُو شَجَّعَانَا بِلْحَيْن لَحَدِّي قُلُوبْنَا فِرْحَوْا.
LUK.24.33	وَ قَمَّوْا عَجَلَةْ وَ قَبَّلَوْا فِي مَدِينَةْ الْقُدُسْ. وَ لِقَوْا الرُّسُلْ الْإِحْدَا عَشَرْ لَامِّينْ مَعَ النَّاسْ الْآخَرِينْ. 
LUK.24.34	وَ الرُّسُلْ قَاعِدِينْ يُقُولُوا: صَحِيحْ الرَّبّ بَعَثْ. هُو بَانْ لِسِمْعَانْ.
LUK.24.35	وَ النَّاسَيْن الْجَوْا مِنْ عِمْوَاسْ أَوْرَوْهُمْ بِالشَّيْء الْبِقِي لَيْهُمْ فِي الدَّرِبْ و كِكَّيْف عِرِفَوْا عِيسَى وَكِتْ هُو قَاعِدْ يَكْسِرْ لَيْهُمْ الْخُبْزَةْ.
LUK.24.36	وَ وَكِتْ التَّلَامِيذْ قَاعِدِينْ يِحَجُّوا، عِيسَى ذَاتَهْ بَانْ وَ وِقِفْ فِي أُسُطْهُمْ وَ قَالْ: السَّلَامْ عَلَيْكُمْ.
LUK.24.37	وَ هُمَّنْ بَرْجَلَوْا وَ الْخَوْف دَخَلْ لَيْهُمْ. وَ فِي فِكِرْهُمْ بِشِيفُوا دُلّ هَنَا نَادُمْ. 
LUK.24.38	وَ عِيسَى قَالْ لَيْهُمْ: مَالْكُو تِبَرْجُلُوا؟ مَالَا تِشَكُّكُوا فِي قُلُوبْكُو؟ 
LUK.24.39	شِيفُوا إِيدَيْنِي وَ رِجِلَيْنِي. شِيفُوا دَاهُونِي أَنَا. أَلْمَسَوْنِي وَ شِيفُوا عَدِيلْ. أَشَانْ مَا فِي دُلّ عِنْدَهْ لَحَمْ وَ عُضَامْ مِثِلْ تِشِيفُوا عِنْدِي أَنَا.
LUK.24.40	وَ هُو قَالْ الْكَلَامْ دَا وَ وَصَّفَاهُمْ إِيدَيْنَهْ وَ رِجِلَيْنَهْ. 
LUK.24.41	وَ بِقِي لَيْهُمْ فَرَحْ كَتِيرْ بِلْحَيْن وَ عَجَبْ شَدِيدْ لَحَدِّي مَا قِدْرَوْا يِآمُنُوا بَيَّهْ. وَ أَشَانْ دَا، هُو سَأَلَاهُمْ وَ قَالْ: مَا عِنْدُكُو هِنِي شُغُلْ هَنَا أَكِلْ وَلَّا؟
LUK.24.42	وَ أَنْطَوْه لُقْمَةْ مِنْ حُوتْ مَتْشُوشْ. 
LUK.24.43	وَ شَالَاهَا وَ أَكَلَاهَا قِدَّامْهُمْ.
LUK.24.44	وَ عِيسَى حَجَّى لَيْهُمْ وَ قَالْ: وَ خَلَاصْ بِقِي مِثِلْ الْكَلَامْ الْأَوَّلْ قُلْتَهْ لَيْكُو وَكِتْ أَنَا قَاعِدْ مَعَاكُو. أَنَا قُلْت لَيْكُو كَدَرْ كُلَّ الْكَلَامْ الْبُخُصِّنِي فِي تَوْرَاةْ مُوسَى وَ كُتُبْ النُّبُوَّةْ وَ الزَّبُورْ لَازِمْ يِتِمّ.
LUK.24.45	وَ فَتَّحْ لَيْهُمْ عُقُولْهُمْ أَشَانْ يَفْهَمَوْا الْكُتُبْ. 
LUK.24.46	وَ قَالْ لَيْهُمْ: مَكْتُوبْ فِي الْكِتَابْ كَدَرْ الْمَسِيحْ لَابُدَّ يَتْعَبْ وَ فِي الْيَوْم التَّالِتْ يَبْعَثْ مِنْ الْمَوْت. 
LUK.24.47	وَ لَابُدَّ الْبِشَارَةْ يِبَلُّغُوهَا لِكُلَّ الْأُمَمْ. وَ وَاجِبْ يِبَشُّرُوهُمْ بِأُسُمْ الْمَسِيحْ وَ يُقُولُوا لَيْهُمْ كَانْ يُتُوبُوا مِنْ ذُنُوبْهُمْ، اللهْ جَاهِزْ يَعَفَاهُمْ. وَ الْبَلِّغِينْ دَا وَاجِبْ يَبْدَأْ فِي مَدِينَةْ الْقُدُسْ. 
LUK.24.48	وَ إِنْتُو شُهُودْ فِي كُلَّ الْكَلَامْ دَا. 
LUK.24.49	وَ أَنَا نِنَزِّلْ فَوْقكُو الْبَرَكَةْ الْأَبُوِي اللهْ قَالْ يَنْطِيهَا لَيْكُو. وَ هَسَّعْ دَا وَاجِبْ تَقْعُدُوا هِنِي فِي الْمَدِينَةْ لَحَدِّي قُدْرَةْ اللهْ تَنْزِلْ فَوْقكُو.
LUK.24.50	وَ عِيسَى وَدَّاهُمْ مِنْ الْمَدِينَةْ لَحَدِّي حِلَّةْ بَيْت عَنْيَا. وَ رَفَعْ إِيدَيْنَهْ فَوْق وَ بَارَكَاهُمْ. 
LUK.24.51	وَ وَكِتْ هُو قَاعِدْ يِبَارِكْهُمْ، هُو خَلَّاهُمْ وَ خَلَاصْ أَنْرَفَعْ فِي السَّمَاوَاتْ. 
LUK.24.52	وَ هُمَّنْ سَجَدَوْا وَ عَبَدَوْه. وَ خَلَاصْ قَبَّلَوْا فِي مَدِينَةْ الْقُدُسْ فَرْحَانِينْ بِلْحَيْن. 
LUK.24.53	وَ مِنْ الْيَوْم دَا، هُمَّنْ قَاعِدِينْ دَايْماً يَشْكُرُوا اللهْ فِي بَيْت اللهْ.
JHN.1.1	فِي الْبِدَايَةْ الْكَلِمَةْ قَاعِدَةْ. وَ الْكَلِمَةْ قَاعِدَةْ مَعَ اللهْ وَ الْكَلِمَةْ هِي اللهْ. 
JHN.1.2	فِي الْبِدَايَةْ هُو قَاعِدْ مَعَ اللهْ. 
JHN.1.3	وَ كُلَّ شَيْء كَوَّنْ بِالْكَلِمَةْ وَ مِنْ كُلَّ الْأَشْيَاءْ الْكَوَّنَوْا، مَا فِي شَيْء الْكَوَّنْ بَلَايَهْ. 
JHN.1.4	هُو عِنْدَهْ الْحَيَاةْ وَ الْحَيَاةْ هِي نُورْ لِلنَّاسْ. 
JHN.1.5	النُّورْ قَاعِدْ يِضَوِّي فِي الضَّلَامْ وَ لَاكِنْ الضَّلَامْ مَا أَنَّصَرْ فَوْقَهْ.
JHN.1.6	وَ اللهْ رَسَّلْ نَادُمْ وَاحِدْ أُسْمَهْ يَحْيَى. 
JHN.1.7	هُو جَاءْ أَشَانْ يَشْهَدْ وَ شَهَدْ لِلنُّورْ أَشَانْ كُلَّ النَّاسْ يِآمُنُوا بِالنُّورْ بِسَبَبْ شَهَادْتَهْ. 
JHN.1.8	يَحْيَى ذَاتَهْ هُو مَا النُّورْ لَاكِنْ هُو جَاءْ أَشَانْ يَشْهَدْ لِلنُّورْ. 
JHN.1.9	وَ النُّورْ الصَّحِيحْ جَاءْ فِي الدُّنْيَا لِيَنْطِي نُورْ لِكُلَّ النَّاسْ. 
JHN.1.10	الدُّنْيَا كَوَّنَتْ بَيَّهْ وَ لَاكِنْ وَكِتْ هُو جَاءْ فِي الدُّنْيَا، نَاسْ الدُّنْيَا مَا عِرِفَوْه. 
JHN.1.11	هُو جَاءْ فِي دَارَهْ وَ لَاكِنْ نَاسْ دَارَهْ مَا قِبْلَوْه. 
JHN.1.12	لَاكِنْ لِكُلَّ النَّاسْ الْقِبْلَوْه وَ آمَنَوْا بِأُسْمَهْ، هُو فَتَحْ لَيْهُمْ الدَّرِبْ أَشَانْ يَبْقَوْا عِيَالْ اللهْ. 
JHN.1.13	وَ يَبْقَوْا عِيَالْ اللهْ مَا بِسَبَبْ وَالْدَيْنهُمْ وَ مَا بِسَبَبْ شَهْوَةْ النَّاسْ وَ مَا بِسَبَبْ نِيَّةْ هَنَا أَيِّ رَاجِلْ لَاكِنْ هُمَّنْ بِقَوْا عِيَالْ اللهْ بِقُدْرَةْ اللهْ بَسْ.
JHN.1.14	وَ الْكَلِمَةْ بِقَتْ نَادُمْ وَ هُو سَكَنْ فِي أُسُطْنَا. وَ شِفْنَا قُدُرْتَهْ الْمَجِيدَةْ. وَ قُدُرْتَهْ هِي مَجِيدَةْ بِلْحَيْن وَ مُوَافْقَةْ لِلْإِبْن الْوَاحِدْ الْجَايِ مِنْ اللهْ أَبُوهْ. وَ هُو مَلَانْ بِرَحْمَةْ وَ حَقّ. 
JHN.1.15	وَ يَحْيَى شَاهِدْ لَيَّهْ وَ نَادَى النَّاسْ وَ قَالْ: دَا بَسْ النَّادُمْ الْأَوْرَيْتكُو بَيَّهْ وَ قُلْت هُو الْجَايِ وَرَايِ عَالِي مِنِّي بِلْحَيْن أَشَانْ هُو مَوْجُودْ قُبَّالِي.
JHN.1.16	وَ رَحْمَتَهْ كَامِلَةْ وَ كُلِّنَا لِقِينَا بَرَكَةْ فِي بَرَكَةْ. 
JHN.1.17	اللهْ نَزَّلْ شُرُوطْ التَّوْرَاةْ فِي إِيدَيْن مُوسَى وَ لَاكِنْ اللهْ نَزَّلْ الرَّحْمَةْ وَ الْحَقّ بِعِيسَى الْمَسِيحْ. 
JHN.1.18	أَبَداً مَا فِي نَادُمْ شَافْ اللهْ لَاكِنْ إِبْن اللهْ الْوَاحِدْ هُو الْقَاعِدْ جَنْب أَبُوهْ، دَا بَسْ هُو الْبَيَّنْ اللهْ لِلنَّاسْ.
JHN.1.19	وَ دِيهِي شَهَادَةْ يَحْيَى وَكِتْ كُبَارَاتْ الْيَهُودْ رَسَّلَوْا لَيَّهْ رُجَالْ الدِّينْ وَ لَاوِيِينْ مِنْ مَدِينَةْ الْقُدُسْ أَشَانْ يَسْأَلَوْه هُو يَاتُو. 
JHN.1.20	يَحْيَى مَا نَكَرْ شَيْء وَ لَاكِنْ شَهَدْ بِكَلَامْ وَاضِحْ وَ قَالْ: أَنَا مَا الْمَسِيحْ.
JHN.1.21	وَ أَشَانْ دَا، سَأَلَوْه بَتَّانْ وَ قَالَوْا: إِنْتَ يَاتُو؟ إِنْتَ النَّبِي إِلِيَاسْ
JHN.1.21	وَ يَحْيَى قَالْ: لَا أَنَا مَا هُو.
JHN.1.21	وَ قَالَوْا: إِنْتَ النَّبِي
JHN.1.21	وَ هُو رَدَّ لَيْهُمْ وَ قَالْ: لَا.
JHN.1.22	وَ خَلَاصْ قَالَوْا لَيَّهْ: إِنْتَ يَاتُو؟
JHN.1.22	أَوْرِينَا أَشَانْ نِقَبُّلُوا لِلنَّاسْ الرَّسَّلَوْنَا وَ نِأَوْرُوهُمْ. شُنُو الْكَلَامْ تُقُولَهْ فِي نَفْسَكْ؟ 
JHN.1.23	وَ هُو رَدَّ لَيْهُمْ بِكَلَامْ النَّبِي إِشَعْيَاءْ وَ قَالْ: أَنَا ﴿حِسّ النَّادُمْ الْقَاعِدْ بِنَادِي فِي الْخَلَاءْ الْبُقُولْ: عَدُّلُوا دَرِبْ الرَّبّ﴾.
JHN.1.24	وَ فِيَهْ فَرِيسِيِّينْ بَيْن النَّاسْ الرَّسَّلَوْهُمْ. 
JHN.1.25	وَ هُمَّنْ سَأَلَوْا يَحْيَى وَ قَالَوْا: كَانْ إِنْتَ مَا الْمَسِيحْ وَ لَا إِلِيَاسْ وَ لَا النَّبِي الْبَجِي، مَالَا إِنْتَ قَاعِدْ تِغَطِّسْ
JHN.1.26	وَ يَحْيَى رَدَّ لَيْهُمْ وَ قَالْ: أَنَا نِغَطِّسْ النَّاسْ فِي أَلْمِي وَ لَاكِنْ نَادُمْ وَاحِدْ قَاعِدْ مَعَاكُو وَ إِنْتُو مَا تَعَرْفُوهْ. 
JHN.1.27	وَ هُو بَسْ النَّادُمْ الْيَجِي وَرَايِ. وَ أَنَا مَا تَمَّيْت لَيَّهْ خَدَّامْ كُلَ.
JHN.1.28	وَ الْبَكَانْ السَّأَلَوْا يَحْيَى فَوْقَهْ، هُو فِي حِلَّةْ بَيْت عَنْيَا الْقَاعِدَةْ فِي وَادِي الْأُرْدُنْ فِي نُصَّهْ الصَّبْحَانِي. وَ دَا الْبَكَانْ الْيَحْيَى قَاعِدْ يِغَطِّسْ فَوْقَهْ النَّاسْ.
JHN.1.29	وَ أَمْبَاكِرْ، يَحْيَى شَافْ عِيسَى جَايِ لَيَّهْ وَ قَالْ: دَا بَسْ الْخَرُوفْ الْاللهْ رَسَّلَهْ أَشَانْ يَمْحَى ذُنُوبْ هَنَا نَاسْ الدُّنْيَا. 
JHN.1.30	دَا بَسْ النَّادُمْ الْأَوْرَيْتكُو بَيَّهْ وَ قُلْت نَادُمْ وَاحِدْ يَجِي وَرَايِ وَ هُو عَالِي مِنِّي بِلْحَيْن أَشَانْ هُو مَوْجُودْ قُبَّالِي. 
JHN.1.31	أَوَّلْ أَنَا مَا عِرِفْتَهْ. لَاكِنْ أَنَا جِيتْ نِغَطِّسْ النَّاسْ أَشَانْ نِوَصِّفَهْ لِبَنِي إِسْرَائِيلْ.
JHN.1.32	وَ يَحْيَى شَهَدْ لَيَّهْ وَ قَالْ: أَنَا شِفْت الرُّوحْ الْقُدُّوسْ نَزَلْ فَوْقَهْ مِنْ السَّمَاءْ مِثِلْ حَمَامَةْ وَ دَلَّى فَوْقَهْ وَ قَعَدْ. 
JHN.1.33	أَوَّلْ أَنَا مَا عِرِفْتَهْ لَاكِنْ الرَّسَّلَانِي لِنِغَطِّسْ النَّاسْ فِي أَلْمِي حَجَّى لَيِّ مِنْ أَوَّلْ وَ قَالْ لَيِّ «النَّادُمْ التِّشِيفْ الرُّوحْ الْقُدُّوسْ يَنْزِلْ فَوْقَهْ وَ يَقْعُدْ فَوْقَهْ، دَا بَسْ النَّادُمْ الْيِغَطِّسْ النَّاسْ فِي الرُّوحْ الْقُدُّوسْ». 
JHN.1.34	وَ خَلَاصْ، أَنَا شِفْتَهْ وَ أَنَا شَاهِدْ لَيَّهْ هُو إِبْن اللهْ.
JHN.1.35	وَ أَمْبَاكِرْ، يَحْيَى قَاعِدْ فِي نَفْس الْبَكَانْ وَ نَاسَيْن مِنْ تَلَامِيذَهْ قَاعِدِينْ مَعَايَهْ. 
JHN.1.36	وَ يَحْيَى شَافْ عِيسَى رَايِغْ فِي الدَّرِبْ وَ قَالْ لَيْهُمْ: دَاهُو خَرُوفْ اللهْ.
JHN.1.37	وَ التَّلَامِيذْ الْإِتْنَيْن سِمْعَوْا كَلَامَهْ وَ قَمَّوْا تَابَعَوْا عِيسَى. 
JHN.1.38	وَ عِيسَى أَنْلَفَتْ وَ شَافَاهُمْ جَايِينْ وَرَايَهْ. وَ سَأَلَاهُمْ وَ قَالْ تِفَتُّشُوا شُنُو؟
JHN.1.38	وَ رَدَّوْا لَيَّهْ وَ قَالَوْا: يَا رَبِّاي، إِنْتَ سَاكِنْ وَيْن؟
JHN.1.38	وَ «رَبِّاي» مَعَنَاتَهْ سَيِّدْ بِكَلَامْ عِبْرَانِي.
JHN.1.39	وَ عِيسَى رَدَّ لَيْهُمْ وَ قَالْ: تَعَالُوا شِيفُوا الْبَكَانْ.
JHN.1.39	وَ دَا بِقِي فِي العَصُرْ. وَ مَشَوْا مَعَايَهْ وَ شَافَوْا الْبَيْت الْهُو قَاعِدْ فَوْقَهْ وَ الْيَوْم دَا قَعَدَوْا مَعَايَهْ.
JHN.1.40	وَ نَادُمْ وَاحِدْ مِنْ النَّاسَيْن السِّمْعَوْا كَلَامْ يَحْيَى وَ قَمَّوْا تَابَعَوْا عِيسَى، أُسْمَهْ أَنْدَرَيَّسْ وَ هُو أَخُو هَنَا سِمْعَانْ بُطْرُسْ. 
JHN.1.41	أَوَّلْ شَيْء، أَنْدَرَيَّسْ مَشَى لِقِي أَخُوهْ سِمْعَانْ وَ حَجَّى لَيَّهْ وَ قَالْ: لِقِينَا مَسِّيَا.
JHN.1.41	و «مَسِّيَا» مَعَنَاتَهْ الْمَسِيحْ بِكَلَامْ عِبْرَانِي.
JHN.1.42	وَ أَنْدَرَيَّسْ وَدَّى بُطْرُسْ لِعِيسَى. وَ عِيسَى شَافْ سِمْعَانْ فِي عُيُونَهْ وَ قَالْ: إِنْتَ سِمْعَانْ وِلَيْد يُوحَنَّا. بِنَادُوكْ صَفَا.
JHN.1.42	وَ مَعَنَى هَنَا صَفَا هُو حَجَرْ وَ بِكَلَامْ يُونَانِي دَا بُطْرُسْ.
JHN.1.43	وَ أَمْبَاكِرْ عِيسَى دَوَّرْ يَمْشِي فِي دَارْ الْجَلِيلْ. وَ لِقِي فِلِبُّسْ وَ قَالْ لَيَّهْ: تَعَالْ تَابِعْنِي.
JHN.1.44	وَ فِلِبُّسْ هُو مِنْ حِلَّةْ بَيْت صَيْدَا وَ دِي حِلَّةْ هَنَا أَنْدَرَيَّسْ وَ بُطْرُسْ. 
JHN.1.45	وَ فِلِبُّسْ مَشَى لِقِي نَتَنَايِلْ وَ قَالْ لَيَّهْ: لِقِينَا النَّادُمْ الْمُوسَى كَتَبْ بِسَبَبَهْ فِي التَّوْرَاةْ وَ الْأَنْبِيَاءْ كَتَبَوْا بَيَّهْ فِي كُتُبْهُمْ. وَ هُو عِيسَى وِلَيْد يُوسُفْ مِنْ حِلَّةْ النَّاصِرَةْ.
JHN.1.46	وَ نَتَنَايِلْ رَدَّ لَيَّهْ وَ قَالْ: هَايْ! مَتَى كَيْ يَوْم وَاحِدْ شَيْء عَدِيلْ الْجَاءْ مِنْ النَّاصِرَةْ؟
JHN.1.46	وَ فِلِبُّسْ قَالْ لَيَّهْ: تَعَالْ مَعَايِ وَ شِيفَهْ.
JHN.1.47	وَ عِيسَى شَافْ نَتَنَايِلْ جَايِ لَيَّهْ وَ قَالْ: دَاهُو إِسْرَائِيلِي صَحِيحْ. هُو مَا يُغُشّ أَيِّ نَادُمْ.
JHN.1.48	وَ نَتَنَايِلْ سَأَلَهْ وَ قَالْ: كِكَّيْف عِرِفْتِنِي؟
JHN.1.48	وَ عِيسَى قَالْ: شِفْتَكْ وَكِتْ إِنْتَ قَاعِدْ تِحِتْ الشَّدَرَةْ قُبَّالْ فِلِبُّسْ مَا يِنَادِيكْ.
JHN.1.49	وَ نَتَنَايِلْ قَالْ: سَيِّدْنَا، إِنْتَ إِبْن اللهْ. إِنْتَ مَلِكْ هَنَا إِسْرَائِيلْ.
JHN.1.50	وَ عِيسَى قَالْ لَيَّهْ: إِنْتَ آمَنْت بَيِّ أَشَانْ قُلْت لَيْك أَنَا شِفْتَكْ تِحْت الشَّدَرَةْ؟ تِشِيفْ أَشْيَاءْ كُبَارْ مِنْ دَا.
JHN.1.51	وَ عِيسَى قَالْ لَيْهُمْ: أَسْمَعَوْا، نُقُولْ لَيْكُو الْحَقّ، تِشِيفُوا السَّمَاءْ فَاتِحْ وَ مَلَائِكَةْ اللهْ طَالِعِينْ وَ نَازِلِينْ
JHN.2.1	وَ فِي الْيَوْم التَّالِتْ، نَاسْ وَاحِدِينْ فِي حِلَّةْ كَانَةْ فِي دَارْ الْجَلِيلْ سَوَّوْا عَازُومَةْ هَنَا عِرِسْ وَ أَمّ عِيسَى حِضْرَتْ. 
JHN.2.2	وَ عَزَمَوْا عِيسَى كُلَ وَ تَلَامِيذَهْ. 
JHN.2.3	وَ فِي الْعَازُومَةْ، الْخَمَرْ كَمَّلْ وَ أَمْ عِيسَى حَجَّتْ لَيَّهْ وَ قَالَتْ: خَمَرْهُمْ كَمَّلْ.
JHN.2.4	وَ عِيسَى رَدَّ لَيْهَا وَ قَالْ: مَرَةْ زَيْنَةْ، مَالَا أَوْرَيتِنِي أَنَا؟ دَا مَا لَمَّانِي. الْوَكِتْ الْاللهْ قَطَعَهْ لَيِّ لِسَّاعْ مَا جَاءْ.
JHN.2.5	وَ أَمَّهْ حَجَّتْ لِلْخَدَّامِينْ وَ قَالَتْ: سَوَّوْا أَيِّ شَيْء الْهَو يُقُولَهْ لَيْكُو.
JHN.2.6	وَ فِي سِتَّةْ دَوَايِن كُبَارْ قَاعِدِينْ فِي الْبَكَانْ دَا. وَ دَوْل دَوَايِنْ هنا حَجَرْ وَ يُصُبُّوا فَوْقهُمْ أَلْمِي فِي شَانْ وَضُوءْ هَنَا الْيَهُودْ وَ أَيِّ وَاحِدَةْ مِنْهُمْ تِشِيلْ تَمَانِينْ وَلَّا مِيَةْ لِيتِرْ. 
JHN.2.7	وَ عِيسَى حَجَّى لِلْخَدَّامِينْ وَ قَالْ: أَمْلَوْا الدَّوَايِنْ أَلْمِي.
JHN.2.7	وَ خَلَاصْ مَلَوْهُمْ تَكْ.
JHN.2.8	وَ عِيسَى قَالْ لَيْهُمْ: هَسَّعْ شِيلُوا أَلْمِي شِيَّةْ وَ وَدُّوْه لِسِيدْ الْعَازُومَةْ.
JHN.2.8	وَ خَلَاصْ وَدَّوْه لَيَّهْ. 
JHN.2.9	وَ سِيدْ الْعَازُومَةْ دَاقْ الْأَلْمِي الْبِقِي خَمَرْ. هُو مَا عِرِفْ الْخَمَرْ جَاءْ مِنْ وَيْن وَ لَاكِنْ الْخَدَّامِينْ الْغَرَفَوْا الْأَلْمِي عِرِفَوْه. وَ سِيدْ الْعَازُومَةْ نَادَى الْعَرِيسْ 
JHN.2.10	وَ قَالْ لَيَّهْ: نَاسْ آخَرِينْ يَنْطُوا ضِيفَانْهُمْ الْخَمَرْ الْحَلُو أَوَّلْ. وَ بَعَدْ الضِّيفَانْ شِرْبَوْا كَتِيرْ، يَنْطُوهُمْ الْخَمَرْ الْهَوَانْ. وَ لَاكِنْ إِنْتَ أَخَّرْت الْخَمَرْ الْحَلُو وَ هَسَّعْ بَسْ أَنْطَيْتَهْ لَيْنَا.
JHN.2.11	وَ الْعَجَبْ الْعِيسَى سَوَّاهْ فِي حِلَّةْ كَانَةْ فِي دَارْ الْجَلِيلْ، دِي أَوَّلْ عَلَامَةْ الْعِيسَى وَصَّفَاهَا. وَ بِمِثِلْ دَا، هُو وَصَّفْ قُدُرْتَهْ الْمَجِيدَةْ لِتَلَامِيذَهْ وَ هُمَّنْ آمَنَوْا بَيَّهْ. 
JHN.2.12	وَ بَعَدْ دَا، هُو مَشَى مَعَ أَمَّهْ وَ أَخْوَانَهْ وَ تَلَامِيذَهْ فِي حِلَّةْ كَفَرْ نَاحُومْ وَ قَعَدَوْا أَيَّامْ.
JHN.2.13	وَ وَكِتْ عِيدْ الْفِصْحَةْ هَنَا الْيَهُودْ قَرَّبْ، عِيسَى مَشَى فِي مَدِينَةْ الْقُدُسْ. 
JHN.2.14	وَ مَشَى فِي حَوْش بَيْت اللهْ وَ شَافْ النَّاسْ الْقَاعِدِينْ يِبِيعُوا بَقَرْ وَ غَنَمْ وَ حَمَامْ وَ النَّاسْ الْقَاعِدِينْ يِبَدُّلُوا قُرُسْ. 
JHN.2.15	وَ شَالْ حُبَالْ وَاحِدِينْ وَ سَوَّى بَيْهُمْ سَوْط. وَ طَرَدْ بَيَّهْ كُلَّ النَّاسْ مِنْ حَوْش بَيْت اللهْ مَعَ الْبَقَرْ وَ الْغَنَمْ. وَ رَمَى طَرَابِيزْ هَنَا النَّاسْ الْقَاعِدِينْ يِبَدُّلُوا قُرُسْ وَ شَتَّتْ قُرُسْهُمْ. 
JHN.2.16	وَ حَجَّى بِحِسّ شَدِيدْ لِلنَّاسْ الْقَاعِدِينْ يِبِيعُوا حَمَامْ وَ قَالْ: أَمُرْقُوا خُمَامْكُو وَ خَلُّوا مِنْكُو التِّجَارَةْ فِي بَيْت أَبُوِي.
JHN.2.17	وَ تَلَامِيذَهْ فَكَّرَوْا فِي الْكَلَامْ الْمَكْتُوبْ الْبُقُولْ ﴿فِي شَانْ بَيْتَكْ، قَلْبِي حَامِي مِثِلْ النَّارْ﴾.
JHN.2.18	وَ كُبَارَاتْ الْيَهُودْ سَأَلَوْه وَ قَالَوْا: وَيْن الْعَجَبْ التِّوَصِّفَهْ لَيْنَا أَشَانْ نَعَرْفُوا عِنْدَكْ إِذِنْ مِنْ اللهْ أَشَانْ تِسَوِّي شَيْء مِثِلْ دَا؟
JHN.2.19	وَ عِيسَى رَدَّ لَيْهُمْ وَ قَالْ: دَمُّرُوا الْبَيْت دَا وَ أَنَا نِقَوِّمَهْ فِي تَلَاتَةْ يَوْم.
JHN.2.20	وَ كُبَارَاتْ الْيَهُودْ رَدَّوْا لَيَّهْ وَ قَالَوْا: الْبَيْت دَا قَاعِدِينْ يَبْنُوهْ مِنْ سِتَّةْ وَ أَرْبَعِينْ سَنَةْ وَ إِنْتَ تِدَوْر تَبْنِيهْ مَرَّةْ تَانِيَةْ فِي تَلَاتَةْ يَوْم؟
JHN.2.21	وَ لَاكِنْ وَكِتْ عِيسَى قَالْ «الْبَيْت دَا» هُو مَا حَجَّى بِالْبَيْت النَّاسْ بَنَوْه. هُو حَجَّى بِجِسْمَهْ. 
JHN.2.22	وَ وَكِتْ اللهْ بَعَثْ عِيسَى مِنْ أُسْط الْمَيْتِينْ خَلَاصْ، تَلَامِيذَهْ فَكَّرَوْا فِي الْكَلَامْ الْقَالَهْ دَا وَ صَدَّقَوْا بِالْكُتُبْ وَ صَدَّقَوْا بِكَلَامْ عِيسَى.
JHN.2.23	وَ وَكِتْ عِيسَى قَاعِدْ فِي مَدِينَةْ الْقُدُسْ فِي عِيدْ الْفِصْحَةْ، نَاسْ كَتِيرِينْ آمَنَوْا بَيَّهْ أَشَانْ شَافَوْا الْعَجَايِبْ الْعِيسَى قَاعِدْ يِسَوِّيهُمْ. 
JHN.2.24	وَ لَاكِنْ عِيسَى مَا أَمَّنْ لَيْهُمْ نَفْسَهْ أَشَانْ هُو عِرِفْ كُلَّ النَّاسْ. 
JHN.2.25	وَ مَا سَأَلْ نَادُمْ لِيَعَرِفْ النَّاسْ. هُو عِرِفْ كُلَّ شَيْء الْقَاعِدْ فِي قُلُوبْهُمْ.
JHN.3.1	وَ فِيَهْ نَادُمْ وَاحِدْ مِنْ كُبَارَاتْ الْيَهُودْ أُسْمَهْ نِقُدِيمُسْ وَ هُو فَرِيسِي. 
JHN.3.2	وَ هُو جَاءْ لِعِيسَى فِي اللَّيْل وَ قَالْ لَيَّهْ: سَيِّدْنَا، نَعَرْفُوا إِنْتَ مُعَلِّمْ مِنْ اللهْ. نَادُمْ مَا يَقْدَرْ يِسَوِّي الْعَجَايِبْ الْإِنْتَ تِسَوِّيهُمْ إِلَّا كَانْ اللهْ قَاعِدْ مَعَايَهْ.
JHN.3.3	وَ عِيسَى رَدَّ لَيَّهْ وَ قَالْ: أَسْمَعْ، أَنَا نُقُولْ لَيْك الْحَقّ، نَادُمْ مَا يَقْدَرْ يِشِيفْ مَمْلَكَةْ اللهْ إِلَّا كَانْ هُو مَوْلُودْ مَرَّتَيْن
JHN.3.4	وَ نِقُدِيمُسْ سَأَلَهْ وَ قَالْ: كَانْ نَادُمْ بِقِي كَبِيرْ خَلَاصْ كِكَّيْف يَلْدَوْه بَتَّانْ؟ هَلْ يَقْدَرْ يِقَبِّلْ فِي بَطُنْ أَمَّهْ أَشَانْ هِي تَلْدَهْ مَرَّةْ تَانِيَةْ وَلَّا؟
JHN.3.5	وَ عِيسَى رَدَّ لَيَّهْ وَ قَالْ: أَسْمَعْ، نُقُولْ لَيْك الْحَقّ، نَادُمْ مَا يَقْدَرْ يَدْخُلْ فِي مَمْلَكَةْ اللهْ إِلَّا بِالْوَالُودَةْ الْجَايَةْ بِالْأَلْمِي وَ رُوحْ اللهْ. 
JHN.3.6	النَّاسْ يَلْدَوْا نَاسْ وَ لَاكِنْ نَادُمْ يَبْقَى وِلَيدْ اللهْ بِرُوحْ اللهْ. 
JHN.3.7	مَا تِعَجِّبْ مِنْ كَلَامِي كَانْ قُلْت لَيْك الْوَالُودَةْ التَّانِيَةْ وَاجْبَةْ لَيْكُو. 
JHN.3.8	الرِّيحْ تُسُوقْ فِي أَيِّ بَكَانْ الْهِي تِدَوْرَهْ. وَ النَّاسْ يَسْمَعَوْا صَوْتهَا لَاكِنْ مَا يَعَرْفُوا الْبَكَانْ الْجَاتْ مِنَّهْ وَ لَا الْبَكَانْ الْمَاشِيَةْ فَوْقَهْ. وَ يُكُونْ بِمِثِلْ دَا لِأَيِّ نَادُمْ الرُّوحْ اللهْ يَنْطِيهْ الْحَيَاةْ الْجَدِيدَةْ.
JHN.3.9	وَ نِقُدِيمُسْ قَالْ: وَ كِكَّيْف دَا يَبْقَى؟
JHN.3.10	وَ عِيسَى رَدَّ لَيَّهْ وَ قَالْ: إِنْتَ قَاعِدْ تِعَلِّمْ بَنِي إِسْرَائِيلْ. وَ كِكَّيْف مَا فِهِمْت الْكَلَامْ دَا؟ 
JHN.3.11	أَسْمَعْ، نُقُولْ لَيْك الْحَقّ، نِحَجُّوا بِالشَّيْء النِّعَرْفُوهْ وَ نَشْهَدَوْا فِي الشَّيْء الشِّفْنَاهْ لَاكِنْ إِنْتُو مَا تَقْبُلُوا شَهَادِتْنَا. 
JHN.3.12	حَجَّيْت لَيْكُو فِي الشَّيْء الْيَبْقَى فِي الْأَرْض وَ مَا صَدَّقْتُوا كَلَامِي. وَ كِكَّيْف تِصَدُّقُوا كَانْ نِحَجِّي لَيْكُو فِي الشَّيْء الْيَبْقَى فِي السَّمَاءْ؟ 
JHN.3.13	مَا فِي نَادُمْ وَاحِدْ طَلَعْ فِي السَّمَاءْ لَاكِنْ إِبْن الْإِنْسَانْ نَزَلْ مِنْ السَّمَاءْ.
JHN.3.14	فِي الصَّحَرَاءْ، مُوسَى رَفَعْ الدَّابِي
JHN.3.15	أَشَانْ كُلَّ النَّاسْ الْيِآمُنُوا بَيَّهْ يَلْقَوْا الْحَيَاةْ الْأَبَدِيَّةْ. 
JHN.3.16	وَ اللهْ حَبَّ نَاسْ الدُّنْيَا بِلْحَيْن وَ أَشَانْ دَا، هُو أَنْطَى إِبْنَهْ الْوَاحِدْ أَشَانْ أَيِّ نَادُمْ الْيِآمِنْ بَيَّهْ مَا يَهْلَكْ لَاكِنْ يَلْقَى الْحَيَاةْ الْأَبَدِيَّةْ. 
JHN.3.17	اللهْ رَسَّلْ إِبْنَهْ فِي الدُّنْيَا مَا أَشَانْ يِعَاقِبْ نَاسْ الدُّنْيَا لَاكِنْ أَشَانْ يِنَجِّيهُمْ بَيَّهْ. 
JHN.3.18	النَّادُمْ الْمُؤْمِنْ بِعِيسَى الْمَسِيحْ، اللهْ مَا يِعَاقِبَهْ بِعَذَابْ. وَ لَاكِنْ النَّادُمْ الْمَا مُؤْمِنْ بَيَّهْ، أَكِيدْ يِعَاقِبَهْ أَشَانْ النَّادُمْ دَا أَبَى مَا آمَنْ بِإِبْن اللهْ الْوَاحِدْ. 
JHN.3.19	وَ دَاهُو الْحِسَابْ، نُورْ اللهْ دَخَلْ فِي الدُّنْيَا وَ النَّاسْ حَبَّوْا الضَّلَامْ وَ مَا دَوَّرَوْا النُّورْ أَشَانْ عَمَلْهُمْ شَيْن. 
JHN.3.20	أَيِّ نَادُمْ الْقَاعِدْ يِسَوِّي عَمَلْ فَسِلْ يَكْرَهْ النُّورْ وَ مَا يَجِي فِي النُّورْ أَشَانْ مَا يِدَوْر عَمَلَهْ الْفَسِلْ بِنْشَافْ. 
JHN.3.21	أَيِّ نَادُمْ الْيِسَوِّي الْحَقّ يَجِي فِي النُّورْ أَشَانْ يَبْقَى وَاضِحْ كَدَرْ الْعَمَلْ السَّوَّاهْ دا، هُو سَوَّاهْ فِي دَرِبْ اللهْ.
JHN.3.22	وَ بَعَدَيْن، عِيسَى شَالْ تَلَامِيذَهْ وَ مَشَى فِي كَدَادَةْ هَنَا دَارْ الْيَهُودِيَّةْ وَ قَعَدْ مَعَاهُمْ أَيَّامْ. وَ فِي الْبَكَانْ دَا، قَمَّ يِغَطِّسْ النَّاسْ. 
JHN.3.23	وَ يَحْيَى كُلَ قَاعِدْ يِغَطِّسْ النَّاسْ. هُو قَاعِدْ فِي بَكَانْ أُسْمَهْ عَيْن نُونْ قَرِيبْ لِحِلَّةْ سَالِيمْ أَشَانْ فِي الْبَكَانْ دَا فِي أَلْمِي كَتِيرْ. وَ النَّاسْ جَايِينْ لَيَّهْ أَشَانْ هُو يِغَطِّسْهُمْ. 
JHN.3.24	وَ دَا فِي الْوَكِتْ اللِّسَّاعْ مَا كَرَبَوْا يَحْيَى فِي السِّجِنْ.
JHN.3.25	وَ تَلَامِيذْ وَاحِدِينْ هَنَا يَحْيَى قَمَّوْا يِخَالُفُوا يَهُودِي وَاحِدْ فِي وَضُوءْ هَنَا الْيَهُودْ. 
JHN.3.26	وَ التَّلَامِيذْ جَوْا لِيَحْيَى وَ حَجَّوْا لَيَّهْ وَ قَالَوْا: يَا سَيِّدْنَا، النَّادُمْ الْكَانْ مَعَاكْ وَكِتْ إِنْتَ قَاعِدْ فِي وَادِي الْأُرْدُنْ فِي نُصَّهْ الصَّبْحَانِي، الْإِنْتَ شَهَدْت لَيَّهْ، هُو هَسَّعْ كُلَ قَاعِدْ يِغَطِّسْ النَّاسْ. وَ كُلَّ النَّاسْ مَاشِينْ لَيَّهْ.
JHN.3.27	وَ يَحْيَى رَدَّ لَيْهُمْ وَ قَالْ: نَادُمْ مَا يَلْقَى شَيْء مِنْ اللهْ إِلَّا كَانْ اللهْ أَنْطَاهْ لَيَّهْ. 
JHN.3.28	إِنْتُو ذَاتْكُو سِمِعْتُوا كَلَامِي وَ تَقْدَرَوْا تَشْهَدَوْا لَيِّ. أَنَا قُلْت أَنَا مَا الْمَسِيحْ لَاكِنْ اللهْ رَسَّلَانِي أَشَانْ نَمْشِي قِدَّامَهْ. 
JHN.3.29	النَّادُمْ الْعِنْدَهْ الْعُرُوسْ، هُو بَسْ الْعَرِيسْ. وَ رَفِيقْ الْعَرِيسْ، هُو وَاقِفْ جَنْبَهْ وَ يَسْمَعْ كَلَامَهْ. وَ كَانْ يَسْمَعْ حِسّ الْعَرِيسْ، هُو فَرْحَانْ بِفَرْحَةْ كَبِيرَةْ. وَ الْفَرْحَةْ دِي، هِي فَرْحَةْ هَنَايِ وَ هَسَّعْ أَنَا فَرْحَانْ مَرَّةْ وَاحِدْ. 
JHN.3.30	وَاجِبْ عِيسَى يِزِيدْ كُبُرْ وَ وَاجِبْ أَنَا نِزِيدْ صُغُرْ.
JHN.3.31	الْجَايِ مِنْ فَوْق هُو أَكْبَرْ مِنْ كُلَّ النَّاسْ. وَ النَّادُمْ الْمِنْ الْأَرْض هُو هَنَا الْأَرْض بَسْ وَ يِحَجِّي فِي شَيْء هَنَا الْأَرْض. الْجَايِ مِنْ السَّمَاءْ هُو أَكْبَرْ مِنْ كُلَّ النَّاسْ. 
JHN.3.32	هُو شَاهِدْ فِي الشَّيْء الشَّافَهْ وَ السِّمِعَهْ وَ لَاكِنْ النَّاسْ مَا يِدَوْرُوا شَهَادْتَهْ. 
JHN.3.33	وَ أَيِّ نَادُمْ الْقِبِلْ شَهَادْتَهْ أَكَّدْ كَدَرْ كَلَامْ اللهْ صَحِيحْ. 
JHN.3.34	النَّادُمْ الْاللهْ رَسَّلَهْ يِحَجِّي الْكَلَامْ الْجَايِ مِنْ اللهْ أَشَانْ اللهْ يَنَزِّلْ فَوْقَهْ الرُّوحْ الْقُدُّوسْ بَلَا حَدّ. 
JHN.3.35	اللهْ يِحِبّ إِبْنَهْ وَ أَنْطَى كُلَّ شَيْء فِي إِيدَيْنَهْ. 
JHN.3.36	أَيِّ نَادُمْ الْآمَنْ بِإِبْن اللهْ لِقِي الْحَيَاةْ الْأَبَدِيَّةْ. لَاكِنْ أَيِّ نَادُمْ الْيَابَى مَا يِتَابِعْ كَلَامْ إِبْن اللهْ، هُو مَا يَلْقَى الْحَيَاةْ الْأَبَدِيَّةْ أَشَانْ غَضَبْ اللهْ قَاعِدْ فَوْقَهْ.
JHN.4.1	الْفَرِيسِيِّينْ سِمْعَوْا كَدَرْ نَاسْ قَاعِدِينْ يَبْقَوْا تَلَامِيذْ هَنَا عِيسَى وَ عِيسَى قَاعِدْ يِغَطِّسْ نَاسْ زِيَادَةْ مِنْ يَحْيَى. وَ عِيسَى عِرِفْ هُمَّنْ سِمْعَوْا الْخَبَرْ دَا. 
JHN.4.2	وَ لَاكِنْ بِالصَّحِيحْ، عِيسَى ذَاتَهْ مَا يِغَطِّسْ النَّاسْ، إِلَّا تَلَامِيذَهْ يِغَطُّسُوا بِإِذْنَهْ. 
JHN.4.3	وَ أَشَانْ دَا، هُو قَمَّ مِنْ دَارْ الْيَهُودِيَّةْ وَ شَالْ دَرِبْ هَنَا دَارْ الْجَلِيلْ. 
JHN.4.4	وَ لَازِمْ يُشُقّ دَارْ السَّامِرَةْ. 
JHN.4.5	وَ جَاءْ لِحِلَّةْ سَامِرِيَةْ أُسُمْهَا سُوخَارْ وَ هِي قَرِيبْ لِلزَّرَعْ الْيَعْقُوبْ أَنْطَاهْ لِوِلَيْدَهْ يُوسُفْ. 
JHN.4.6	وَ دَا بَكَانْ هَنَا بِيرْ يَعْقُوبْ. وَ عِيسَى عِيِي مِنْ السَّفَرْ وَ قَعَدْ تِحِتْ جَنْب الْبِيرْ يِنْجَمَّ. وَ الْحَرَّايْ قَايْلَةْ خَلَاصْ.
JHN.4.7	وَ مَرَةْ سَامِرِيَةْ جَاتْ أَشَانْ تِشِيلْ أَلْمِي مِنْ الْبِيرْ. وَ عِيسَى حَجَّى لَيْهَا وَ قَالْ: أَنْطِينِي أَلْمِي نَشْرَبْ.
JHN.4.8	وَ تَلَامِيذَهْ مَا فِيهُمْ. هُمَّنْ فَاتَوْا فِي الْحِلَّةْ أَشَانْ يَشْرُوا لَيْهُمْ أَكِلْ. 
JHN.4.9	وَ السَّامِرِيَّةْ رَدَّتْ لَيَّهْ وَ قَالَتْ: هَايْ؟ إِنْتَ يَهُودِي وَ أَنَا سَامِرِيَةْ. كِكَّيْف تَسْأَلْ مِنِّي أَلْمِي تَشْرَبْ؟
JHN.4.9	وَ قَالَتْ الْكَلَامْ دَا أَشَانْ الْيَهُودْ أَبَداً مَا يِسَلُّمُوا السَّامَرِيِّينْ وَ مَا يَاكُلُوا مَعَاهُمْ. 
JHN.4.10	وَ عِيسَى رَدَّ لَيْهَا وَ قَالْ: كَانْ أَوَّلْ عِرِفْتِ بَرَكَةْ اللهْ وَ يَاتُو النَّادُمْ الْقَاعِدْ يَسْأَلْكِ أَلْمِي، إِنْتِ تَسْأَلِيهْ وَ هُو يَنْطِيكِ أَلْمِي الْحَيَاةْ.
JHN.4.11	وَ هِي قَالَتْ: يَا السَّيِّدْ، مَا عِنْدَكْ دَلُو وَ الْبِيرْ طَوِيلَةْ. أَلْمِي الْحَيَاةْ تَمُرْقَهْ مِنْ وَيْن؟ 
JHN.4.12	جِدِّنَا يَعْقُوبْ أَنْطَانَا الْبِيرْ دِي وَ هُو ذَاتَهْ شِرِبْ مِنْهَا أَلْمِي مَعَ أَوْلَادَهْ وَ مَالْهُمْ. فِي فِكْرَكْ، إِنْتَ أَكْبَرْ مِنْ سَيِّدْنَا يَعْقُوبْ وَلَّا؟
JHN.4.13	وَ عِيسَى رَدَّ لَيْهَا وَ قَالْ: أَيِّ نَادُمْ الْيَشْرَبْ مِنْ أَلْمِي هَنَا الْبِيرْ دِي بَتَّانْ الْعَطَشْ يِسَوِّيهْ. 
JHN.4.14	لَاكِنْ أَيِّ نَادُمْ الْيَشْرَبْ مِنْ الْأَلْمِي الْأَنَا نَنْطِيهْ أَبَداً كَيْ الْعَطَشْ مَا يَكُرْبَهْ. الْأَلْمِي الْأَنَا نَنْطِيهْ يَبْقَى فِي قَلْبَهْ عَيْن هَنَا أَلْمِي جَارِي وَ يَنْطِيهْ الْحَيَاةْ الْأَبَدِيَّةْ.
JHN.4.15	وَ الْمَرَةْ قَالَتْ لَيَّهْ: يَا السَّيِّدْ، أَنْطِينِي مِنْ أَلْمِيكْ دَا أَشَانْ الْعَطَشْ مَا يَكْرُبْنِي وَ خَلَاصْ مَا نَجِي هِنِي بَتَّانْ نِشِيلْ أَلْمِي.
JHN.4.16	وَ عِيسَى قَالْ لَيْهَا: أَمْشِي نَادِي أَبُو عِيَالْكِ وَ تَعَالِي هِنِي مَعَايَهْ.
JHN.4.17	وَ الْمَرَةْ قَالَتْ: مَا عِنْدِي رَاجِلْ.
JHN.4.17	وَ عِيسَى رَدَّ لَيْهَا وَ قَالْ: كَلَامْكِ صَحِيحْ، مَا عِنْدِكِ رَاجِلْ. 
JHN.4.18	أَخَدْتِ خَمْسَةْ رُجَالْ وَ هَسَّعْ الرَّاجِلْ الْإِنْتِ قَاعِدَةْ مَعَايَهْ مَا رَاجِلْكِ. قُلْتِ لَيِّ كَلَامْ صَحِيحْ.
JHN.4.19	وَ الْمَرَةْ قَالَتْ: يَا السَّيِّدْ، هَسَّعْ بَسْ أَنَا عِرِفْت إِنْتَ نَبِي. 
JHN.4.20	جُدُودْنَا عَبَدَوْا اللهْ فِي الْجَبَلْ دَا. وَ لَاكِنْ إِنْتُو الْيَهُودْ تُقُولُوا مَدِينَةْ الْقُدُسْ وِحَيْدهَا الْبَكَانْ الْفَوْقَهْ النَّاسْ وَاجِبْ يَعَبُدُوا اللهْ.
JHN.4.21	وَ عِيسَى قَالْ لَيْهَا: مَرَةْ زَيْنَةْ، صَدِّقِي كَلَامِي. فِي الْوَكِتْ الْبَجِيِ قَرِيبْ، إِنْتُو تَعَبُدُوا اللهْ مَا فِي الْحَجَرْ دَا وَلَّا فِي مَدِينَةْ الْقُدُسْ. 
JHN.4.22	إِنْتُو قَاعِدِينْ تَعَبُدُوا اللهْ وَ لَاكِنْ مَا تَعَرْفُوهْ. أَنِحْنَ نَعَبُدُوا اللهْ وَ نَعَرْفُوهْ أَشَانْ النَّجَاةْ جَايَةْ بِوَاسِطَةْ الْيَهُودْ. 
JHN.4.23	وَ لَاكِنْ وَكِتْ جَدِيدْ بَجِي وَ الْوَكِتْ دَا خَلَاصْ بَدَأْ. وَ فِي الْوَكِتْ دَا، النَّاسْ الْيَعَبُدُوا اللهْ عِبَادَةْ صَحِيحَةْ، هُمَّنْ النَّاسْ الرُّوحْ اللهْ يُقُودْهُمْ فِي الْحَقّ. أَشَانْ دِي بَسْ الْعِبَادَةْ الْاللهْ أَبُوهُمْ يِدَوْرهَا. 
JHN.4.24	اللهْ سِيدْ الْحَيَاةْ وَ الرُّوحْ. وَ عِبَادَةْ النَّاسْ مَا صَحِيحَةْ إِلَّا كَانْ رُوحْ اللهْ يُقُودْهُمْ فِي الْحَقّ.
JHN.4.25	وَ الْمَرَةْ قَالَتْ لَيَّهْ: أَنَا نَعَرِفْ كَدَرْ نَادُمْ وَاحِدْ بَجِي الْبِنَادُوهْ الْمَسِيحْ. وَ وَكِتْ هُو بَجِي هُو يِفَسِّرْ لَيْنَا كُلَّ شَيْء.
JHN.4.26	وَ عِيسَى قَالْ لَيْهَا: أَنَا النِّحَجِّي لَيْكِ، أَنَا بَسْ هُو.
JHN.4.27	وَ فِي الْوَكِتْ دَا بَسْ، تَلَامِيذَهْ قَبَّلَوْا. وَ شَافَوْا عِيسَى قَاعِدْ يِحَجِّي مَعَ مَرَةْ وَ عَجَّبَوْا بِلْحَيْن. وَ قَالَوْا فِي فِكِرْهُمْ: هُو بِدَوْر شُنُو؟ وَ مَالَا بِحَجِّي مَعَاهَا؟
JHN.4.27	وَ لَاكِنْ مَا فِي نَادُمْ سَأَلَهْ مِنْ شَيْء. 
JHN.4.28	وَ الْمَرَةْ قَمَّتْ وَ خَلَّتْ جَرَّهَا فِي خَشُمْ الْبِيرْ وَ مَشَتْ فِي الْحِلَّةْ دَاخَلْ. وَ حَجَّتْ لِلنَّاسْ وَ قَالَتْ: 
JHN.4.29	تَعَالُوا، شِيفُوا النَّادُمْ الْأَوْرَانِي بِأَيِّ الشَّيْء الْأَنَا سَوَّيْتَهْ. دَا بَسْ الْمَسِيحْ وَلَّا؟
JHN.4.30	وَ نَاسْ الْحِلَّةْ قَمَّوْا أَشَانْ يَمُرْقُوا يِلَاقُوهْ. 
JHN.4.31	وَ وَكِتْ الْمَرَةْ قَاعِدَةْ تِحَجِّي لِلنَّاسْ فِي الْحِلَّةْ، تَلَامِيذْ هَنَا عِيسَى قَاعِدِينْ يِحَنُّسُوهْ وَ يُقُولُوا: سَيِّدْنَا، آكُلْ.
JHN.4.32	وَ لَاكِنْ عِيسَى رَدَّ لَيْهُمْ وَ قَالْ: أَنَا أَكَلْت أَكِلْ إِنْتُو مَا تَعَرْفُوهْ.
JHN.4.33	وَ التَّلَامِيذْ أَسَّاءَلَوْا أَمْبَيْنَاتْهُمْ وَ قَالَوْا: نَادُمْ آخَرْ أَنْطَاهْ أَكِلْ وَلَّا؟
JHN.4.34	وَ عِيسَى قَالْ: الرَّسَّلَانِي كَلَّفَانِي بِخِدْمَةْ وَ وَاجِبْ نِكَمِّلْهَا. وَ كَانْ نِسَوِّي الشَّيْء الْيِدَوْرَهْ، دَا يَبْقَى لَيِّ مِثِلْ أَكَلْت أَكِلْ خَلَاصْ. 
JHN.4.35	مَا تَعَرْفُوا الْمَثَلْ الْبُقُولْ «أَرْبَعَةْ شُهُورْ وَ بَعَدْ دَا بَسْ الْقَطِعْ»؟ أَنَا نُقُولْ لَيْكُو، فُكُّوا عُيُونْكُو وَ شِيفُوا الزِّرَاعَةْ. الْغَلَّةْ نِجْضَتْ خَلَاصْ وَ وَكِتْ الْقَطِعْ جَاءْ. 
JHN.4.36	هَسَّعْ هَسَّعْ الْخَدَّامْ الْيَقْطَعْ الْغَلَّةْ يَلْقَى أُجُرْتَهْ وَ يِلِمّ الْغَلَّةْ وَ يَخْزِنْهَا لِلآخِرَةْ. وَ بِمِثِلْ دَا، النَّادُمْ الْيِتَيْرِبْ وَ النَّادُمْ الْيَقْطَعْ يَفْرَحَوْا سَوَا. 
JHN.4.37	فِيَهْ مَثَلْ وَاحِدْ بُقُولْ «نَادُمْ وَاحِدْ يِتَيْرِبْ وَ نَادُمْ آخَرْ يَقْطَعْ». وَ فِي بَكَانَّا، الْكَلَامْ دَا صَحِيحْ. 
JHN.4.38	أَنَا رَسَّلْتُكُو فِي أُسْط النَّاسْ مِثِلْ الْخَدَّامِينْ الْيَقْطَعَوْا زَرَعْ وَ تَقْطَعَوْا فِي بَكَانْ إِنْتُو مَا حَرَتُّوا فَوْقَهْ. نَاسْ آخَرِينْ حَرَتَوْا وَ إِنْتُو تَلْقَوْا فَايْدَةْ مِنْ خِدْمِتْهُمْ.
JHN.4.39	وَ فِي الْحِلَّةْ دِي، سَامِرِيِينْ كَتِيرِينْ آمَنَوْا بِعِيسَى أَشَانْ سِمْعَوْا كَلَامْ الْمَرَةْ وَكِتْ هِي شَهَدَتْ لَيَّهْ وَ قَالَتْ «هُو أَوْرَانِي بِأَيِّ شَيْء الْأَنَا سَوَّيْتَهْ». 
JHN.4.40	أَشَانْ دَا، السَّامِرِيِّينْ جَوْا طَلَبَوْا مِنَّهْ هُو يَقْعُدْ فِي حِلِّتْهُمْ وَ هُو قَعَدْ مَعَاهُمْ يَوْمَيْن. 
JHN.4.41	وَ نَاسْ زِيَادَةْ آمَنَوْا بَيَّهْ أَشَانْ سِمْعَوْا كَلَامَهْ. 
JHN.4.42	وَ حَجَّوْا لِلْمَرَةْ وَ قَالَوْا: أَنِحْنَ مَا مُؤْمِنِينْ أَشَانْ سِمِعْنَا كَلَامْكِ بَسْ. أَنِحْنَ ذَاتْنَا سِمِعْنَا كَلَامَهْ وَ نَعَرْفُوا هُو بَسْ النَّادُمْ الْيِنَجِّي كُلَّ نَاسْ.
JHN.4.43	وَ بَعَدْ الْيَوْمَيْن دَوْل، عِيسَى قَمَّ مَشَى فِي دَارْ الْجَلِيلْ. 
JHN.4.44	وَ عِيسَى أَوَّلْ أَوْرَى تَلَامِيذَهْ وَ قَالْ: كُلَّ النَّاسْ يِكَرُّمُوا النَّبِي إِلَّا نَاسْ دَارَهْ مَا يِكَرُّمُوهْ.
JHN.4.45	وَ جَاءْ فِي دَارْ الْجَلِيلْ وَ نَاسْ الْجَلِيلْ فِرْحَوْا بِجَيْتَهْ أَشَانْ شَافَوْا كُلَّ شَيْء السَّوَّاهْ فِي مَدِينَةْ الْقُدُسْ فِي أَيَّامْ الْعِيدْ. نَاسْ الْجَلِيلْ كُلَ مَشَوْا عَيَّدَوْا فِي مَدِينَةْ الْقُدُسْ.
JHN.4.46	وَ عِيسَى مَشَى بَتَّانْ فِي حِلَّةْ كَانَةْ. دَا الْبَكَانْ السَّوَّى فَوْقَهْ خَمَرْ مِنْ أَلْمِي. وَ نَادُمْ وَاحِدْ قَاعِدْ فِي حِلَّةْ كَفَرْ نَاحُومْ وَ هُو وَاحِدْ مِنْ وُكَلَاةْ الْمَلِكْ وَ وِلَيْدَهْ مَرْضَانْ. 
JHN.4.47	وَ وَكِتْ سِمِعْ كَدَرْ عِيسَى قَبَّلْ فِي دَارْ الْجَلِيلْ مِنْ دَارْ الْيَهُودِيَّةْ، هُو قَمَّ مَشَى لَيَّهْ وَ شَحَدَهْ أَشَانْ يَمْشِي مَعَايَهْ وَ يِدَاوِي لَيَّهْ وِلَيْدَهْ الْيِدَوْر قَرِيبْ يُمُوتْ. 
JHN.4.48	وَ عِيسَى قَالْ لَيَّهْ: إِنْتُو مَا تِآمُنُوا إِلَّا كَانْ تِشِيفُوا عَجَايِبْ وَ عَلَامَاتْ مِنْ اللهْ.
JHN.4.49	وَ وَكِيلْ الْمَلِكْ رَدَّ لَيَّهْ وَ قَالْ: يَا سَيِّدْنَا، تَعَالْ. كَانْ مَا تَجِي عَجَلَةْ، وِلَيْدِي يُمُوتْ.
JHN.4.50	وَ عِيسَى رَدَّ لَيَّهْ وَ قَالْ: أَمْشِي بَيْتَكْ. وِلَيْدَكْ بَحْيَا.
JHN.4.50	وَ النَّادُمْ آمَنْ بِكَلَامْ عِيسَى وَ شَالْ دَرْبَهْ قَبَّلْ فِي بَيْتَهْ. 
JHN.4.51	وَ وَكِتْ هُو لِسَّاعْ مَاشِي فِي الدَّرِبْ، خَدَّامِينَهْ قَمَّوْا لَاقَوْه وَ قَالَوْا لَيَّهْ: وِلَيْدَكْ حَيّ.
JHN.4.52	وَ سَأَلَاهُمْ وَ قَالْ: مِنْ السَّاعَةْ كَمْ بِقِي لَيَّهْ أَخَيْر؟
JHN.4.52	وَ قَالَوْا: مِنْ أَمِسْ السَّاعَةْ وَاحِدْ، الْوِرْدَةْ خَلَّتَهْ.
JHN.4.53	وَ أَبُو الْوِلَيْد فَكَّرْ وَ عِرِفْ دِي بَسْ السَّاعَةْ الْعِيسَى حَجَّى لَيَّهْ وَ قَالْ «وِلَيْدَكْ بَحْيَا». وَ هُو آمَنْ بِعِيسَى وَ كُلَّ نَاسْ بَيْتَهْ آمَنَوْا مَعَايَهْ. 
JHN.4.54	وَ دِي الْعَلَامَةْ التَّانِيَةْ الْعِيسَى وَصَّفَاهَا وَكِتْ جَاءْ فِي دَارْ الْجَلِيلْ مِنْ دَارْ الْيَهُودِيَّةْ.
JHN.5.1	وَ بَعَدْ دَا، عِيدْ آخَرْ هَنَا الْيَهُودْ قَرَّبْ وَ عِيسَى مَشَى فِي مَدِينَةْ الْقُدُسْ. 
JHN.5.2	وَ فِي بِرْكَة وَاحِدَةْ قَاعِدَةْ فِي مَدِينَةْ الْقُدُسْ قَرِيبْ لِبَابْ الْغَنَمْ وَ أُسُمْهَا بِكَلَامْ عِبْرَانِي بَيْت حِسْدَةْ. وَ فِيَهْ خَمْسَةْ رَوَاكِيبْ جَنْب الْبِرْكَةْ. 
JHN.5.3+JHN.5.4	وَ مَعْدُورِينْ كَتِيرِينْ رَاقْدِينْ فَوْق الرَّوَاكِيبْ، مِنْهُمْ الْعَمْيَانِينْ الْعُرُجْ وَ الْمُكَرْسَحِينْ
JHN.5.5	وَ نَادُمْ وَاحِدْ قَاعِدْ فِي الْبَكَانْ دَا وَ مِنْ تَمَانَةْ وَ تَلَاتِينْ سَنَةْ هُو مَعْدُورْ. 
JHN.5.6	وَ عِيسَى شَافَهْ رَاقِدْ فِي الْبَكَانْ دَا وَ عِرِفْ كَدَرْ هُو طَوَّلْ تَعْبَانْ. وَ عِيسَى سَأَلَهْ وَ قَالْ: تِدَوْر تَلْقَى الْعَافَيْ وَلَّا؟
JHN.5.7	وَ الْمَعْدُورْ رَدَّ لَيَّهْ وَ قَالْ: السَّيِّدْ، مَا عِنْدِي نَادُمْ مَعَايِ أَشَانْ يِدِسِّنِي فِي الْأَلْمِي وَكِتْ الْأَلْمِي قَاعِدْ يِحَرِّكْ. وَكِتْ نِدَوْر نِنْدَسّ فِي الْأَلْمِي نَادُمْ آخَرْ يِنْدَسّ قِدَّامِي.
JHN.5.8	وَ عِيسَى قَالْ لَيَّهْ: قُمّ. شِيلْ بِرْشَكْ وَ أَمْشِي.
JHN.5.9	وَ طَوَّالِي كَيْ، النَّادُمْ لِقِي الْعَافَيْ. وَ قَلَّ بِرْشَهْ وَ قَمَّ رَاغْ. وَ الْيَوْم دَا يَوْم السَّبِتْ.
JHN.5.10	وَ كُبَارَاتْ الْيَهُودْ حَجَّوْا لِلنَّادُمْ اللِّقِي الْعَافَيْ وَ قَالَوْا: الْيَوْم دَا يَوْم الرَّاحَةْ. وَ إِنْتَ شَايِلْ بِرْشَكْ وَ دَا مَمْنُوعْ.
JHN.5.11	وَ هُو رَدَّ لَيْهُمْ وَ قَالْ: النَّادُمْ الدَّاوَانِي قَالْ لَيِّ شِيلْ بِرْشَكْ وَ أَمْشِي.
JHN.5.12	وَ سَأَلَوْه وَ قَالَوْا: يَاتُو النَّادُمْ الْقَالْ لَيْك شِيلْ بِرْشَكْ وَ أَمْشِي؟
JHN.5.13	وَ لَاكِنْ النَّادُمْ مَا عِرِفْ يَاتُو الدَّاوَاهْ أَشَانْ عِيسَى قَمَّ مِنَّهْ عَجَلَةْ كَيْ وَ مَشَى فِي أُسْط النَّاسْ الْكَتِيرِينْ الْقَاعِدِينْ فِي الْبَكَانْ. 
JHN.5.14	وَ بَعَدَيْن، عِيسَى لِقِيهْ فِي حَوْش هَنَا بَيْت اللهْ. وَ حَجَّى لَيَّهْ وَ قَالْ: خَلَاصْ، إِنْتَ لِقِيتْ الْعَافَيْ. خَلِّي مِنَّكْ ذُنُوبَكْ أَشَانْ بَتَّانْ شَيْء قَاسِى مِنْ دَا مَا يَجِي فَوْقَكْ.
JHN.5.15	وَ النَّادُمْ مَشَى لِكُبَارَاتْ الْيَهُودْ وَ أَوْرَاهُمْ النَّادُمْ الدَّاوَاهْ هُو عِيسَى. 
JHN.5.16	وَ مِنْ الْيَوْم دَا، الْيَهُودْ قَمَّوْا خَالَفَوْا عِيسَى أَشَانْ هُو قَاعِدْ يِسَوِّي عَمَلْ مِثِلْ دَا فِي يَوْم السَّبِتْ.
JHN.5.17	وَ عِيسَى حَجَّى لِلْيَهُودْ وَ قَالْ: لَحَدِّي الْيَوْم، أَبُوِي اللهْ قَاعِدْ يَخْدِمْ وَ أَنَا كُلَ قَاعِدْ نَخْدِمْ.
JHN.5.18	وَ الْيَهُودْ زِعِلَوْا مِنَّهْ وَ دَوَّرَوْا يَكْتُلُوهْ أَشَانْ هُو يِخَالِفْ شُرُوطْ هَنَا يَوْم السَّبِتْ وَ بِقَوْا زَعْلَانِينْ مِنَّهْ زِيَادَةْ أَشَانْ هُو قَالْ اللهْ أَبُوهْ وَ بَيْدَا، هو سَوَّى نَفْسَهْ مِثِلْ اللهْ.
JHN.5.19	وَ عِيسَى حَجَّى لَيْهُمْ وَ قَالْ: أَسْمَعَوْا، نُقُولْ لَيْكُو الْحَقّ، إِبْن اللهْ مَا يَقْدَرْ يِسَوِّي شَيْء بِنَفْسَهْ. هُو مَا يِسَوِّي شَيْء إِلَّا الشَّيْء الْيِشِيفْ أَبُوهْ قَاعِدْ يِسَوِّيهْ. وَ بِمِثِلْ دَا، أَيِّ شَيْء الْاللهْ قَاعِدْ يِسَوِّيهْ، إِبْنَهْ كُلَ يِسَوِّيهْ. 
JHN.5.20	وَ اللهْ يِحِبَّهْ لِإِبْنَهْ وَ قَاعِدْ يِوَصِّفْ لَيَّهْ كُلَّ شَيْء الْهُو قَاعِدْ يِسَوِّيهْ. وَ يَنْطِي لَيَّهْ عَجَايِبْ كُبَارْ مِنْ الْعَجَايِبْ دَوْل أَشَانْ إِنْتُو تِعَجُّبُوا بِلْحَيْن. 
JHN.5.21	وَ أَبُوِي اللهْ يَبْعَثْ الْمَيْتِينْ وَ يَنْطِيهُمْ الْحَيَاةْ وَ إِبْنَهْ كُلَ يَنْطِي الْحَيَاةْ لِأَيِّ نَادُمْ الْيِدَوْر يَنْطِيهَا لَيَّهْ. 
JHN.5.22	وَ أَبُوِي اللهْ مَا يِحَاسِبْ أَيِّ نَادُمْ لَاكِنْ هُو كَلَّفْ إِبْنَهْ بِالْحِسَابْ كُلَّ كَيْ 
JHN.5.23	أَشَانْ كُلَّ النَّاسْ يِكَرُّمُوا إِبْن اللهْ مِثِلْ يِكَرُّمُوا اللهْ. وَ النَّادُمْ الْمَا يِكَرِّمْ إِبْن اللهْ مَا يِكَرِّمْ اللهْ الرَّسَّلَهْ.
JHN.5.24	أَسْمَعَوْا، نُقُولْ لَيْكُو الْحَقّ، أَيِّ نَادُمْ الْيَسْمَعْ كَلَامِي وَ يِآمِنْ بِاللهْ الرَّسَّلَانِي، النَّادُمْ دَا لِقِي الْحَيَاةْ الْأَبَدِيَّةْ. هُو مَا يَدْخُلْ فِي الْعِقَابْ وَ لَاكِنْ هُو مَرَقْ مِنْ الْمَوْت وَ دَخَلْ فِي الْحَيَاةْ خَلَاصْ.
JHN.5.25	أَسْمَعَوْا، نُقُولْ لَيْكُو الْحَقّ، وَكِتْ وَاحِدْ بَجِي وَ خَلَاصْ جَاءْ. وَ فِي الْوَكِتْ دَا، الْمَيْتِينْ يَسْمَعَوْا حِسّ هَنَا إِبْن اللهْ وَ كَانْ سِمْعَوْه يَحْيَوْا. 
JHN.5.26	اللهْ عِنْدَهْ الْحَيَاةْ وَ أَنْطَى إِذِنْ لِإِبْنَهْ أَشَانْ إِبْنَهْ كُلَ عِنْدَهْ الْحَيَاةْ مِثْلَهْ. 
JHN.5.27	وَ اللهْ أَنْطَاهْ إِذِنْ لِيِحَاسِبْ النَّاسْ أَشَانْ هُو إِبْن الْإِنْسَانْ. 
JHN.5.28	مَا تِعَجُّبُوا فِي الْكَلَامْ دَا. يَوْم وَاحِدْ بَجِي وَ فِي الْيَوْم دَا، كُلَّ النَّاسْ الْقَاعِدِينْ فِي قُبُورْهُمْ يَسْمَعَوْا حِسّ هَنَا إِبْن اللهْ 
JHN.5.29	وَ يَمُرْقُوا. وَ النَّاسْ السَّوَّوْا الْخَيْر يَبْعَثَوْا لِيَدْخُلُوا فِي الْحَيَاةْ وَ لَاكِنْ النَّاسْ السَّوَّوْا الشَّرّ يَبْعَثَوْا لِيَدْخُلُوا فِي الْعِقَابْ. 
JHN.5.30	أَنَا وِحَيْدِي مَا نَقْدَرْ نِسَوِّي شَيْء. أَنَا نَسْمَعْ كَلَامْ أَبُوِي وَ عَلَيْ حَسَبْ كَلَامَهْ بَسْ، نِحَاسِبْ النَّاسْ. وَ نِحَاسِبْهُمْ بِعَدَالَةْ أَشَانْ مَا نِسَوِّي شَيْء حَسَبْ فِكْرِي أَنَا بَسْ. لَاكِنْ نِدَوْر نِسَوِّي دَايْماً الشَّيْء الْيِدَوْرَهْ اللهْ الرَّسَّلَانِي.
JHN.5.31	وَ عِيسَى قَالْ: كَانْ أَنَا وِحَيْدِي بَسْ شَاهِدْ لِنَفْسِي، شَهَادْتِي دِي مَا تَنْفَعْ. 
JHN.5.32	فِي شَاهِدْ آخَرْ وَ هُو يَشْهَدْ لَيِّ وَ أَنَا عِرِفْت شَهَادْتَهْ لَيِّ صَحِيحَةْ. 
JHN.5.33	إِنْتُو رَسَّلْتُوا نَاسْ أَشَانْ يَسْأَلَوْا يَحْيَى وَ هُو رَدَّ لَيْكُو بِشَهَادَةْ صَحِيحَةْ. 
JHN.5.34	أَنَا مَا نِدَوْر شَهَادَةْ إِنْسَانِيَّةْ لَاكِنْ حَجَّيْت بِشَهَادَةْ يَحْيَى أَشَانْ نِدَوْر كَدَرْ إِنْتُو تَنْجَوْا. 
JHN.5.35	يَحْيَى هُو بِقِي لَيْكُو مِثِلْ فَانُوسْ مُوَلِّعْ بِنُورْ شَدِيدْ وَ حَامِي. وَ مُدَّةْ قَصَيْرَةْ بَسْ، إِنْتُو فِرِحْتُوا بِنُورَهْ. 
JHN.5.36	لَاكِنْ فِي شَاهِدْ آخَرْ يَشْهَدْ لَيِّ وَ شَهَادْتَهْ أَكْبَرْ مِنْ شَهَادَةْ يَحْيَى. الْأَعْمَالْ الْأَبُوِي اللهْ أَنْطَاهُمْ لَيِّ وَ أَنَا قَاعِدْ نِسَوِّيهُمْ لَحَدِّي نِكَمِّلْهُمْ، دَوْل بَسْ يَشْهَدَوْا لَيِّ أَشَانْ تَعَرْفُوا بِالصَّحِيحْ اللهْ رَسَّلَانِي.
JHN.5.37	وَ أَبُوِي اللهْ الرَّسَّلَانِي هُو ذَاتَهْ شَاهِدْ لَيِّ. حِسَّهْ إِنْتُو أَبَداً مَا سِمِعْتُوهْ وَ صُورْتَهْ أَبَداً مَا شِفْتُوهَا 
JHN.5.38	وَ كَلَامَهْ مَا قَاعِدْ فِي قُلُوبْكُو أَشَانْ مَا آمَنْتُوا بِالنَّادُمْ الْاللهْ رَسَلَهْ. 
JHN.5.39	فِي فِكِرْكُو، تَلْقَوْا الْحَيَاةْ الْأَبَدِيَّةْ فِي الْكِتَابْ وَ أَشَانْ دَا، إِنْتُو تَقْرُوهْ زِيَادَةْ. لَاكِنْ الْكِتَابْ يَشْهَدْ لَيِّ أَنَا 
JHN.5.40	وَ إِنْتُو تَابَوْا مَا تَجُوا لَيِّ أَشَانْ تَلْقَوْا مِنِّي الْحَيَاةْ.
JHN.5.41	مَا نِدَوْر شُكُرْ مِنْ النَّاسْ. 
JHN.5.42	لَاكِنْ إِنْتُو، أَنَا نَعَرِفْ كَدَرْ فِي قُلُوبْكُو مَا تِحِبُّوا اللهْ. 
JHN.5.43	أَنَا جِيتْ لَيْكُو بِأُسُمْ اللهْ أَبُوِي وَ لَاكِنْ مَا قِبِلْتُونِي. كَانْ نَادُمْ آخَرْ بَجِي بِأُسْمَهْ حَلَالَهْ، هو بَسْ تَقْبَلَوْه. 
JHN.5.44	كِكَّيْف تَبْقَوْا مُؤْمِنِينْ بِالصَّحِيحْ كَانْ إِنْتُو تِدَوْرُوا شُكُرْ مِنْ أَخْوَانْكُو وَ مَا تِجَاهُدُوا أَشَانْ تَلْقَوْا شُكُرْ مِنْ اللهْ الْوَاحِدْ؟ 
JHN.5.45	مَا تُخُطُّوا فِي عُقُولْكُو كَدَرْ أَنَا هُو النَّادُمْ الْيَتْهَمْكُو قِدَّامْ اللهْ. النَّبِي مُوسَى بَسْ النَّادُمْ الْيَتْهَمْكُو وَ هُو النَّادُمْ الْإِنْتُو تُخُطُّوا عَشَمْكُو فَوْقَهْ. 
JHN.5.46	وَ كَانْ بِالصَّحِيحْ إِنْتُو مُؤْمِنِينْ بِمُوسَى، تِآمُنُوا بَيِّ أَنَا كُلَ أَشَانْ مُوسَى كَتَبْ فِي سَبَبِي فِي الْكِتَابْ. 
JHN.5.47	لَاكِنْ أَوَّلْ كَانْ مَا صَدَّقْتُوا بِالْكَلَامْ الْمُوسَى كَتَبَهْ، كِكَّيْف تِصَدُّقُوا بِكَلَامِي؟
JHN.6.1	وَ يَوْم آخَرْ، عِيسَى قَمَّ فَاتْ وَ مَشَى فِي نُصّ صَبْحَانِي هَنَا بَحَرْ الْجَلِيلْ الْكُلَّ مَعْرُوفْ بِبَحَرْ هَنَا طِبِرِيَاسْ. 
JHN.6.2	وَ نَاسْ كَتِيرِينْ بِلْحَيْن قَاعِدِينْ يِتَابُعُوهْ أَشَانْ شَافَوْا الْعَجَايِبْ السَّوَّاهُمْ لِلْمَرْضَانِينْ. 
JHN.6.3	وَ عِيسَى طَلَعْ شِيَّةْ فِي الْحَجَرْ وَ قَعَدْ تِحِتْ مَعَ تَلَامِيذَهْ. 
JHN.6.4	وَ فِي الْوَكِتْ دَا، عِيدْ الْفِصْحَةْ قَرِيبْ وَ دَا عِيدْ كَبِيرْ هَنَا الْيَهُودْ.
JHN.6.5	وَ عِيسَى رَفَعْ رَاسَهْ وَ شَافْ نَاسْ كَتِيرِينْ بِلْحَيْن جَايِينْ لَيَّهْ وَ سَأَلْ فِلِبُّسْ وَ قَالْ: نِبِيعُوا خُبْزَةْ مِنْ وَيْن أَشَانْ كُلَّ النَّاسْ دَوْل يَاكُلُوا؟
JHN.6.6	وَ عِيسَى عِرِفْ تَمَامْ الشَّيْء الْيِدَوْر يِسَوِّيهْ لَاكِنْ سَأَلْ فِلِبُّسْ أَشَانْ يِجَرِّبْ إِيمَانَهْ. 
JHN.6.7	وَ فِلِبُّسْ رَدَّ لَيَّهْ وَ قَالْ: كَانْ بِعْنَا خُبْزَةْ هَنَا مِيتَيْن دِينَارْ
JHN.6.8	وَ تِلْمِيذْ وَاحِدْ حَجَّى لَيَّهْ. وَ هُو أَنْدَرَيَّسْ أَخُو هَنَا سِمْعَانْ بُطْرُسْ. وَ هُو قَالْ: 
JHN.6.9	فِيَهْ هِنِي وِلَيْد وَاحِدْ وَ هُو عِنْدَهْ خَمْسَةْ خُبْزَاتْ هَنَا شَعِيرْ
JHN.6.10	وَ عِيسَى قَالْ لَيْهُمْ: خَلِّي النَّاسْ يَقْعُدُوا تِحِتْ.
JHN.6.10	وَ الْبَكَانْ دَا عِنْدَهْ قَشّ كَتِيرْ وَ النَّاسْ قَعَدَوْا تِحِتْ. وَ عَدَدْ الرُّجَالْ مِثِلْ خَمْسَةْ أَلِفْ نَادُمْ. 
JHN.6.11	وَ عِيسَى شَالْ الْخُبْزَاتْ وَ شَكَرْ اللهْ وَ قَسَّمَاهُمْ وَ أَنْطَاهُمْ لِلنَّاسْ الْقَاعِدِينْ تِحِتْ. وَ شَالْ الْحُوتْ وَ سَوَّى نَفْس الشَّيْء. وَ كُلَّ النَّاسْ أَكَلَوْا وَ شِبْعَوْا لَحَدِّي فَضَّلَوْا. 
JHN.6.12	وَ بَعَدْ كُلُّهُمْ شِبْعَوْا، عِيسَى حَجَّى لِتَلَامِيذَهْ وَ قَالْ: لُمُّوا الْأَكِلْ الْفَضَّلْ أَشَانْ مَا نِوَدُّرُوا مِنَّهْ شَيْء.
JHN.6.13	وَ لَمَّوْا الْخُبْزَةْ الْفَضَّلَتْ مِنْ الْخُبْزَاتْ الْخَمْسَةْ بَعَدْ النَّاسْ أَكَلَوْا خَلَاصْ وَ مَلَوْا بَيْهَا أَتْنَا عَشَرْ قُفَّةْ. 
JHN.6.14	وَ النَّاسْ شَافَوْا الْعَجَبْ الْعِيسَى سَوَّاهْ وَ بَدَوْا يِحَجُّوا أَمْبَيْنَاتْهُمْ وَ يُقُولُوا: أَكِيدْ، دَاهُو النَّبِي اللَّابُدَّ يَجِي فِي الدُّنْيَا.
JHN.6.15	وَ عِيسَى عِرِفْ النَّاسْ يِدَوْرُوا يَكُرْبُوهْ وَ يُخُطُّوهْ لَيْهُمْ مَلِكْ بِقُوءْ. وَ أَشَانْ دَا، خَلَّاهُمْ بَتَّانْ وَ مَشَى وِحَيْدَهْ فِي الْحَجَرْ.
JHN.6.16	وَ الْوَطَى بِقَتْ مَغَرِبْ وَ تَلَامِيذَهْ دَلَّوْا مِنْ الْحَجَرْ وَ مَشَوْا فِي خَشُمْ الْبَحَرْ. 
JHN.6.17	وَ رِكْبَوْا فِي مَرْكَبَةْ وَ بَدَوْا يَقْطَعَوْا الْبَحَرْ أَشَانْ يَمْشُوا لِحِلَّةْ كَفَرْ نَاحُومْ. وَ الْوَطَى بِقَتْ لَيْل وَ عِيسَى لِسَّاعْ مَا جَاءْ لَيْهُمْ. 
JHN.6.18	وَ رِيحْ شَدِيدَةْ قَمَّتْ تُسُوقْ وَ سَبَّبَتْ مَوْج شَدِيدْ فِي الْأَلْمِي. 
JHN.6.19	وَ وَكِتْ التَّلَامِيذْ سَاقَوْا الْمَرْكَبَةْ خَمْسَةْ وَلَّا سِتَّةْ كِيلَوْمِتِرْ مِنْ خَشُمْ الْبَحَرْ، هُمَّنْ شَافَوْا عِيسَى. هُو رَايِغْ فِي رَاسْ الْأَلْمِي وَ قَاعِدْ يِقَرِّبْ لِلْمَرْكَبَةْ. وَ خَافَوْا خَوْف شَدِيدْ. 
JHN.6.20	لَاكِنْ عِيسَى حَجَّى لَيْهُمْ وَ قَالْ: دَا أَنَا بَسْ. مَا تَخَافَوْا.
JHN.6.21	وَ خَلَاصْ خَلَّوْه رِكِبْ فِي الْمَرْكَبَةْ. وَ طَوَّالِي كَيْ، وِصْلَوْا فِي الْبَكَانْ الْيِدَوْرُوا يَلْحَقَوْه.
JHN.6.22	وَ أَمْبَاكِرْ، النَّاسْ الْقَعَدَوْا جَنْب الْبَحَرْ فِي نُصَّهْ الصَّبْحَانِي فَكَّرَوْا وَ عِرِفَوْا كَدَرْ أَوَّلْ فِيَهْ مَرْكَبَةْ وَاحِدَةْ بَسْ وَ عِيسَى مَا رِكِبْ فَوْقهَا مَعَ تَلَامِيذَهْ وَ تَلَامِيذَهْ فَاتَوْا وِحَيْدهُمْ. 
JHN.6.23	وَ مَرَاكِبْ وَاحِدِينْ مِنْ حِلَّةْ طِبِرِيَاسْ جَوْا فِي الْبَكَانْ الْفَوْقَهْ الرَّبّ عِيسَى شَكَرْ اللهْ وَ النَّاسْ أَكَلَوْا الْخُبْزَةْ. 
JHN.6.24	وَ وَكِتْ النَّاسْ عِرِفَوْا عِيسَى مَا فِيهْ وَ تَلَامِيذَهْ مَا فِيهُمْ، هُمَّنْ رِكْبَوْا فِي الْمَرَاكِبْ وَ مَشَوْا فِي حِلَّةْ كَفَرْ نَاحُومْ أَشَانْ يِفَتُّشُوا عِيسَى.
JHN.6.25	وَ قَطَعَوْا الْبَحَرْ وَ لِقَوْا عِيسَى. وَ سَأَلَوْه وَ قَالَوْا: سَيِّدْنَا، جِيتْ هِنِي مَتَى؟
JHN.6.26	وَ عِيسَى رَدَّ لَيْهُمْ وَ قَالْ: أَسْمَعَوْا، نُقُولْ لَيْكُو الْحَقّ، إِنْتُو مَا فَتَّشْتُونِي أَشَانْ فِهِمْتُوا الْعَجَايِبْ لَاكِنْ أَشَانْ أَكَلْتُوا الْخُبْزَةْ وَ بِقِيتُوا شَبْعَانِينْ. 
JHN.6.27	مَا تِجَاهُدُوا أَشَانْ تَلْقَوْا الْأَكِلْ الْيَتْلَفْ وَ لَاكِنْ جَاهُدُوا أَشَانْ تَلْقَوْا الْأَكِلْ الْمَا يَتْلَفْ وَ يَنْطِيكُو الْحَيَاةْ الْأَبَدِيَّةْ. دَا بَسْ الْأَكِلْ الْإِبْن الْإِنْسَانْ يَنْطِيهْ لَيْكُو. هُو النَّادُمْ الْاللهْ أَبُوهْ شَهَدْ لَيَّهْ وَ أَكَّدْ هُو رَضْيَانْ بَيَّهْ خَلَاصْ.
JHN.6.28	وَ سَأَلَوْه وَ قَالَوْا: وَاجِبْ نِسَوُّوا شُنُو أَشَانْ نِسَوُّوا الْعَمَلْ الْاللهْ يِدَوْرَهْ؟
JHN.6.29	وَ عِيسَى رَدَّ لَيْهُمْ وَ قَالْ: دَاهُو الشَّيْء الْاللهْ يِدَوْرَهْ. وَاجِبْ تِآمُنُوا بِالنَّادُمْ الْاللهْ رَسَّلَهْ.
JHN.6.30	وَ سَأَلَوْه وَ قَالَوْا: وَيْن الْعَلَامَةْ مِنْ اللهْ التِّوَصِّفْهَا لَيْنَا أَشَانْ نِشِيفُوهَا وَ نِآمُنُوا بَيْك؟ وَيْنُو الْعَجَبْ التِّسَوِّيهْ إِنْتَ؟ 
JHN.6.31	زَمَانْ، جُدُودْنَا أَكَلَوْا الْمَنَّةْ فِي الصَّحَرَاءْ وَ مَكْتُوبْ فِي الْكِتَابْ ﴿هُو أَنْطَاهُمْ أَكِلْ مِنْ السَّمَاءْ﴾.
JHN.6.32	وَ عِيسَى قَالْ لَيْهُمْ: أَسْمَعَوْا، نُقُولْ لَيْكُو الْحَقّ، هُو الْأَنْطَاكُو الْأَكِلْ مِنْ السَّمَاءْ مَا مُوسَى. وَ أَبُوِي اللهْ بَسْ يَنْطِيكُو الْأَكِلْ الصَّحِيحْ النَّازِلْ مِنْ السَّمَاءْ. 
JHN.6.33	أَشَانْ الْأَكِلْ الْاللهْ يَنْطِيكُوا دَا، هُو النَّازِلْ مِنْ السَّمَاءْ وَ يَنْطِي الْحَيَاةْ لِكُلَّ النَّاسْ.
JHN.6.34	وَ قَالَوْا لَيَّهْ: يَا سَيِّدْنَا، أَنْطِينَا الْأَكِلْ دَا كُلَّ يَوْم.
JHN.6.35	وَ عِيسَى قَالْ: أَنَا بَسْ خُبْز الْحَيَاةْ
JHN.6.36	أَنَا أَوْرَيْتكُوا كَدَرْ إِنْتُو شِفْتُونِي لَاكِنْ مَا آمَنْتُوا بَيِّ. 
JHN.6.37	كُلَّ النَّاسْ الْأَبُوِي يِكَلِّفْنِي بَيْهُمْ، يَجُوا لَيِّ وَ أَيِّ نَادُمْ الْيَجِي لَيِّ، أَنَا أَبَداً مَا نَطُرْدَهْ. 
JHN.6.38	أَنَا نَزَلْت لَيْكُو مِنْ السَّمَاءْ أَشَانْ نِسَوِّي مُرَادَةْ الرَّسَّلَانِي وَ مَا أَشَانْ نِسَوِّي مُرَادْتِي أَنَا. 
JHN.6.39	وَ مُرَادَاتَهْ هِي أَنَا مَا نِخَلِّي نَادُمْ وَاحِدْ يِوَدِّرْ مِنْ النَّاسْ الْكَلَّفَانِي بَيْهُمْ. وَ نِقَوِّمْهُمْ كُلُّهُمْ فِي الْيَوْم الْأَخِيرْ. 
JHN.6.40	دَا بَسْ الشَّيْء الْأَبُوِي يِدَوْرَهْ، كُلَّ نَادُمْ الْيِشِيفْ إِبْن اللهْ وَ يِآمِنْ بَيَّهْ يَلْقَى الْحَيَاةْ الْأَبَدِيَّةْ وَ أَنَا نِقَوِّمَهْ فِي الْيَوْم الْأَخِيرْ.
JHN.6.41	وَ فِي شَانْ دَا، الْيَهُودْ قَمَّوْا يِحَجُّوا أَمْبَيْنَاتْهُمْ وَ يَشْكُوا مِنَّهْ أَشَانْ هُو قَالْ هُو الْأَكِلْ النَّزَلْ مِنْ السَّمَاءْ. 
JHN.6.42	وَ قَالَوْا: دَا مَا عِيسَى وِلَيْد يُوسُفْ وَلَّا؟ أَبُوهْ وَ أَمَّهْ نَعَرْفُوهُمْ. كِكَّيْف يُقُولْ «أَنَا نَزَلْت مِنْ السَّمَاءْ»؟
JHN.6.43	وَ عِيسَى رَدَّ لَيْهُمْ وَ قَالْ: مَا تَشْكُوا مِنِّي أَمْبَيْنَاتْكُو. 
JHN.6.44	نَادُمْ مَا يَقْدَرْ يَجِي لَيِّ إِلَّا كَانْ أَبُوِي الرَّسَّلَانِي يِجِيبَهْ لَيِّ. وَ النَّادُمْ الْيَجِي لَيِّ نِقَوِّمَهْ فِي الْيَوْم الْأَخِيرْ. 
JHN.6.45	وَ مَكْتُوبْ فِي كُتُبْ النُّبُوَّةْ ﴿وَ اللهْ ذَاتَهْ يِعَلِّمْهُمْ كُلُّهُمْ﴾. وَ أَيِّ نَادُمْ الْيَسْمَعْ كَلَامْ أَبُوِي وَ يِلْعَلَّمْ مِنَّهْ يَجِي لَيِّ. 
JHN.6.46	مَا نُقُولْ أَيِّ نَادُمْ شَافْ أَبُوِي اللهْ. الْجَايِ مِنْ اللهْ هُو وِحَيْدَهْ شَافَهْ. 
JHN.6.47	أَسْمَعَوْا، نُقُولْ لَيْكُو الْحَقّ، النَّادُمْ الْمُؤْمِنْ بَيِّ لِقِي الْحَيَاةْ الْأَبَدِيَّةْ خَلَاصْ. 
JHN.6.48	أَنَا خُبْز الْحَيَاةْ. 
JHN.6.49	جُدُودْكُو أَكَلَوْا الْمَنَّةْ فِي الصَّحَرَاءْ وَ لَاكِنْ هُمَّنْ مَاتَوْا. 
JHN.6.50	وَ دَاهُو الْأَكِلْ النَّازِلْ مِنْ السَّمَاءْ وَ أَيِّ نَادُمْ الْيَاكُلْ مِنَّهْ مَا يُمُوتْ. 
JHN.6.51	أَنَا خُبْز الْحَيَاةْ النَّزَلْ مِنْ السَّمَاءْ. كَانْ أَيِّ نَادُمْ يَاكُلْ مِنْ الْأَكِلْ دَا، هُو يِعِيشْ دَايْماً. وَ الْأَكِلْ الْأَنَا نَنْطِيهْ أَشَانْ نَاسْ الدُّنْيَا يَحْيَوْا، هُو لَحَمْ هَنَا جِسْمِي.
JHN.6.52	وَ الْيَهُودْ غَالَطَوْا أَمْبَيْنَاتْهُمْ وَ قَالَوْا: كِكَّيْف النَّادُمْ دَا يَقْدَرْ يَنْطِينَا لَحَمَهْ لِنَاكُلُوهْ؟
JHN.6.53	وَ عِيسَى قَالْ لَيْهُمْ: أَسْمَعَوْا، نُقُولْ لَيْكُو الْحَقّ، كَانْ إِنْتُو مَا تَاكُلُوا لَحَمْ إِبْن الْإِنْسَانْ وَ مَا تَشَرْبَوْا دَمَّهْ، مَا تَلْقَوْا الْحَيَاةْ. 
JHN.6.54	وَ أَيِّ نَادُمْ الْيَاكُلْ لَحْمِي وَ يَشْرَبْ دَمِّي يَلْقَى الْحَيَاةْ الْأَبَدِيَّةْ وَ نِقَوِّمَهْ فِي الْيَوْم الْأَخِيرْ. 
JHN.6.55	أَشَانْ لَحْمِي هُو أَكِلْ صَحِيحْ وَ دَمِّي شَرَابْ صَحِيحْ. 
JHN.6.56	وَ أَيِّ نَادُمْ الْيَاكُلْ مِنْ لَحْمِي وَ يَشْرَبْ مِنْ دَمِّي يَثْبُتْ فَوْقِي وَ أَنَا نَثْبُتْ فَوْقَهْ. 
JHN.6.57	أَبُوِي الرَّسَّلَانِي عِنْدَهْ الْحَيَاةْ وَ أَنَا كُلَ عِنْدِي الْحَيَاةْ مِنْ أَبُوِي. وَ بِمِثِلْ دَا، أَيِّ نَادُمْ الْيَاكُلْ مِنِّي يَحْيَا أَشَانْ أَنَا نَنْطِيهْ الْحَيَاةْ. 
JHN.6.58	وَ خَلَاصْ، دَاهُو الْأَكِلْ النَّزَلْ مِنْ السَّمَاءْ. هُو مَا مِثِلْ الْمَنَّةْ الْجُدُودْكُو أَكَلَوْهَا. هُمَّنْ مَاتَوْا لَاكِنْ النَّادُمْ الْيَاكُلْ الْأَكِلْ الْأَنَا نَنْطِيهْ يَحْيَا إِلَى الْأَبَدْ.
JHN.6.59	وَ كُلَّ الْكَلَامْ دَا عِيسَى قَالَهْ فِي حِلَّةْ كَفَرْ نَاحُومْ وَكِتْ هُو قَاعِدْ يِعَلِّمْ النَّاسْ فِي بَيْت الصَّلَاةْ.
JHN.6.60	وَ تَلَامِيذْ كَتِيرِينْ سِمْعَوْا الْكَلَامْ دَا وَ قَالَوْا: الْكَلَامْ دَا قَاسِي بِلْحَيْن. يَاتُو الْيَقْدَرْ يَحْمَلَهْ؟
JHN.6.61	لَاكِنْ عِيسَى عِرِفْ فِي قَلْبَهْ تَلَامِيذَهْ قَاعِدِينْ يَشْكُوا مِنْ كَلَامَهْ. وَ هُو حَجَّى لَيْهُمْ وَ قَالْ: تِشَكُّكُوا أَشَانْ قُلْت الْكَلَامْ دَا وَلَّا؟ 
JHN.6.62	تِسَوُّوا شُنُو كَانْ تِشِيفُوا إِبْن الْإِنْسَانْ طَالِعْ فِي الْبَكَانْ الْأَوَّلْ قَاعِدْ فَوْقَهْ؟ 
JHN.6.63	رُوحْ اللهْ يَنْطِي الْحَيَاةْ. وَ قُدْرَةْ إِنْسَانِيَّةْ مَا عِنْدَهَا فَايْدَةْ. الْكَلَامْ الْقُلْتَهْ لَيْكُو جَايِ مِنْ الرُّوحْ وَ يَنْطِيكُو الْحَيَاةْ. 
JHN.6.64	لَاكِنْ وَاحِدِينْ مِنْكُو مَا مُؤْمِنِينْ.
JHN.6.64	وَ مِنْ الْبِدَايَةْ، عِيسَى عِرِفْ يَاتُمَّنْ الْمَا مُؤْمِنِينْ وَ عِرِفْ يَاتُو النَّادُمْ الْيُخُونَهْ. 
JHN.6.65	وَ قَالْ لَيْهُمْ: أَشَانْ دَا بَسْ، قُلْت لَيْكُو نَادُمْ مَا يَقْدَرْ يَجِي لَيِّ إِلَّا كَانْ أَبُوِي اللهْ أَنْطَاهْ إِذِنْ.
JHN.6.66	وَ مِنْ الْيَوْم دَا، تَلَامِيذْ كَتِيرِينْ خَلَّوْه وَ مَا تَابَعَوْه بَتَّانْ. 
JHN.6.67	وَ عِيسَى سَأَلْ التَّلَامِيذْ الْأَتْنَا عَشَرْ وَ قَالْ: وَ إِنْتُو كُلَ تِدَوْرُوا تِخَلُّونِي وَلَّا؟
JHN.6.68	وَ سِمْعَانْ بُطْرُسْ رَدَّ لَيَّهْ وَ قَالْ: يَا سَيِّدْنَا، نَمْشُوا وَيْن؟ إِنْتَ وِحَيْدَكْ عِنْدَكْ كَلَامْ الْحَيَاةْ الْأَبَدِيَّةْ. 
JHN.6.69	آمَنَّا بَيْك وَ نَعَرْفُوا إِنْتَ بَسْ الْقُدُّوسْ الْاللهْ رَسَّلَهْ.
JHN.6.70	وَ عِيسَى قَالْ: يَا الْأَتْنَا عَشَرْ. أَنَا ذَاتِي مَا إِخْتِرْتُكُو وَلَّا؟ وَ لَاكِنْ وَاحِدْ مِنْكُو شَيْطَانْ.
JHN.6.71	فِي كَلَامْ دَا، هُو حَجَّى بِيَهُوذَا وِلَيْد سِمْعَانْ الْإِسْخَرِيَوْطِي. وَ يَهُوذَا دَا، هُو وَاحِدْ مِنْ التَّلَامِيذْ الْأَتْنَا عَشَرْ وَ بَعَدَيْن هُو يُخُونَهْ لِعِيسَى.
JHN.7.1	وَ بَعَدْ دَا، عِيسَى قَمَّ يُرُوغْ فِي حِلَّالْ هَنَا دَارْ الْجَلِيلْ. هُو مَا دَوَّرْ يُرُوغْ فِي حِلَّالْ هَنَا دَارْ الْيَهُودِيَّةْ أَشَانْ كُبَارَاتْ الْيَهُودْ دَوَّرَوْا يَكْتُلُوهْ. 
JHN.7.2	وَ عِيدْ أُسْمَهْ عِيدْ اللَّقَادِيبْ قَرَّبْ. 
JHN.7.3	وَ أَخْوَانْ هَنَا عِيسَى حَجَّوْا لَيَّهْ وَ قَالَوْا: قُمّ مِنْ هِنِي. أَمْشِي فِي دَارْ الْيَهُودِيَّةْ وَ خَلِّي تَلَامِيذَكْ يِشِيفُوا الْعَمَلْ الْإِنْتَ تِسَوِّيهْ. 
JHN.7.4	كَانْ نَادُمْ يِدَوْر يَبْقَى مَعْرُوفْ، هُو مَا يِلَبِّدْ عَمَلَهْ لِلنَّاسْ. كَانْ تِدَوْر تِسَوِّي أَشْيَاءْ مِثِلْ دَوْل، خَلَاصْ أَمْشِي وَ خَلِّي كُلَّ النَّاسْ يِشِيفُوكْ.
JHN.7.5	فِي الْوَكِتْ دَا، أَخْوَانَهْ كُلَ لِسَّاعْ مَا آمَنَوْا بَيَّهْ.
JHN.7.6	وَ عِيسَى رَدَّ لَيْهُمْ وَ قَالْ: الْوَكِتْ الْاللهْ قَطَعَهْ لَيِّ لِسَّاعْ مَا جَاءْ. لَاكِنْ لَيْكُو إِنْتُو، تَقْدَرَوْا تَمْشُوا أَيِّ وَكِتْ. 
JHN.7.7	نَاسْ الدُّنْيَا مَا يَكْرَهَوْكُو وَ لَاكِنْ يَكْرَهَوْنِي أَنَا أَشَانْ أَنَا شَاهِدْ فَوْقهُمْ وَ نُقُولْ عَمَلْهُمْ فَسِلْ. 
JHN.7.8	إِنْتُو قُمُّوا أَمْشُوا وَ عَيُّدُوا فِي مَدِينَةْ الْقُدُسْ. فِي الْعِيدْ دَا، أَنَا مَا نُقُمّ. الْوَكِتْ النُّقُمّ فَوْقَهْ لِسَّاعْ مَا جَاءْ.
JHN.7.9	وَ هُو قَالْ الْكَلَامْ دَا وَ قَعَدْ فِي دَارْ الْجَلِيلْ.
JHN.7.10	وَ وَكِتْ أَخْوَانَهْ قَمَّوْا خَلَاصْ وَ مَشَوْا فِي الْمَدِينَةْ يِعَيُّدُوا، عِيسَى كُلَ مَشَى. وَ لَاكِنْ مَا أَوْرَى نَادُمْ وَ فِي السَّفَرْ مَا فِي نَادُمْ بَعَرْفَهْ. 
JHN.7.11	وَ فِي مَدِينَةْ الْقُدُسْ، كُبَارَاتْ الْيَهُودْ قَاعِدِينْ يِفَتُّشُوا عِيسَى فِي أُسْط النَّاسْ الْجَوْا لِلْعِيدْ وَ قَاعِدِينْ يَسْأَلُوهُمْ وَ يُقُولُوا: هُو قَاعِدْ وَيْن؟
JHN.7.12	وَ كُلَّ النَّاسْ قَاعِدِينْ يِحَجُّوا بَيَّهْ أَمْبَيْنَاتْهُمْ بِحِسّ تِحِتْ. الْوَاحِدِينْ قَاعِدِينْ يُقُولُوا هُو نَادُمْ عَدِيلْ وَ وَاحِدِينْ يُقُولُوا هُو قَاعِدْ يُغُشّ النَّاسْ. 
JHN.7.13	وَ كُلَّ النَّاسْ خَايْفِينْ مِنْ كُبَارَاتْ الْيَهُودْ وَ أَشَانْ دَا، مَا حَجَّوْا بَيَّهْ بِحِسّ فَوْق.
JHN.7.14	وَكِتْ نُصّ أَيَّامْ الْعِيدْ
JHN.7.15	وَ الْيَهُودْ عَجَّبَوْا بِلْحَيْن وَ قَالَوْا: كِكَّيْف النَّادُمْ دَا بِقِي عَالِمْ وَ مَا قَرَى؟
JHN.7.16	وَ عِيسَى رَدَّ لَيْهُمْ وَ قَالْ: الْكَلَامْ النِّعَلِّمْكُو بَيَّهْ مَا جَايِ مِنِّي أَنَا. هُو جَايِ مِنْ اللهْ الرَّسَّلَانِي. 
JHN.7.17	أَيِّ نَادُمْ كَانْ عِنْدَهْ نِيَّةْ يِسَوِّي كُلَّ شَيْء الْاللهْ يِدَوْرَهْ، هُو يَعَرِفْ كَانْ كَلَامِي جَايِ مِنْ اللهْ أَوْ كَانْ مِنِّي أَنَا بَسْ. 
JHN.7.18	أَيِّ نَادُمْ الْقَاعِدْ يِعَلِّمْ النَّاسْ بِتَعْلِيمْ حَقَّهْ حَلَالَهْ، هُو يِدَوْر شُكُرْ مِنْ النَّاسْ. لَاكِنْ النَّادُمْ الْيِدَوْر النَّاسْ يَشْكُرُوا اللهْ الرَّسَّلَهْ، كَلَامْ النَّادُمْ دَا صَحِيحْ وَ هُو مَا يُغُشّ أَيِّ نَادُمْ. 
JHN.7.19	مُوسَى مَا أَنْطَاكُو التَّوْرَاةْ وَلَّا؟ وَ لَاكِنْ مَا فِي نَادُمْ مِنْكُو الْيِطَبِّقْ كَلَامْ التَّوْرَاةْ. مَالَا تِدَوْرُوا تَكْتُلُونِي؟
JHN.7.20	وَ النَّاسْ رَدَّوْا لَيَّهْ وَ قَالَوْا: مَا كَيْ. إِنْتَ مُشَوْطِنْ. يَاتُو يِدَوْر يَكْتُلَكْ؟
JHN.7.21	وَ عِيسَى رَدَّ لَيْهُمْ وَ قَالْ: أَنَا سَوَّيْت عَجَبْ وَاحِدْ
JHN.7.22	وَ تُقُولُوا مُوسَى أَنْطَاكُو وَصِيَّةْ الطَّهُورَةْ. وَ لَاكِنْ بِالصَّحِيحْ، جُدُودْنَا الْأَوَّلَانِيِّينْ كُلَ عِنْدُهُمْ الطَّهُورَةْ قُبَّالْ مُوسَى. وَ بِسَبَبْ الْوَصِيَّةْ دِي، إِنْتُو تِطَهُّرُوا نَادُمْ حَتَّى كَانْ فِي يَوْم السَّبِتْ كُلَ
JHN.7.23	وَ كَانْ تِطَهُّرُوا نَادُمْ يَوْم السَّبِتْ أَشَانْ مَا تِخَالُفُوا وَصِيَّةْ مُوسَى، مَالْكُو زِعِلْتُوا مِنِّي كَانْ فِي يَوْم السَّبِتْ أَنَا أَنْطَيْت لِنَادُمْ الْعَافَيْ فِي كُلَّ جِسْمَهْ؟ 
JHN.7.24	مَا تَحْكُمُوا بِظَاهِرْ. أَحْكُمُوا بِالْحَقّ.
JHN.7.25	وَ نَاسْ وَاحِدِينْ مِنْ سُكَّانْ مَدِينَةْ الْقُدُسْ أَسَّاءَلَوْا أَمْبَيْنَاتْهُمْ وَ قَالَوْا: دَا مَا النَّادُمْ الْيِدَوْرُوا يَكْتُلُوهْ وَلَّا؟ 
JHN.7.26	لَاكِنْ دَاهُو قَاعِدْ يِكَلِّمْ فِي أُسْط النَّاسْ وَ الْكُبَارَاتْ مَا يُقُولُوا شَيْء. أَكُونْ عِرِفَوْا خَلَاصْ هُو الْمَسِيحْ. 
JHN.7.27	لَاكِنْ النَّادُمْ دَا، نَعَرْفُوا الْبَكَانْ الْجَايِ مِنَّهْ. وَ وَكِتْ الْمَسِيحْ يِبِينْ، مَا فِي نَادُمْ يَعَرِفْ الْبَكَانْ الْهُو جَاءْ مِنَّهْ.
JHN.7.28	وَ أَشَانْ دَا، وَكِتْ عِيسَى قَاعِدْ يِعَلِّمْ النَّاسْ فِي حَوْش بَيْت اللهْ، هُو حَجَّى بِحِسّ شَدِيدْ وَ قَالْ: صَحِيحْ تَعَرْفُونِي وَلَّا؟ صَحِيحْ تَعَرْفُوا الْبَكَانْ الْأَنَا جِيتْ مِنَّهْ وَلَّا؟ أَنَا مَا جِيتْ بِإِذْنِي. الرَّسَّلَانِي هُو بَسْ صَادِقْ وَ إِنْتُو مَا تَعَرْفُوهْ. 
JHN.7.29	وَ لَاكِنْ أَنَا نَعَرْفَهْ أَشَانْ أَنَا جَايِ مِنَّهْ وَ هُو رَسَّلَانِي.
JHN.7.30	وَ فِي شَانْ دَا، نَاسْ وَاحِدِينْ دَوَّرَوْا يَكُرْبُوهْ وَ لَاكِنْ مَا فِي نَادُمْ سَوَّى فَوْقَهْ شَيْء أَشَانْ الْوَكِتْ الْاللهْ قَطَعَهْ لَيَّهْ لِسَّاعْ مَا جَاءْ. 
JHN.7.31	وَ فِي الْبَكَانْ دَا، نَاسْ كَتِيرِينْ آمَنَوْا بَيَّهْ وَ قَالَوْا: الْمَسِيحْ كَانْ جَاءْ، يِسَوِّي عَجَايِبْ زِيَادَةْ مِنْ النَّادُمْ دَا وَلَّا؟
JHN.7.32	وَ النَّاسْ قَاعِدِينْ يِحَجُّوا تِحِتْ تِحِتْ أَمْبَيْنَاتْهُمْ وَ بُقُولُوا كَلَامْ مِثِلْ دَا فِي عِيسَى. وَ الْفَرِيسِيِّينْ سِمْعَوْهُمْ وَ لَمَّوْا مَعَ كُبَارَاتْ رُجَالْ الدِّينْ وَ رَسَّلَوْا عَسْكَرْهُمْ أَشَانْ يَكُرْبُوا عِيسَى. 
JHN.7.33	وَ عِيسَى قَالْ: أَنَا نَقْعُدْ مَعَاكُو شِيَّةْ بَسْ وَ بَعَدْ دَا نَمْشِي فِي بَكَانْ هَنَا الرَّسَّلَانِي. 
JHN.7.34	وَ إِنْتُو تِفَتُّشُونِي وَ مَا تَلْقَوْنِي وَ الْبَكَانْ الْأَنَا نَقْعُدْ فَوْقَهْ مَا تَقْدَرَوْا تَجُوا فَوْقَهْ.
JHN.7.35	وَ الْيَهُودْ حَجَّوْا أَمْبَيْنَاتْهُمْ وَ قَالَوْا: وَيْن الْبَكَانْ الْيِدَوْر يَمْشِي فَوْقَهْ وَ أَنِحْنَ مَا نَقْدَرَوْا نَلْقَوْه؟ هَلْ هُو يِدَوْر يِسَافِرْ لِلْيَهُودْ الْمُشَتِّتِينْ أَجَانِبْ فِي بُلْدَانْ الْيُونَانِيِينْ وَلَّا؟ هُو يِدَوْر يِعَلِّمْ الْيُونَانِيِينْ وَلَّا؟ 
JHN.7.36	وَ الْكَلَامْ الْقَالَهْ دَا «إِنْتُو تِفَتُّشُونِي وَ مَا تَلْقَوْنِي وَ الْبَكَانْ الْأَنَا نَقْعُدْ فَوْقَهْ مَا تَقْدَرَوْا تَجُوا فَوْقَهْ»، شُنُو مَعَنَاتَهْ؟
JHN.7.37	وَ آخِرْ أَيَّامْ الْعِيدْ، هُو أَكْبَرْ يَوْم الْعِيدْ. وَ فِي الْيَوْم دَا، عِيسَى قَمَّ فَوْق وَ حَجَّى لِلنَّاسْ بِحِسّ عَالِي وَ قَالْ: كَانْ أَيِّ نَادُمْ عَطْشَانْ، خَلِّي يَجِي لَيِّ يَشْرَبْ. 
JHN.7.38	وَ أَيِّ نَادُمْ الْيِآمِنْ بَيِّ، بُحُورْ هَنَا أَلْمِي الْحَيَاةْ يُقُمُّوا يَجْرُوا فِي قَلْبَهْ وَ دَا مِثِلْ مَكْتُوبْ فِي الْكِتَابْ.
JHN.7.39	وَ بِالْكَلَامْ دَا، هُو حَجَّى بِالرُّوحْ الْقُدُّوسْ الْبَعَدَيْن يَنْزِلْ فِي النَّاسْ الْمُؤْمِنِينْ بَيَّهْ. وَ فِي الْوَكِتْ دَا، اللهْ لِسَّاعْ مَا نَزَّلْ الرُّوحْ أَشَانْ عِيسَى لِسَّاعْ مَا طَلَعْ فِي مَجْدَهْ.
JHN.7.40	وَكِتْ النَّاسْ سِمْعَوْا الْكَلَامْ دَا، وَاحِدِينْ مِنْهُمْ قَالَوْا: أَكِيدْ هُو بَسْ النَّبِي.
JHN.7.41	وَ نَاسْ وَاحِدِينْ قَالَوْا: دَا بَسْ الْمَسِيحْ.
JHN.7.41	وَ نَاسْ وَاحِدِينْ قَالَوْا: هَايْ! الْمَسِيحْ يَجِي مِنْ دَارْ الْجَلِيلْ وَلَّا؟ أَبَداً. 
JHN.7.42	الْمَسِيحْ يَجِي مِنْ ذُرِّيَّةْ سَيِّدْنَا دَاوُدْ وَ مِنْ بَيْت لَحَمْ الْحِلَّةْ الرَّبَّوْا فَوْقهَا دَاوُدْ. مَا مَكْتُوبْ فِي الْكِتَابْ وَلَّا؟
JHN.7.43	وَ بِمِثِلْ دَا، النَّاسْ أَنْخَلَفَوْا أَمْبَيْنَاتْهُمْ فِي سَبَبْ عِيسَى. 
JHN.7.44	نَاسْ وَاحِدِينْ دَوَّرَوْا يَكُرْبُوهْ وَ لَاكِنْ نَادُمْ كَيْ مَا قِدِرْ سَوَّى لَيَّهْ شَيْء.
JHN.7.45	وَ الْعَسْكَرْ قَبَّلَوْا لِكُبَارَاتْ رُجَالْ الدِّينْ وَ الْفَرِيسِيِّينْ. وَ الْكُبَارَاتْ سَأَلَوْا الْعَسْكَرْ وَ قَالَوْا: مَالَا مَا جِبْتُوهْ لَيْنَا؟
JHN.7.46	وَ الْعَسْكَرْ رَدَّوْا لَيْهُمْ وَ قَالَوْا: أَبَداً مَا فِي نَادُمْ حَجَّى كَلَامْ عَجِيبْ مِثِلْ النَّادُمْ دَا.
JHN.7.47	وَ الْفَرِيسِيِّينْ رَدَّوْا لَيْهُمْ وَ قَالَوْا: هَايْ! هُو غَشَّاكُو إِنْتُو كُلَ؟ 
JHN.7.48	فِيَهْ نَادُمْ وَاحِدْ مِنْ الْكُبَارَاتْ أَوْ مِنْ الْفَرِيسِيِّينْ الْآمَنْ بَيَّهْ وَلَّا؟ 
JHN.7.49	نَاسْ الْحِلَّةْ دَوْل مَا بَعَرْفُوا التَّوْرَاةْ. هُمَّنْ مَنَاعِيلْ.
JHN.7.50	وَ نِقُدِيمُسْ مَعَاهُمْ وَ هُو النَّادُمْ الْيَوْم وَاحِدْ مَشَى حَجَّى مَعَ عِيسَى بِاللَّيْل. وَ هُو حَجَّى لَيْهُمْ وَ قَالْ: 
JHN.7.51	كَانْ نَادُمْ مَا عِنْدَهْ فُرْصَةْ لِيِدَافِعْ لِنَفْسَهْ وَ كَانْ أَنِحْنَ مَا أَكَّدْنَا فِي الشَّيْء السَّوَّاهْ، شَرِيعَتْنَا تِخَلِّينَا نَحْكُمُوهْ وَلَّا؟
JHN.7.52	وَ الْكُبَارَاتْ رَدَّوْا لَيَّهْ قَالَوْا: هَايْ؟ إِنْتَ كُلَ مِنْ دَارْ الْجَلِيلْ وَلَّا؟ أَقْرِي الْكِتَابْ عَدِيلْ كَيْ وَ تِشِيفْ مَا فِي نَبِي يَجِي مِنْ دَارْ الْجَلِيلْ.
JHN.7.53	وَ خَلَاصْ، كُلُّهُمْ شَتَّوْا وَ أَيِّ وَاحِدْ مَشَى لِبَيْتَهْ.
JHN.8.1	وَ لَاكِنْ عِيسَى مَشَى فِي جَبَلْ الزَّيْتُونْ. 
JHN.8.2	وَ بِالْفَجُرْ، هُو مَشَى فِي حَوْش هَنَا بَيْت اللهْ وَ كُلَّ النَّاسْ جَوْا لَيَّهْ وَ هُو قَعَدْ تِحِتْ وَ بَدَأْ يِعَلِّمْهُمْ. 
JHN.8.3	وَ الْعُلَمَاءْ وَ الْفَرِيسِيِّينْ جَوْا لَيَّهْ وَ جَابَوْا مَرَةْ وَاحِدَةْ الْكَرَبَوْهَا قَاعِدَةْ تَزْنَى. وَ وَقَّفَوْهَا قِدَّامْهُمْ. 
JHN.8.4	وَ حَجَّوْا لِعِيسَى وَ قَالَوْا: يَا مُعَلِّمْ، الْمَرَةْ دِي كَرَبَوْهَا قَاعِدَةْ تَزْنَى. 
JHN.8.5	وَ فِي التَّوْرَاةْ مُوسَى قَالْ أَيِّ مَرَةْ كَانْ زَنَتْ لَازِمْ نَرْجُمُوهَا. وَ تُقُولْ شُنُو إِنْتَ؟
JHN.8.6	هُمَّنْ قَالَوْا الْكَلَامْ دَا، أَشَانْ يِجَرُّبُوهْ. دَوَّرَوْا يَلْقَوْا سَبَبْ أَشَانْ يَشْكُوا مِنَّهْ. لَاكِنْ عِيسَى دَنْقَرْ وَ بَدَأْ يَكْتِبْ بِأُصْبَعَهْ فِي التُّرَابْ.
JHN.8.7	وَ سَأَلَوْه سُؤَالْ كَتِيرْ وَ بَعَدَيْن وَ هُو رَفَعْ رَاسَهْ وَ رَدَّ لَيْهُمْ. وَ قَالْ: أَيِّ نَادُمْ مِنْكُو الْأَبَداً مَا أَذْنَبْ، خَلِّي يَزْقُلْ الْحَجَرْ الْأَوَّلَانِي.
JHN.8.8	وَ دَنْقَرْ بَتَّانْ وَ كَتَبْ بِأُصْبَعَهْ فِي التُّرَابْ. 
JHN.8.9	وَ وَكِتْ سِمْعَوْا كَلَامَهْ دَا، خَلَاصْ كُلُّهُمْ شَتَّوْا مِنَّهْ. أَوَّلْ الْكُبَارْ وَ وَرَاهُمْ الصُّغَارْ لَحَدِّي فَضَّلْ عِيسَى وِحَيْدَهْ وَ الْمَرَةْ وَاقْفَةْ قِدَّامَهْ. 
JHN.8.10	وَ عِيسَى رَفَعْ رَاسَهْ وَ سَأَلْ الْمَرَةْ وَ قَالْ: مَرَةْ زَيْنَةْ، وَيْن هُمَّنْ؟ مَا فِي نَادُمْ يِدَوْر يِعَاقِبْكِ وَلَّا؟
JHN.8.11	وَ هِي قَالَتْ: لَا، يَا السَّيِّدْ. نَادُمْ مَا فِي.
JHN.8.11	وَ عِيسَى قَالْ لَيْهَا: أَنَا كُلَ مَا نِدَوْر نِعَاقِبْكِ. خَلَاصْ، أَمْشِي. وَ مِنْ الْيَوْم، مَا تَذْنِبِي بَتَّانْ.
JHN.8.12	وَ بَتَّانْ عِيسَى حَجَّى لِلنَّاسْ وَ قَالْ: أَنَا نُورْ الْعَالَمْ. أَيِّ نَادُمْ الْيِتَابِعْنِي أَبَداً مَا يَقْعُدْ فِي الضَّلَامْ. هُو يِعِيشْ فِي النُّورْ الْيَنْطِيهْ الْحَيَاةْ.
JHN.8.13	وَ الْفَرِيسِيِّينْ حَجَّوْا لَيَّهْ وَ قَالَوْا: إِنْتَ قَاعِدْ تَشْهَدْ لِنَفْسَكْ وَ مِثِلْ دَا، شَهَادْتَكْ دِي مَا عِنْدَهَا فَايْدَةْ.
JHN.8.14	وَ عِيسَى رَدَّ لَيْهُمْ وَ قَالْ: كَانْ نَشْهَدْ لِنَفْسِي كُلَ، شَهَادْتِي عِنْدَهَا فَايْدَةْ أَشَانْ أَنَا نَعَرِفْ الْبَكَانْ الْأَنَا جِيتْ مِنَّهْ وَ النَّمْشِي لَيَّهْ. لَاكِنْ إِنْتُو مَا تَعَرْفُوا الْبَكَانْ الْأَنَا جِيتْ مِنَّهْ وَ لَا الْبَكَانْ النَّمْشِي لَيَّهْ. 
JHN.8.15	إِنْتُو تِحَاسُبُوا النَّاسْ بِفِكِرْ إِنْسَانِي. أَنَا مَا قَاعِدْ نِحَاسِبْ أَيِّ نَادُمْ. 
JHN.8.16	وَ لَاكِنْ كَانْ أَنَا نِحَاسِبْ النَّاسْ كُلَ، نِحَاسِبْ بِعَدَالَةْ أَشَانْ أَنَا مَا نِحَاسِبْ وِحَيْدِي. أَبُوِي اللهْ رَسَّلَانِي وَ هُو يِحَاسِبْ مَعَايِ. 
JHN.8.17	وَ كِتَابْكُو التَّوْرَاةْ بُقُولْ شَهَادَةْ نَاسَيْن عِنْدَهَا ثَبَاتْ. 
JHN.8.18	أَنَا قَاعِدْ نَشْهَدْ لِنَفْسِي وَ الشَّاهِدْ التَّانِي الْقَاعِدْ يَشْهَدْ لَيِّ، هُو أَبُوِي الرَّسَّلَانِي.
JHN.8.19	وَ قَمَّوْا سَأَلَوْه وَ قَالَوْا: أَبُوكْ وَيْن؟
JHN.8.19	وَ رَدَّ لَيْهُمْ وَ قَالْ: مَا تَعَرْفُونِي وَ مَا تَعَرْفُوا أَبُوِي. كَانْ أَوَّلْ عِرِفْتُونِي، تَعَرْفُوا أَبُوِي كُلَ.
JHN.8.20	وَ عِيسَى قَالْ الْكَلَامْ دَا وَكِتْ هُو قَاعِدْ يِعَلِّمْ النَّاسْ فِي حَوْش هَنَا بَيْت اللهْ جَنْب صَنْدُوقْ الْمَالْ. وَ مَا كَرَبَوْه أَشَانْ الْوَكِتْ الْاللهْ قَطَعَهْ لَيَّهْ لِسَّاعْ مَا جَاءْ.
JHN.8.21	وَ عِيسَى حَجَّى لَيْهُمْ بَتَّانْ وَ قَالْ: أَنَا نَمْشِي وَ إِنْتُو تِفَتُّشُونِي وَ لَاكِنْ تُمُوتُوا بِذُنُوبْكُو. الْبَكَانْ النَمْشِي لَيَّهْ، إِنْتُو مَا تَقْدَرَوْا تَمْشُوا لَيَّهْ.
JHN.8.22	وَ الْيَهُودْ قَمَّوْا يِحَجُّوا أَمْبَيْنَاتْهُمْ وَ قَالَوْا: هُو قَالْ مَا نَقْدَرَوْا نَمْشُوا فِي الْبَكَانْ الْهُو يَمْشِي فَوْقَهْ. هُو يِدَوْر يَكْتُلْ نَفْسَهْ وَلَّا؟
JHN.8.23	وَ قَالْ لَيْهُمْ: إِنْتُو مِنْ نَاسْ الْأَرْض وَ أَنَا مِنْ السَّمَاءْ. إِنْتُو نَاسْ الدُّنْيَا دِي وَ أَنَا مَا مِنْهَا. 
JHN.8.24	وَ قُلْت لَيْكُو تُمُوتُوا بِذُنُوبْكُو. أَكِيدْ، تُمُوتُوا بِذُنُوبْكُو كَانْ مَا تِآمُنُوا كَدَرْ أَنَا هُو.
JHN.8.25	وَ أَشَانْ دَا، سَأَلَوْه وَ قَالَوْا: إِنْتَ يَاتُو؟
JHN.8.25	وَ عِيسَى قَالْ: أَنَا مِثِلْ أَوْرَيْتكُو بَيَّهْ مِنْ الْبِدَايَةْ. 
JHN.8.26	عِنْدِي كَلَامْ كَتِيرْ النَّقْدَرْ نُقُولَهْ فَوْقكُو وَ بَيَّهْ نَحْكِمْ فَوْقكُو. وَ لَاكِنْ الرَّسَّلَانِي صَادِقْ وَ الْكَلَامْ الْأَنْطَانِي، دَا بَسْ الْكَلَامْ النُّقُولَهْ لِنَاسْ الدُّنْيَا.
JHN.8.27	وَ مَا فِهْمَوْا كَدَرْ هُو قَاعِدْ يِحَجِّي لَيْهُمْ بِاللهْ أَبُوهْ. 
JHN.8.28	وَ عِيسَى حَجَّى لَيْهُمْ وَ قَالْ: وَكِتْ تَرْفَعَوْا إِبْن الْإِنْسَانْ فَوْق، تَعَرْفُوا كَدَرْ أَنَا بَسْ هُو. وَ تَعَرْفُوا أَنَا مَا نِسَوِّي شَيْء وِحَيْدِي لَاكِنْ الْكَلَامْ الْأَبُوِي أَوْرَانِي، دَا بَسْ الْكَلَامْ النُّقُولَهْ لَيْكُو. 
JHN.8.29	وَ الرَّسَّلَانِي قَاعِدْ مَعَايِ. هُو مَا خَلَّانِي وِحَيْدِي أَشَانْ نِسَوِّي دَايْماً كُلَّ شَيْء الْهُو يَرْضَى بَيَّهْ.
JHN.8.30	وَ وَكِتْ عِيسَى قَاعِدْ يُقُولْ الْكَلَامْ دَا، نَاسْ كَتِيرِينْ آمَنَوْا بَيَّهْ.
JHN.8.31	وَ عِيسَى حَجَّى لِلْيَهُودْ الْآمَنَوْا بَيَّهْ وَ قَالْ: كَانْ تَقْعُدُوا ثَابْتِينْ فِي كَلَامِي، إِنْتُو تَبْقَوْا تَلَامِيذِي بِالصَّحِيحْ. 
JHN.8.32	وَ مِثِلْ دَا، تَعَرْفُوا الْحَقّ وَ الْحَقّ يِحَرِّرْكُو مِنْ الْعُبُودِيَّةْ.
JHN.8.33	وَ الْفَرِيسِيِّينْ رَدَّوْا لَيَّهْ وَ قَالَوْا: هَايْ! أَنِحْنَ مِنْ ذُرِّيَّةْ إِبْرَاهِيمْ وَ أَبَداً مَا فِي نَادُمْ عَبَّدَانَا. كِكَّيْف تُقُولْ نَبْقَوْا حُرِّينْ؟
JHN.8.34	وَ عِيسَى رَدَّ لَيْهُمْ وَ قَالْ: أَسْمَعَوْا، نُقُولْ لَيْكُو الْحَقّ، أَيِّ نَادُمْ الْقَاعِدْ يَذْنِبْ هُو بِقِي بِسَبَبَهْ عَبِدْ. 
JHN.8.35	وَ الْعَبِدْ مَا يَقْعُدْ دَايْماً فِي بَيْت سِيدَهْ. إِلَّا وِلَيْد سِيدْ الْبَيْت يَقْعُدْ دَايْماً. 
JHN.8.36	وَ كَانْ إِبْن اللهْ يِحَرِّرْكُو مِنْ الْعُبُودِيَّةْ تَبْقَوْا حُرِّينْ مَرَّةْ وَاحِدْ. 
JHN.8.37	عِرِفْت كَدَرْ إِنْتُو مِنْ ذُرِّيَّةْ إِبْرَاهِيمْ لَاكِنْ تِدَوْرُوا تَكْتُلُونِي أَشَانْ فِي قُلُوبْكُو مَا تِدَوْرُوا كَلَامِي. 
JHN.8.38	أَنَا نِحَجِّي لَيْكُو فِي الشَّيْء الشِّفْتَهْ وَكِتْ أَنَا قَاعِدْ مَعَ أَبُوِي وَ لَاكِنْ إِنْتُو قَاعِدِينْ تِسَوُّوا الشَّيْء الْأَبُوكُو أَوْرَاكُو بَيَّهْ.
JHN.8.39	وَ رَدَّوْا لَيَّهْ وَ قَالَوْا: إِبْرَاهِيمْ هُو أَبُونَا.
JHN.8.39	وَ عِيسَى قَالْ: كَانْ صَحِيحْ إِنْتُو عِيَالْ إِبْرَاهِيمْ، إِنْتُو تِسَوُّوا الشَّيْء الْإِبْرَاهِيمْ سَوَّاهْ. 
JHN.8.40	وَ لَاكِنْ إِنْتُو تِدَوْرُوا تَكْتُلُونِي وَ أَنَا جِيتْ لَيْكُو أَشَانْ نِأَوْرِيكُو الْحَقّ الْاللهْ أَنْطَانِي. دَا مَا الشَّيْء الْإِبْرَاهِيمْ سَوَّاهْ. 
JHN.8.41	إِنْتُو قَاعِدِينْ تِسَوُّوا الشَّيْء الْأَبُوكُو بِسَوِّيهْ.
JHN.8.41	وَ قَالَوْا: لَا. أَنِحْنَ مَا فُرُوخْ. عِنْدِنَا أَبُو وَاحِدْ بَسْ وَ هُو اللهْ.
JHN.8.42	عِيسَى قَالْ: كَانْ صَحِيحْ اللهْ أَبُوكُو، إِنْتُو تِحِبُّونِي أَشَانْ أَنَا جِيتْ مِنَّهْ لَيْكُو. أَنَا مَا جِيتْ بِنِيِّتِي أَنَا بَسْ لَاكِنْ اللهْ رَسَّلَانِي. 
JHN.8.43	مَالَا مَا فِهِمْتُوا كَلَامِي؟ إِنْتُو مَا فِهِمْتُوهْ أَشَانْ مَا تَحْمَلَوْا تَعْلِيمِي. 
JHN.8.44	أَبُوكُو هُو إِبْلِيسْ وَ إِنْتُو عِيَالَهْ وَ تِدَوْرُوا تِسَوُّوا الشَّيْء الْهُو بِدَوْرَهْ. هُو كَتَّالْ دِمَمْ مِنْ الْبِدَايَةْ وَ أَبَداً مَا دَوَّرْ الْحَقّ أَشَانْ فِي قَلْبَهْ الْحَقّ مَا فِيهْ. كَلَامْ الْكِدِبْ بِقِي لَيَّهْ لُغَّتَهْ أَشَانْ هُو كَدَّابْ وَ كُلَّ كَلَامْ الْكِدِبْ هُو أَبُوهْ. 
JHN.8.45	وَ أَنَا قَاعِدْ نِأَوْرِيكُو الْحَقّ وَ أَشَانْ دَا بَسْ إِنْتُو مَا تِصَدُّقُونِي. 
JHN.8.46	تُقُولُوا أَنَا مُذْنِبْ لَاكِنْ أَبَداً مَا تِثَبُّتُوا تُهْمِتْكُو. كَانْ أَنَا نُقُولْ لَيْكُو الْحَقّ، مَالْكُو مَا تِصَدُّقُونِي؟ 
JHN.8.47	كَانْ نَادُمْ مِنْ اللهْ، هُو يِدَوْر يَسْمَعْ كَلَامْ اللهْ. لَاكِنْ إِنْتُو مَا مِنْ اللهْ وَ أَشَانْ دَا، إِنْتُو مَا تَسْمَعَوْا كَلَامَهْ.
JHN.8.48	وَ الْيَهُودْ رَدَّوْا لَيَّهْ وَ قَالَوْا: كَلَامْنَا فَوْقَكْ صَحِيحْ! إِنْتَ مِنْ دَارْ السَّامِرَةْ وَ إِنْتَ مُشَوْطِنْ.
JHN.8.49	وَ عِيسَى رَدَّ لَيْهُمْ وَ قَالْ: لَا، أَنَا مَا مُشَوْطِنْ. أَنَا قَاعِدْ نِكَرِّمْ أَبُوِي وَ لَاكِنْ إِنْتُو قَاعِدِينْ تِعَيُّبُونِي. 
JHN.8.50	أَنَا مَا نِدَوْر شُكُرْ مِنْ النَّاسْ. الْيَنْطِينِي شُكُرْ قَاعِدْ وَ هُو الْيِحَاسِبْ. 
JHN.8.51	أَسْمَعَوْا، نُقُولْ لَيْكُو الْحَقّ، أَيِّ نَادُمْ الْيِتَابِعْ كَلَامِي عَدِيلْ كَيْ مَا يُمُوتْ أَبَداً.
JHN.8.52	وَ الْيَهُودْ رَدَّوْا لَيَّهْ وَ قَالَوْا: خَلَاصْ هَسَّعْ عِرِفْنَا إِنْتَ مُشَوْطِنْ. إِبْرَاهِيمْ وَ الْأَنْبِيَاءْ مَاتَوْا وَ لَاكِنْ إِنْتَ تُقُولْ أَيِّ نَادُمْ الْيِتَابِعْ كَلَامَكْ مَا يُمُوتْ أَبَداً. 
JHN.8.53	تُقُولْ إِنْتَ أَكْبَرْ مِنْ أَبُونَا إِبْرَاهِيمْ وَلَّا؟ هُو مَاتْ. وَ الْأَنْبِيَاءْ مَاتَوْا. تُقُولْ إِنْتَ يَاتُو؟
JHN.8.54	وَ عِيسَى رَدَّ لَيْهُمْ وَ قَالْ: كَانْ نِدَرِّجْ نَفْسِي، دَا مَا يَنْفَعْ. أَبُوِي هُو الْيِدَرِّجْنِي وَ إِنْتُو تُقُولُوا هُو اللهْ وَ تَعَبُدُوهْ. 
JHN.8.55	وَ لَاكِنْ إِنْتُو أَبَداً مَا عِرِفْتُوهْ. أَنَا نَعَرْفَهْ. كَانْ نُقُولْ أَنَا مَا نَعَرْفَهْ، أَنَا نَبْقَى كَدَّابْ مِثِلْكُو. وَ لَاكِنْ أَنَا نَعَرْفَهْ وَ نِتَابِعْ كَلَامَهْ. 
JHN.8.56	أَبُوكُو إِبْرَاهِيمْ فَرْحَانْ أَشَانْ عِرِفْ هُو يِشِيفْ جَيْتِي. وَ شَافَاهَا وَ فِرِحْ.
JHN.8.57	وَ الْيَهُودْ قَالَوْا لَيَّهْ: هَايْ! لِسَّاعْ مَا عِنْدَكْ خَمْسِينْ سَنَةْ وَ تُقُولْ شِفْت إِبْرَاهِيمْ؟
JHN.8.58	وَ عِيسَى قَالْ لَيْهُمْ: أَسْمَعَوْا، نُقُولْ لَيْكُو الْحَقّ، قُبَّالْ مَا يَلْدَوْا إِبْرَاهِيمْ، أَنَا هُو الْحَيّ.
JHN.8.59	وَ بَتَّانْ شَالَوْا حُجَارْ وَ دَوَّرَوْا يَرْجُمُوهْ وَ لَاكِنْ هُو أَلَّبَّدْ مِنْهُمْ وَ مَرَقْ مِنْ بَيْت اللهْ.
JHN.9.1	وَ يَوْم وَاحِدْ، عِيسَى قَاعِدْ يُرُوغْ وَ شَافْ نَادُمْ وَاحِدْ مَوْلُودْ كَيْ عَمْيَانْ. 
JHN.9.2	وَ تَلَامِيذَهْ سَأَلَوْه وَ قَالَوْا: سَيِّدْنَا، النَّادُمْ دَا وِلْدَوْه عَمْيَانْ بِسَبَبْ ذُنُوبْ يَاتُو؟ بِسَبَبْ ذُنُوبَهْ هُو وَلَّا ذُنُوبْ وَالْدَيْنَهْ؟
JHN.9.3	وَ عِيسَى رَدَّ لَيْهُمْ وَ قَالْ: هُو عَمْيَانْ مَا بِسَبَبْ ذُنُوبَهْ وَ لَا ذُنُوبْ وَالْدَيْنَهْ. هُو بِقِي مِثِلْ دَا أَشَانْ اللهْ يِوَصِّفْ قُدُرْتَهْ فِي الشَّيْء الْيَبْقَى لَيَّهْ. 
JHN.9.4	الرَّسَّلَانِي الْكَلَّفَانِي بِعَمَلْ. وَ وَكِتْ الْوَطَى لِسَّاعْ نَهَارْ، لَازِمْ نِسَوُّوا الْعَمَلْ دَا. اللَّيْل بَجِي وَ فِي اللَّيْل مَا فِي نَادُمْ يَقْدَرْ يَخْدِمْ. 
JHN.9.5	أَنَا نُورْ الْعَالَمْ وَ وَكِتْ أَنَا قَاعِدْ فِي الْعَالَمْ، أَنَا بَسْ الْيَنْطِيهْ نُورْ.
JHN.9.6	وَ وَكِتْ عِيسَى قَالْ الْكَلَامْ دَا، هُو بَزَّقْ فِي التُّرَابْ وَ عَجَّنْ طِينَةْ بِبُزَاقَهْ وَ شَالْهَا وَ مَسَّحَاهَا فِي عُيُونْ الْعَمْيَانْ. 
JHN.9.7	وَ قَالْ لَيَّهْ: أَمْشِي غَسِّلْ وِجْهَكْ فِي حَوْط هَنَا سِلْوَامْ.
JHN.9.7	وَ خَلَاصْ، الْعَمْيَانْ مَشَى وَ غَسَّلْ وِجْهَهْ وَ قَبَّلْ بِشِيفْ. وَ الْأُسُمْ سِلْوَامْ مَعَنَاتَهْ «مُرَسَّلْ».
JHN.9.8	وَ جِيرَانَهْ وَ النَّاسْ الشَّافَوْه وَكِتْ هُو لِسَّاعْ قَاعِدْ يَسْأَلْ صَدَقَةْ، أَسَّاءَلَوْا أَمْبَيْنَاتْهُمْ. وَ قَالَوْا: دَا مَا النَّادُمْ الْأَوَّلْ قَاعِدْ فِي الشَّارِعْ يَسْأَلْ الصَّدَقَةْ وَلَّا؟
JHN.9.9	وَ نَاسْ وَاحِدِينْ قَالَوْا: أَيْوَى، دَا هُو.
JHN.9.9	وَ نَاسْ آخَرِينْ قَالَوْا: لَا دَا مَا هُو. دَا نَادُمْ آخَرْ بِشَابِهَهْ بَسْ.
JHN.9.9	وَ النَّادُمْ ذَاتَهْ قَالْ: أَنَا بَسْ هُو.
JHN.9.10	وَ سَأَلَوْه وَ قَالَوْا: كَانْ صَحِيحْ إِنْتَ هُو كِكَّيْف عُيُونَكْ أَنْفَتَحَوْا؟
JHN.9.11	وَ رَدَّ لَيْهُمْ وَ قَالْ: النَّادُمْ الْأُسْمَهْ عِيسَى عَجَّنْ طِينَةْ وَ مَسَّحَاهَا فِي عُيُونِي وَ قَالْ لَيِّ «أَمْشِي فِي سِلْوَامْ وَ غَسِّلْ وِجْهَكْ». وَ مَشَيْت وَ غَسَّلْت وَ خَلَاصْ نِشِيفْ.
JHN.9.12	وَ سَأَلَوْه وَ قَالَوْا: وَ وَيْن النَّادُمْ دَا؟
JHN.9.12	وَ قَالْ لَيْهُمْ: دَا مَا نَعَرْفَهْ.
JHN.9.13	وَ وَدَّوْا النَّادُمْ الْأَوَّلْ عَمْيَانْ لِلْفَرِيسِيِينْ. 
JHN.9.14	وَ الْيَوْم الْعِيسَى عَجَّنْ فَوْقَهْ الطِّينَةْ وَ فَتَّحْ عُيُونْ الْعَمْيَانْ دَا يَوْم السَّبِتْ. 
JHN.9.15	أَشَانْ دَا، الْفَرِيسِيِّينْ كُلَ سَأَلَوْه وَ قَالَوْا عُيُونَكْ أَنْفَتَحَوْا كِكَّيْف؟
JHN.9.15	وَ رَدَّ لَيْهُمْ وَ قَالْ: هُو مَسَّحْ عُيُونِي بِالطِّينَةْ وَ أَنَا غَسَّلْت وِجْهِي وَ خَلَاصْ أَنَا شِفْت.
JHN.9.16	وَ فَرِيسِيِّينْ وَاحِدِينْ قَمَّوْا يُقُولُوا: النَّادُمْ السَّوَّى الشَّيْء دَا، هُو مَا مِنْ اللهْ أَشَانْ هُو مَا يِتَابِعْ شُرُوطْ هَنَا يَوْم السَّبِتْ.
JHN.9.16	وَ لَاكِنْ وَاحِدِينْ قَالَوْا: نَادُمْ كَانْ مُذْنِبْ، كِكَّيْف يَقْدَرْ يِسَوِّي عَجَايِبْ مِثِلْ دَا؟
JHN.9.16	وَ بِمِثِلْ دَا، الْفَرِيسِيِّينْ أَنْخَلَفَوْا.
JHN.9.17	وَ بَتَّانْ، سَأَلَوْا النَّادُمْ الْأَوَّلْ عَمْيَانْ وَ قَالَوْا: إِنْتَ كَيْ، النَّادُمْ الْهُو فَتَّحْ لَيْك عُيُونَكْ، إِنْتَ تُقُولْ فَوْقَهْ شُنُو؟
JHN.9.17	وَ النَّادُمْ رَدَّ لَيْهُمْ وَ قَالْ: هُو نَبِي.
JHN.9.18	وَ الْيَهُودْ أَبَوْا مَا صَدَّقَوْا كَدَرْ هُو أَوَّلْ عَمْيَانْ وَ هَسَّعْ بِشِيفْ لَحَدِّي نَادَوْا وَالْدَيْن النَّادُمْ الْعُيُونَهْ أَنْفَتَحَوْا. 
JHN.9.19	وَ سَأَلَوْا وَالْدَيْنَهْ وَ قَالَوْا: صَحِيحْ دَا وِلَيْدكُو وَ تُقُولُوا هُو مَوْلُودْ كَيْ عَمْيَانْ؟ وَ كَانْ دَا صَحِيحْ، كِكَّيْف هَسَّعْ بِشِيفْ؟
JHN.9.20	وَ وَالْدَيْنَهْ رَدَّوْا لَيْهُمْ وَ قَالَوْا: نَعَرْفُوا دَا وِلَيْدنَا وَ نَعَرْفُوا هُو مَوْلُودْ كَيْ عَمْيَانْ. 
JHN.9.21	لَاكِنْ كِكَّيْف هُو بِشِيفْ وَ يَاتُو الْفَتَّحْ لَيَّهْ عُيُونَهْ، دَا مَا نَعَرْفُوهْ. هُو رَاجِلْ عَاقِلْ. أَسْأَلَوْه وَ هُو يِحَجِّي بِنَفْسَهْ.
JHN.9.22	وَالْدَيْنَهْ حَجَّوْا بِمِثِلْ دَا أَشَانْ هُمَّنْ خَايْفِينْ مِنْ كُبَارَاتْ الْيَهُودْ. الْكُبَارَاتْ أَوَّلْ أَسْتَفَقَوْا أَمْبَيْنَاتْهُمْ لِيَطُرْدُوا مِنْ بَيْت الصَّلَاةْ أَيِّ نَادُمْ الْبُقُولْ عِيسَى هُو الْمَسِيحْ. 
JHN.9.23	وَ أَشَانْ دَا، وَالْدَيْنَهْ قَالَوْا «هُو رَاجِلْ عَاقِلْ. أَسْأَلَوْه هُو».
JHN.9.24	وَ مَرَّةْ تَانِيَةْ، نَادَوْا النَّادُمْ الْأَوَّلْ عَمْيَانْ. وَ قَالَوْا: أَحَلِفْ اللهْ بِالصَّحِيحْ. أَنِحْنَ نَعَرْفُوا كَدَرْ النَّادُمْ دَا مُذْنِبْ.
JHN.9.25	وَ رَدَّ لَيْهُمْ وَ قَالْ: كَانْ هُو مُذْنِبْ وَلَّا مَا مُذْنِبْ، دَا مَا نَعَرْفَهْ. شَيْء وَاحِدْ بَسْ نَعَرْفَهْ. أَوَّلْ أَنَا عَمْيَانْ وَ هَسَّعْ أَنَا قَاعِدْ نِشِيفْ.
JHN.9.26	وَ سَأَلَوْه وَ قَالَوْا: هُو سَوَّى لَيْك شُنُو؟ فَتَّحْ عُيُونَكْ كِكَّيْف؟
JHN.9.27	وَ رَدَّ لَيْهُمْ وَ قَالْ: أَوْرَيْتكُو قِبَيْل لَاكِنْ إِنْتُو مَا دَوَّرْتُوا تَسْمَعَوْا كَلَامِي. مَالَا تِدَوْرُوا نِأَوْرِيكُو مَرَّةْ تَانِيَةْ؟ إِنْتُو كُلَ تِدَوْرُوا تَبْقَوْا تَلَامِيذَهْ وَلَّا؟
JHN.9.28	وَ قَمَّوْا عَيَّرَوْه وَ قَالَوْا: إِنْتَ بَسْ تِلْمِيذَهْ. أَنِحْنَ تَلَامِيذْ هَنَا مُوسَى. 
JHN.9.29	نَعَرْفُوا اللهْ كَلَّمْ لِمُوسَى وَ لَاكِنْ النَّادُمْ دَا، مَا نَعَرْفُوا هُو مِنْ وَيْن.
JHN.9.30	وَ الرَّاجِلْ رَدَّ لَيْهُمْ وَ قَالْ: كَلَامْكُو عَجِيبْ! هُو فَتَّحْ لَيِّ عُيُونِي وَ لَاكِنْ إِنْتُو مَا تَعَرْفُوا مِنْ وَيْن هُو جَايِ. 
JHN.9.31	كُلِّنَا نَعَرْفُوا اللهْ مَا يَسْمَعْ دُعَاءْ هَنَا الْمُذْنِبِينْ. اللهْ يَسْمَعْ دُعَاءْ هَنَا النَّادُمْ الصَّالِحْ الْقَاعِدْ يِسَوِّي مُرَادْتَهْ. 
JHN.9.32	مِنْ بِدَايَةْ، الدُّنْيَا أَبَداً مَا سِمِعْنَا بِأَيِّ نَادُمْ الْفَتَّحْ عُيُونْ هَنَا نَادُمْ مَوْلُودْ كَيْ عَمْيَانْ. 
JHN.9.33	كَانْ النَّادُمْ دَا مَا مِنْ اللهْ، هُو أَبَداً مَا يَقْدَرْ يِسَوِّي شَيْء.
JHN.9.34	وَ رَدَّوْا لَيَّهْ وَ قَالَوْا: إِنْتَ وِلْدَوْك وَ رَبَّوْك فِي ذُنُوبْ. مَا تَقْدَرْ تِعَلِّمْنَا شَيْء.
JHN.9.34	وَ خَلَاصْ طَرَدَوْه.
JHN.9.35	وَ عِيسَى سِمِعْ النَّادُمْ الْأَوَّلْ عَمْيَانْ طَرَدَوْه وَ مَشَى لِقِيهْ. وَ قَالْ لَيَّهْ: إِنْتَ مُؤْمِنْ بِإِبِنْ الْإِنْسَانْ وَلَّا؟
JHN.9.36	وَ قَالْ: يَا السَّيِّدْ، هُو يَاتُو؟ أَوْرِينِي أَشَانْ نِآمِنْ بَيَّهْ.
JHN.9.37	وَ عِيسَى قَالْ لَيَّهْ: إِنْتَ شِفْتَهْ وَ هُو النَّادُمْ الْقَاعِدْ يِحَجِّي لَيْك.
JHN.9.38	وَ النَّادُمْ قَالْ: يَا رَبّ، أَنَا مُؤْمِنْ بَيْك.
JHN.9.38	وَ سَجَدْ لَيَّهْ.
JHN.9.39	وَ عِيسَى قَالْ: أَنَا جِيتْ فِي الدُّنْيَا أَشَانْ نِجِيبْ حِسَابْ وَ بَيَّهْ النَّاسْ الْعَمْيَانِينْ بِشِيفُوا وَ النَّاسْ الْبِشِيفُوا يَبْقَوْا عَمْيَانِينْ.
JHN.9.40	وَ وَاحِدِينْ مِنْ الْفَرِيسِيِّينْ قَاعِدِينْ مَعَايَهْ وَ سِمْعَوْا الْكَلَامْ دَا وَ قَالَوْا: تُقُولْ أَنِحْنَ عَمْيَانِينْ وَلَّا؟
JHN.9.41	وَ عِيسَى رَدَّ لَيْهُمْ وَ قَالْ: كَانْ صَحِيحْ إِنْتُو عَمْيَانِينْ إِنْتُو مَا خَاطِيِينْ. لَاكِنْ قُلْتُوا إِنْتُو تِشِيفُوا وَ أَشَانْ دَا الْخَطَأْ يَقْعُدْ فَوْقكُو.
JHN.10.1	أَسْمَعَوْا، نُقُولْ لَيْكُو الْحَقّ، كَانْ الْغَنَمْ قَاعِدِينْ فِي الزَّرِيبَةْ وَ نَادُمْ مَا يِدَوْر يَدْخُلْ بِالدَّرِبْ وَ لَاكِنْ نَطَّ فِي الزَّرِيبَةْ بِبَكَانْ آخَرْ، هُو دَا سَرَّاقْ وَ مُجْرِمْ. 
JHN.10.2	وَ النَّادُمْ الْيَدْخُلْ فِي الزَّرِيبَةْ بِالدَّرِبْ، هُو بَسْ رَاعِي الْغَنَمْ. 
JHN.10.3	وَ الْحَرَسْ يَفْتَحْ لَيَّهْ الدَّرِبْ طَوَّالِي وَ الْغَنَمْ يَعَرْفُوا حِسَّهْ. وَ الرَّاعِي يِنَادِي غَنَمْ هَنَايَهْ حَلَالَهْ. هُو يِنَادِي أَيِّ وَاحِدْ بِأُسْمَهْ وَ هُمَّنْ يَمُرْقُوا وَرَايَهْ. 
JHN.10.4	وَ وَكِتْ مَرَقْ كُلَّ الْغَنَمْ خَلَاصْ، هُو يِقَدِّمْ لَيْهُمْ. وَ الْغَنَمْ يَعَرْفُوا حِسَّهْ وَ أَشَانْ دَا يِتَابُعُوهْ. 
JHN.10.5	الْغَنَمْ أَبَداً مَا يِتَابُعُوا النَّادُمْ الْمَا بَعَرْفُوهْ. مَا بَعَرْفُوا حِسَّهْ وَ أَشَانْ دَا يَجْرُوا مِنَّهْ.
JHN.10.6	عِيسَى حَجَّى لَيْهُمْ بِالْمَثَلْ دَا وَ لَاكِنْ مَا فِهْمَوْا كَلَامَهْ. 
JHN.10.7	وَ أَشَانْ دَا، عِيسَى حَجَّى لَيْهُمْ بَتَّانْ وَ قَالْ: أَسْمَعَوْا، نُقُولْ لَيْكُو الْحَقّ، أَنَا دَرِبْ الْغَنَمْ. 
JHN.10.8	أَيِّ نَادُمْ الْجَاءْ قُبَّالِي وَ سَوَّى نَفْسَهْ الرَّاعِي الصَّحِيحْ، هُو سَرَّاقْ وَ مُجْرِمْ. وَ لَاكِنْ الْغَنَمْ مَا سِمْعَوْا حِسَّهْ. 
JHN.10.9	أَنَا الدَّرِبْ. أَيِّ نَادُمْ كَانْ يَدْخُلْ بَيِّ يَنْجَى وَ يَبْقَى مِثِلْ الْغَنَمَايْ التَّسْرَحْ وَ تَجِي وَ تَلْقَى قَشّ أَخَضَرْ. 
JHN.10.10	السَّرَّاقْ مَا يَجِي فِي أُسْط الْغَنَمْ إِلَّا أَشَانْ يَسْرِقهُمْ وَ يَدْبَحْهُمْ وَ يِهْلِكْهُمْ. وَ لَاكِنْ أَنَا جِيتْ أَشَانْ هُمَّنْ يَلْقَوْا الْحَيَاةْ وَ نَنْطِيهُمْ الْحَيَاةْ الْأَفْضَلْ.
JHN.10.11	أَنَا الرَّاعِي الْعَدِيلْ. الرَّاعِي الْعَدِيلْ هُو النَّادُمْ الْيَفْدَى غَنَمَهْ بِرُوحَهْ. 
JHN.10.12	الْخَدَّامْ الْيَسْرَحْ بِالْغَنَمْ أَشَانْ يَلْقَى قُرُسْ بَسْ، هُو مَا الرَّاعِي الصَّحِيحْ وَ الْغَنَمْ مَا حَقَّهْ حَلَالَهْ. وَ كَانْ يِشِيفْ الْمَرْفَعِينْ جَايِ، هُو يَجْرِي مِنَّهْ وَ يِخَلِّي الْغَنَمْ وِحَيْدهُمْ. وَ الْمَرْفَعِينْ يَخْطِفْ غَنَمَايْ مِنْ أُسُطْهُمْ وَ يِشَتِّتْهُمْ. 
JHN.10.13	وَ الْخَدَّامْ يِعَرِّدْ أَشَانْ مَا لَمَّايَهْ بِالْغَنَمْ وَ مَا يَخْدِمْ إِلَّا بِقُرُسْ. 
JHN.10.14	أَنَا الرَّاعِي الْعَدِيلْ. غَنَمِي نَعَرِفْهُمْ وَ هُمَّنْ كُلَ يَعَرْفُونِي. 
JHN.10.15	هُمَّنْ يَعَرْفُونِي مِثِلْ أَبُوِي يَعَرِفْنِي وَ أَنَا نَعَرِفْ أَبُوِي. وَ أَنَا نَفْدَى الْغَنَمْ بِرُوحِي. 
JHN.10.16	عِنْدِي غَنَمْ آخَرِينْ مَا مِنْ الزَّرِيبَةْ دِي. وَ وَاجِبْ نِوَدِّيهُمْ كُلَ. هُمَّنْ يَسْمَعَوْا حِسِّي وَ كُلَّ الْغَنَمْ يَبْقَوْا هِدْبَةْ وَاحِدَةْ مَعَ رَاعِي وَاحِدْ.
JHN.10.17	أَبُوِي يِحِبِّنِي أَشَانْ نِخَلِّي رُوحِي لِنِشِيلْهَا بَعَدَيْن وَ نَبْعَثْ. 
JHN.10.18	مَا فِي نَادُمْ يَقْدَرْ يَكْتُلْنِي وَ لَاكِنْ أَنَا شِلْت نِيَّةْ أَشَانْ نُمُوتْ. عِنْدِي قُدْرَةْ أَشَانْ نِخَلِّي رُوحِي وَ عِنْدِي قُدْرَةْ أَشَانْ نَحْيَا بَتَّانْ. وَ دَا بَسْ الشَّيْء الْأَبُوِي أَمَرَانِي بَيَّهْ.
JHN.10.19	وَ الْيَهُودْ سِمْعَوْا كَلَامَهْ وَ بَتَّانْ أَنْخَلَفَوْا. 
JHN.10.20	كَتِيرِينْ مِنْهُمْ قَاعِدِينْ بُقُولُوا: هُو مُوشَوْطِنْ. عَقْلَهْ لَفَّ مَرَّةْ وَاحِدْ. مَالْكُو تَسْمَعَوْا كَلَامَهْ؟
JHN.10.21	وَ وَاحِدِينْ بُقُولُوا: كَلَامَهْ مَا كَلَامْ هَنَا نَادُمْ الْعِنْدَهْ شَيطَانْ. هَلْ شَيْطَانْ يَقْدَرْ يِفَتِّحْ عُيُونْ هَنَا نَادُمْ عَمْيَانْ وَلَّا؟
JHN.10.22	وَ فِي الشِّتَاءْ، عَيَّدَوْا عِيدْ هَنَا التَّقْدِيسْ فِي مَدِينَةْ الْقُدُسْ. 
JHN.10.23	وَ عِيسَى قَاعِدْ يُرُوغْ فِي حَوْش هَنَا بَيْت اللهْ فِي بَكَانْ أُسْمَهْ رَكُوبَةْ سُلَيْمَانْ. 
JHN.10.24	وَ الْيَهُودْ لَمَّوْا كَتِيرِينْ جَنْبَهْ. وَ سَأَلَوْه وَ قَالَوْا: تِعَلِّقْ قُلُوبْنَا لَحَدِّي مَتَى؟ كَانْ صَحِيحْ إِنْتَ الْمَسِيحْ، خَلَاصْ أَوْرِينَا بِكَلَامْ وَاضِحْ.
JHN.10.25	عِيسَى رَدَّ لَيْهُمْ وَ قَالْ: أَوَّلْ أَوْرَيتْكُو وَ إِنْتُو مَا آمَنْتُوا. الْعَجَايِبْ النِّسَوِّيهُمْ بِأُسُمْ أَبُوِي يَشْهَدَوْا لَيِّ. 
JHN.10.26	لَاكِنْ إِنْتُو مَا آمَنْتُوا بَيِّ أَشَانْ إِنْتُو مَا غَنَمِي. 
JHN.10.27	غَنَمِي يَسْمَعَوْا حِسِّي وَ أَنَا نَعَرِفْهُمْ وَ هُمَّنْ يِتَابُعُونِي. 
JHN.10.28	نَنْطِيهُمْ الْحَيَاةْ الْأَبَدِيَّةْ وَ أَبَداً مَا يِوَدُّرُوا. مَا نِخَلِّي نَادُمْ يَخْطِفْهُمْ مِنْ إِيدَيْنِي. 
JHN.10.29	أَبُوِي أَنْطَاهُمْ لَيِّ وَ هُو الْأَكْبَرْ. وَ مِنْ إِيدَيْن أَبُوِي، مَا فِي نَادُمْ يَقْدَرْ يَخْطِفْ شَيْء. 
JHN.10.30	أَنَا وَ أَبُوِي وَاحِدْ.
JHN.10.31	وَ الْيَهُودْ شَالَوْا بَتَّانْ حُجَارْ وَ دَوَّرَوْا يَرْجُمُوهْ. 
JHN.10.32	وَ عِيسَى حَجَّى لَيْهُمْ وَ قَالْ: أَنَا سَوَّيْت قِدَّامْكُو حَسَنَاتْ كَتِيرِينْ جَايِّينْ مِنْ أَبُوِي. وَيْن هِي الْحَسَنَةْ الْبِسَبَبْهَا تِدَوْرُوا تَرْجُمُونِي؟
JHN.10.33	وَ الْيَهُودْ رَدَّوْا لَيَّهْ وَ قَالَوْا: مَا نِدَوْرُوا نَرْجَمُوكْ بِسَبَبْ حَسَنَةْ. نَرْجَمُوكْ أَشَانْ إِنْتَ مُشْرِكْ. إِنْتَ إِنْسَانِي بَسْ وَ سَوَّيْت نَفْسَكْ اللهْ.
JHN.10.34	عِيسَى قَالْ: أَكِيدْ، تَعَرْفُوا الْكَلَامْ الْمَكْتُوبْ فِي كِتَابْكُو ﴿أَنَا قُلْت لَيْكُو إِنْتُو إِلٰهَاتْ﴾. 
JHN.10.35	وَ كِتَابْ اللهْ دَايْماً صَحِيحْ. اللهْ قَالْ «إِنْتُو إِلٰهَاتْ» لِلنَّاسْ الْكَلَامْ اللهْ جَاءْ لَيْهُمْ. 
JHN.10.36	وَ أَنَا بَسْ النَّادُمْ الْاللهْ قَدَّسَهْ وَ رَسَّلَهْ فِي الدُّنْيَا. وَ بِمِثِلْ دَا، مَالَا تُقُولُوا أَنَا مُشْرِكْ كَانْ قُلْت لَيْكُو أَنَا إِبْن اللهْ؟ 
JHN.10.37	كَانْ أَنَا مَا نِسَوِّي عَمَلْ هَنَا اللهْ، خَلَاصْ مَا وَاجِبْ تِآمُنُوا بَيِّ. 
JHN.10.38	كَانْ مَا تِدَوْرُوا تِصَدُّقُوا بِكَلَامِي كُلَ، لَاكِنْ شُفْتُوا أَنَا قَاعِدْ نِسَوِّي عَمَلْ اللهْ، وَاجِبْ تِصَدُّقُوا بِالْعَمَلْ. بِمِثِلْ دَا، تَعَرْفُوا وَ تَفْهَمَوْا كَدَرْ أَنَا قَاعِدْ مَعَ أَبُوِي اللهْ وَ أَبُوِي قَاعِدْ مَعَايِ. 
JHN.10.39	وَ بَتَّانْ دَوَّرَوْا يَكُرْبُوهْ وَ لَاكِنْ هُو أَنْبَلَصْ مِنْهُمْ.
JHN.10.40	وَ عِيسَى قَبَّلْ فِي النُّصّ الْغَادِي لِبَحَرْ الْأُرْدُنْ وَ جَاءْ فِي الْبَكَانْ الْيَحْيَى أَوَّلْ غَطَّسْ فَوْقَهْ النَّاسْ. وَ قَعَدْ هِنَاكْ. 
JHN.10.41	وَ نَاسْ كَتِيرِينْ جَوْا لَيَّهْ وَ حَجَّوْا أَمْبَيْنَاتْهُمْ وَ قَالَوْا: يَحْيَى مَا سَوَّى أَيِّ عَجَبْ وَ لَاكِنْ كُلَّ شَيْء الْيَحْيَى قَالَهْ فِي النَّادُمْ دَا صَحِيحْ.
JHN.10.42	وَ فِي الْبَكَانْ دَا، نَاسْ كَتِيرِينْ آمَنَوْا بَيَّهْ.
JHN.11.1	وَ فِيَهْ نَادُمْ وَاحِدْ مَرْضَانْ. أُسْمَهْ لَعَازَرْ وَ هُو سَاكِنْ فِي حِلَّةْ بَيْت عَنْيَا وَ دِي حِلَّةْ هَنَا مَرِيَمْ وَ أَخُتْهَا مَرْثَةْ. 
JHN.11.2	وَ مَرِيَمْ دِي، هِي الْمَرَةْ الْمَسَحَتْ الرَّبّ عِيسَى بِعِطِرْ وَ قَشَّتْ رِجِلَيْنَهْ بِشَعَرْهَا. وَ أَخُوهَا لَعَازَرْ مَرْضَانْ. 
JHN.11.3	أَشَانْ دَا، الْأَخْوَاتْ رَسَّلَوْا لِعِيسَى وَ قَالَوْا: يَا سَيِّدْنَا، النَّادُمْ التِّرِيدَهْ مَرْضَانْ.
JHN.11.4	وَ عِيسَى سِمِعْ الْكَلَامْ دَا وَ قَالْ: الْمَرَضْ دَا مَا يِكَمِّلْ بِالْمَوْت لَاكِنْ بِسَبَبَهْ النَّاسْ يِمَجُّدُوا اللهْ. وَ بِسَبَبْ الشَّيْء الْيُكُونْ، يِمَجُّدُوا إِبْن اللهْ.
JHN.11.5	وَ مَرْثَةْ وَ أَخُتْهَا مَرِيَمْ وَ أَخُوهُمْ لَعَازَرْ رُفْقَانْ هَنَا عِيسَى وَ هُو يِحِبُّهُمْ.
JHN.11.6	وَ مِنْ عِيسَى سِمِعْ خَبَرْ هَنَا مَرَضْ لَعَازَرْ، هُو قَعَدْ بَتَّانْ يَوْمَيْن فِي الْبَكَانْ الْهُو قَاعِدْ فَوْقَهْ. 
JHN.11.7	وَ بَعَدْ الْيَوْمَيْن دَوْل، هُو حَجَّى لِتَلَامِيذَهْ وَ قَالْ: نَمْشُوا نِقَبُّلُوا فِي دَارْ الْيَهُودِيَّةْ.
JHN.11.8	وَ تَلَامِيذَهْ رَدَّوْا لَيَّهْ وَ قَالَوْا: سَيِّدْنَا، قِبَيْل الْيَهُودْ دَوَّرَوْا يَرْجُمُوْك. وَ بَتَّانْ تِدَوْر تِقَبِّلْ فِي بَكَانْهُمْ وَلَّا؟
JHN.11.9	وَ عِيسَى قَالْ لَيْهُمْ: النَّهَارْ مَا عِنْدَهْ أَتْنَا عَشَرْ سَاعَةْ وَلَّا؟ كَانْ نَادُمْ رَايِغْ فِي النَّهَارْ، هُو مَا يَقَعْ أَشَانْ ضَيْء هَنَا الدُّنْيَا قَاعِدْ وَ هُو يِشِيفْ بَيَّهْ. 
JHN.11.10	وَ لَاكِنْ كَانْ نَادُمْ رَايِغْ فِي اللَّيْل هُو يَقَعْ أَشَانْ مَا عِنْدَهْ ضَيْء.
JHN.11.11	وَ هُو رَدَّ لَيْهُمْ بِالْكَلَامْ دَا وَ بَتَّانْ حَجَّى لَيْهُمْ وَ قَالْ: رَفِيقْنَا لَعَازَرْ نَامْ خَلَاصْ لَاكِنْ نَمْشِي لَيَّهْ نِقَوِّمَهْ.
JHN.11.12	وَ تَلَامِيذَهْ قَالَوْا: سَيِّدْنَا، كَانْ هُو نَايِمْ، دَا سَمَحْ. هُو يَلْقَى الْعَافَيْ.
JHN.11.13	وَ فِي فِكِرْ التَّلَامِيذْ، عِيسَى حَجَّى لَيْهُمْ بِالنَّوْم بَسْ لَاكِنْ عِيسَى حَجَّى بِالْمَوْت. 
JHN.11.14	وَ خَلَاصْ عِيسَى أَوْرَاهُمْ بِكَلَامْ وَاضِحْ وَ قَالْ: لَعَازَرْ مَاتْ. 
JHN.11.15	وَ أَنَا فَرْحَانْ كَدَرْ يَوْم الْمَوْت أَنَا مَا حَاضِرْ أَشَانْ بِمِثِلْ دَا تِآمُنُوا بَيِّ. خَلَاصْ نَمْشُوا لَيَّهْ.
JHN.11.16	وَ تُومَا الْبِنَادُوهْ شِقَّ التَّوْم حَجَّى لِلتَّلَامِيذْ وَ قَالْ: خَلَاصْ، نَمْشُوا مَعَايَهْ وَ نُمُوتُوا مَعَايَهْ.
JHN.11.17	وَكِتْ عِيسَى وِصِلْ فِي حِلَّةْ بَيْت عَنْيَا، أَوْرَوْه لَعَازَرْ قَاعِدْ فِي الْقَبُرْ مِنْ أَرْبَعَةْ يَوْم. 
JHN.11.18	وَ الْحِلَّةْ قَاعِدَةْ مِثِلْ تَلَاتَةْ كِيلَوْمِتِرْ بَسْ مِنْ مَدِينَةْ الْقُدُسْ. 
JHN.11.19	وَ يَهُودْ كَتِيرِينْ جَوْا مِنْ الْمَدِينَةْ لِيِكَلُّقُوا لِمَرْثَةْ وَ مَرِيَمْ فِي أَخُوهُمْ. 
JHN.11.20	وَ وَكِتْ مَرْثَةْ سِمْعَتْ عِيسَى جَايِ، هِي قَمَّتْ وَ مَرَقَتْ أَشَانْ تِلَاقِيهْ. وَ مَرِيَمْ قَعَدَتْ فِي الْبَيْت. 
JHN.11.21	وَ مَرْثَةْ قَالَتْ لَيَّهْ: سَيِّدْنَا، كَانْ أَوَّلْ إِنْتَ حَاضِرْ، أَخُوِي مَا يُمُوتْ. 
JHN.11.22	وَ لَاكِنْ هَسَّعْ كُلَ نَعَرِفْ كَدَرْ أَيِّ شَيْء التَّسْأَلَهْ، اللهْ يَنْطِيكْ.
JHN.11.23	وَ عِيسَى قَالْ لَيْهَا: أَخُوكِ يُقُومْ.
JHN.11.24	وَ مَرْثَةْ قَالَتْ لَيَّهْ: نَعَرِفْ كَدَرْ هُو يَبْعَثْ مَعَ الْمَيْتِينْ فِي الْقِيَامَةْ التَّبْقَى فِي يَوْم الْأَخِيرْ.
JHN.11.25	وَ عِيسَى قَالْ لَيْهَا: أَنَا الْقِيَامَةْ وَ الْحَيَاةْ. أَيِّ نَادُمْ مُؤْمِنْ بَيِّ كَانْ يُمُوتْ كُلَ، هُو يَحْيَا. 
JHN.11.26	وَ أَيِّ نَادُمْ عَايِشْ مُؤْمِنْ بَيِّ، أَبَداً مَا يُمُوتْ. كَلَامِي دَا إِنْتِ مُؤْمِنَةْ بَيَّهْ وَلَّا؟
JHN.11.27	وَ هِي قَالَتْ لَيَّهْ: أَيْوَى، سَيِّدْنَا، أَنَا مُؤْمِنَةْ بَيْك. إِنْتَ الْمَسِيحْ إِبْن اللهْ. إِنْتَ هُو اللَّابُدَّ يَجِي فِي الدُّنْيَا.
JHN.11.28	وَ هِي قَالَتْ: الْكَلَامْ دَا وَ قَمَّتْ مَشَتْ لِأَخُتْهَا مَرِيَمْ وَ حَجَّتْ لَيْهَا بِحِسّ تِحِتْ. وَ قَالَتْ لَيْهَا: الْمُعَلِّمْ جَاءْ وَ بِنَادِيكِ.
JHN.11.29	وَكِتْ مَرِيَمْ سِمْعَتْ كَلَامْهَا، هِي قَمَّتْ عَجَلَةْ كَيْ وَ مَشَتْ لَيَّهْ. 
JHN.11.30	وَ عِيسَى لِسَّاعْ مَا دَخَلْ فِي الْحِلَّةْ وَ قَاعِدْ فِي الْبَكَانْ الْمَرْثَةْ لَاقَتَهْ فَوْقَهْ. 
JHN.11.31	وَ وَكِتْ الْيَهُودْ الْقَاعِدِينْ فِي الْمَيْتَمْ مَعَاهَا شَافَوْهَا قَمَّتْ مَرَقَتْ عَجَلَةْ، هُمَّنْ تَابَعَوْهَا. فِي فِكِرْهُمْ، هِي تِدَوْر تَمْشِي لِلْقَبُرْ أَشَانْ تَبْكِي هِنَاكْ. 
JHN.11.32	وَ مَرِيَمْ جَاتْ فِي الْبَكَانْ الْعِيسَى قَاعِدْ فَوْقَهْ وَ وَكِتْ شَافَتَهْ، هِي وَقَعَتْ قِدَّامَهْ وَ قَالَتْ: سَيِّدْنَا، كَانْ أَوَّلْ إِنْتَ حَاضِرْ، أَخُوِي مَا يُمُوتْ.
JHN.11.33	وَ وَكِتْ عِيسَى شَافْ دُمُوعْهَا وَ دُمُوعْ الْيَهُودْ وَرَاهَا، هُو زِعِلْ فِي قَلْبَهْ وَ بَرْجَلْ. 
JHN.11.34	وَ سَأَلَاهُمْ وَ قَالْ: وَيْن الْبَكَانْ الدَّفَنْتُوهْ فَوْقَهْ؟
JHN.11.34	وَ رَدَّوْا لَيَّهْ وَ قَالَوْا: تَعَالْ سَيِّدْنَا، شِيفْ.
JHN.11.35	وَ عِيسَى بَكَى. 
JHN.11.36	وَ أَشَانْ دَا، الْيَهُودْ الْجَوْا فِي الْمَيْتَمْ قَالَوْا: شِيفُوهْ. هُو بِرِيدَهْ لِلَعَازَرْ بِلْحَيْن.
JHN.11.37	لَاكِنْ نَاسْ وَاحِدِينْ قَالَوْا: هَايْ! دَا بَسْ النَّادُمْ الْفَتَّحْ عُيُونْ الْعَمْيَانْ. كِكَّيْف مَا قِدِرْ يِنَجِّي النَّادُمْ دَا مِنْ الْمَوْت؟
JHN.11.38	وَ عِيسَى زِعِلْ فِي قَلْبَهْ بَتَّانْ وَ جَاءْ لِلْقَبُرْ. وَ الْقَبُرْ هُو كَرْكُورْ وَ سِدَادْتَهْ حَجَرْ كَبِيرْ. 
JHN.11.39	وَ عِيسَى قَالْ: لِزُّوا الْحَجَرْ مِنْ خَشُمْ الْقَبُرْ.
JHN.11.39	لَاكِنْ مَرْثَةْ أَخْت الْمَرْحُومْ قَالَتْ: سَيِّدْنَا، هُو مَيِّتْ مِنْ أَرْبَعَةْ يَوْم وَ أَكِيدْ الْجَنَازَةْ عَفَّنَتْ.
JHN.11.40	وَ عِيسَى قَالْ لَيْهَا: أَنَا مَا أَوْرَيْتكِ وَلَّا؟ كَانْ تِآمِنِي، تِشِيفِي قُدْرَةْ اللهْ الْمَجِيدَةْ.
JHN.11.41	وَ لَزَّوْا الْحَجَرْ. وَ عِيسَى رَفَعْ رَاسَهْ وَ قَالْ: أَبُوِي، نَشْكُرَكْ أَشَانْ إِنْتَ سِمِعْت حِسِّي. 
JHN.11.42	أَنَا عِرِفْت إِنْتَ دَايْماً تَسْمَعْ حِسِّي وَ لَاكِنْ قُلْت الْكَلَامْ دَا لِفَايْدَةْ النَّاسْ الْحَاضِرِينْ أَشَانْ يِآمُنُوا إِنْتَ رَسَّلْتِنِي.
JHN.11.43	وَ وَكِتْ هُو قَالْ الْكَلَامْ دَا خَلَاصْ، هُو حَجَّى بِحِسّ فَوْق وَ قَالْ: يَا لَعَازَرْ، أَمْرُقْ!
JHN.11.44	وَ الْمَيِّتْ مَرَقْ. إِيدَيْنَهْ وَ رِجِلَيْنَهْ مَلْفُوفِينْ بِالْقَبَقْ الْكَفَنَوْه بَيَّهْ وَ مِنْدِيلْ مَرْبُوطْ فِي وِجْهَهْ. وَ عِيسَى أَمَرَاهُمْ لِلنَّاسْ وَ قَالْ: فَرْتُقُوهْ مِنْ الْكَفَنْ وَ خَلَّوْه يَمْشِي.
JHN.11.45	وَ بِمِثِلْ دَا، نَاسْ كَتِيرِينْ مِنْ الْيَهُودْ الْجَوْا يِكَلُّقُوا لِمَرِيَمْ شَافَوْا الْعَجَبْ الْعِيسَى سَوَّاهْ وَ آمَنَوْا بَيَّهْ.
JHN.11.46	وَ لَاكِنْ وَاحِدِينْ مِنْهُمْ مَشَوْا لِلْفَرِيسِيِينْ وَ أَوْرَوْهُمْ بِالشَّيْء الْعِيسَى سَوَّاهْ. 
JHN.11.47	وَ أَشَانْ دَا، كُبَارَاتْ رُجَالْ الدِّينْ وَ الْفَرِيسِيِّينْ نَادَوْا نَاسْ هَنَا الْمَجْلِسْ الْكبَيِرْ يِلِمُّوا. وَ أَسَّاءَلَوْا أَمْبَيْنَاتْهُمْ قَالَوْا: نِسَوُّوا شُنُو؟ النَّادُمْ دَا قَاعِدْ يِسَوِّي عَجَايِبْ كَتِيرِينْ. 
JHN.11.48	كَانْ مَا نَدْحَرَوْه مِنْ الشَّيْء الْيِسَوِّيهْ، كُلَّ النَّاسْ يِآمُنُوا بَيَّهْ وَ الرَّوْمَانِيِينْ يَجُوا وَ يِدَمُّرُوا بَيْتْنَا الْمُقَدَّسْ وَ يِشَتُّتُوا شَعَبْنَا.
JHN.11.49	وَ نَادُمْ وَاحِدْ مِنْهُمْ أُسْمَهْ قَيَافَا وَ فِي السَّنَةْ دِي هُو كَبِيرْ رُجَالْ الدِّينْ. وَ هُو حَجَّى لَيْهُمْ وَ قَالْ: إِنْتُو مَا تَعَرْفُوا شَيْء. 
JHN.11.50	مَا فِهِمْتُوا كَدَرْ أَخَيْر لَيْكُو كَانْ نَادُمْ وَاحِدْ يُمُوتْ لِفَايْدَةْ الشَّعَبْ وَ مِثِلْ دَا، كُلَّ الشَّعَبْ مَا يِوَدِّرْ.
JHN.11.51	وَ كَلَامَهْ دَا مَا جَاءْ مِنْ نَفْسَهْ وِحَيْدَهْ بَسْ. هُو كَبِيرْ رُجَالْ الدِّينْ فِي السَّنَةْ دِي وَ أَشَانْ دَا، بِإِذِنْ اللهْ، هُو قَالْ عِيسَى يُمُوتْ لِفَايْدَةْ الشَّعَبْ. 
JHN.11.52	وَ دَا مَا لِفَايْدَةْ الشَّعَبْ الْيَهُودِي وِحَيْدْهُمْ. دَا يَبْقَى لِفَايْدَةْ كُلَّ عِيَالْ اللهْ الْمُشَتِّتِينْ لِيِلِمُّهُمْ فِي أُمَّةْ وَاحِدَةْ.
JHN.11.53	وَ مِنْ الْيَوْم دَا، بَدَوْا يِشَاوُرُوا أَمْبَيْنَاتْهُمْ أَشَانْ يَكْتُلُوا عِيسَى. 
JHN.11.54	أَشَانْ دَا، هُو وَقَّفْ رُوَاغِتَهْ فِي أُسْط الْيَهُودْ. وَ قَمَّ مِنْ هِنَاكْ وَ مَشَى حِلَّةْ وَاحِدَةْ جَنْب الصَّحَرَاءْ الْأُسُمْهَا أَفْرَايِمْ وَ قَعَدْ هِنَاكْ مَعَ تَلَامِيذَهْ.
JHN.11.55	وَ عِيدْ الْفِصْحَةْ قَرَّبْ وَ هُو عِيدْ كَبِيرْ هَنَا الْيَهُودْ. وَ نَاسْ كَتِيرِينْ قَمَّوْا مِنْ حِلَّالْهُمْ وَ مَشَوْا فِي مَدِينَةْ الْقُدُسْ أَشَانْ يِطَهُّرُوا نُفُوسْهُمْ قُبَّالْ الْعِيدْ. 
JHN.11.56	وَ النَّاسْ دَوَّرَوْا يِشِيفُوا عِيسَى. وَ فِي حَوْش هَنَا بَيْت اللهْ قَاعِدِينْ يَسَّاءَلَوْا أَمْبَيْنَاتْهُمْ وَ يُقُولُوا: فِكِرْكُو شُنُو؟ هُو يَجِي هِنِي فِي الْعِيدْ وَلَّا؟
JHN.11.57	وَ كُبَارَاتْ رُجَالْ الدِّينْ وَ الْفَرِيسِيِّينْ أَمَرَوْهُمْ لِلنَّاسْ وَ قَالَوْا لَيْهُمْ كَانْ نَادُمْ يَعَرِفْ الْبَكَانْ الْعِيسَى قَاعِدْ فَوْقَهْ، وَاجِبْ يَجِي يِأَوْرِيهُمْ أَشَانْ يَكُرْبُوهْ.
JHN.12.1	وَ سِتَّةْ يَوْم قُبَّالْ عِيدْ الْفِصْحَةْ، عِيسَى جَاءْ فِي حِلَّةْ بَيْت عَنْيَا. وَ دَا الْبَكَانْ اللَّعَازَرْ سَاكِنْ فَوْقَهْ وَ هُو النَّادُمْ الْمَاتْ وَ عِيسَى قَوَّمَهْ. 
JHN.12.2	وَ حَصَّلَوْا لِعِيسَى عَشَاءْ. وَ لَعَازَرْ وَاحِدْ مِنْ النَّاسْ الْيَاكُلُوا مَعَايَهْ وَ مَرْثَةْ فَضَّلَتْهُمْ. 
JHN.12.3	وَ مَرِيَمْ جَاتْ وَ جَابَتْ نُصّ لِيتِرْ هَنَا عِطِرْ غَالِي بِلْحَيْن وَ صَبَّتَهْ فِي رِجِلَيْن هَنَا عِيسَى وَ قَشَّتْ رِجِلَيْنَهْ بِشَعَرْهَا. وَ رِيحَةْ الْعِطِرْ سَدَّتْ الْبَيْت مَرَّةْ وَاحِدْ. 
JHN.12.4	وَ لَاكِنْ تِلْمِيذْ وَاحِدْ قَمَّ حَجَّى وَ هُو يَهُوذَا الْإِسْخَرِيَوْطِي الْبَعَدْ أَيَّامْ شِيَّةْ يُخُونْ عِيسَى. وَ هُو قَالْ: 
JHN.12.5	مَالَا مَا بَاعَوْه لِلْعِطِرْ دَا؟ أَكُونْ يَلْقَوْا مِنَّهْ تُلْتُمِيَةْ دِينَارْ
JHN.12.6	وَ يَهُوذَا مَا قَالْ الْكَلَامْ دَا أَشَانْ هُو حَنُونْ لِلْمَسَاكِينْ لَاكِنْ أَشَانْ هُو سَرَّاقْ. هُو مَسْؤُولْ فِي صَنْدُوقْ هَنَا قُرُسْهُمْ وَ قَاعِدْ بِشِيلْ مِنْ الْقُرُسْ. 
JHN.12.7	وَ عِيسَى قَالْ: مَا تَهْرِجْهَا. فِي الْيَوْم الْيَدْفَنُونِي، خَلِّي تِفَكِّرْ فَوْق الشَّيْء الْهِي سَوَّتَهْ. 
JHN.12.8	الْمَسَاكِينْ قَاعِدِينْ مَعَاكُو دَايْماً وَ لَاكِنْ أَنَا كَمَانْ مَا نَقْعُدْ مَعَاكُو دَايْماً.
JHN.12.9	وَ الْيَهُودْ الْفِي مَدِينَةْ الْقُدُسْ سِمْعَوْا عِيسَى قَاعِدْ فِي حِلَّةْ بَيْت عَنْيَا وَ نَاسْ كَتِيرِينْ مَرَقَوْا لَيَّهْ. مَا مَشَوْا يِشِيفُوا عِيسَى بَسْ لَاكِنْ دَوَّرَوْا يِشِيفُوا لَعَازَرْ كُلَ أَشَانْ هُو النَّادُمْ عِيسَى قَوَّمَهْ مِنْ الْمَوْت. 
JHN.12.10	وَ أَشَانْ دَا، كُبَارَاتْ رُجَالْ الدِّينْ شَالَوْا نِيَّةْ أَشَانْ يَكْتُلُوا لَعَازَرْ كُلَ. 
JHN.12.11	بِسَبَبْ لَعَازَرْ، يَهُودْ كَتِيرِينْ قَاعِدِينْ يُكُسُّوا مِنْهُمْ وَ يِآمُنُوا بِعِيسَى.
JHN.12.12	وَ نَاسْ كَتِيرِينْ جَوْا فِي مَدِينَةْ الْقُدُسْ أَشَانْ يِعَيُّدُوا. وَ هُمَّنْ سِمْعَوْا خَبَرْ عِيسَى يِدَوْر يَجِي فِي الْمَدِينَةْ. 
JHN.12.13	وَ قَطَعَوْا زَعَفْ مِنْ النَّخَلْ وَ مَشَوْا بَيَّهْ أَشَانْ يِلَاقُوهْ. وَ عَوَّوْا وَ قَالَوْا: اللهْ يَنْصُرَهْ! مَبْرُوكْ لِلنَّادُمْ الْجَايِ بِأُسُمْ اللهْ. مَبْرُوكْ لِمَلِكْ هَنَا إِسْرَائِيلْ.
JHN.12.14	وَ عِيسَى شَالْ حُمَارْ وَ رِكِبْ فَوْقَهْ. وَ دَا بِقِي مِثِلْ أَوَّلْ مَكْتُوبْ فِي الْكِتَابْ 
JHN.12.15	﴿يَا مَدِينَةْ الْقُدُسْ الْقَاعِدَةْ فِي جَبَلْ صَهْيُونْ، مَا تَخَافِي. شِيفِي دَا سَيِّدْكِ الْمَلِكْ جَايِ لَيْكِ رَاكِبْ فِي حُمَارْ﴾. 
JHN.12.16	وَ تَلَامِيذَهْ أَوَّلْ مَا فِهْمَوْا الشَّيْء الْبِقِي دَا. وَ لَاكِنْ وَكِتْ اللهْ رَفَعْ عِيسَى فِي مَجْدَهْ، هُمَّنْ فَكَّرَوْا وَ عِرِفَوْا كَدَرْ النَّاسْ سَوَّوْا لَيَّهْ الشَّيْء الْمَكْتُوبْ فِي الْكِتَابْ.
JHN.12.17	وَ النَّاسْ الْقَاعِدِينْ مَعَ عِيسَى يَوْم هُو نَادَى لَعَازَرْ مِنْ الْقَبُرْ وَ قَوَّمَهْ، حَجَّوْا لِلنَّاسْ الْآخَرِينْ وَ شَهَدَوْا لَيَّهْ. 
JHN.12.18	وَ النَّاسْ الْجَوْا فِي مَدِينَةْ الْقُدُسْ سِمْعَوْا خَبَرْ هَنَا الْعَجَبْ وَ قَمَّوْا مَشَوْا لَاقَوْه. 
JHN.12.19	وَ الْفَرِيسِيِّينْ حَجَّوْا أَمْبَيْنَاتْهُمْ وَ قَالَوْا: شِيفُوا، مَا نَقْدَرَوْا نِسَوُّوا شَيْء. كُلَّ النَّاسْ قَمَّوْا تَابَعَوْه.
JHN.12.20	وَ فِيَهْ يُونَانِيِينْ وَاحِدِينْ في أُسْط النَّاسْ الْجَوْا فِي مَدِينَةْ الْقُدُسْ أَشَانْ يَعَبُدُوا اللهْ فِي وَكِتْ الْعِيدْ. 
JHN.12.21	وَ الْيُونَانِيِينْ جَوْا لِفِلِبُّسْ التِّلْمِيذْ الْمِنْ حِلَّةْ بَيْت صَيْدَا فِي دَارْ الْجَلِيلْ وَ قَدَّمَوْا لَيَّهْ طَلَبْ. وَ قَالَوْا: يَا السَّيِّدْ، نِدَوْرُوا نِشِيفُوا عِيسَى.
JHN.12.22	وَ فِلِبُّسْ قَمَّ أَوْرَى أَنْدَرَيَّسْ. وَ أَنْدَرَيَّسْ وَ فِلِبُّسْ مَشَوْا وَ أَوْرَوْا عِيسَى. 
JHN.12.23	وَ عِيسَى رَدَّ لَيْهُمْ وَ قَالْ: خَلَاصْ، الْوَكِتْ الْاللهْ قَطَعَهْ لِإِبْن الْإِنْسَانْ تَمَّ. وَ هَسَّعْ اللهْ يَرْفَعَهْ فِي مَجْدَهْ. 
JHN.12.24	أَسْمَعَوْا، نُقُولْ لَيْكُو الْحَقّ، كَانْ حَبَّةْ هَنَا تَيْرَابْ الْقَمَحْ مَا تَقَعْ فِي التُّرَابْ وَ مَا تُمُوتْ، هِي تَقْعُدْ حَبَّةْ وَاحِدَةْ بَسْ. وَ لَاكِنْ كَانْ هِي تُمُوتْ، تَلْدَ عِيَالْ كَتِيرْ. 
JHN.12.25	وَ أَيِّ نَادُمْ الْيِحِبّ حَيَاتَهْ يِوَدِّرْهَا. وَ هُو الْيَكْرَهْ حَيَاتَهْ فِي الدُّنْيَا يَحْيَا فِي الْآخَرَةْ. 
JHN.12.26	كَانْ نَادُمْ يِدَوْر يَخْدِمْ لَيِّ، وَاجِبْ يِتَابِعْنِي. وَ فِي الْبَكَانْ الْأَنَا نَقْعُدْ فَوْقَهْ، خَدَّامِي كُلَ يَقْعُدْ فَوْقَهْ. وَ أَيِّ نَادُمْ الْيَخْدِمْ لَيِّ، أَبُوِي يِشَرِّفَهْ.
JHN.12.27	وَ هَسَّعْ قَلْبِي مُعَلَّقْ وَ نُقُولْ شُنُو؟ هَلْ نُقُولْ «يَا أَبُوِي، الْوَكِتْ تَمَّ. نَجِّينِي مِنَّهْ»؟ لَا، دَا مَا نُقُولَهْ. فِي شَانْ الْوَكِتْ دَا بَسْ، أَنَا جِيتْ. 
JHN.12.28	أَخَيْر نُقُولْ «يَا أَبُوِي، وَصِّفْ قُدُرْتَكْ الْمَجِيدَةْ».
JHN.12.28	وَ حِسّ اللهْ سِمْعَوْه جَايِ مِنْ السَّمَاءْ وَ قَالْ: أَنَا وَصَّفْتَهَا وَ نِوَصِّفْهَا بَتَّانْ.
JHN.12.29	وَ النَّاسْ الْقَاعِدِينْ فِي الْبَكَانْ دَا سِمْعَوْا الْحِسّ وَ قَالَوْا: دَا دَقْدَاقْ.
JHN.12.29	وَ نَاسْ وَاحِدِينْ قَالَوْا: وَاحِدْ مِنْ الْمَلَائِكَةْ حَجَّى لَيَّهْ.
JHN.12.30	وَ عِيسَى رَدَّ لَيْهُمْ وَ قَالْ: الْحِسّ دَا أَنْسَمَعْ لِفَايْدِتْكُو وَ مَا لِفَايْدِتِي. 
JHN.12.31	هَسَّعْ بَسْ الْحُكُمْ يَجِي فَوْق فَسَالَةْ الدُّنْيَا. وَ هَسَّعْ بَسْ طَرِدِين إِبْلِيسْ سُلْطَانْ الدُّنْيَا. 
JHN.12.32	وَ وَكِتْ يَرْفَعَوْنِي فَوْق مِنْ الْأَرْض، نِنَادِي كُلَّ النَّاسْ.
JHN.12.33	وَ عِيسَى قَالْ الْكَلَامْ دَا أَشَانْ يِأَوْرِيهُمْ بِكِكَّيْف هُو يُمُوتْ. 
JHN.12.34	وَ النَّاسْ الْحَاضِرِينْ رَدَّوْا لَيَّهْ وَ قَالَوْا: عَلَّمَوْنَا مِنْ الْكِتَابْ كَدَرْ الْمَسِيحْ يَقْعُدْ إِلَى الْأَبَدْ. وَ بَيْدَا، مَالَكْ قُلْت إِبْن الْإِنْسَانْ لَابُدَّ يَرْفَعَوْه؟ وَ إِبْن الْإِنْسَانْ دَا، هُو يَاتُو؟
JHN.12.35	وَ عِيسَى قَالْ لَيْهُمْ: النُّورْ يَقْعُدْ مَعَاكُو وَكِتْ شِيَّةْ بَسْ. رُوغُوا فِي النُّورْ أَشَانْ الضَّلَامْ مَا يِنَّصِرْ فَوْقكُو. النَّادُمْ الْيُرُوغْ فِي الضَّلَامْ مَا يَعَرِفْ الْبَكَانْ الدَّرْبَهْ يِوَدِّيهْ فَوْقَهْ. 
JHN.12.36	وَكِتْ النُّورْ لِسَّاعْ مَعَاكُو، آمَنَوْا بِالنُّورْ. وَ بِمِثِلْ دَا، تَبْقَوْا أَهَلْ النُّورْ.
JHN.12.36	وَ بَعَدْ هُو قَالْ الْكَلَامْ دَا، هُو مَشَى وَ أَلَّبَّدْ مِنْهُمْ.
JHN.12.37	عِيسَى سَوَّى عَجَايِبْ كَتِيرِينْ فِي أُسْط الْيَهُودْ وَ لَاكِنْ بَيْدَا كُلَ، مَا آمَنَوْا بَيَّهْ. 
JHN.12.38	وَ بِمِثِلْ دَا، كَلَامْ النَّبِي إِشَعْيَاءْ تَمَّ. هُو قَالْ ﴿يَا اللهْ، يَاتُو مِنْهُمْ صَدَّقْ كَلَامْنَا؟ وَ يَاتُو الشَّافْ قُدْرَةْ اللهْ وَ عِرِفْهَا؟﴾. 
JHN.12.39	وَ الْيَهُودْ مَا قِدْرَوْا يِآمُنُوا بَيَّهْ أَشَانْ إِشَعْيَاءْ كُلَ قَالْ 
JHN.12.40	﴿اللهْ سَدَّ عُيُونْهُمْ وَ قَفَّلْ قُلُوبْهُمْ أَشَانْ مَا بِشِيفُوا بِعُيُونْهُمْ وَ مَا يَفْهَمَوْا فِي قُلُوبْهُمْ. وَ مَا يِقَبُّلُوا لَيِّ أَنَا اللهْ أَشَانْ أَنَا نَنْطِيهُمْ الْعَافَيْ﴾. 
JHN.12.41	وَ إِشَعْيَاءْ قَالْ الْكَلَامْ دَا، أَشَانْ هُو شَافْ مَجْد الْمَسِيحْ وَ حَجَّى بَيَّهْ.
JHN.12.42	وَ فِي الْوَكِتْ دَا كُلَ، نَاسْ كَتِيرِينْ مِنْ الْكُبَارَاتْ آمَنَوْا بِعِيسَى. وَ لَاكِنْ مَا قَالَوْا شَيْء قِدَّامْ النَّاسْ أَشَانْ هُمَّنْ خَايْفِينْ مِنْ الْفَرِيسِيِّينْ. هُمَّنْ مَا دَوَّرَوْا الْفَرِيسِيِّينْ يَطُرْدُوهُمْ مِنْ بُيُوتْ الصَّلَاةْ. 
JHN.12.43	وَ دَوَّرَوْا رِضَاءْ النَّاسْ زِيَادَةْ مِنْ رِضَاءْ اللهْ.
JHN.12.44	وَ عِيسَى حَجَّى بِحِسّ فَوْق وَ قَالْ: أَيِّ نَادُمْ الْمُؤْمِنْ بَيِّ، هُو مَا مُؤْمِنْ بَيِّ أَنَا بَسْ وَ لَاكِنْ هُو مُؤْمِنْ بِاللهْ الرَّسَّلَانِي كُلَ. 
JHN.12.45	وَ أَيِّ نَادُمْ الْيِشِيفْنِي، يِشِيفْ الرَّسَّلَانِي كُلَ. 
JHN.12.46	أَنَا جِيتْ أَشَانْ نَبْقَى نُورْ لِلدُّنْيَا. وَ أَيِّ نَادُمْ الْيِآمِنْ بَيِّ مَا يَقْعُدْ فِي الضَّلَامْ. 
JHN.12.47	كَانْ نَادُمْ يَسْمَعْ كَلَامِي وَ مَا يِتَابِعَهْ، أَنَا ذَاتِي مَا نِحَاسِبَهْ أَشَانْ أَنَا جِيتْ مَا لِنِحَاسِبْ نَاسْ الدُّنْيَا لَاكِنْ لِنِنَجِّي نَاسْ الدُّنْيَا. 
JHN.12.48	النَّادُمْ الْمَا يِدَوْرنِي وَ يَابَى مَا يِتَابِعْ كَلَامِي عِنْدَهْ قَاضِي الْيِحَاسِبَهْ. فِي الْيَوْم الْأَخِيرْ، الْكَلَامْ الْأَنَا قُلْتَهْ يِجِيبْ فَوْقَهْ الْحِسَابْ مَرَّةْ وَاحِدْ. 
JHN.12.49	وَ يَبْقَى مِثِلْ دَا، أَشَانْ أَنَا مَا كَلَّمْت حَسَبْ رَائِي أَنَا بَسْ. أَبُوِي اللهْ رَسَّلَانِي بِوَصِيتَهْ وَ أَوْرَانِي كُلَّ الْكَلَامْ الْوَاجِبْ نُقُولَهْ. 
JHN.12.50	وَ أَنَا نَعَرِفْ كَدَرْ وَصِيَّةْ اللهْ تَنْطِي لِلنَّاسْ الْحَيَاةْ الْأَبَدِيَّةْ. وَ أَشَانْ دَا، أَنَا نُقُولْ الْكَلَامْ الْأَبُوِي أَوْرَانِي بَيَّهْ.
JHN.13.1	وَ قُبَّالْ عِيدْ الْفِصْحَةْ مَا يَبْدَأْ، عِيسَى عِرِفْ الْوَكِتْ تَمَّ لَيَّهْ وَ لَابُدَّ يَمْرُقْ مِنْ الدُّنْيَا وَ يِقَبِّلْ لِأَبُوهْ. وَ مِنْ الْبِدَايَةْ، هُو يِحِبّ نَاسَهْ الْقَاعِدِينْ فِي الدُّنْيَا وَ يِحِبُّهُمْ لَحَدِّي الْأَخِيرْ.
JHN.13.2	وَ عِيسَى وَ تَلَامِيذَهْ قَاعِدِينْ فِي الْعَشَاءْ. وَ يَهُوذَا وِلَيْد سِمْعَانْ الْإِسْخَرِيَوْطِي عِنْدَهْ نِيَّةْ فِي قَلْبَهْ مِنْ إِبْلِيسْ أَشَانْ يُخُونْ عِيسَى. 
JHN.13.3	وَ عِيسَى يَعَرِفْ كَدَرْ هُو جَاءْ مِنْ اللهْ وَ يِقَبِّلْ لِلهْ وَ يَعَرِفْ كَدَرْ أَبُوهْ أَنْطَاهْ قُدْرَةْ فَوْق كُلَّ شَيْء. 
JHN.13.4	وَ وَكِتْ قَاعِدِينْ يَاكُلُوا، عِيسَى قَمَّ فَوْق وَ سَلَّ خَلَقَهْ الْبَرَّانِي وَ شَالْ الْقِطْعَةْ الْبُقُشُّوا بَيْهَا وَ رَبَطْ بَيْهَا صُلْبَهْ. 
JHN.13.5	وَ صَبَّ أَلْمِي فِي مَاعُونْ وَ بَدَأْ يِغَسِّلْ رِجِلَيْن تَلَامِيذَهْ وَ قَشَّاهُمْ بِالْقِطْعَةْ الرَّبَطْ بَيْهَا صُلْبَهْ.
JHN.13.6	وَ جَاءْ لِسِمْعَانْ بُطْرُسْ. وَ بُطْرُسْ قَالْ: سَيِّدْنَا، تِدَوْر تِغَسِّلْ رِجِلَيْنِي وَلَّا؟
JHN.13.7	وَ عِيسَى رَدَّ لَيَّهْ وَ قَالْ: إِنْتَ لِسَّاعْ مَا فِهِمْت الشَّيْء الْأَنَا قَاعِدْ نِسَوِّيهْ لَاكِنْ بَعَدَيْن تَفْهَمَهْ.
JHN.13.8	وَ بُطْرُسْ قَالْ: أَبَداً مَا تِغَسِّلْ رِجِلَيْنِي.
JHN.13.8	وَ عِيسَى رَدَّ لَيَّهْ وَ قَالْ: كَانْ أَنَا مَا نِغَسِّلَكْ، إِنْتَ مَا هَنَايِ.
JHN.13.9	وَ سِمْعَانْ بُطْرُسْ قَالْ: سَيِّدْنَا، كَانْ يَبْقَى مِثِلْ دَا، مَا تِغَسِّلْ رِجِلَيْنِي بَسْ. غَسَّلْ إِيدَيْنِي وَ رَاسِي كُلَ.
JHN.13.10	وَ عِيسَى قَالْ: كَانْ نَادُمْ بَرَّدْ خَلَاصْ، الْغَسُولْ مَا وَاجِبْ لَيَّهْ إِلَّا فِي رِجِلَيْنَهْ. هُو نَضِيفْ مَرَّةْ وَاحِدْ. وَ إِنْتُو نُضَافْ لَاكِنْ مَا كُلُّكُو.
JHN.13.11	وَ عِيسَى عِرِفْ النَّادُمْ الْيِدَوْر يُخُونَهْ وَ أَشَانْ دَا قَالْ «مَا كُلُّكُو نُضَافْ».
JHN.13.12	وَ وَكِتْ عِيسَى غَسَّلْ رِجِلَيْنهُمْ خَلَاصْ، هُو لِبِسْ خَلَقَهْ وَ قَبَّلْ فِي بَكَانَهْ وَ حَجَّى لَيْهُمْ وَ قَالْ: تَعَرْفُوا الشَّيْء الْأَنَا سَوَّيْتَهْ لَيْكُو وَلَّا؟ 
JHN.13.13	إِنْتُو تُقُولُوا أَنَا مُعَلِّمْكُو وَ سَيِّدْكُو وَ كَلَامْكُو صَحِيحْ. 
JHN.13.14	وَ كَانْ أَنَا سَيِّدْكُو وَ مُعَلِّمْكُو وَ أَنَا غَسَّلْت رِجِلَيْنكُو، وَاجِبْ كَمَانْ أَيِّ وَاحِدْ مِنْكُو يِغَسِّلْ رِجِلَيْن الْآخَرِينْ. 
JHN.13.15	الشَّيْء الْأَنَا سَوَّيْتَهْ دَا مَثَلْ لَيْكُو أَشَانْ إِنْتُو كُلَ تِسَوُّوا مِثِلْ أَنَا سَوَّيْتَهْ لَيْكُو. 
JHN.13.16	أَسْمَعَوْا، نُقُولْ لَيْكُو الْحَقّ. الْعَبِدْ مَا أَكْبَرْ مِنْ سِيدَهْ وَ الْمُرْسَالْ مَا أَكْبَرْ مِنْ الرَّسَّلَهْ. 
JHN.13.17	وَ خَلَاصْ، تَعَرْفُوا الْكَلَامْ دَا وَ مَبْرُوكْ لَيْكُو كَانْ تِسَوُّوهْ.
JHN.13.18	وَ فِي الْكَلَامْ النُّقُولَهْ هَسَّعْ دَا، مَا نِحَجِّي بَيْكُو كُلُّكُو. نَعَرِفْ النَّاسْ الْأَنَا إِخْتِرْتُهُمْ. وَ لَاكِنْ الْكَلَامْ الْمَكْتُوبْ فِي الْكِتَابْ لَابُدَّ يُكُونْ. بُقُولْ ﴿النَّادُمْ الْأَكَلْ مَعَايِ قَمَّ بِقِي عَدُوِي﴾. 
JHN.13.19	نِأَوْرِيكُو هَسَّعْ بِالشَّيْء الْيِدَوْر يَبْقَى قُبَّالْ مَا يَبْقَى. أَشَانْ دَا، وَكِتْ بِقِي خَلَاصْ، إِنْتُو تِآمُنُوا أَنَا هُو. 
JHN.13.20	أَسْمَعَوْا، نُقُولْ لَيْكُو الْحَقّ، أَيِّ نَادُمْ الْيَقْبَلْ مُرْسَالِي، يَقْبَلْنِي أَنَا. وَ النَّادُمْ الْقِبْلَانِي أَنَا، قِبِلْ اللهْ الرَّسَّلَانِي.
JHN.13.21	وَ وَكِتْ عِيسَى قَالْ الْكَلَامْ دَا، هُو حِزِنْ فِي قَلْبَهْ مَرَّةْ وَاحِدْ. وَ حَجَّى لَيْهُمْ وَ قَالْ: أَسْمَعَوْا، نُقُولْ لَيْكُو الْحَقّ، نَادُمْ وَاحِدْ مِنْكُو يُخُونِّي.
JHN.13.22	وَ التَّلَامِيذْ عَجَّبَوْا وَ مَا عِرِفَوْا النَّادُمْ الْمِنْهُمْ الْعِيسَى حَجَّى بَيَّهْ. وَ كُلُّهُمْ قَاعِدِينْ يِشَّاوَفَوْا أَمْبَيْنَاتْهُمْ. 
JHN.13.23	وَ نَادُمْ وَاحِدْ مِنْ تَلَامِيذَهْ مُنْتَكِئْ جَنْب عِيسَى فِي نُصَّهْ الزَّيْنَايْ وَ هُو التِّلْمِيذْ الْعِيسَى بِرِيدَهْ بِلْحَيْن. 
JHN.13.24	وَ سِمْعَانْ بُطْرُسْ سَوَّى لَيَّهْ إِشَارَةْ أَشَانْ يَسْأَلْ عِيسَى يَاتُو النَّادُمْ الْحَجَّى فَوْقَهْ. 
JHN.13.25	وَ التِّلْمِيذْ تَكَّأْ وَرَا لَحَدِّي لِحِقْ صَدُرْ عِيسَى وَ سَأَلَهْ وَ قَالْ: سَيِّدْنَا، حَجَّيْت بِيَاتُو؟
JHN.13.26	وَ عِيسَى رَدَّ لَيَّهْ وَ قَالْ: شِيفْ، نِشِيلْ لُقْمَةْ وَ نِمَلِّحْهَا بِمُلَاحْ وَ نَنْطِيهَا لِنَادُمْ وَاحِدْ. وَ دَا بَسْ هُو.
JHN.13.26	وَ شَالْ لُقْمَةْ وَ مَلَّحَاهَا وَ أَنْطَاهَا لِيَهُوذَا وِلَيْد سِمْعَانْ الْإِسْخَرِيَوْطِي. 
JHN.13.27	وَ يَهُوذَا شَالْ اللُّقْمَةْ وَ خَلَاصْ إِبْلِيسْ دَخَلْ فِي قَلْبَهْ. وَ عِيسَى حَجَّى لَيَّهْ وَ قَالْ: الشَّيْء التِّدَوْر تِسَوِّيهْ، سَوِّيهْ عَجَلَةْ.
JHN.13.28	وَ كُلُّهُمْ الْقَاعِدِينْ يَاكُلُوا سِمْعَوْا الْكَلَامْ الْعِيسَى قَالَهْ لِيَهُوذَا لَاكِنْ مَا عِرِفَوْا مَعَنَاتَهْ.
JHN.13.29	يَهُوذَا هُو مَسْؤُولْ هَنَا صَنْدُوقْ الْقُرُسْ وَ فِي فِكِرْ وَاحِدِينْ، عِيسَى قَالْ لَيَّهْ خَلِّي يَمْشِي يَشْرِي الْخُمَامْ الْوَاجِبْ لِلْعِيدْ. وَ فِي فِكِرْ وَاحِدِينْ، عِيسَى قَالْ لَيَّهْ خَلِّي يَمْشِي يَنْطِي صَدَقَةْ لِلْمَسَاكِينْ. 
JHN.13.30	وَ يَهُوذَا شَالْ اللُّقْمَةْ وَ طَوَّالِي كَيْ قَمَّ مَرَقْ. وَ اللَّيْل قَاعِدْ وَ الْوَطَى ضَلْمَى.
JHN.13.31	وَ وَكِتْ يَهُوذَا مَرَقْ خَلَاصْ، عِيسَى حَجَّى لَيْهُمْ وَ قَالْ: هَسَّعْ قُدْرَةْ مَجِيدَةْ هَنَا إِبْن الْإِنْسَانْ تِنْشَافْ وَ بَيَّهْ هُو، قُدْرَةْ مَجِيدَةْ هَنَا اللهْ كُلَ تِنْشَافْ. 
JHN.13.32	وَ كَانْ قُدْرَةْ مَجِيدَةْ هَنَا اللهْ تِنْشَافْ بِسَبَبَهْ، أَكِيدْ اللهْ يَنْطِي لِإِبْن الْإِنْسَانْ قُدْرَةْ مَجِيدَةْ مَعَايَهْ وَ يَنْطِيهْ قُدْرَةْ مَجِيدَةْ طَوَّالِي.
JHN.13.33	يَا عِيَالِي، أَنَا نَقْعُدْ مَعَاكُو وَكِتْ شِيَّةْ بَسْ. إِنْتُو تِفَتُّشُونِي وَ لَاكِنْ نُقُولْ لَيْكُو نَفْس الْكَلَامْ الْقُلْتَهْ لِلْيَهُودْ. الْبَكَانْ النَّمْشِي فَوْقَهْ إِنْتُو مَا تَقْدَرَوْا تَجُوا فَوْقَهْ. 
JHN.13.34	وَ نَنْطِيكُو وَصِيَّةْ جَدِيدَةْ وَ الْوَصِيَّةْ هِي أَرَّايَدَوْا أَمْبَيْنَاتْكُو. أَرَّايَدَوْا مِثِلْ أَنَا نِرِيدْكُو. 
JHN.13.35	وَ مِثِلْ دَا بَسْ، كُلَّ النَّاسْ يَعَرْفُوا إِنْتُو تَلَامِيذِي كَانْ إِنْتُو تِرَّايَدَوْا أَمْبَيْنَاتْكُو.
JHN.13.36	وَ سِمْعَانْ بُطْرُسْ قَالْ: سَيِّدْنَا إِنْتَ مَاشِي وَيْن؟
JHN.13.36	وَ عِيسَى رَدَّ لَيَّهْ قَالْ: الْبَكَانْ النَّمْشِي فَوْقَهْ، لِسَّاعْ مَا تَقْدَرْ تِتَابِعْنِي فَوْقَهْ. لَاكِنْ وَكِتْ آخَرْ تِتَابِعْنِي.
JHN.13.37	وَ بُطْرُسْ سَأَلَهْ وَ قَالْ: سَيِّدْنَا، مَالَا مَا نَقْدَرْ نِتَابِعَكْ هَسَّعْ؟ نِتَابِعَكْ لَحَدِّي نَفْدَاكْ بِرُوحِي.
JHN.13.38	وَ عِيسَى رَدَّ لَيَّهْ وَ قَالْ: هَلْ صَحِيحْ كَيْ تِدَوْر تَفْدَانِي بِرُوحَكْ وَلَّا؟ أَسْمَعْ، نُقُولْ لَيْك الْحَقّ، قُبَّالْ الدِّيكْ مَا يِعَوْعِي، إِنْتَ تَنْكَرْنِي تَلَاتَةْ مَرَّاتْ.
JHN.14.1	مَا تِهِمُّوا. آمُنُوا بِاللهْ وَ آمُنُوا بَيِّ. 
JHN.14.2	فِيَهْ بُيُوتْ كَتِيرِينْ فِي حَوْش هَنَا أَبُوِي. وَ كَانْ مَا كَيْ، أَنَا مَا نُقُولْ لَيْكُو كَدَرْ نَمْشِي هِنَاكْ نِحَصِّلْ لَيْكُو بَكَانْ. 
JHN.14.3	وَ وَكِتْ مَشَيْت حَصَّلْت لَيْكُو بَكَانْ، نِقَبِّلْ نِوَدِّيكُو هِنَاكْ أَشَانْ تَقْعُدُوا مَعَايِ. وَ بِمِثِلْ دَا، إِنْتُو تَقْعُدُوا فِي الْبَكَانْ الْأَنَا قَاعِدْ فَوْقَهْ. 
JHN.14.4	وَ تَعَرْفُوا دَرِبْ هَنَا الْبَكَانْ النَّمْشِي فَوْقَهْ.
JHN.14.5	وَ تُومَا سَأَلَهْ وَ قَالْ: سَيِّدْنَا، مَا نَعَرْفُوا الْبَكَانْ التَّمْشِي فَوْقَهْ. كِكَّيْف نَعَرْفُوا دَرْبَهْ؟
JHN.14.6	وَ عِيسَى رَدَّ لَيَّهْ وَ قَالْ: أَنَا بَسْ الدَّرِبْ وَ الْحَقّ وَ الْحَيَاةْ. مَا فِي نَادُمْ يَلْحَقْ اللهْ إِلَّا بَيِّ. 
JHN.14.7	كَانْ عِرِفْتُونِي، أَكِيدْ تَعَرْفُوا أَبُوِي اللهْ كُلَ. وَ مِنْ هَسَّعْ تَعَرْفُوهْ وَ شِفْتُوهْ خَلَاصْ.
JHN.14.8	وَ فِلِبُّسْ قَالْ: سَيِّدْنَا، خَلِّينَا نِشِيفُوا أَبُوكْ وَ أَبَداً مَا نَسْأَلَوْا شَيْء آخَرْ.
JHN.14.9	وَ عِيسَى قَالْ لَيَّهْ: فِلِبُّسْ، أَنَا طَوَّلَتْ مَعَاكُو. كِكَّيْف مَا عِرِفْتِنِي؟ أَيِّ نَادُمْ الشَّافَانِي، هُو شَافْ أَبُوِي خَلَاصْ. كِكَّيْف تُقُولْ «خَلِّينَا نِشِيفُوا أَبُوكْ»؟
JHN.14.10	وَ عِيسَى سَأَلَهْ وَ قَالْ: لِسَّاعْ مَا آمَنْت كَدَرْ أَنَا فِي أَبُوِي وَ أَبُوِي فِيِّ وَلَّا؟ الْكَلَامْ النُّقُولَهْ لَيْكُو مَا جَايِ مِنِّي وِحَيْدِي. أَبُوِي مَوْجُودْ فِيِّ وَ هُو يِسَوِّي عَمَلَهْ. 
JHN.14.11	آمُنُوا كَدَرْ أَنَا مَوْجُودْ فِي أَبُوِي وَ أَبُوِي مَوْجُودْ فِيِّ. وَ كَانْ مَا تِآمُنُوا كَلَامِي كُلَ، فَكُّرُوا فِي الْأَعْمَالْ السَّوَّيْتهُمْ وَ آمُنُوا بَيِّ بِسَبَبْهُمْ. 
JHN.14.12	أَسْمَعَوْا، نُقُولْ لَيْكُو الْحَقّ، أَيِّ نَادُمْ مُؤْمِنْ بَيِّ هُو كُلَ يِسَوِّي الْأَعْمَالْ الْأَنَا نِسَوِّيهُمْ. أَيْوَى، هُو يِسَوِّي أَعْمَالْ كُبَارْ مِنْهُمْ أَشَانْ أَنَا قَبَّلْت لِأَبُوِي. 
JHN.14.13	وَ أَيِّ شَيْء التَّسْأَلَوْه بِأُسْمِي، أَنَا نِسَوِّيهْ أَشَانْ أَبُوِي يَلْقَى شُكُرْ زِيَادَةْ بِسَبَبْ إِبْنَهْ. 
JHN.14.14	أَيْوَى، أَيِّ شَيْء التَّسْأَلَوْه بِأُسْمِي، نِسَوِّيهْ.
JHN.14.15	كَانْ تِحِبُّونِي، إِنْتُو تِتَابُعُوا الْوَصَايَا الْأَنْطَيْتهُمْ لَيْكُو. 
JHN.14.16	وَ أَنَا نَسْأَلْ أَبُوِي وَ هُو يَنْطِيكُو فِي بَدَلِي الْمُعَاوِنْ وَ الْمُعَاوِنْ يَقْعُدْ مَعَاكُو دَايْماً. 
JHN.14.17	هُو رُوحْ الْحَقّ. نَاسْ الدُّنْيَا مَا يَقْدَرَوْا يَقْبَلَوْه فِي قُلُوبْهُمْ أَشَانْ هُمَّنْ مَا يِشِيفُوهْ وَ مَا يَعَرْفُوهْ. وَ لَاكِنْ إِنْتُو تَعَرْفُوهْ أَشَانْ هُو قَاعِدْ مَعَاكُو وَ بَعَدَيْن يَقْعُدْ في قُلُوبْكُو.
JHN.14.18	أَنَا نِخَلِّيكُو لَاكِنْ مَا نِخَلِّيكُو مَرَّةْ وَاحِدْ. أَنَا نَجِي لَيْكُو بَتَّانْ. 
JHN.14.19	بَعَدْ وَكِتْ شِيَّةْ بَسْ، أَنَا نَمْشِي وَ نَاسْ الدُّنْيَا مَا يِشِيفُونِي بَتَّانْ لَاكِنْ إِنْتُو تِشِيفُونِي. أَنَا نَحْيَا وَ أَشَانْ دَا، إِنْتُو كُلَ تَحْيَوْا. 
JHN.14.20	وَ فِي الْيَوْم دَا، تَعَرْفُوا كَدَرْ أَنَا قَاعِدْ فِي أَبُوِي وَ إِنْتُو قَاعِدِينْ فِيِّ وَ أَنَا قَاعِدْ فِيكُو. 
JHN.14.21	أَيِّ نَادُمْ السِّمِعْ الْوَصَايَا الْأَنَا أَنْطَيْتهُمْ وَ قَاعِدْ يِتَابِعْهُمْ، دَا بَسْ النَّادُمْ الْيِحِبِّنِي. وَ كَانْ نَادُمْ يِحِبِّنِي، أَبُوِي اللهْ يِحِبَّهْ وَ أَنَا كُلَ نِحِبَّهْ وَ نَجِي لَيَّهْ وَ نِبَيِّنْ نَفْسِي لَيَّهْ.
JHN.14.22	وَ تِلْمِيذْ وَاحِدْ أُسْمَهْ يَهُوذَا وَ هُو مَا يَهُوذَا الْإِسْخَرِيَوْطِي وَ هُو سَأَلْ عِيسَى وَ قَالْ: سَيِّدْنَا، كِكَّيْف تِبَيِّنْ نَفْسَكْ لَيْنَا وَ مَا لِنَاسْ الدُّنْيَا؟
JHN.14.23	وَ عِيسَى رَدَّ لَيَّهْ وَ قَالْ: كَانْ نَادُمْ يِحِبِّنِي هُو يِتَابِعْ كَلَامِي وَ أَبُوِي يِحِبَّهْ وَ أَنِحْنَ نَجُوا لَيَّهْ وَ نَسْكُنُوا مَعَايَهْ. 
JHN.14.24	وَ النَّادُمْ الْمَا يِحِبِّنِي مَا يِتَابِعْ كَلَامِي. وَ الْكَلَامْ التَّسْمَعَوْه مِنْ خَشْمِي مَا هَنَايِ. الْكَلَامْ دَا جَايِ مِنْ أَبُوِي الرَّسَّلَانِي. 
JHN.14.25	أَنَا قُلْت الْكَلَامْ دَا وَكِتْ أَنَا لِسَّاعْ قَاعِدْ مَعَاكُو. 
JHN.14.26	لَاكِنْ الْمُعَاوِنْ يَجِي وَ هُو الرُّوحْ الْقُدُّوسْ وَ أَبُوِي يِرَسَّلَهْ لَيْكُو بِأُسْمِي. وَ هُو يِعَلِّمْكُو كُلَّ شَيْء وَ يِفَكِّرْكُو كُلَّ الْكَلَامْ الْأَنَا قُلْتَهْ لَيْكُو. 
JHN.14.27	نِخَلِّيكُو بِسَلَامْ. نَنْطِيكُو سَلَامْ هَنَايِ. السَّلَامْ الْأَنَا نَنْطِيهْ لَيْكُو أَفْضَلْ مِنْ أَيِّ سَلَامْ التَّلْقَوْه فِي الدُّنْيَا. مَا تِهِمُّوا وَ مَا تَخَافَوْا. 
JHN.14.28	إِنْتُو سِمِعْتُوا أَنَا قُلْت نَمْشِي وَ نِقَبِّلْ لَيْكُو. كَانْ تِحِبُّونِي، تَفْرَحَوْا مَعَايِ أَشَانْ أَبُوِي أَكْبَرْ مِنِّي وَ أَنَا نَمْشِي لَيَّهْ. 
JHN.14.29	وَ خَلَاصْ أَنَا أَوْرَيْتكُو بِالشَّيْء الْقَرِيبْ يَبْقَى. وَ حَجَّيْت بَيَّهْ قُبَّالْ مَا يَبْقَى أَشَانْ وَكِتْ بِقِي خَلَاصْ، إِنْتُو تِآمُنُوا. 
JHN.14.30	وَ نِحَجِّي مَعَاكُو شِيَّةْ بَسْ أَشَانْ إِبْلِيسْ سُلْطَانْ الدُّنْيَا جَايِ. هُو مَا يَقْدَرْ يِسَوِّي لَيِّ شَيْء. 
JHN.14.31	وَ لَاكِنْ أَنَا نِسَوِّي كُلَّ شَيْء الْأَبُوِي أَمَرَانِي بَيَّهْ أَشَانْ كُلَّ نَاسْ الدُّنْيَا يَعَرْفُوا أَنَا نِحِبّ أَبُوِي. خَلَاصْ، قُمُّوا فَوْق وَ نَمْشُوا.
JHN.15.1	أَنَا بَسْ شَدَرَةْ الْعِنَبْ الصَّحِيحَةْ وَ أَبُوِي هُو سِيدْ الْجِنَيْنَةْ. 
JHN.15.2	أَيِّ فِرِعْ الْمَا قَاعِدْ يَلْدَ، هُو يَمُرْقَهْ مِنِّي. أَيِّ فِرِعْ الْقَاعِدْ يَلْدَ، هُو يِبَرْبِرَهْ أَشَانْ يَبْقَى نَضِيفْ وَ يَلْدَ زِيَادَةْ. 
JHN.15.3	وَ إِنْتُو بِقِيتُوا نُضَافْ خَلَاصْ بِقُدْرَةْ الْكَلَامْ الْأَنَا قُلْتَهْ لَيْكُو. 
JHN.15.4	أَقْعُدُوا ثَابْتِينْ فَوْقِي وَ أَنَا نَقْعُدْ ثَابِتْ فَوْقكُو. الْفِرِعْ مَا يَقْدَرْ يَلْدَ وِحَيْدَهْ. الْفِرِعْ يَلْدَ أَشَانْ قَاعِدْ ثَابِتْ فِي الشَّدَرَةْ. وَ إِنْتُو كُلَ مَا تَقْدَرَوْا تِسَوُّوا الشَّيْء الْاللهْ بِدَوْرَهْ إِلَّا كَانْ إِنْتُو تَقْعُدُوا ثَابْتِينْ فَوْقِي.
JHN.15.5	أَنَا شَدَرَةْ الْعِنَبْ وَ إِنْتُو الْفُرُوعْ. كَانْ نَادُمْ قَاعِدْ ثَابِتْ فَوْقِي أَنَا نَقْعُدْ ثَابِتْ فَوْقَهْ وَ هُو يَبْقَى مِثِلْ الْفِرِعْ الْيَلْدَ كَتِيرْ. إِنْتُو مَا تَقْدَرَوْا تِسَوُّوا شَيْء إِلَّا بَيِّ. 
JHN.15.6	كَانْ نَادُمْ مَا قَاعِدْ ثَابِتْ فَوْقِي، هُو يَبْقَى مِثِلْ فِرِعْ الْمَا يَلْدَ وَ يَمُرْقُوهْ مِنْ الشَّدَرَةْ وَ يَزْقُلُوهْ وَ هُو يَيْبَسْ مَرَّةْ وَاحِدْ. وَ الْفُرُوعْ الْمِثِلْ دَا، يِلِمُّوهُمْ وَ يِدَفُّقُوهُمْ فِي أُسْط النَّارْ وَ يِحَرُّقُوهُمْ. 
JHN.15.7	كَانْ إِنْتُو تَقْعُدُوا ثَابْتِينْ فَوْقِي وَ كَلَامِي يَقْعُدْ ثَابِتْ فِي قُلُوبْكُو، أَسْأَلَوْا مِنْ اللهْ أَيِّ شَيْء التِّدَوْرُوهْ وَ اللهْ يِسَوِّيهْ لَيْكُو. 
JHN.15.8	وَ كَانْ إِنْتُو تَلَامِيذِي إِنْتُو تَبْقَوْا مِثِلْ الْفُرُوعْ الْيَلْدَوْا عِيَالْ كَتِيرْ وَ بِمِثِلْ دَا، أَبُوِي يَلْقَى شُكُرْ زِيَادَةْ. 
JHN.15.9	مِنْ الْأَوَّلْ أَنَا نِحِبُّكُو مِثِلْ مَا أَبُوِي يِحِبِّنِي. أَقْعُدُوا ثَابْتِينْ فِي مَحَبَّتِي. 
JHN.15.10	كَانْ إِنْتُو تِتَابُعُوا الْوَصَايَا الْأَنْطَيْتهُمْ لَيْكُو، إِنْتُو تَبْقَوْا ثَابْتِينْ فِي مَحَبَّتِي مِثِلْ أَنَا ثَابِتْ فِي مَحَبَّةْ أَبُوِي أَشَانْ أَنَا تَابَعْت وَصَايَاهْ. 
JHN.15.11	أَنَا قُلْت لَيْكُو الْكَلَامْ دَا أَشَانْ الْفَرْحَةْ الْقَاعِدَةْ فَوْقِي تَلْحَقْكُو وَ أَشَانْ تَبْقَوْا فَرْحَانِينْ مَرَّةْ وَاحِدْ.
JHN.15.12	وَ الْوَصِيَّةْ النَّنْطِيهَا لَيْكُو دِي هِي، وَاجِبْ تِرَّايَدَوْا أَمْبَيْنَاتْكُو مِثِلْ أَنَا نِرِيدْكُو. 
JHN.15.13	وَ مَا فِي مَحَبَّةْ كَبِيرَةْ مِنْ مَحَبَّةْ النَّادُمْ الْيِحِبّ رُفْقَانَهْ لَحَدِّي يَفْدَاهُمْ بِرُوحَهْ. 
JHN.15.14	وَ إِنْتُو رُفْقَانِي كَانْ تِتَابُعُوا الْوَصَايَا الْأَنْطَيْتهُمْ لَيْكُو. 
JHN.15.15	أَنَا مَا نُقُولْ بَتَّانْ إِنْتُو خَدَّامِينِي أَشَانْ الْخَدَّامْ مَا يَعَرِفْ كُلَّ شَيْء السَّيِّدَهْ قَاعِدْ يِسَوِّيهْ. نِنَادِيكُو رُفْقَانِي أَشَانْ أَنَا أَوْرَيْتكُو بِكُلَّ شَيْء السِّمِعْتَهْ مِنْ أَبُوِي. 
JHN.15.16	إِنْتُو مَا إِخْتِرْتُونِي. أَنَا بَسْ إِخْتِرْتُكُو وَ رَسَّلْتَكُو أَشَانْ تِجِيبُوا لَيِّ فَايْدَةْ وَ أَشَانْ الْفَايْدَةْ دِي تُدُومْ. وَ أَيِّ شَيْء التَّسْأَلَوْه مِنْ أَبُوِي بِأُسْمِي، هُو يَنْطِيكُو. 
JHN.15.17	وَ دِيهِي الْوَصِيَّةْ النَّنْطِيهَا لَيْكُو، أَرَّايَدَوْا أَمْبَيْنَاتْكُو.
JHN.15.18	كَانْ نَاسْ الدُّنْيَا يَكْرَهَوْكُو، أَعَرْفُوا كَدَرْ كِرْهَوْنِي أَنَا قُبَّالْ مَا يَكْرَهَوْكُو. 
JHN.15.19	كَانْ إِنْتُو حَقّ الدُّنْيَا حَلَالْهَا، نَاسْ الدُّنْيَا يِحِبُّوكُو وَ يُقُولُوا إِنْتُو أَخْوَانْهُمْ. لَاكِنْ هَسَّعْ إِنْتُو مَا نَاسْ هَنَا الدُّنْيَا أَشَانْ أَنَا إِخْتِرْتُكُو مِنْ أُسُطْ نَاسْ الدُّنْيَا أَشَانْ تَبْقَوْا نَاسِي وَ خَلَاصْ نَاسْ الدُّنْيَا يَكْرَهَوْكُو. 
JHN.15.20	فَكُّرُوا فِي الْكَلَامْ الْأَنَا قُلْتَهْ لَيْكُو. أَنَا قُلْت الْعَبِدْ مَا أَكْبَرْ مِنْ سِيدَهْ. وَ كَانْ تَعَّبَوْنِي أَنَا، يِتَعُّبُوكُو إِنْتُو كُلَ. كَانْ قِبْلَوْا كَلَامِي يَقْبَلَوْا كَلَامْكُو كُلَ. 
JHN.15.21	يِتَعُّبُوكُو إِنْتُو أَشَانْ إِنْتُو نَاسْ هَنَا أُسْمِي وَ أَشَانْ مَا عِرِفَوْا اللهْ الرَّسَّلَانِي. 
JHN.15.22	أَوَّلْ كَانْ أَنَا مَا جِيتْ كَلَّمْت لَيْهُمْ، هُمَّنْ مَا يَبْقَوْا خَاطِيِّينْ. لَاكِنْ خَلَاصْ، أَنَا كَلَّمْت لَيْهُمْ وَ الْخَطَأْ ثَابِتْ فَوْقهُمْ. 
JHN.15.23	أَيِّ نَادُمْ الْيَكْرَهْنِي، يَكْرَهْ أَبُوِي كُلَ. 
JHN.15.24	أَوَّلْ كَانْ أَنَا مَا سَوَّيْت فِي أُسُطْهُمْ عَمَلْ النَّادُمْ آخَرْ أَبَداً مَا سَوَّاهْ، هُمَّنْ مَا يَبْقَوْا خَاطِيِّينْ. لَاكِنْ هَسَّعْ شَافَوْا الْعَجَايِبْ وَ كِرْهَوْنِي وَ كِرْهَوْا أَبُوِي. 
JHN.15.25	وَ بِمِثِلْ دَا، الْكَلَامْ الْمَكْتُوبْ فِي الْكِتَابْ الْهُمَّنْ يَقْرُوهْ بِقِي فَوْقهُمْ صَحِيحْ. مَكْتُوبْ ﴿كِرْهَوْنِي بَلَا سَبَبْ﴾.
JHN.15.26	لَاكِنْ الْمُعَاوِنْ يَجِي. أَنَا نِرَسِّلَهْ لَيْكُو مِنْ بَكَانْ أَبُوِي وَ هُو رُوحْ الْحَقّ النَّازِلْ مِنْ اللهْ. وَ وَكِتْ هُو يَجِي، هُو يَشْهَدْ لَيِّ 
JHN.15.27	وَ إِنْتُو كُلَ تَشْهَدَوْا لَيِّ أَشَانْ إِنْتُو مَعَايِ مِنْ الْبِدَايَةْ.
JHN.16.1	أَنَا قُلْت لَيْكُو كُلَّ الْكَلَامْ دَا أَشَانْ مَا تَمُرْقُوا مِنْ الدَّرِبْ الْعَدِيلْ. 
JHN.16.2	يَطُرْدُوكُو مِنْ بُيُوتْ الصَّلَاةْ. وَ يَجِي وَكِتْ وَاحِدْ أَيِّ نَادُمْ الْيَكْتُلْكُو يُقُولْ هُو قَاعِدْ يَخْدِمْ لِلهْ. 
JHN.16.3	يَكْرَهَوْكُو مِثِلْ دَا، أَشَانْ أَبُوِي اللهْ مَا عِرِفَوْه وَ مَا عِرِفَوْنِي أَنَا. 
JHN.16.4	لَاكِنْ قُلْت لَيْكُو الْكَلَامْ دَا أَشَانْ وَكِتْ التَّعَبْ يَجِي فَوْقكُو، تِفَكُّرُوا وَ تَعَرْفُوا كَدَرْ أَنَا أَوْرَيْتكُو بَيَّهْ. وَ أَنَا مَا أَوْرَيْتكُو مِنْ الْبِدَايَةْ بِالتَّعَبْ الْيَجِيكُو أَشَانْ أَوَّلْ أَنَا قَاعِدْ مَعَاكُو.
JHN.16.5	وَ هَسَّعْ أَنَا نِقَبِّلْ لِلهْ الرَّسَّلَانِي وَ مَا فِي نَادُمْ مِنْكُو يَسْأَلْنِي «إِنْتَ مَاشِي وَيْن؟». 
JHN.16.6	إِنْتُو حَزْنَانِينْ بِلْحَيْن أَشَانْ أَنَا حَجَّيْت لَيْكُو بِالْكَلَامْ دَا. 
JHN.16.7	لَاكِنْ نُقُولْ لَيْكُو الْحَقّ، يُكُونْ لَيْكُو أَخَيْر كَانْ نَمْشِي. كَانْ أَنَا مَا نَمْشِي، الْمُعَاوِنْ مَا يَجِي لَيْكُو. لَاكِنْ كَانْ أَنَا مَشَيْت خَلَاصْ، نِرَسِّلَهْ لَيْكُو. 
JHN.16.8	وَ وَكِتْ هُو يَجِي، هُو يِعَرِّفْ لِنَاسْ الدُّنْيَا ذُنُوبْهُمْ وَ يِعَرِّفْهُمْ الْحَالْ الصَّالْحَةْ وَ الْحِسَابْ. 
JHN.16.9	هُو يِعَرِّفْهُمْ الذَّنِبْ أَشَانْ مَا آمَنَوْا بَيِّ. 
JHN.16.10	هُو يِعَرِّفْهُمْ الْحَالْ الصَّالْحَةْ أَشَانْ أَنَا نَمْشِي لِأَبُوِي وَ مَا تِشِيفُونِي. 
JHN.16.11	هُو يِعَرِّفْهُمْ الْحِسَابْ أَشَانْ اللهْ حَاسَبْ إِبْلِيسْ سُلْطَانْ الدُّنْيَا خَلَاصْ.
JHN.16.12	عِنْدِي كَلَامْ زِيَادَةْ نِدَوْر نُقُولَهْ لَيْكُو لَاكِنْ هَسَّعْ إِنْتُو مَا تَقْدَرَوْا تَحْمَلَوْه. 
JHN.16.13	وَكِتْ رُوحْ الْحَقّ يَجِيكُو، هُو يُقُودْكُو فِي الْحَقّ الْكَامِلْ. الْكَلَامْ الْيُقُولَهْ مَا جَايِ مِنَّهْ بَسْ لَاكِنْ هُو يُقُولْ كُلَّ شَيْء الْيَسْمَعَهْ وَ يِأَوْرِيكُو بِالشَّيْء اللِّسَّاعْ مَا بِقِي. 
JHN.16.14	هُو يِشِيلْ مِنْ كَلَامِي وَ يِأَوْرِيكُو بَيَّهْ وَ مِثِلْ دَا، هُو يِبَيِّنْ لَيْكُو قُدُرْتِي الْمَجِيدَةْ. 
JHN.16.15	كُلَّ شَيْء هَنَا أَبُوِي هَنَايِ. وَ أَشَانْ دَا، قُلْت لَيْكُو هُو يِشِيلْ مِنْ كَلَامِي وَ يِأَوْرِيكُو بَيَّهْ. 
JHN.16.16	بَعَدْ شِيَّةْ بَسْ، مَا تِشِيفُونِي. وَ بَعَدْ شِيَّةْ بَتَّانْ، تِشِيفُونِي.
JHN.16.17	وَ وَاحِدِينْ مِنْ تَلَامِيذَهْ حَجَّوْا أَمْبَيْنَاتْهُمْ وَ قَالَوْا: مَالَا قَالْ «بَعَدْ شِيَّةْ بَسْ، مَا تِشِيفُونِي. وَ بَعَدْ شِيَّةْ بَتَّانْ، تِشِيفُونِي». وَ مَالَا قَالْ «أَشَانْ نِقَبِّلْ لِأَبُوِي»؟ شُنُو مَعَنَى الْكَلَامْ دَا؟
JHN.16.18	وَ قَالَوْا: وَ دَا شُنُو «وَكِتْ شِيَّةْ»؟ مَا فِهِمْنَا كَلَامَهْ.
JHN.16.19	وَ عِيسَى عِرِفْ كَدَرْ دَوَّرَوْا يَسْأَلَوْه. وَ سَأَلَاهُمْ وَ قَالْ: هَلْ إِنْتُو قَاعِدِينْ تِشَاوُرُوا أَمْبَيْنَاتْكُو فِي كَلَامِي وَلَّا؟ هَلْ مَا فِهِمْتُوا كَلَامِي «بَعَدْ شِيَّةْ بَسْ، مَا تِشِيفُونِي. وَ بَعَدْ شِيَّةْ بَتَّانْ، تِشِيفُونِي»؟ 
JHN.16.20	أَسْمَعَوْا، نُقُولْ لَيْكُو الْحَقّ، إِنْتُو تَبْكُوا وَ تَحْزَنَوْا وَ نَاسْ الدُّنْيَا يَفْرَحَوْا. صَحِيحْ، إِنْتُو تَحْزَنَوْا لَاكِنْ الْفَرْحَةْ تِبَدِّلْ لَيْكُو الْحِزِنْ. 
JHN.16.21	كَانْ مَرَّةْ غَلْبَانَةْ وَ وَكْت الْوَالُودَةْ جَاءْ، هِي تَتْعَبْ تَعَبْ شَدِيدْ. وَ وَكِتْ وِلْدَتْ صَغِيرْهَا خَلَاصْ، هِي فَرْحَانَةْ و تَنْسَى التَّعَبْ أَشَانْ جَابَتْ نَادُمْ فِي الدُّنْيَا. 
JHN.16.22	وَ يَبْقَى لَيْكُو مِثِلْ دَا. هَسَّعْ تَتْعَبَوْا لَاكِنْ أَنَا نِقَبِّلْ بَتَّانْ نِشِيفْكُو وَ إِنْتُو تَفْرَحَوْا فَرْحَةْ شَدِيدَةْ وَ مَا فِي نَادُمْ يِشِيلْ مِنْكُو الْفَرْحَةْ. 
JHN.16.23	فِي الْيَوْم الْيَجِيِ دَا، إِنْتُو مَا تَسْأَلَوْنِي شَيْء. أَسْمَعَوْا، نُقُولْ لَيْكُو الْحَقّ، أَيِّ شَيْء التَّسْأَلَوْه مِنْ أَبُوِي بِأُسْمِي، هُو يَنْطِيكُو. 
JHN.16.24	لَحَدِّي الْيَوْم، إِنْتُو مَا سَأَلْتُوا شَيْء مِنْ اللهْ بِأُسْمِي. أَسْأَلَوْه وَ هُو يَنْطِيكُو أَشَانْ تَفْرَحَوْا فَرْحَةْ شَدِيدَةْ. 
JHN.16.25	أَنَا حَجَّيْت لَيْكُو بِأَمْثَالْ لَاكِنْ فِي الْوَكِتْ الْبَحِي، مَا نِحَجِّي بِأَمْثَالْ وَ نِأَوْرِيكُو بِأَبُوِي بِكَلَامْ وَاضِحْ. 
JHN.16.26	وَ فِي الْوَكِتْ الْجَايِ تَسْأَلَوْا اللهْ بِأُسْمِي. أَنَا مَا نُقُولْ كَدَرْ أَنَا نَسْأَلْ أَبُوِي فِي شَانْكُو. 
JHN.16.27	أَبُوِي ذَاتَهْ يِحِبُّكُو أَشَانْ إِنْتُو حَبَّيْتُونِي وَ آمَنْتُوا أَنَا جِيتْ مِنْ اللهْ. 
JHN.16.28	أَنَا جِيتْ مِنْ أَبُوِي وَ دَخَلْت فِي الدُّنْيَا. وَ هَسَّعْ نَمْرُقْ مِنْ الدُّنْيَا وَ نِقَبِّلْ لِأَبُوِي.
JHN.16.29	وَ تَلَامِيذَهْ قَالَوْا: خَلَاصْ هَسَّعْ دَا حَجَّيْت بِكَلَامْ وَاضِحْ وَ مَا بِأَمْثَالْ. 
JHN.16.30	هَسَّعْ نَعَرْفُوا إِنْتَ تَعَرِفْ كُلَّ شَيْء وَ كَانْ نَادُمْ مَا يَسْأَلَكْ كُلَ، إِنْتَ تَعَرِفْ سُؤَالَهْ. وَ أَشَانْ دَا، أَنِحْنَ نِصَدُّقُوا إِنْتَ جِيتْ مِنْ اللهْ.
JHN.16.31	وَ عِيسَى رَدَّ لَيْهُمْ وَ قَالْ: هَسَّعْ تُقُولُوا آمَنْتُوا وَلَّا؟ 
JHN.16.32	لَاكِنْ وَكِتْ وَاحِدْ يَجِي وَ هَسَّعْ الْوَكِتْ دَا جَاءْ. وَ فِي الْوَكِتْ دَا، يِشَتُّتُوكُو أَيِّ وَاحِدْ يَمْشِي لِبَيْتَهْ. إِنْتُو تِخَلُّونِي وِحَيْدِي. لَاكِنْ بِالصَّحِيحْ، أَنَا مَا وِحَيْدِي أَشَانْ أَبُوِي قَاعِدْ مَعَايِ. 
JHN.16.33	أَنَا قُلْت لَيْكُو كُلَّ الْكَلَامْ دَا، أَشَانْ تَلْقَوْا السَّلَامْ بِعَلَاقِتْكُو مَعَايِ وَ قُلُوبْكُو يَرُقْدُوا. أَكِيدْ، تَتْعَبَوْا فِي الدُّنْيَا لَاكِنْ أَنَا أَنَّصَرْت فِي الدُّنْيَا وَ أَشَانْ دَا، شِدُّوا حَيْلكُو.
JHN.17.1	وَ وَكِتْ عِيسَى قَالْ كُلَّ الْكَلَامْ دَا خَلَاصْ، هُو رَفَعْ رَاسَهْ وَ شَافْ فَوْق فِي السَّمَاءْ وَ قَالْ: يَا أَبُوِي. الْوَكِتْ جَاءْ. بَيِّنْ قُدُرْتَكْ الْمَجِيدَةْ فِي إِبْنَكْ أَشَانْ إِبْنَكْ يِبَيِّنْ لِلنَّاسْ قُدُرْتَكْ الْمَجِيدَةْ. 
JHN.17.2	وَ لَيِّ أَنَا إِبْنَكْ، إِنْتَ أَنْطَيْت سُلْطَةْ فَوْق كُلَّ بَنِي آدَمْ أَشَانْ أَنَا نَنْطِي الْحَيَاةْ الْأَبَدِيَّةْ لِكُلَّ النَّاسْ الْإِنْتَ أَنْطَيْتهُمْ لَيِّ. 
JHN.17.3	وَ دِي بَسْ الْحَيَاةْ الْأَبَدِيَّةْ، يَعَرْفُوكْ إِنْتَ، اللهْ الْوَاحِدْ الصَّحِيحْ وَ يَعَرْفُوا عِيسَى الْمَسِيحْ الْإِنْتَ رَسَّلْتَهْ.
JHN.17.4	أَنَا كَمَّلْت الْعَمَلْ الْإِنْتَ كَلَّفْتِنِي بَيَّهْ وَ بَيْدَا، أَنَا وَصَّفْت قُدُرْتَكْ الْمَجِيدَةْ فِي الْأَرْض. 
JHN.17.5	وَ هَسَّعْ أَرْفَعْنِي فِي مَجْدَكْ أَشَانْ نَقْعُدْ فِي الْمَجْد الْأَنَا قَعَدْت فَوْقَهْ قُبَّالْ بِدَايَةْ الدُّنْيَا. 
JHN.17.6	أَنَا وَصَّفْت قُدْرَةْ أُسْمَكْ لِلنَّاسْ الْإِنْتَ نَادَيْتهُمْ مِنْ أُسُطْ نَاسْ الدُّنْيَا أَشَانْ تَنْطِيهُمْ لَيِّ. وَ أَوَّلْ هُمَّنْ هَنَاكْ وَ كَلَّفْتِنِي بَيْهُمْ وَ هُمَّنْ تَابَعَوْا كَلَامَكْ. 
JHN.17.7	هَسَّعْ يَعَرْفُوا كَدَرْ كُلَّ شَيْء الْإِنْتَ أَنْطَيْتنِي جَاءْ مِنَّكْ 
JHN.17.8	أَشَانْ أَنَا أَنْطَيْتهُمْ الْكَلَامْ الْأَنْطَيْتنِي. وَ هُمَّنْ قِبْلَوْه وَ يَعَرْفُوا أَكِيدْ أَنَا جِيتْ مِنَّكْ وَ صَدَّقَوْا كَدَرْ إِنْتَ رَسَّلْتِنِي.
JHN.17.9	وَ أَنَا نَسْأَلَكْ لَيْهُمْ. أَنَا مَا نَسْأَلَكْ لِنَاسْ الدُّنْيَا لَاكِنْ لِلنَّاسْ الْإِنْتَ كَلَّفْتِنِي بَيْهُمْ أَشَانْ هُمَّنْ هَنَاكْ. 
JHN.17.10	كُلَّ نَاسْ هَنَايِ هَنَاكْ وَ كُلَّ نَاسْ هَنَاكْ هَنَايِ. وَ فَوْقهُمْ هُمَّنْ، قُدُرْتِي الْمَجِيدَةْ تِبِينْ. 
JHN.17.11	وَ هَسَّعْ مَا نَقْعُدْ فِي الدُّنْيَا لَاكِنْ هُمَّنْ قَاعِدِينْ فِي الدُّنْيَا وَ أَنَا نَجِي لَيْك. يَا أَبُوِي الْقُدُّوسْ، أَحَفَضْهُمْ بِقُدْرَةْ أُسْمَكْ الْأَنْطَيْتنِي أَشَانْ هُمَّنْ يَبْقَوْا وَاحِدْ مِثِلْ أَنِحْنَ وَاحِدْ. 
JHN.17.12	وَكِتْ أَنَا قَاعِدْ مَعَاهُمْ أَنَا حَفَضْتُهُمْ بِقُدْرَةْ الْأُسُمْ الْإِنْتَ أَنْطَيْتنِي. أَنَا حَرَسْتُهُمْ وَ مَا فِي نَادُمْ مِنْهُمْ وَدَّرْ، إِلَّا النَّادُمْ اللَّابُدَّ يِوَدِّرْ أَشَانْ الْكَلَامْ الْمَكْتُوبْ فِي الْكِتَابْ يِتِمّ.
JHN.17.13	وَ هَسَّعْ نَجِي لَيْك. وَ وَكِتْ أَنَا لِسَّاعْ فِي الدُّنْيَا، نُقُولْ الْكَلَامْ دَا أَشَانْ هُمَّنْ يَفْرَحَوْا فَرْحَةْ شَدِيدَةْ مِثِلْ أَنَا نَفْرَحْ. 
JHN.17.14	أَنَا أَوْرَيْت نَاسِي بِكَلَامَكْ وَ نَاسْ الدُّنْيَا كِرْهَوْهُمْ أَشَانْ نَاسِي مَا هَنَا الدُّنْيَا مِثِلْ أَنَا كُلَ مَا هَنَا الدُّنْيَا. 
JHN.17.15	أَنَا مَا نَسْأَلَكْ أَشَانْ تَمْرُقْهُمْ مِنْ الدُّنْيَا. نَسْأَلَكْ أَشَانْ تَحْفَضْهُمْ مِنْ إِبْلِيسْ الشَّرِيرْ. 
JHN.17.16	هُمَّنْ مَا نَاسْ هَنَا الدُّنْيَا مِثِلْ أَنَا كُلَ مَا هَنَا الدُّنْيَا. 
JHN.17.17	خَلِّي الْحَقّ يِسَوِّيهُمْ خَاصِّينْ لَيْك. كَلَامَكْ بَسْ الْحَقّ. 
JHN.17.18	أَنَا رَسَّلْتُهُمْ فِي الدُّنْيَا مِثِلْ إِنْتَ أَوَّلْ رَسَّلْتِنِي فِي الدُّنْيَا. 
JHN.17.19	وَ لِفَايْدِتْهُمْ أَنَا نَجْعَلْ نَفْسِي خَاصّ لَيْك أَشَانْ هُمَّنْ كُلَ يَبْقَوْا خَاصِّينْ لَيْك بِالصَّحِيحْ.
JHN.17.20	أَنَا مَا قَاعِدْ نَسْأَلَكْ لَيْهُمْ وِحَيْدهُمْ. أَنَا نَسْأَلَكْ لِلنَّاسْ الْيَسْمَعَوْا كَلَامْهُمْ وَ يِآمُنُوا بَيِّ. 
JHN.17.21	يَا أَبُوِي، أَنَا قَاعِدْ نَسْأَلَكْ لَيْهُمْ أَشَانْ كُلُّهُمْ يَبْقَوْا وَاحِدْ. مِثِلْ إِنْتَ وَاحِدْ مَعَايِ وَ مِثِلْ أَنَا وَاحِدْ مَعَاكْ، خَلِّي هُمَّنْ كُلَ يَبْقَوْا وَاحِدْ مَعَانَا. خَلِّي يَبْقَوْا وَاحِدْ أَشَانْ كُلَّ النَّاسْ يِصَدُّقُوا كَدَرْ إِنْتَ رَسَّلْتِنِي.
JHN.17.22	النُّورْ الْمَجِيدْ الْأَنْطَيْتَهْ لَيِّ أَنَا أَنْطَيْتَهْ لَيْهُمْ أَشَانْ هُمَّنْ يَبْقَوْا وَاحِدْ مِثِلْ أَنِحْنَ وَاحِدْ 
JHN.17.23	يَعْنِي أَنَا مَعَاهُمْ وَ إِنْتَ مَعَايِ. خَلِّي يَبْقَوْا وَاحِدْ بِعَلَاقَةْ تَمَامَةْ وَ بَيْدَا، كُلَّ النَّاسْ يَعَرْفُوا كَدَرْ إِنْتَ رَسَّلْتِنِي وَ تِحِبُّهُمْ مِثِلْ تِحِبِّنِي.
JHN.17.24	يَا أَبُوِي، نِدَوْر كَدَرْ النَّاسْ الْأَنْطَيْتهُمْ لَيِّ يَقْعُدُوا مَعَايِ فِي الْبَكَانْ الْأَنَا نَقْعُدْ فَوْقَهْ. وَ هِنَاكْ يِشِيفُوا النُّورْ الْمَجِيدْ الْأَنْطَيْتنِي بِسَبَبْ مَحَبِّتَكْ لَيِّ مِنْ قُبَّالْ بِدَايَةْ الدُّنْيَا. 
JHN.17.25	يَا أَبُوِي الْعَادِلْ، نَاسْ الدُّنْيَا أَبَداً مَا عِرِفَوْك. لَاكِنْ أَنَا عِرِفْتَكْ وَ النَّاسْ دَوْل يَعَرْفُوا كَدَرْ إِنْتَ رَسَّلْتِنِي. 
JHN.17.26	أَنَا عَرَّفْتُهُمْ بَيْك وَ نِعَرِّفْهُمْ بَيْك زِيَادَةْ أَشَانْ مَحَبِّتْهُمْ تَبْقَى مِثِلْ مَحَبِّتَكْ لَيِّ وَ أَنَا نَقْعُدْ مَعَاهُمْ.
JHN.18.1	وَ وَكِتْ عِيسَى كَمَّلْ الدُّعَاءْ دَا، هُو قَمَّ مَعَ تَلَامِيذَهْ وَ قَطَعَوْا وَادِي قِدْرُونْ. وَ جَوْا لِجِنَيْنَةْ وَاحِدَةْ وَ دَخَلَوْا فِيهَا. 
JHN.18.2	وَ يَهُوذَا النَّادُمْ الْخَانْ عِيسَى كُلَ عِرِفْ الْبَكَانْ أَشَانْ عِيسَى لَمَّ فَوْقهَا مَعَ تَلَامِيذَهْ عِدَّةْ مَرَّاتْ. 
JHN.18.3	وَ يَهُوذَا جَاءْ لِلْجِنَيْنَةْ بِعَسْكَرْ رَوْمَانِيِّينْ وَ بِنَاسْ مُرَسَّلِينْ مِنْ كُبَارَاتْ رُجَالْ الدِّينْ وَ الْفَرِيسِيِّينْ. وَ هُمَّنْ مُسَلَّحِينْ وَ شَايْلِينْ فَوَانِيسْ وَ عِيدَانْ بِضَاوُوا بَيْهُمْ.
JHN.18.4	وَ عِيسَى عِرِفْ كُلَّ شَيْء الْيَبْقَى فَوْقَهْ وَ مَشَى لَيْهُمْ وَ قَالْ: تِفَتُّشُوا يَاتُو؟
JHN.18.5	وَ رَدَّوْا لَيَّهْ وَ قَالَوْا: نِفَتُّشُوا عِيسَى مِنْ حِلَّةْ النَّاصِرَةْ.
JHN.18.5	وَ عِيسَى قَالْ: أَنَا بَسْ هُو.
JHN.18.5	وَ يَهُوذَا الْخَايِنْ قَاعِدْ فِي أُسُطْهُمْ. 
JHN.18.6	وَ وَكِتْ عِيسَى قَالْ «أَنَا بَسْ هُو» هُمَّنْ كَسَّوْا مِنَّهْ وَرَاءْ وَ وَقَعَوْا فِي التُّرَابْ. 
JHN.18.7	وَ مَرَّةْ تَانِيَةْ هُو سَأَلَاهُمْ وَ قَالْ: تِفَتُّشُوا يَاتُو؟
JHN.18.7	وَ قَالَوْا: عِيسَى مِنْ حِلَّةْ النَّاصِرَةْ.
JHN.18.8	وَ عِيسَى رَدَّ لَيْهُمْ وَ قَالْ: أَوَّلْ أَوْرَيْتكُو أَنَا بَسْ هُو. وَ خَلَاصْ كَانْ تِدَوْرُونِي، خَلُّوا النَّاسْ الْمَعَايِ يَمْشُوا.
JHN.18.9	وَ هُو قَالْ الْكَلَامْ دَا، أَشَانْ الْكَلَامْ الْقَالَهْ مِنْ أَوَّلْ يِتِمّ. أَوَّلْ هُو قَالْ «مِنْ النَّاسْ الْإِنْتَ أَنْطَيْتنِي، مَا فِي نَادُمْ وَدَّرْ». 
JHN.18.10	وَ سِمْعَانْ بُطْرُسْ عِنْدَهْ سَيْف وَ سَلَّهْ وَ ضَرَبْ بَيَّهْ عَبِدْ هَنَا كَبِيرْ رُجَالْ الدِّينْ وَ قَطَعْ أَدَانَهْ الزَّيْنَةْ. وَ أُسُمْ الْعَبِدْ دَا مَلْخُسْ. 
JHN.18.11	وَ عِيسَى حَجَّى لِبُطْرُسْ وَ قَالْ: دَخِّلْ سَيْفَكْ فِي بَيْتَهْ. كِكَّيْف مَا نَشْرَبْ مِنْ كَاسْ التَّعَبْ الْأَبُوِي أَنْطَانِي؟
JHN.18.12	وَ الْعَسْكَرْ مَعَ كَبِيرْهُمْ وَ النَّاسْ الْمُرَسَّلِينْ مِنْ كُبَارَاتْ الْيَهُودْ كَرَبَوْا عِيسَى وَ رَبَّطَوْه. 
JHN.18.13	وَ أَوَّلْ شَيْء، وَدَّوْه لِحَنَانْ وَ هُو نَسِيبَهْ أَبُو مَرْتَهْ لِقَيَافَا كَبِيرْ رُجَالْ الدِّينْ فِي السَّنَةْ دِي. 
JHN.18.14	وَ قَيَافَا دَا، هُو بَسْ النَّادُمْ الْقَالْ لِكُبَارَاتْ الْيَهُودْ أَخَيْر لَيْهُمْ كَانْ نَادُمْ وَاحِدْ يُمُوتْ لِفَايْدَةْ الشَّعَبْ.
JHN.18.15	وَ سِمْعَانْ بُطْرُسْ وَ تِلْمِيذْ آخَرْ مَشَوْا وَرَاءْ عِيسَى. وَ التِّلْمِيذْ الْآخَرْ مَعْرُوفْ لِكَبِيرْ رُجَالْ الدِّينْ وَ أَشَانْ دَا، قِدِرْ دَخَلْ فِي حَوْش الْبَيْت مَعَ عِيسَى. 
JHN.18.16	وَ بُطْرُسْ وِقِفْ بَرَّا فِي خَشُمْ الْبَيْت. وَ التِّلْمِيذْ الْمَعْرُوفْ لِكَبِيرْ رُجَالْ الدِّينْ مَرَقْ لِلْخَدَّامَةْ الْمَسْؤُولَةْ فِي الْبَابْ وَ حَجَّى لَيْهَا وَ وَدَّى بُطْرُسْ دَاخَلْ. 
JHN.18.17	وَ الْخَدَّامَةْ سَأَلَتَهْ لِبُطْرُسْ وَ قَالَتْ: إِنْتَ كُلَ تِلْمِيذْ هَنَا الرَّاجِلْ دَا؟
JHN.18.17	وَ بُطْرُسْ قَالْ: لَا، لَا.
JHN.18.18	الْوَطَى بَارْدَةْ وَ الْخَدَّامِينْ وَ الْحَرَسْ أَوْقَدَوْا نَارْ فِي كَانُونْ أَشَانْ يِدَّفَّوْا فِي النَّارْ. وَ بُطْرُسْ قَاعِدْ يِدَّفَّا مَعَاهُمْ. 
JHN.18.19	وَ كَبِيرْ رُجَالْ الدِّينْ قَمَّ سَأَلْ عِيسَى مِنْ تَلَامِيذَهْ وَ مِنْ تَعَالِيمَهْ. 
JHN.18.20	وَ عِيسَى رَدَّ لَيَّهْ وَ قَالْ: أَنَا حَجَّيْت كَلَامْ وَاضِحْ قِدَّامْ كُلَّ النَّاسْ. مِنْ الْأَوَّلْ عَلِّمْت النَّاسْ فِي بُيُوتْ الصَّلَاةْ وَ فِي بَيْت اللهْ وَ فِي الْبَكَانَاتْ الْكُلَّ الْيَهُودْ يِلِمُّوا فَوْقهُمْ. مَا قُلْت شَيْء بِأَشِيرْ. 
JHN.18.21	مَالَا تَسْأَلْنِي؟ النَّاسْ السِّمْعَوْا كَلَامِي أَسْأَلْهُمْ مِنْ الْكَلَامْ الْأَنَا قُلْتَهْ لَيْهُمْ. هُمَّنْ بَعَرْفُوا الْكَلَامْ الْأَنَا قُلْتَهْ.
JHN.18.22	وَ وَكِتْ قَالْ الْكَلَامْ دَا، وَاحِدْ مِنْ الْحَرَسْ الْوَاقْفِينْ جَنْبَهْ شَدَّقَهْ وَ قَالْ: كِكَّيْف تُرُدّ لِكَبِيرْ رُجَالْ الدِّينْ بِمِثِلْ دَا؟
JHN.18.23	وَ عِيسَى رَدَّ لَيَّهْ وَ قَالْ: كَانْ كَلَامِي كِدِبْ، أَشْهَدْ فَوْق الْكِدِبْ. لَاكِنْ كَانْ كَلَامِي صَحِيحْ، مَالَكْ ضَرَبْتِنِي؟
JHN.18.24	وَ حَنَانْ وَدَّى عِيسَى مُرَبَّطْ كَيْ لِقَيَافَا كَبِيرْ رُجَالْ الدِّينْ.
JHN.18.25	وَ سِمْعَانْ بُطْرُسْ وَاقِفْ يِدَّفَّا فِي النَّارْ. وَ قَالَوْا لَيَّهْ: إِنْتَ مَا تِلْمِيذَهْ؟
JHN.18.25	وَ هُو نَكَرْ وَ قَالْ: لَا، أَنَا مَا تِلْمِيذَهْ.
JHN.18.26	وَ وَاحِدْ مِنْ خَدَّامِينْ هَنَا كَبِيرْ رُجَالْ الدِّينْ حَجَّى لَيَّهْ. وَ هُو أَخُو هَنَا النَّادُمْ الْبُطْرُسْ قَطَعْ أَدَانَهْ. وَ سَأَلْ بُطْرُسْ وَ قَالْ: أَنَا مَا شِفْتَكْ مَعَايَهْ فِي الْجِنَيْنَةْ وَلَّا؟
JHN.18.27	وَ بُطْرُسْ نَكَرْ بَتَّانْ وَ طَوَّالِي كَيْ الدِّيكْ عَوْعَى.
JHN.18.28	وَ مَرَقَوْا عِيسَى مِنْ بَيْت قَيَافَا وَ وَدَّوْه فِي بَيْت الْحَكُومَةْ. الْوَطَى بِقَتْ فَجُرْ. الْكُبَارَاتْ ذَاتْهُمْ مَا دَخَلَوْا فِي بَيْت هَنَا الْوَالِي الرَّوْمَانِي أَشَانْ دَا يَوْم الْعِيدْ. وَ كَانْ دَخَلَوْا فِي بَيْت نَادُمْ مَا يَهُودِي، يِتَلُّفُوا طِهَارِتْهُمْ وَ مَا يَقْدَرَوْا يَاكُلُوا عَشَاءْ الْفِصْحَةْ. 
JHN.18.29	وَ أَشَانْ دَا، بِلَاطُسْ الْوَالِي مَرَقْ لَيْهُمْ وَ قَالْ: شُنُو التُّهْمَةْ الْخَطَّيْتُوهَا فَوْق النَّادُمْ دَا؟
JHN.18.30	وَ رَدَّوْا لَيَّهْ وَ قَالَوْا: النَّادُمْ دَا كَانْ مَا مُجْرِمْ، مَا نِسَلُّمُوهْ لَيْك.
JHN.18.31	وَ بِلَاطُسْ قَالْ: شِيلُوهْ وَ شَارُعُوهْ حَسَبْ قَانُونْكُو.
JHN.18.31	وَ الْيَهُودْ قَالَوْا: قَانُونَكْ مَا يَسْمَحْ لَيْنَا أَشَانْ نَحْكُمُوا أَيِّ نَادُمْ بِالْمَوْت.
JHN.18.32	وَ بِمِثِلْ دَا، الْكَلَامْ الْعِيسَى قَالَهْ فِي كَيْفِيَّةْ هَنَا مَوْتَهْ
JHN.18.33	وَ بِلَاطُسْ قَبَّلْ فِي بَيْت الْحَكُومَةْ وَ نَادَى عِيسَى. وَ سَأَلَهْ وَ قَالْ: إِنْتَ مَلِكْ الْيَهُودْ وَلَّا؟
JHN.18.34	وَ عِيسَى رَدَّ لَيَّهْ وَ قَالْ: السُّؤَالْ دَا، سُؤَالَكْ وَلَّا سُؤَالْ هَنَا نَاسْ آخَرِينْ؟
JHN.18.35	وَ بِلَاطُسْ رَدَّ لَيَّهْ وَ قَالْ: هَايْ! أَنَا يَهُودِي وَلَّا؟ قَبِيلْتَكْ إِنْتَ بَسْ وَ كُبَارَاتْ الرُّجَالْ الدِّينْ سَلَّمَوْك لَيِّ. شُنُو الشَّيْء الْإِنْتَ سَوَّيْتَهْ؟
JHN.18.36	عِيسَى رَدَّ لَيَّهْ وَ قَالْ: مَمْلَكَتِي مَا مَمْلَكَةْ هَنَا الدُّنْيَا. كَانْ مَمْلَكَتِي هَنَا الدُّنْيَا، خَدَّامِينِي يُقُمُّوا يِدَاوُسُوا أَشَانْ الْيَهُودْ مَا يَكُرْبُونِي. وَ لَاكِنْ مُلْكِي مَا جَايِ مِنْ الدُّنْيَا.
JHN.18.37	وَ بِلَاطُسْ قَالْ: هَـا! إِنْتَ مَلِكْ؟
JHN.18.37	وَ عِيسَى رَدَّ لَيَّهْ وَ قَالْ: إِنْتَ قُلْت أَنَا مَلِكْ. وَ بِالصَّحِيحْ، دَاهُو السَّبَبْ الْأَنَا مَوْلُودْ وَ جِيتْ فِي الدُّنْيَا، أَشَانْ نَشْهَدْ لِلْحَقّ. أَيِّ نَادُمْ الْيِرِيدْ الْحَقّ يَسْمَعْ كَلَامِي.
JHN.18.38	وَ بِلَاطُسْ قَالْ: شُنُو الْحَقّ؟
JHN.18.38	وَ وَكِتْ قَالْ الْكَلَامْ دَا، بِلَاطُسْ مَرَقْ لِلْيَهُودْ وَ قَالْ لَيْهُمْ: أَنَا مَا لِقِيتْ فَوْق النَّادُمْ دَا أَيِّ جَرِيمَةْ. 
JHN.18.39	لَاكِنْ فِي عَادِتْكُو وَاجِبْ نَطْلِقْ مَكْرُوبْ وَاحِدْ فِي عِيدْ الْفِصْحَةْ. تِدَوْرُوا نَطْلِقْ لَيْكُو مَلِكْ الْيَهُودْ وَلَّا؟
JHN.18.40	وَ بِحِسّ شَدِيدْ قَالَوْا: لَا، مَا هُو. أَطْلِقْ لَيْنَا بَرَابَاسْ.
JHN.18.40	وَ بَرَابَاسْ هُو مُجْرِمْ وَ ثَاوْرِي.
JHN.19.1	وَ بِلَاطُسْ وَدَّى عِيسَى دَاخَلْ وَ أَمَرْ عَسْكَرَهْ أَشَانْ يَجْلُدُوهْ. 
JHN.19.2	وَ وَكِتْ جَلَدَوْه خَلَاصْ، الْعَسْكَرْ سَوَّوْا لَيَّهْ تَاجْ مِنْ الشَّوْك وَ خَطَّوْه فِي رَاسَهْ وَ لَبَّسَوْه بِخَلَقْ لَوْنَهْ قَرَدِي مِثِلْ خَلَقْ هَنَا مَلِكْ. 
JHN.19.3	وَ قَمَّوْا يَجُوا قِدَّامَهْ وَ يُقُولُوا «سَلَامْ عَلَيْك، يَا مَلِكْ الْيَهُودْ» وَ يُدُقُّوهْ أَمْ كُفُوفْ.
JHN.19.4	وَ بِلَاطُسْ مَرَقْ بَتَّانْ. وَ حَجَّى لِلنَّاسْ وَ قَالْ: شِيفُوهْ، نَمُرْقَهْ لَيْكُو أَشَانْ تَعَرْفُوا مَا لِقِيتْ فَوْقَهْ جَرِيمَةْ.
JHN.19.5	وَ عِيسَى مَرَقْ لَابِسْ التَّاجْ السَّوَّوْه مِنْ الشَّوْك وَ الْخَلَقْ الْقَرَدِي. وَ بِلَاطُسْ حَجَّى لَيْهُمْ وَ قَالْ: دَاهُو الرَّاجِلْ.
JHN.19.6	وَ كُبَارَاتْ رُجَالْ الدِّينْ وَ خَدَّامِينْهُمْ شَافَوْه وَ عَوَّوْا فَوْقَهْ وَ قَالَوْا: أَكْتُلُوهْ فِي صَلِيبْ! أَكْتُلُوهْ فِي الصَّلِيبْ!
JHN.19.6	وَ بِلَاطُسْ قَالْ: إِنْتُو بَسْ شِيلُوهْ وَ أَكْتُلُوهْ فِي الصَّلِيبْ. كَانْ لَيِّ أَنَا، مَا لِقِيتْ فَوْقَهْ خَطَأْ.
JHN.19.7	وَ لَاكِنْ الْيَهُودْ رَدَّوْا لَيَّهْ وَ قَالَوْا: عِنْدِنَا قَانُونْ وَ حَسَبْ الْقَانُونْ دَا، هُو لَازِمْ يُمُوتْ أَشَانْ هُو سَوَّى نَفْسَهْ إِبْن اللهْ.
JHN.19.8	وَ وَكِتْ بِلَاطُسْ سِمِعْ الْكَلَامْ دَا، خَوْف شَدِيدْ كَرَبَهْ بِزِيَادَةْ.
JHN.19.9	وَ هُو قَبَّلْ فِي بَيْت الْحَكُومَةْ وَ سَأَلْ عِيسَى وَ قَالْ: إِنْتَ جِيتْ مِنْ وَيْن؟
JHN.19.9	وَ لَاكِنْ عِيسَى مَا رَدَّ لَيَّهْ كَلَامْ. 
JHN.19.10	وَ أَشَانْ دَا، بِلَاطُسْ قَالْ: مَا تِدَوْر تِحَجِّي لَيِّ وَلَّا؟ مَا فِهِمْت عِنْدِي سُلْطَةْ فَوْقَكْ وَ أَنَا نَقْدَرْ نَطْلِقَكْ أَوْ نَكْتُلَكْ فِي الصَّلِيبْ وَلَّا؟
JHN.19.11	وَ عِيسَى رَدَّ لَيَّهْ وَ قَالْ: مَا عِنْدَكْ سُلْطَةْ فَوْقِي إِلَّا كَانْ أَوَّلْ اللهْ أَنْطَاكْ الْفُرْصَةْ. وَ أَشَانْ دَا، هُو السَّلَّمَانِي لَيْك هُو خَاطِي مِنَّكْ زِيَادَةْ.
JHN.19.12	وَكِتْ بِلَاطُسْ سِمِعْ الْكَلَامْ دَا، هُو دَوَّرْ يَطْلِقْ عِيسَى لَاكِنْ الْيَهُودْ رَدَّوْا لَيَّهْ بِحِسّ شَدِيدْ وَ قَالَوْا: كَانْ تَطْلِقْ النَّادُمْ دَا، سُلْطَانْ الرَّوْمَانِيِينْ مَا يِرِيدَكْ. كَانْ نَادُمْ يِسَوِّي نَفْسَهْ مَلِكْ، هُو يِسَوِّي نَفْسَهْ عَدُو لِسُلْطَانْ الرَّوْمَانِيِينْ.
JHN.19.13	وَكِتْ بِلَاطُسْ سِمِعْ الْكَلَامْ دَا، هُو مَرَقْ عِيسَى وَ قَعَدْ تِحِتْ فِي كُرْسِي الْوَالِي الْفِي الْبَكَانْ الْأُسْمَهْ سَاحَةْ الْحُجَارْ وَ بِكَلَامْ الْيَهُودْ أُسْمَهْ جَبَّاثَةْ. 
JHN.19.14	وَ الْيَوْم دَا، جُمْعَةْ هَنَا عِيدْ الْفِصْحَةْ وَ الْوَطَى قَايْلَةْ. وَ بِلَاطُسْ حَجَّى لِلْيَهُودْ وَ قَالْ شِيفُوهْ، دَاهُو مَلِكُّو.
JHN.19.15	وَ عَوَّوْا فَوْقَهْ وَ قَالَوْا: شِيلَهْ، أَكْتُلَهْ! أَكْتُلَهْ فِي الصَّلِيبْ!
JHN.19.15	وَ بِلَاطُسْ سَأَلَاهُمْ وَ قَالْ: تِدَوْرُوا أَنَا نَكْتُلْ مَلِكُّو فِي صَلِيبْ وَلَّا؟
JHN.19.15	وَ كُبَارَاتْ رُجَالْ الدِّينْ رَدَّوْا لَيَّهْ وَ قَالَوْا: مَا عِنْدِنَا مَلِكْ إِلَّا سُلْطَانْ الرَّوْمَانِيِّينْ.
JHN.19.16	وَ خَلَاصْ، بِلَاطُسْ سَلَّمْ عِيسَى لِلْعَسْكَرْ أَشَانْ يَكْتُلُوهْ فِي صَلِيبْ. وَ قَمَّوْا شَالَوْه. 
JHN.19.17	وَ عِيسَى مَرَقْ شَايِلْ الصَّلِيبْ الدَّوَّرَوْا يَكْتُلُوهْ فَوْقَهْ وَ وَدَّوْه فِي بَكَانْ وَاحِدْ أُسْمَهْ بَكَانْ الْجُمْجُمَةْ، وَ بِكَلَامْ عِبْرَانِي أُسْمَهْ جُلْجُثَةْ.
JHN.19.18	وَ فِي الْبَكَانْ دَا، خَطَّوْا عِيسَى فِي الصَّلِيبْ وَ صَلَبَوْا مَعَايَهْ نَاسَيْن، وَاحِدْ فِي نُصَّهْ الزَّيْنَايْ وَ وَاحِدْ فِي نُصَّهْ الْإِسْرَايْ وَ هُو فِي أُسُطْهُمْ. 
JHN.19.19	وَ بِلَاطُسْ كَتَبْ فِي لَوْح وَاحِدْ وَ عَلَّقَهْ فَوْق فِي رَاسْ الصَّلِيبْ. وَ كَلَامْ الْمَكْتُوبْ فَوْقَهْ بُقُولْ «عِيسَى مِنْ النَّاصِرَةْ مَلِكْ الْيَهُودْ». 
JHN.19.20	وَ صَلَبَوْا عِيسَى قَرِيبْ لِلْمَدِينَةْ و أَشَانْ دَا، يَهُودْ كَتِيرِينْ قَرَوْا الْكَلَامْ مَكْتُوبْ دَا. وَ كَتَبَوْه بِكَلَامْ عِبْرَانِي وَ كَلَامْ لَاتِينِي وَ كَلَامْ يُونَانِي.
JHN.19.21	وَ كُبَارَاتْ رُجَالْ الدِّينْ حَجَّوْا لِبِلَاطُسْ وَ قَالَوْا: مَا تَكْتِبْ مَلِكْ الْيَهُودْ. أَكْتِبْ النَّادُمْ دَا قَالْ هُو مَلِكْ الْيَهُودْ.
JHN.19.22	وَ بِلَاطُسْ رَدَّ لَيْهُمْ وَ قَالْ: الْكَلَامْ الْكَتَبْتَهْ مَا نِغَيِّرَهْ.
JHN.19.23	وَكِتْ الْعَسَاكِرْ الْأَرْبَعَةْ صَلَبَوْا عِيسَى خَلَاصْ، هُمَّنْ شَالَوْا خُلْقُانَهْ وَ قَسَّمَوْهُمْ أَمْبَيْنَاتْهُمْ وَ جَوَانِيتَهْ بَسْ فَضَّلَتْ. وَ الْجَوَانِيَةْ هِي كُلَّهَا كَيْ مَطْرُورَةْ مَا وَ عِنْدَهَا خَيَاطَةْ. 
JHN.19.24	وَ أَشَانْ دَا، حَجَّوْا أَمْبَيْنَاتْهُمْ وَ قَالَوْا: مَا نِشَرُّطُوهَا. نِسَوُّوا أَمْ عِيَيْدَاتْ وَ النَّادُمْ الْجَاتَهْ فِي قِسْمَهْ يِشِيلْهَا.
JHN.19.24	وَ بِمِثِلْ دَا، كَلَامْ الْكِتَابْ تَمَّ الْبُقُولْ ﴿هُمَّنْ قَسَّمَوْا خُلْقَانِي أَمْبَيْنَاتْهُمْ وَ سَوَّوْا أَمْ عِيَيْدَاتْ لِلُبَاسِي﴾. وَ دَا بَسْ الشَّيْء السَّوَّوْه الْعَسْكَرْ.
JHN.19.25	وَ فِيَهْ عَوِينْ وَاقْفَاتْ قَرِيبْ لِلصَّلِيبْ الْعِيسَى قَاعِدْ فَوْقَهْ. وَ هِنَّ أَمَّهْ مَرِيَمْ وَ خَالْتَهْ وَ مَرِيَمْ مَرَةْ كُلُوبَا وَ مَرِيَمْ الْمَجْدَلِيَّةْ. 
JHN.19.26	وَ عِيسَى شَافْ أَمَّهْ وَ شَافْ التِّلْمِيذْ الْهُو يِرِيدَهْ بِلْحَيْن وَاقِفْ قَرِيبْ لَيْهَا. وَ حَجَّى لِأَمَّهْ وَ قَالْ: مَرَةْ زَيْنَةْ شِيفِيهْ، دَا وِلَيْدكِ.
JHN.19.27	وَ حَجَّى لِتِلْمِيذَهْ وَ قَالْ: شِيفْهَا، دِي أَمَّكْ.
JHN.19.27	وَ التِّلْمِيذْ وَدَّاهَا فِي بَيْتَهْ وَ مِنْ الْيَوْم دَا، هِي سَكَنَتْ مَعَايَهْ.
JHN.19.28	وَ عِيسَى عِرِفْ كُلَّ شَيْء كَمَّلْ. وَ هُو حَجَّى بَتَّانْ أَشَانْ الْكَلَامْ الْمَكْتُوبْ فِي سَبَبَهْ فِي الْكِتَابْ يِتِمّ. وَ هُو قَالْ: أَنَا عَطْشَانْ.
JHN.19.29	فِي الْبَكَانْ دَا، فِيَهْ كَوْرَوْ هَنَا خَلّ حَامُضْ وَ بَلَّوْا سَوْسَوْ فِي الْخَلّ وَ خَطَوْه فِي رَاسْ عَقَيْقْ هَنَا زُوفَا وَ رَفَعَوْه فَوْق قَرِيبْ لِخَشْمَهْ. 
JHN.19.30	وَ عِيسَى شِرِبْ مِنْ الْخَلّ وَ قَالْ: تَمَّ خَلَاصْ.
JHN.19.30	وَ دَنْقَرْ رَاسَهْ وَ خَلَّى رُوحَهْ تُفُوتْ.
JHN.19.31	وَ دَا الْيَوْم الْيِحَصُّلُوا فَوْقَهْ خُمَامْ هَنَا يَوْم السَّبِتْ. وَ أَمْبَاكِرْ يَوْم كَبِيرْ فِي الْعِيدْ. وَ الْيَهُودْ دَوَّرَوْا الْجَنَازَاتْ مَا يَقْعُدُوا فِي الصَّلَبَانْ يَوْم السَّبِتْ. وَ أَشَانْ دَا، طَلَبَوْا مِنْ بِلَاطُسْ يِكَسُّرُوا رِجِلَيْن الْمَصْلُوبِينْ أَشَانْ يُمُوتُوا عَجَلَةْ وَ خَلَاصْ الْجَنَازَاتْ يِدَلُّوهُمْ. 
JHN.19.32	وَ الْعَسْكَرْ جَوْا لِأَوَّلْ نَادُمْ الصَّلَبَوْه مَعَ عِيسَى وَ كَسَّرَوْا رِجِلَيْنَهْ وَ سَوَّوْا نَفْس الشَّيْء لِلتَّانِي. 
JHN.19.33	وَ لَاكِنْ وَكِتْ جَوْا لِعِيسَى، شَافَوْا هُو مَيِّتْ خَلَاصْ. وَ أَشَانْ دَا مَا كَسَّرَوْا رِجِلَيْنَهْ. 
JHN.19.34	لَاكِنْ عَسْكَرِي وَاحِدْ تَعَنْ فِي نَايْتَهْ بِحَرْبَةْ وَ طَوَّالِي كَيْ دَفَّقْ مِنَّهْ دَمّ وَ أَلْمِي. 
JHN.19.35	الشَّافَهْ بِعَيْنَهْ شَاهِدْ لَيَّهْ وَ شَهَادْتَهْ صَحِيحَةْ وَ هُو يَعَرِفْ كَلَامَهْ صَحِيحْ وَ هُو يَشْهَدْ أَشَانْ إِنْتُو كُلَ تِآمُنُوا. 
JHN.19.36	وَ الشَّيْء دَا بِقِي أَشَانْ كَلَامْ الْمَكْتُوبْ فِي الْكِتَابْ يِتِمّ. بُقُولْ ﴿مَا يِكَسُّرُوا عَضُمْ وَاحِدْ مِنْ عُضَامَهْ﴾. 
JHN.19.37	وَ الْكِتَابْ كُلَ بُقُولْ ﴿يُقُمُّوا يِشِيفُوا النَّادُمْ التَّعَنَوْه﴾.
JHN.19.38	وَ بَعَدْ دَا، يُوسُفْ مِنْ حِلَّةْ الرَّامَةْ مَشَى لِبِلَاطُسْ وَ طَلَبْ مِنَّهْ جَنَازَةْ عِيسَى. هُو تِلْمِيذْ هَنَا عِيسَى لَاكِنْ وَ قَاعِدْ يِتَابِعَهْ بِسِرّ أَشَانْ هُو خَايِفْ مِنْ الْيَهُودْ. وَ بِلَاطُسْ أَنْطَاهْ إِذِنْ. وَ يُوسُفْ مَشَى شَالْ الْجَنَازَةْ. 
JHN.19.39	وَ نِقُدِيمُسْ النَّادُمْ الْيَوْم وَاحِدْ مَشَى حَجَّى مَعَ عِيسَى بِاللَّيْل، مَشَى مَعَايَهْ وَ جَابْ تَلَاتِينْ كِيلَوْ هَنَا الدِّهِنْ الْعِنْدَهْ فِيهَا صِبِر وَ رِيحَةْ أُسُمْهَا عُودْ. 
JHN.19.40	وَ شَالَوْا جَنَازَةْ عِيسَى وَ بَلَّوْا قَبَقْ طَوِيلْ فِي الدِّهِنْ وَ لَفَّوْا بَيَّهْ جِسْمَهْ. وَ بِمِثِلْ دَا كَفَنَوْه فِي عَادَةْ الْيَهُودْ. 
JHN.19.41	وَ فِيَهْ جِنَيْنَةْ قَرِيبْ لِلْبَكَانْ الْكَتَلَوْا عِيسَى فَوْقَهْ. وَ فِي الْجِّنَيْنَةْ قَبُرْ
JHN.19.42	الْقَبُرْ دَا قَرِيبْ. وَ الْيَوْم الْيَهُودْ يِحَصُّلُوا فَوْقَهْ خُمَامْ يَوْم السَّبِتْ قَرِيبْ يِكَمِّلْ. وَ أَشَانْ دَا، دَفَنَوْا عِيسَى فِي الْبَكَانْ دَا.
JHN.20.1	وَ يَوْم الْأَحَدْ وَكِتْ الْوَطَى لِسَّاعْ ضَلْمَى، مَرِيَمْ الْمَجْدَلِيَّةْ قَمَّتْ مَشَتْ لِلْقَبُرْ وَ شَافَتْ كَدَرْ الْحَجَرْ الْكَبِيرْ الْأَوَّلْ سَدَّوْا بَيَّهْ الْقَبُرْ مَا قَاعِدْ فِي بَكَانَهْ. 
JHN.20.2	وَ هِي قَمَّتْ جَرَتْ لِسِمْعَانْ بُطْرُسْ وَ لِلتِّلْمِيذْ الْآخَرْ، التِّلْمِيذْ الْعِيسَى يِرِيدَهْ بِلْحَيْن، وَ قَالَتْ لَيْهُمْ: سَيِّدْنَا شَالَوْه مِنْ الْقَبُرْ وَ مَا نَعَرْفُوا الْبَكَانْ الْوَدَّوْه فَوْقَهْ.
JHN.20.3	وَ بُطْرُسْ وَ التِّلْمِيذْ الْآخَرْ مَرَقَوْا وَ شَالَوْا الدَّرِبْ الْمَاشِي لِلْقَبُرْ. 
JHN.20.4	وَ هُمَّنْ جَارِيِّينْ وَ لَاكِنْ التِّلْمِيذْ الْآخَرْ سَبَقَهْ لِبُطْرُسْ وَ هُو لِحِقْ الْقَبُرْ قُبَّالَهْ. 
JHN.20.5	وَ دَنْقَرْ تَاوَقْ فِي الْقَبُرْ دَاخَلْ وَ شَافْ الْقَبَقْ الْكَفَنَوْا بَيَّهْ عِيسَى لَاكِنْ هُو مَا أَنْدَسَّ. 
JHN.20.6	وَ سِمْعَانْ بُطْرُسْ وِصِلْ وَرَايَهْ وَ أَنْدَسَّ طَوَّالِي فِي الْقَبُرْ. وَ شَافْ الْكَفَنْ. 
JHN.20.7	وَ الْمِنْدِيلْ الرَّبَطَوْا بَيَّهْ رَاسْ عِيسَى مَا قَاعِدْ مَعَ الْقَبَقْ وَ لَاكِنْ قَاعِدْ فِي بَكَانْ وِحَيْدَهْ مُطَبَّقْ عَدِيلْ.
JHN.20.8	وَ التِّلْمِيذْ الْآخَرْ اللِّحِقْ الْقَبُرْ قُبَّالَهْ، هُو كُلَ أَنْدَسَّ دَاخَلْ وَ شَافْ الْخُمَامْ وَ آمَنْ خَلَاصْ. 
JHN.20.9	لِسَّاعْ مَا فِهْمَوْا مِنْ الْكِتَابْ كَدَرْ عِيسَى لَابُدَّ يَبْعَثْ مِنْ أُسْط الْمَيْتِينْ. 
JHN.20.10	وَ التَّلَامِيذْ قَبَّلَوْا فِي بُيُوتْهُمْ.
JHN.20.11	وَ لَاكِنْ مَرِيَمْ قَعَدَتْ وَاقْفَةْ جَنْب خَشُمْ الْقَبُرْ وَ قَاعِدَةْ تَبْكِي. وَ وَكِتْ قَاعِدَةْ تَبْكِي، هِي دَنْقَرَتْ وَ تَاوَقَتْ فِي الْقَبُرْ دَاخَلْ. 
JHN.20.12	وَ شَافَتْ مَلَائِكَةْ إِتْنَيْن خُلْقَانْهُمْ بُيُضْ. هُمَّنْ قَاعِدِينْ تِحِتْ فِي الْبَكَانْ الْجَنَازَةْ عِيسَى أَوَّلْ رَاقْدَةْ فَوْقَهْ، وَاحِدْ فِي بَكَانْ رَاسَهْ وَ وَاحِدْ فِي بَكَانْ رِجِلَيْنَهْ. 
JHN.20.13	وَ حَجَّوْا لَيْهَا وَ قَالَوْا: مَرَةْ زَيْنَةْ، مَالْكِ تَبْكِي؟
JHN.20.13	وَ هِي رَدَّتْ لَيْهُمْ وَ قَالَتْ: أَنَا قَاعِدَةْ نَبْكِي أَشَانْ شَالَوْا سَيِّدِي وَ مَا نَعَرِفْ الْبَكَانْ الْوَدَّوْه فَوْقَهْ.
JHN.20.14	وَ بَعَدْ هِي قَالَتْ الْكَلَامْ دَا، هِي أنْلَفَتَتْ وَ شَافَتْ عِيسَى وَاقِفْ وَرَاهَا لَاكِنْ مَا عِرِفَتْ هُو عِيسَى. 
JHN.20.15	وَ عِيسَى حَجَّى لَيْهَا وَ قَالْ: مَرَةْ زَيْنَةْ، مَالَا تَبْكِي؟ تِفَتِّشِي يَاتُو؟
JHN.20.15	وَ فِي فِكِرْهَا، هُو الْخَدَّامْ الْبَخْدِمْ فِي الْجِنَيْنَةْ وَ رَدَّتْ لَيَّهْ وَ قَالَتْ: السَّيِّدْ، كَانْ إِنْتَ شِلْتَهْ، أَوْرِينِي الْبَكَانْ الْخَطَّيْتَهْ فَوْقَهْ وَ أَنَا نِوَدِّيهْ فِي بَكَانْ آخَرْ.
JHN.20.16	وَ عِيسَى حَجَّى لَيْهَا وَ قَالْ: مَرِيَمْ.
JHN.20.16	وَ أَنْلَفَتَتْ شَافَتَهْ عَدِيلْ وَ قَالَتْ: يَا رَبُّونَايْ!
JHN.20.16	مَعَنَاتَهْ «يَا مُعَلِّمْ» بِكَلَامْ عِبْرَانِي. 
JHN.20.17	وَ عِيسَى حَجَّى لَيْهَا وَ قَالْ: مَا تَكُرْبِينِي. أَنَا لِسَّاعْ مَا طَلَعْت لِأَبُوِي. أَمْشِي لِأَخْوَانِي وَ أَوْرِيهُمْ أَنَا طَالِعْ لِلهْ وَ هُو أَبُوِي وَ هُو أَبُوكُو. وَ هُو إِلـٰهِي وَ هُو إِلـٰهْكُو.
JHN.20.18	وَ مَرِيَمْ الْمَجْدَلِيَّةْ مَشَتْ لِتَلَامِيذَهْ وَ قَالَتْ: أَنَا شِفْت سَيِّدْنَا.
JHN.20.18	وَ أَوْرَتْهُمْ بِكُلَّ شَيْء الْقَالَهْ لَيْهَا.
JHN.20.19	وَ نَفْس الْيَوْم، يَعْنِي يَوْم الْأَحَدْ، فِي الْعَشِيَّةْ التَّلَامِيذْ لَامِّينْ فِي بَكَانْ وَاحِدْ وَ الْبِيبَانْ مُقَفَّلِينْ أَشَانْ هُمَّنْ خَايْفِينْ مِنْ الْيَهُودْ. وَ عِيسَى جَاءْ وَ وِقِفْ فِي أُسُطْهُمْ وَ سَلَّمَاهُمْ. وَ هُو قَالْ: السَّلَامْ عَلَيْكُمْ.
JHN.20.20	وَ بَعَدْ هُو سَلَّمَاهُمْ، هُو وَصَّفْ لَيْهُمْ إِيدَيْنَهْ وَ نَايْتَهْ. وَ وَكِتْ التَّلَامِيذْ شَافَوْا سَيِّدْهُمْ، هُمَّنْ فِرْحَوْا فَرْحَةْ شَدِيدَةْ. 
JHN.20.21	وَ عِيسَى حَجَّى لَيْهُمْ بَتَّانْ وَ قَالْ: السَّلَامْ عَلَيْكُمْ. أَنَا نِرَسِّلْكُو فِي الدُّنْيَا مِثِلْ أَبُوِي رَسَّلَانِي فِي الدُّنْيَا.
JHN.20.22	وَ بَعَدْ هُو قَالْ الْكَلَامْ دَا، هُو نَفَخْ فَوْقهُمْ وَ قَالْ: أَقْبَلَوْا الرُّوحْ الْقُدُّوسْ. 
JHN.20.23	كَانْ تِسَامُحُوا لِأَيِّ نَادُمْ ذُنُوبَهْ، اللهْ يَغْفِرْ لَيَّهْ. وَ كَانْ مَا تِسَامُحُوا لِأَيِّ نَادُمْ ذُنُوبَهْ، اللهْ مَا يَغْفِرْ لَيَّهْ.
JHN.20.24	وَ تُومَا هُو وَاحِدْ مِنْ التَّلَامِيذْ الْأَتْنَا عَشَرْ وَ أُسْمَهْ الْآخَرْ شِقَّ التَّوْم. وَ هُو مَا قَاعِدْ مَعَاهُمْ وَكِتْ عِيسَى جَاءْ فِي أُسُطْهُمْ. 
JHN.20.25	وَ التَّلَامِيذْ الْآخَرِينْ أَوْرَوْه بَيَّهْ وَ قَالَوْا: أَنِحْنَ شِفْنَا سَيِّدْنَا.
JHN.20.25	وَ لَاكِنْ هُو رَدَّ لَيْهُمْ وَ قَالْ: كَانْ مَا شِفْت بِعَيْنِي الْبَكَانْ التَّعَنَوْه فِي إِيدَيْنَهْ بِالْمُثْمَارْ وَ كَانْ مَا خَطَّيْت أُصْبَعِي فِي بَكَانْ الْمُثْمَارْ وَ كَانْ مَا لِمِسْتَهْ فِي نَايْتَهْ بِإِيدِي، أَبَداً مَا نِآمِنْ.
JHN.20.26	وَ بَعَدْ أُسْبُوعْ وَاحِدْ، تَلَامِيذْ عِيسَى لَمَّوْا بَتَّانْ فِي نَفْس الْبَيْت وَ تُومَا مَعَاهُمْ. وَ الْبِيبَانْ مُقَفَّلِينْ وَ لَاكِنْ عِيسَى جَاءْ وَ وِقِفْ فِي أُسُطْهُمْ. وَ عِيسَى سَلَّمَاهُمْ وَ قَالْ: السَّلَامْ عَلَيْكُمْ.
JHN.20.27	وَ حَجَّى لِتُومَا وَ قَالْ: خُطّ أُصْبَعَكْ هِنِي وَ شِيفْ إِيدَيْنِي. مِدّ إِيدَكْ وَ أَلْمَسْنِي فِي نَايْتِي. خَلِّي مِنَّكْ الشَّكّ وَ آمِنْ.
JHN.20.28	وَ تُومَا رَدَّ لَيَّهْ قَالْ: إِنْتَ رَبِّي. إِنْتَ اللهْ.
JHN.20.29	وَ عِيسَى قَالْ: إِنْتَ آمَنْت أَشَانْ شِفْتِنِي. مَبْرُوكْ لِلنَّاسْ الْيِآمُنُوا بَيِّ كَانْ مَا شَافَوْنِي كُلَ.
JHN.20.30	وَ فِي وَكِتْ عِيسَى قَاعِدْ مَعَ تَلَامِيذَهْ، هُو سَوَّى عَجَايِبْ كَتِيرِينْ الْمَا مَكْتُوبِينْ فِي الْكِتَابْ دَا. 
JHN.20.31	لَاكِنْ الْكَلَامْ الْمَكْتُوبْ هِنِي أَنْكَتَبْ أَشَانْ إِنْتُو تِصَدُّقُوا كَدَرْ عِيسَى هُو الْمَسِيحْ وَ إِبْن اللهْ وَ تِآمُنُوا بَيَّهْ وَ تَلْقَوْا بِأُسْمَهْ الْحَيَاةْ الْأَبَدِيَّةْ.
JHN.21.1	وَ بَعَدَيْن عِيسَى كُلَ بَانْ لِتَلَامِيذَهْ جَنْب بَجَرْ هَنَا طِبِرِيَاسْ. وَ دَاهُو كِكَّيْف هُو بَانْ لَيْهُمْ. 
JHN.21.2	سِمْعَانْ بُطْرُسْ وَ تُومَا الْبِنَادُوهْ شِقَّ التَّوْم وَ نَتَنَايِلْ الْمِنْ حِلَّةْ كَانَةْ فِي دَارْ الْجَلِيلْ وَ أَوْلَادْ زَبَدِي وَ بَتَّانْ تَلَامِيذْ إِتْنَيْن قَاعِدِينْ فِي بَكَانْ وَاحِدْ. 
JHN.21.3	وَ سِمْعَانْ بُطْرُسْ حَجَّى لَيْهُمْ وَ قَالْ: أَنَا نَمْشِي نِحَوِّتْ.
JHN.21.3	وَ قَالَوْا لَيَّهْ: نَمْشُوا مَعَاكْ.
JHN.21.3	وَ مَرَقَوْا وَ رِكْبَوْا فِي الْمَرْكَبَةْ وَ لَاكِنْ طُولْ اللَّيْل مَا كَرَبَوْا شَيْء.
JHN.21.4	وَ فَجُرْ فَجُرْ، عِيسَى جَاءْ وِقِفْ فِي خَشُمْ الْبَحَرْ وَ التَّلَامِيذْ مَا عِرِفَوْا هُو عِيسَى. 
JHN.21.5	وَ عِيسَى سَأَلَاهُمْ وَ قَالْ: يَا الْأَوْلَادْ، كَرَبْتُوا حُوتْ وَلَّا؟
JHN.21.5	وَ رَدَّوْا لَيَّهْ وَ قَالَوْا: لَا.
JHN.21.6	وَ قَالْ لَيْهُمْ: أَزْقُلُوا شَرَكُّو فِي نُصّ الزَّيْنَايْ وَ تَكُرْبُوا حُوتْ.
JHN.21.6	وَ زَقَلَوْا شَرَكْهُمْ وَ كَرَبَوْا حُوتْ كَتِيرْ كَيْ لَحَدِّي مَا قِدْرَوْا كَرَّوْه فَوْق فِي الْمَرْكَبَةْ. 
JHN.21.7	وَ التِّلْمِيذْ الْعِيسَى يِرِيدَهْ حَجَّى لِبُطْرُسْ وَ قَالْ: دَا رَبِّنَا.
JHN.21.7	وَ وَكِتْ سِمْعَانْ بُطْرُسْ سِمِعْ كَدَرْ الرَّبّ جَاءْ، هُو قَمَّ رَبَطْ خَلَقَهْ الْبَرَّانِي وَ نَطَّ فِي الْبَحَرْ. هُو لَابِسْ لُبَاسْ شِيَّةْ بَسْ أَشَانْ بَخْدِمْ. 
JHN.21.8	وَ التَّلَامِيذْ الْآخَرِينْ جَوْا وَرَايَهْ بِالْمَرْكَبَةْ وَ قَاعِدِينْ يُكُرُّوا الشَّرَكْ الْمَلَانْ حُوتْ. هُمَّنْ مَا بَعِيدْ مِنْ خَشُمْ الْبَحَرْ إِلَّا مِثِلْ مِيَةْ مِتِرْ. 
JHN.21.9	وَ وَكِتْ مَرَقَوْا مِنْ الْمَرْكَبَةْ خَلَاصْ شَافَوْا كَانُونْ مَلَانْ جَمُرْ وَ حُوتَايْ فَوْقَهْ وَ خُبْزَةْ.
JHN.21.10	وَ عِيسَى حَجَّى لَيْهُمْ وَ قَالْ: جِيبُوا وَاحِدِينْ مِنْ الْحُوتْ الدَّهَابَهْ كَرَبْتُوهُمْ.
JHN.21.11	وَ سِمْعَانْ بُطْرُسْ قَمَّ وَ كَرَّ الشَّرَكْ فِي خَشُمْ الْبَحَرْ وَ الشَّرَكْ مَلَانْ حُوتْ كُبَارْ. وَ عَدَدْهُمْ مِيَةْ تَلَاتَةْ وَ خَمْسِينْ. الْحُوتْ كَتِيرِينْ بِلْحَيْن وَ لَاكِنْ الشَّرَكْ مَا أَنْقَطَعْ. 
JHN.21.12	وَ عِيسَى نَادَاهُمْ قَالْ: تَعَالُوا أَفْطُرُوا.
JHN.21.12	وَ مَا فِي نَادُمْ مِنْهُمْ حَاوَلْ يَسْأَلَهْ وَ يُقُولْ «إِنْتَ يَاتُو؟» أَشَانْ فِي قُلُوبْهُمْ عِرِفَوْا دَا الرَّبّ عِيسَى. 
JHN.21.13	وَ عِيسَى قَمَّ وَ شَالْ الْخُبْزَةْ وَ أَنْطَاهُمْ مِنَّهْا وَ سَوَّى نَفْس الشَّيْء بِالْحُوتْ. 
JHN.21.14	وَ دِي تَالِتْ مَرَّةْ عِيسَى بَانْ لِتَلَامِيذَهْ مِنْ هُو بَعَثْ مِنْ أُسْط الْمَيْتِينْ.
JHN.21.15	وَ وَكِتْ فَطَرَوْا خَلَاصْ، عِيسَى سَأَلْ سِمْعَانْ بُطْرُسْ وَ قَالْ: سِمْعَانْ وِلَيْد يُوحَنَّا، تِرِيدْنِي زِيَادَةْ مِنْ الْآخَرِينْ وَلَّا؟
JHN.21.15	وَ بُطْرُسْ رَدَّ لَيَّهْ وَ قَالْ: أَيْوَى سَيِّدْنَا، تَعَرِفْ نِرِيدَكْ.
JHN.21.15	وَ عِيسَى قَالْ لَيَّهْ عَيِّشْهُمْ لِحُمْلَانِي.
JHN.21.16	وَ مَرَّةْ تَانِيَةْ سَأَلَهْ وَ قَالْ: سِمْعَانْ وِلَيْد يُوحَنَّا، تِرِيدْنِي وَلَّا؟
JHN.21.16	وَ بُطْرُسْ رَدَّ لَيَّهْ وَ قَالْ: أَيْوَى سَيِّدْنَا، تَعَرِفْ نِرِيدَكْ.
JHN.21.16	وَ عِيسَى قَالْ لَيَّهْ: أَسْرَحْ بِغَنَمِي.
JHN.21.17	وَ مَرَّةْ تَالْتَةْ عِيسَى سَأَلَهْ وَ قَالْ: سِمْعَانْ وِلَيْد يُوحَنَّا، تِرِيدْنِي وَلَّا؟
JHN.21.17	وَ بِقِي لِبُطْرُسْ قَاسِي أَشَانْ تَلَاتَةْ مَرَّاتْ عِيسَى سَأَلَهْ «تِرِيدْنِي وَلَّا؟» وَ بُطْرُسْ رَدَّ لَيَّهْ وَ قَالْ: سَيِّدْنَا، تَعَرِفْ كُلَّ شَيْء. وَ تَعَرِفْ نِرِيدَكْ.
JHN.21.17	وَ عِيسَى قَالْ لَيَّهْ: عَيِّشْهُمْ لِغَنَمِي. 
JHN.21.18	أَسْمَعْ، نُقُولْ لَيْك الْحَقّ، وَكِتْ إِنْتَ صَغَيَّرْ، إِنْتَ رَبَطْت صُلْبَكْ وَ مَشَيْت مِثِلْ دَوَّرْت. لَاكِنْ وَكِتْ تَبْقَى كَبِيرْ، تِمَطِّطْ إِيدَيْنَكْ وَ نَادُمْ آخَرْ يَرْبُطَكْ وَ يِوَدِّيكْ فِي بَكَانْ إِنْتَ مَا تِدَوْر تَمْشِي فَوْقَهْ.
JHN.21.19	وَ عِيسَى قَالْ الْكَلَامْ دَا أَشَانْ يِأَوْرِي بُطْرُسْ بِالْمَوْت هُو يُمُوتْ وَ يِمَجِّدْ اللهْ بَيَّهْ. وَ بَعَدْ دَا قَالْ: تَابِعْنِي.
JHN.21.20	بُطْرُسْ أَنْلَفَتْ وَ شَافْ وَرَاهُمْ التِّلْمِيذْ الْعِيسَى يِرِيدَهْ. وَ دَا بَسْ التِّلْمِيذْ التَّكَّأْ وَرَاءْ لَحَدِّي لِحِقْ صَدُرْ عِيسَى وَكِتْ قَاعِدِينْ يِلْعَشَّوْا وَ قَالْ «سَيِّدْنَا، يَاتُو النَّادُمْ الْيِدَوْر يُخُونَكْ؟». 
JHN.21.21	وَ بُطْرُسْ شَافَهْ وَ قَالْ: يَا سَيِّدْنَا، تُقُولْ شُنُو فِي النَّادُمْ دَا؟
JHN.21.22	عِيسَى رَدَّ لَيَّهْ وَ قَالْ: كَانْ أَنَا نِدَوْر هُو يَقْعُدْ لَحَدِّي نِقَبِّلْ كُلَ، دَا مَا لَمَّاكْ. تَابِعْنِي بَسْ.
JHN.21.23	وَ مِنْ الْيَوْم دَا، نَاسْ قَالَوْا التِّلْمِيذْ دَا مَا يُمُوتْ. وَ الْكَلَامْ دَا شَتَّتْ فِي أُسْط الْأَخْوَانْ. لَاكِنْ عِيسَى مَا قَالْ لِبُطْرُسْ كَدَرْ التِّلْمِيذْ الْآخَرْ مَا يُمُوتْ. هُو قَالْ «كَانْ أَنَا نِدَوْر هُو يَقْعُدْ لَحَدِّي نِقَبِّلْ كُلَ، دَا مَا لَمَّاكْ».
JHN.21.24	وَ دَا بَسْ التِّلْمِيذْ الْقَاعِدْ يَشْهَدْ لِعِيسَى فِي الْكَلَامْ دَا. وَ هُو بَسْ الْكَتَبْ كُلَّ الْكَلَامْ فِي الْكِتَابْ دَا وَ نَعَرْفُوا شَهَادْتَهْ صَحِيحَةْ. 
JHN.21.25	وَ عِيسَى سَوَّى أَشْيَاءْ زِيَادَةْ مَا مَكْتُوبِينْ فِي الْكِتَابْ دَا. وَ فِي فِكْرِي أَنَا، كَانْ دَوَّرَوْا يَكْتُبُوا كُلُّ الْأَشْيَاءْ دَوْل، الدُّنْيَا كُلُّهَا كَيْ مَا تَقْدَرْ تِشِيلْ الْكُتُبْ الْيَكْتُبُوهُمْ.
ACT.1.1	يَا السَّيِّدْ ثَاوُفِيلُسْ، فِي الْكِتَابْ الْأَوَّلْ الْكَتَبْتَهْ لَيْك، أَوْرَيْتَكْ بِكُلَّ شَيْء الْعِيسَى بَدَأْ يِسَوِّيهْ وَ بِكُلَّ شَيْء الْعَلَّمَهْ مِنْ بِدَايَةْ خِدِمْتَهْ 
ACT.1.2	لَحَدِّي الْيَوْم الْاللهْ رَفَعَهْ فِي السَّمَاوَاتْ. وَ قُبَّالْ اللهْ مَا يَرْفَعَهْ، عِيسَى حَجَّى لِلنَّاسْ الْإِخْتَارَاهُمْ لِيَبْقَوْا رُسُلْ وَ وَصَّاهُمْ بِقُدْرَةْ الرُّوحْ الْقُدُّوسْ. 
ACT.1.3	عِيسَى جَاءْ وَ ثَبَّتْ لَيْهُمْ أَكِيدْ كَيْ هُو حَيّ بَعَدْ النَّاسْ كَتَلَوْه وَ قَاعِدْ يِبِينْ لَيْهُمْ فِي مُدَّةْ أَرْبَعِينْ يَوْم وَ يِكَلِّمْ لَيْهُمْ بِمَمْلَكَةْ اللهْ. 
ACT.1.4	وَ وَكِتْ هُو قَاعِدْ مَعَاهُمْ هُو قَالْ: مَا تَمُرْقُوا مِنْ مَدِينَةْ الْقُدُسْ. أَرْجَوْا لَحَدِّي أَبُوكُو اللهْ يَنْطِيكُو الْبَرَكَةْ الْهُو قَالْ يَنَزِّلْهَا فَوْقكُو مِثِلْ أَنَا أَوَّلْ أَوْرَيْتكُو بَيَّهْ. 
ACT.1.5	يَحْيَى غَطَّسْ النَّاسْ فِي أَلْمِي وَ لَاكِنْ بَعَدْ أَيَّامْ بَسْ، اللهْ يِغَطِّسْكُو فِي الرُّوحْ الْقُدُّوسْ.
ACT.1.6	وَ وَكِتْ الرُّسُلْ قَاعِدِينْ مَعَ عِيسَى، هُمَّنْ سَأَلَوْه وَ قَالَوْا: يَا رَبِّنَا، دَا بَسْ الْوَكِتْ التِّدَوْر تِأَسِّسْ بَتَّانْ مَمْلَكَةْ إِسْرَائِيلْ وَلَّا؟
ACT.1.7	وَ عِيسَى رَدَّ لَيْهُمْ وَ قَالْ: أَبُوكُو اللهْ بَسْ نَظَّمْ الْأَوْكَاتْ بِسُلْطِتَهْ وَ مَا أَنْطَاكُو إِذِنْ أَشَانْ تَعَرْفُوهُمْ. 
ACT.1.8	وَ لَاكِنْ وَكِتْ الرُّوحْ الْقُدُّوسْ يَنْزِلْ فَوْقكُو، تَلْقَوْا قُدْرَةْ أَشَانْ تَشْهَدَوْا لَيِّ فِي مَدِينَةْ الْقُدُسْ وَ فِي كُلَّ دَارْ الْيَهُودِيَّةْ وَ فِي دَارْ السَّامِرَةْ وَ لَحَدِّي حُدُودْ الْأَرْض.
ACT.1.9	وَ بَعَدْ عِيسَى قَالْ الْكَلَامْ دَا، اللهْ رَفَعَهْ فِي السَّمَاءْ وَ هُمَّنْ شَايْفِينْ عِيسَى طَالِعْ وَ سَحَابْ جَاءْ دَارَقَهْ مِنْهُمْ. 
ACT.1.10	وَ وَكِتْ هُمَّنْ قَاعِدِينْ يِسَنْقُعُوا فَوْق فِي السَّمَاءْ وَ عِيسَى مَاشِي مِنْهُمْ، رُجَالْ إِتْنَيْن خُلْقَانْهُمْ بُيُضْ بَانَوْا جَنْبُهُمْ 
ACT.1.11	وَ قَالَوْا: يَا عِيَالْ دَارْ الْجَلِيلْ، مَالْكُو إِنْتُو هِنِي وَاقْفِينْ تِسَنْقُعُوا فَوْق فِي السَّمَاءْ؟ شِفْتُوا عِيسَى طَالِعْ مِنْكُو فَاتْ فِي السَّمَاءْ. وَ بِنَفْس الطَّرِيقَةْ بَسْ، هُو يِقَبِّلْ فِي الْأَرْض مِنْ السَّمَاءْ.
ACT.1.12	وَ دَا بِقِي فِي حَجَرْ أُسْمَهْ جَبَلْ الزَّيْتُونْ مِثِلْ كِيلَوْمِتِرْ وَاحِدْ مِنْ مَدِينَةْ الْقُدُسْ. وَ بَعَدْ دَا، الرُّسُلْ دَلَّوْا مِنْ الْحَجَرْ وَ قَبَّلَوْا فِي الْمَدِينَةْ.
ACT.1.13	وَ وِصْلَوْا فِي الْمَدِينَةْ وَ دَخَلَوْا فِي الْبَيْت وَ طَلَعَوْا فِي الْقَصِرْ الْقَاعِدِينْ فَوْقَهْ. وَ النَّاسْ دَوْل، هُمَّنْ بُطْرُسْ وَ يُوحَنَّا وَ يَعْقُوبْ وَ أَنْدَرَيَّسْ وَ فِلِبُّسْ وَ تُومَا وَ بَرْتُلْمَا وَ مَتَّى وَ يَعْقُوبْ وِلَيْد حَلْفَا وَ سِمْعَانْ الثَّاوْرِي وَ يَهُوذَا وِلَيْد يَعْقُوبْ. 
ACT.1.14	وَ كُلَّ مَا يَوْم، كُلُّهُمْ قَاعِدِينْ يِلِمُّوا وَ يِصَلُّوا بِنِيَّةْ وَاحِدَةْ. الْعَوِينْ وَ مَرِيَمْ أَمّ عِيسَى وَ أَخْوَانَهْ كُلَ قَاعِدِينْ يِلِمُّوا مَعَاهُمْ.
ACT.1.15	وَ يَوْم وَاحِدْ، بُطْرُسْ قَمَّ فِي أُسْط الْأَخْوَانْ. عَدَدْهُمْ مِثِلْ مِيَّةْ وَ عِشْرِينْ نَادُمْ. وَ هُو كَلَّمْ لَيْهُمْ وَ قَالْ: 
ACT.1.16	يَا الْأَخْوَانْ، زَمَانْ الرُّوحْ الْقُدُّوسْ كَلَّمْ بِوَاسِطَةْ النَّبِي دَاوُدْ وَ كَلَامَهْ قَاعِدْ فِي الْكِتَابْ. هُو كَلَّمْ فِي يَهُوذَا النَّادُمْ الْوَدَّى النَّاسْ لِعِيسَى أَشَانْ يَكُرْبُوهْ. وَ لَابُدَّ الْكَلَامْ دَا بِقِي صَحِيحْ. 
ACT.1.17	وَ يَهُوذَا كَانْ وَاحِدْ مِنِّنَا وَ سَوَّى مَعَانَا نَفْس الْخِدْمَةْ.
ACT.1.18	وَ يَهُوذَا شَالْ الْقُرُسْ السَّأَلَهْ مِنْ الْكُبَارَاتْ أَشَانْ يِسَلِّمْ لَيْهُمْ عِيسَى وَ شَرَى زَرَعْ. وَ فِي الزَّرَعْ دَا، هو وَقَعْ وَ بَطْنَهْ أَنْشَقَّتْ وَ كُلَّ مَصَارِينَهْ دَفَّقَوْا. 
ACT.1.19	وَ كُلَّ نَاسْ هَنَا مَدِينَةْ الْقُدُسْ عِرِفُوا الشَّيْء الْبِقِي وَ الْيَهُودْ سَمَّوْا الزَّرَعْ بِكَلَامْهُمْ «حَقَلْ دَمَخَ» مَعَنَاتَهْ زَرَعْ هَنَا الدَّمْ.
ACT.1.20	وَ بُطْرُسْ قَالْ: الْكَلَامْ الْمَكْتُوبْ فِي الزَّبُورْ بُقُولْ ﴿خَلِّي بَيْتَهْ يَبْقَى يَابِسْ وَ خَلِّي نَادُمْ مَا يَسْكُنْ فَوْقَهْ﴾. وَ بَتَّانْ مَكْتُوبْ ﴿خَلِّي نَادُمْ آخَرْ يِبَدِّلَهْ﴾. 
ACT.1.21	وَ أَشَانْ دَا، وَاجِبْ لَيْنَا نِخْتَارُوا نَادُمْ وَاحِدْ مِنْ الرُّجَالْ الْقَاعِدِينْ مَعَانَا فِي كُلَّ الْوَكِتْ الرَّبِّنَا عِيسَى قَاعِدْ مَعَانَا، 
ACT.1.22	مِنْ يَحْيَى غَطَّسَهْ فِي أَلْمِي لَحَدِّي الْيَوْم الْاللهْ رَفَعَهْ مِنِّنَا وَ شَالَهْ فِي السَّمَاءْ. وَ النَّادُمْ النِّخْتَارَوْه يَبْقَى مَعَانَا شَاهِدْ لِبُعَاثْ هَنَا عِيسَى.
ACT.1.23	وَ قَدَّمَوْا رُجَالْ إِتْنَيْن. وَ الْوَاحِدْ هُو يُوسُفْ بَارْ سَابَا الْأُسْمَهْ الْآخَرْ يُسْتُسْ وَ التَّانِي هُو مَتِّيَاسْ. 
ACT.1.24	وَ دَعَوْا وَ قَالَوْا: يَا رَبِّنَا، إِنْتَ تَعَرِفْ قُلُوبْ هَنَا كُلَّ النَّاسْ. وَصِّفْ لَيْنَا يَاتُو مِنْ الرُّجَالْ الْإِتْنَيْن دَوْل الْإِنْتَ إِخْتِرْتَهْ 
ACT.1.25	أَشَانْ يَخْدِمْ مَعَانَا وَ يَبْقَى رَسُولْ وَ يِبَدِّلْ يَهُوذَا الْفَاتْ لِيِنْدَسَّ فِي الْبَكَانْ الْوَاجِبْ لَيَّهْ. 
ACT.1.26	وَ سَوَّوْا لَيْهُمْ أَمْ عِيَيْدَاتْ وَ مِثِلْ دَا، إِخْتَارَوْا مَتِّيَاسْ. وَ مَتِّيَاسْ لَمَّ مَعَ الرُّسُلْ الْإِحْدَا عَشَرْ.
ACT.2.1	وَ فِي يَوْم هَنَا عِيدْ الْخَمْسِينْ، كُلَّ الْأَخْوَانْ قَاعِدِينْ سَوَا لَامِّينْ فِي بَكَانْ وَاحِدْ. 
ACT.2.2	وَ فِي الْوَكِتْ دَا بَسْ، صَوْت شَدِيدْ نَزَلْ مِنْ السَّمَاءْ بِشَابِهْ رِيحْ شَدِيدَةْ بِلْحَيْن وَ مَلَأْ الْبَيْت الْهُمَّنْ قَاعِدِينْ فَوْقَهْ. 
ACT.2.3	وَ شَافَوْا شَيْء بِشَابِهْ لِسَانَاتْ هَنَا النَّارْ شَتَّتَوْا وَ نَزَلَوْا فَوْق أَيِّ وَاحِدْ مِنْهُمْ. 
ACT.2.4	وَ أَيِّ نَادُمْ أَنْمَلَأْ بِالرُّوحْ الْقُدُّوسْ وَ قَمَّ يِحَجِّي بِلُغَّةْ جَدِيدَةْ بِقُدْرَةْ الرُّوحْ.
ACT.2.5	وَ فِي الْوَكِتْ دَا، مَدِينَةْ الْقُدُسْ مَلَانَةْ بِيَهُودْ شُدَادْ فِي التَّقْوَى الْجَوْا مِنْ كُلَّ بَلَدْ الدُّنْيَا. 
ACT.2.6	وَ نَاسْ كَتِيرِينْ سِمْعَوْا الْحَرَكَةْ وَ لَمَّوْا فَوْق الْبَكَانْ الْأَخْوَانْ قَاعِدِينْ فَوْقَهْ. وَ عَجَّبَوْا مَرَّةْ وَاحِدْ أَشَانْ أَيِّ نَادُمْ سِمِعْ كَلَامْهُمْ بِلُغَّتَهْ. 
ACT.2.7	وَ بَرْجَلَوْا بِلْحَيْن وَ عَجَّبَوْا مَرَّةْ وَاحِدْ. وَ قَمَّوْا يِحَجُّوا أَمْبَيْنَاتْهُمْ وَ بُقُولُوا: النَّاسْ الْيِحَجُّوا دَوْل مَا مِنْ دَارْ الْجَلِيلْ وَلَّا؟ 
ACT.2.8	كِكَّيْف أَنِحْنَ كُلِّنَا سِمِعْنَا كَلَامْهُمْ بِلُغَّةْ هَنَا دَارْنَا؟ 
ACT.2.9	وَ فِي نَاسْ أُسُطْنَا مِنْ بُلْدَانْ كَتِيرِينْ مِثِلْ الْفَرْتِيَة وَ الْمَادِي وَ عِيلَامْ. وَ فِي سُكَّانْ هَنَا مَابَيْن النَّهْرَيْن وَ نَاسْ مِنْ دَارْ الْيَهُودِيَّةْ وَ مِنْ كَبُّدُوكِيَّةْ وَ بُنْطُسْ وَ آسِيَا 
ACT.2.10	وَ فِرِجِيَّةْ وَ بَمْفِيلِيَّةْ وَ مَصِرْ وَ مِنْ طَرَفْ لِيبِيَا قَرِيبْ لِحِلَّةْ الْقَيْرَوَانْ. وَ فِي ضِيْفَانْ كَتِيرِينْ جَوْا مِنْ مَدِينَةْ رَوْمَا 
ACT.2.11	وَ فِي نَاسْ مِنْهُمْ وِلْدَوْهُمْ يَهُودْ وَ فِي نَاسْ دَخَلَوْا فِي دِينْ الْيَهُودْ. وَ فِي نَاسْ وَاحِدِينْ مِنْ جَزِيرَةْ كِرِيتْ وَ مِنْ دَارْ الْعَرَبْ. وَ أَنِحْنَ كُلِّنَا قَاعِدِينْ نَسْمَعَوْهُمْ يِحَجُّوا بِلُغِّتْنَا بِالْعَجَايِبْ الْكُبَارْ الْاللهْ سَوَّاهُمْ.
ACT.2.12	وَ كُلُّهُمْ عَجَّبَوْا وَ بَرْجَلَوْا وَ قَاعِدِينْ يَسَّاءَلَوْا أَمْبَيْنَاتْهُمْ وَ يُقُولُوا: الشَّيْء الْقَاعِدْ يَبْقَى دَا، مَعَنَاتَهْ شُنُو؟
ACT.2.13	وَ لَاكِنْ نَاسْ وَاحِدِينْ بِشَمُّتُوا لِلْأَخْوَانْ وَ بُقُولُوا: هُمَّنْ سَكْرَانِينْ.
ACT.2.14	بُطْرُسْ قَمَّ مَعَ الرُّسُلْ الْإِحْدَا عَشَرْ. وَ هُو كَلَّمْ لِلنَّاسْ بِحِسّ شَدِيدْ وَ قَالْ: يَا أَخْوَانِي الْيَهُودْ وَ كُلَّ الضِّيْفَانْ الْقَاعِدِينْ فِي مَدِينَةْ الْقُدُسْ، أَسْمَعَوْا كَلَامِي وَ نِفَسِّرْ لَيْكُو الشَّيْء الْبِقِي. 
ACT.2.15	قُلْتُوا النَّاسْ دَوْل سَكْرَانِينْ. وَ دَا مَا صَحِيحْ. يَاتُو الْبَسْكَرْ السَّاعَةْ تِسْعَةْ هَنَا الْفَجُرْ؟ 
ACT.2.16	وَ لَاكِنْ الشَّيْء السِّمِعْتُوهْ دَا، هُو الشَّيْء النَّبِي يُوِيلْ كَلَّمْ بَيَّهْ. 
ACT.2.17	هُو قَالْ ﴿فِي الزَّمَنْ الْأَخِيرْ، أَنَا نِنَزِّلْ رُوحِي فَوْق كُلَّ النَّاسْ. وَ دَا بَسْ كَلَامْ اللهْ. أَوْلَادْكُو وَ بَنَاتْكُو يِحَجُّوا كَلَامْ نَازِلْ مِنِّي وَ نِكَلِّمْ لِصُبْيَانْكُو فِي رُؤْيَا وَ لِأَبَّهَاتْكُو فِي حِلِمْ. 
ACT.2.18	وَ فِي الزَّمَنْ دَا، نِنَزِّلْ رُوحِي بِزِيَادَةْ فِي عَبِيدِي كُلُّهُمْ، فِي الرُّجَالْ وَ فِي الْعَوِينْ، وَ هُمَّنْ يِحَجُّوا كَلَامْ نَازِلْ مِنِّي. 
ACT.2.19	وَ نِسَوِّي عَجَايِبْ فِي السَّمَاءْ وَ عَلَامَاتْ فِي الْأَرْض. النَّاسْ بِشِيفُوا دَمّ وَ نَارْ وَ دُخَّانْ أَضْلَمْ. 
ACT.2.20	وَ الْحَرَّايْ تَبْقَى زَرْقَاءْ وَ الْقَمَرْ يَبْقَى أَحْمَرْ مِثِلْ الدَّمْ قُبَّالْ مَا يَجِي يَوْم اللهْ. وَ دَا بَسْ الْيَوْم الْعَظِيمْ وَ مَجِيدْ. 
ACT.2.21	وَ أَيِّ نَادُمْ الْيَدْعِي بِأُسُمْ اللهْ، يَنْجَى﴾.
ACT.2.22	يَا بَنِي إِسْرَائِيلْ، أَسْمَعَوْا كَلَامِي. أَكِيدْ، إِنْتُو تَعَرْفُوا اللهْ بَسْ رَسَّلْ عِيسَى الْمِنْ النَّاصِرَةْ. اللهْ شَهَدْ لَيَّهْ بِالْأَعْمَالْ الْكُبَارْ وَ الْعَجَايِبْ وَ الْعَلَامَاتْ الْأَنْطَاهُمْ لِعِيسَى فِي أُسُطْكُو. 
ACT.2.23	وَ مِنْ الْأَوَّلْ، اللهْ عِرِفْ الشَّيْء الْيَبْقَى. وَ اللهْ بَسْ سَلَّمْ لَيْكُو عِيسَى بِنِيِّتَهْ الثَّابْتَةْ. وَ إِنْتُو أَسْتَفَقْتُوا مَعَ نَاسْ فَسْلِينْ أَشَانْ تَكْتُلُوا عِيسَى فِي الصَّلِيبْ. 
ACT.2.24	وَ لَاكِنْ اللهْ بَعَثَهْ مِنْ أُسْط الْمَيْتِينْ وَ دَمَّرْ تَعَبْ هَنَا الْمَوْت أَشَانْ مَا مُمْكِنْ الْمَوْت يِسَّيْطَرْ فَوْقَهْ. 
ACT.2.25	وَ النَّبِي دَاوُدْ حَجَّى بَيَّهْ فِي الْكِتَابْ وَ قَالْ ﴿شِفْت اللهْ دَايْماً قِدَّامِي. هُو قَاعِدْ جَنْبِي أَشَانْ مَا فِي شَيْء وَاحِدْ يِبَرْجِلْنِي. 
ACT.2.26	وَ أَشَانْ دَا، قَلْبِي فَرْحَانْ وَ شَكَرْت اللهْ. وَ جِسْمِي يَرْقُدْ بِالْعَشَمْ 
ACT.2.27	أَشَانْ إِنْتَ مَا تِخَلِّينِي فِي أُسْط الْمَيْتِينْ. لَا، إِنْتَ مَا تِخَلِّي جَنَازَةْ عَبْدَكْ الْقُدُّوسْ تَبْقَى تُرَابْ. 
ACT.2.28	إِنْتَ قُدْتِنِي فِي دُرُوبْ الْحَيَاةْ وَ تَنْطِينِي فَرْحَةْ شَدِيدَةْ فِي حَضَرَتَكْ﴾.
ACT.2.29	يَا الْأَخْوَانْ، خَلِّي نِأَوْرِيكُو بِكَلَامْ وَاضِحْ كَدَرْ جِدِّنَا دَاوُدْ مَاتْ وَ دَفَنَوْه وَ قَبُرَهْ قَاعِدْ فِي حِلِّتْنَا لَحَدِّي الْيَوْم. 
ACT.2.30	دَاوُدْ كَانْ نَبِي. وَ هُو عِرِفْ كَدَرْ اللهْ حَلَفْ لَيَّهْ وَ قَالْ كَدَرْ يُخُطّ نَادُمْ مِنْ ذُرِّيتَهْ فِي كُرْسِي الْمَلِكْ. 
ACT.2.31	وَ دَاوُدْ شَافْ بُعَاثْ الْمَسِيحْ مِنْ زَمَانْ وَ أَكَّدْ فَوْقَهْ وَ قَالْ كَدَرْ اللهْ مَا يِخَلِّي الْمَسِيحْ فِي أُسْط الْمَيْتِينْ وَ مَا يِخَلِّي جَنَازْتَهْ تَبْقَى تُرَابْ. 
ACT.2.32	وَ عِيسَى دَا، اللهْ بَعَثَهْ وَ أَنِحْنَ شِفْنَاهْ وَ كُلِّنَا شُهُودْ لَيَّهْ. 
ACT.2.33	وَ اللهْ رَفَعْ عِيسَى وَ قَعَّدَهْ فِي جَنْبَهْ فِي نُصَّهْ الزَّيْنَايْ. هَسَّعْ اللهْ أَبُوهْ أَنْطَى لِعِيسَى الرُّوحْ الْقُدُّوسْ الْوَاعَدَانَا بَيَّهْ مِنْ زَمَانْ وَ عِيسَى نَزَّلَهْ فَوْقنَا. وَ بِمِثِلْ دَا بَسْ، الشَّيْء الْإِنْتُو قَاعِدِينْ تِشِيفُوهْ وَ تَسْمَعَوْهْ بِقِي. 
ACT.2.34	وَ دَاوُدْ دَا، هُو مَا النَّادُمْ الْاللهْ رَفَعَهْ فِي السَّمَاءْ. هُو النَّادُمْ الْقَالْ ﴿اللهْ كَلَّمْ لِسِيدِي الْمَلِكْ وَ قَالْ: أَقْعُدْ بِإِيدِي الزَّيْنَةْ 
ACT.2.35	لَحَدِّي نُخُطّ عُدْوَانَكْ تِحِتْ رِجِلَيْنَكْ﴾.
ACT.2.36	خَلَاصْ خَلِّي أَيِّ نَادُمْ مِنْ بَنِي إِسْرَائِيلْ يَعَرِفْ بَلَا شَكّ كَدَرْ عِيسَى الْإِنْتُو كَتَلْتُوهْ فِي الصَّلِيبْ دَا، اللهْ جَعَلَهْ سِيدْكُو الْمَسِيحْ.
ACT.2.37	وَ وَكِتْ النَّاسْ سِمْعَوْا الْكَلَامْ دَا، عَيْب سَوَّاهُمْ مَرَّةْ وَاحِدْ وَ سَأَلَوْا بُطْرُسْ وَ الرُّسُلْ الْآخَرِينْ وَ قَالَوْا: يَا أَخْوَانَّا، شُنُو الْوَاجِبْ نِسَوُّوهْ؟
ACT.2.38	وَ بُطْرُسْ رَدَّ لَيْهُمْ وَ قَالْ: تُوبُوا مِنْ ذُنُوبْكُو وَ خَلِّي أَيِّ وَاحِدْ مِنْكُو يَجِي لَيْنَا أَشَانْ نِغَطُّسُوهْ بِأُسُمْ عِيسَى الْمَسِيحْ. وَ بَيْدَا، اللهْ يَغْفِرْ لَيْكُو ذُنُوبْكُو وَ إِنْتُو تَلْقَوْا الْبَرَكَةْ الْاللهْ يِدَوْر يَنْطِيهَا لَيْكُو وَ هِي الرُّوحْ الْقُدُّوسْ. 
ACT.2.39	أَشَانْ اللهْ قَالْ هُو يَنْطِي الْبَرَكَةْ دِي لَيْكُو وَ لِعِيَالْكُو وَ لِكُلَّ النَّاسْ الْقَاعِدِينْ فِي بَكَانْ بَعِيدْ وَ لِأَيِّ نَادُمْ الرَّبِّنَا اللهْ يِنَادِيهْ.
ACT.2.40	وَ بُطْرُسْ قَاعِدْ يَشْهَدْ لِعِيسَى قِدَّامْ النَّاسْ وَ حَجَّى لَيْهُمْ كَلَامْ كَتِيرْ أَشَانْ يِجِيبْهُمْ فِي الدَّرِبْ. هُو قَالْ: تُوبُوا وَ تَنْجَوْا. مَا تِتَابُعُوا نَاسْ وَكِتْنَا دَوْل الْمُوَدِّرِيْن.
ACT.2.41	وَ النَّاسْ الْآمَنَوْا بِكَلَامَهْ غَطَّسَوْهُمْ. وَ فِي الْيَوْم دَا، عَدَدْ النَّاسْ الْآمَنَوْا وَ اللَّمَّوْا مَعَ الْمُؤْمِنِينْ تَلَاتَةْ أَلِفْ نَادُمْ. 
ACT.2.42	وَ بِنِيَّةْ وَاحِدَةْ كُلَّ الْمُؤْمِنِينْ قَمَّوْا يِنْكَرُبُوا فِي تَعْلِيمْ الرُّسُلْ وَ الْحَيَاةْ الْأَخَوِيَّةْ وَ عَشَاءْ الْمَسِيحْ وَ الصَّلَاوَاتْ. 
ACT.2.43	وَ اللهْ أَنْطَى عَجَايِبْ وَ عَلَامَاتْ كَتِيرِينْ لِلرُّسُلْ وَ خَوْف دَخَلْ فِي قُلُوبْ النَّاسْ كُلُّهُمْ. 
ACT.2.44	وَ كُلَّ الْمُؤْمِنِينْ عِنْدُهُمْ نِيَّةْ وَاحِدَةْ وَ أَيِّ نَادُمْ يَجْعَلْ مَالْ حَقَّهْ مِثِلْ مَالْ الْأَخْوَانْ. 
ACT.2.45	وَ قَاعِدِينْ يِبِيعُوا زِرَاعِتْهُمْ وَ خُمَامْهُمْ أَشَانْ يَنْطُوا الْقُرُسْ لِأَيِّ نَادُمْ مِنْهُمْ الْحَوْجَانْ. 
ACT.2.46	وَ كُلَّ يَوْم، قَاعِدِينْ يِلِمُّوا فِي بَيْت اللهْ وَ يَاكُلُوا عَشَاءْ الْمَسِيحْ فِي بُيُوتْهُمْ. و قَاعِدِينْ يِلْعَشَّوْا سَوَا بِفَرَحْ وَ قَلِبْ مُخْلِصْ. 
ACT.2.47	وَ قَاعِدِينْ يَشْكُرُوا اللهْ وَ كُلَّ النَّاسْ رَضْيَانِينْ بَيْهُمْ. وَ كُلَّ يَوْم، الرَّبّ قَاعِدْ يِزِيدْ عَدَدْ الْمُؤْمِنِينْ وَ يِنَجِّي نَاسْ زِيَادَةْ.
ACT.3.1	وَ يَوْم وَاحِدْ، بُطْرُسْ وَ يُوحَنَّا مَاشِينْ فِي بَيْت اللهْ أَشَانْ يِصَلُّوا صَلَاةْ هَنَا السَّاعَةْ تَلَاتَةْ. 
ACT.3.2	وَ نَادُمْ وَاحِدْ قَاعِدْ جَنْب بَابْ هَنَا بَيْت اللهْ الْأُسْمَهْ الْبَابْ الْجَمِيلْ. وَ مِنْ وِلْدَوْه هُو مَعْدُورْ. وَ كُلَّ يَوْم أَخْوَانَهْ يِوَدُّوهْ وَ يُخُطُّوهْ هِنَاكْ أَشَانْ يَشْحَدْ مِنْ النَّاسْ الْيِنْدَسَّوْا فِي بَيْت اللهْ. 
ACT.3.3	وَ وَكِتْ هُو شَافْ بُطْرُسْ وَ يُوحَنَّا جَايِّينْ يَدْخُلُوا، هُو سَأَلْ مِنْهُمْ صَدَقَةْ. 
ACT.3.4	وَ وِقْفَوْا وَ شَافَوْه عَدِيلْ وَ بُطْرُسْ قَالْ لَيَّهْ: شِيفْنَا عَدِيلْ.
ACT.3.5	وَ هُو شَافَاهُمْ وَ فِي فِكْرَهْ هُمَّنْ يِدَوْرُوا يَنْطُوهْ صَدَقَةْ. 
ACT.3.6	وَ بُطْرُسْ قَالْ: مَا عِنْدِي فُضَّةْ وَ مَا عِنْدِي دَهَبْ لَاكِنْ نَنْطِيكْ الشَّيْء الْعِنْدِي. بِأُسُمْ عِيسَى الْمَسِيحْ الْمِنْ النَّاصِرَةْ، نُقُولْ لَيْك قُمّ وَ رُوغْ.
ACT.3.7	وَ بُطْرُسْ كَرَبَهْ مِنْ إِيدَهْ الزَّيْنَةْ وَ سَاعَدَهْ لِيُقُمّ. وَ طَوَّالِي كَيْ، هُو لِقِي قُدْرَةْ وَ رِجِلَيْنَهْ الْفَرْتَقَوْا. 
ACT.3.8	وَ نَطَّطْ فَوْق وَ قَمَّ يُرُوغْ وَ دَخَلْ مَعَاهُمْ فِي بَيْت اللهْ. وَ هُو قَاعِدْ يُرُوغْ وَ يِنَطِّطْ وَ يَشْكُرْ اللهْ. 
ACT.3.9	وَ كُلَّ النَّاسْ هِنَاكْ شَافَوْه رَايِغْ وَ يَشْكُرْ اللهْ. 
ACT.3.10	وَ عِرِفُوا دَا بَسْ الْمَعْدُورْ الْيَشْحَدْ كُلَّ يَوْم فِي الْبَابْ الْجَمِيلْ. وَ عَجَّبَوْا مَرَّةْ وَاحِدْ وَ اسْتَغَرَبَوْا لِلشَّيْء الْبِقِي. 
ACT.3.11	وَ بُطْرُسْ وَ يُوحَنَّا جَوْا فِي بَكَانْ وَاحِدْ فِي حَوْش هَنَا بَيْت اللهْ أُسْمَهْ رَكُوبَةْ سُلَيْمَانْ وَ الرَّاجِلْ قَاعِدْ يَمْسُكْهُمْ. وَ نَاسْ كَتِيرِينْ لَمَّوْا فَوْقهُمْ وَ عَجَّبَوْا بِلْحَيْن.
ACT.3.12	بُطْرُسْ شَافْ كُلَّ النَّاسْ اللَّامِّينْ وَ كَلَّمْ لَيْهُمْ. هُو قَالْ: يَا بَنِي إِسْرَائِيلْ، مَالْكُو عَجَّبْتُوا فِي الشَّيْء دَا؟ وَ مَالْكُو تِحَمُّرُونَا؟ فِي فِكِرْكُو، الرَّاجِلْ دَا قَمَّ رَاغْ بِقُدْرَةْ حَقِّنَا وَلَّا أَشَانْ أَنِحْنَ صَالِحِينْ زِيَادَةْ وَلَّا؟ 
ACT.3.13	اللهْ رَبّ جُدُودْنَا إِبْرَاهِيمْ وَ إِسْحَاقْ وَ يَعْقُوبْ رَفَعْ عَبْدَهْ
ACT.3.14	إِنْتُو أَبَيْتُوهْ مَا دَوَّرْتُوا النَّادُمْ الصَّالِحْ وَ قُدُّوسْ وَ طَلَبْتُوا مِنْ الْوَالِي هُو يَطْلِقْ لَيْكُو كَتَّالْ الدِّمَمْ فِي بَدَلَهْ. 
ACT.3.15	وَ بَيْدَا، كَتَلْتُوا النَّادُمْ الْيَنْطِيكُو الْحَيَاةْ. وَ لَاكِنْ اللهْ بَعَثَهْ مِنْ أُسْط الْمَيْتِينْ وَ أَنِحْنَ شُهُودْ لِبُعَاثَهْ. 
ACT.3.16	وَ بِسَبَبْ إِيمَانَّا بِأُسُمْ عِيسَى، الرَّاجِلْ التِّشِيفُوهْ وَ التَّعَرْفُوهْ دَا لِقِي قُدْرَةْ. وَ فِي شَانْ إِيمَانْ بِعِيسَى بَسْ، هُو لِقِي الْعَافَيْ مَرَّةْ وَاحِدْ وَ كُلُّكُو شِفْتُوهْ بِعُيُونْكُو.
ACT.3.17	يَا أَخْوَانِي، نَعَرِفْ إِنْتُو وَ كُبَارَاتْكُو أَبَيْتُوا الْمَسِيحْ أَشَانْ أَوَّلْ مَا عِرِفْتُوهْ. 
ACT.3.18	مِنْ زَمَانْ، اللهْ كَلَّمْ لَيْكُو بِوَاسِطَةْ كُلَّ الْأَنْبِيَاءْ وَ قَالْ الْمَسِيحْ يَتْعَبْ وَ خَلَاصْ دَا بَسْ الشَّيْء الْبِقِي. 
ACT.3.19	وَ هَسَّعْ تُوبُوا وَ قَبُّلُوا لِلهْ أَشَانْ هُو يَمْحَى ذُنُوبْكُو. 
ACT.3.20	وَ اللهْ يَنْطِيكُو سَلَامْ فِي قُلُوبْكُو وَ يِرَسِّلْ لَيْكُو مَرَّةْ تَانِيَةْ النَّادُمْ الْإِخْتَارَهْ لَيْكُو أَشَانْ يَبْقَى الْمَسِيحْ وَ هُو عِيسَى. 
ACT.3.21	لَابُدَّ عِيسَى يَقْعُدْ فِي السَّمَاءْ لَحَدِّي يَوْم الْاللهْ يِسَوِّي كُلَّ شَيْء جَدِيدْ مِثِلْ هُو قَالَهْ مِنْ زَمَانْ بِوَاسِطَةْ الْأَنْبِيَاءْ الصَّالِحِينْ الرَّسَّلَاهُمْ. 
ACT.3.22	وَ النَّبِي مُوسَى قَالْ ﴿رَبُّكُو اللهْ يَبْعَثْ لَيْكُو نَادُمْ مِنْ أَخْوَانْكُو نَبِي مِثْلِي. أَسْمَعَوْا كَلَامَهْ وَ سَوُّوا كُلَّ شَيْء الْبُقُولَهْ لَيْكُو. 
ACT.3.23	وَ أَيِّ نَادُمْ الْمَا يَسْمَعْ كَلَامَهْ، يَطُرْدُوهْ مِنْ شَعَبْ اللهْ وَ يَهْلَكْ﴾.
ACT.3.24	بِمِثِلْ دَا، كُلَّ الْأَنْبِيَاءْ حَجَّوْا بِوَكِتْنَا دَا، مِنْ النَّبِي صَمُوِيلْ وَ كُلَّ الْأَنْبِيَاءْ الْجَوْا وَرَايَهْ. 
ACT.3.25	وَ إِنْتُو عِيَالْ الْأَنْبِيَاءْ دَوْل وَ وَرَثْتُوا كَلَامْهُمْ. وَ إِنْتُو أَهَلْ الْمُعَاهَدَةْ الرَّبُّكُو اللهْ سَوَّاهَا مَعَ جُدُودْكُو وَكِتْ هُو قَالْ لِإِبْرَاهِيمْ ﴿بِذُرِّيتَكْ بَسْ نِبَارِكْ كُلَّ الْأُمَمْ فِي كُلَّ الْأَرْض﴾. 
ACT.3.26	وَ اللهْ بَعَثْ عَبْدَهْ عِيسَى فِي شَانْكُو وَ رَسَّلَهْ لَيْكُو إِنْتُو أَوَّلْ، قُبَّالْ الْأُمَمْ الْآخَرِينْ، أَشَانْ يِبَارِكُّو وَ يِقَبِّلْ أَيِّ وَاحِدْ مِنْ الدَّرِبْ الْفَسِلْ.
ACT.4.1	وَ وَكِتْ بُطْرُسْ وَ يُوحَنَّا قَاعِدِينْ يِحَجُّوا لِلنَّاسْ اللَّامِّينْ، رُجَالْ الدِّينْ وَ نَاسْ مِنْ الصَّدُّوقِيِّينْ وَ كَبِيرْ الْعَسْكَرْ الْحَارِسِينْ بَيْت اللهْ جَوْا لَيْهُمْ. 
ACT.4.2	وَ هُمَّنْ زَعْلَانِينْ أَشَانْ الرُّسُلْ قَاعِدِينْ يِعَلُّمُوا النَّاسْ وَ يُقُولُوا أَكِيدْ اللهْ يَبْعَثْ الْمَيْتِينْ أَشَانْ أَوَّلْ بَعَثْ عِيسَى. 
ACT.4.3	وَ اللَّيْل قَرَّبْ وَ أَشَانْ دَا، كَرَبَوْا بُطْرُسْ وَ يُوحَنَّا وَ دَسَّوْهُمْ فِي السِّجِنْ لَحَدِّي فَجُرْ. 
ACT.4.4	وَ لَاكِنْ نَاسْ كَتِيرِينْ سِمْعَوْا الْبِشَارَةْ وَ آمَنَوْا بِعِيسَى. وَ عَدَدْ الْمُؤْمِنِينْ تَمَّ مِثِلْ خَمَسَةْ أَلِفْ رَاجِلْ.
ACT.4.5	وَ أَمْبَاكِرْ بِفَجُرْ، كُبَارَاتْ الْيَهُودْ وَ الشُّيُوخْ وَ الْعُلَمَاءْ لَمَّوْا فِي مَدِينَةْ الْقُدُسْ. 
ACT.4.6	وَ لَمَّوْا مَعَ حَنَانْ كَبِيرْ رُجَالْ الدِّينْ وَ قَيَافَا وَ يُوحَنَّا وَ إِسْكَنْدَرْ وَ أَخْوَانْ آخَرِينْ هَنَا كُبَارَاتْ رُجَالْ الدِّينْ. 
ACT.4.7	وَ نَادَوْا بُطْرُسْ وَ يُوحَنَّا مِنْ السِّجِنْ وَ سَأَلَوْهُمْ. وَ قَالَوْا: لِقِيتُوا الْقُدْرَةْ دِي مِنْ وَيْن وَ بِأُسُمْ يَاتُو إِنْتُو سَوَّيْتُوا الشَّيْء دَا؟
ACT.4.8	وَ بُطْرُسْ أَنْمَلَأْ بِالرُّوحْ الْقُدُّوسْ. هُو رَدَّ لَيْهُمْ وَ قَالْ: يَا كُبَارَاتْ الشَّعَبْ، يَا شُيُوخْنَا، 
ACT.4.9	الْيَوْم تِدَوْرُوا تَسْأَلَوْنَا مِنْ الْحَسَنَةْ السَّوَّيْنَاهَا لِنَادُمْ مَعْدُورْ وَ تِدَوْرُوا تَعَرْفُوا كِكَّيْف هُو لِقِي الْعَافَيْ. 
ACT.4.10	خَلَاصْ، خَلِّي إِنْتُو كُلُّكُو تَعَرْفُوا وَ خَلِّي كُلَّ بَنِي إِسْرَائِيلْ يَعَرْفُوا كَدَرْ النَّادُمْ الْوَاقِفْ قِدَّامْكُو دَا لِقِي الْعَافَيْ بِأُسُمْ عِيسَى الْمَسِيحْ الْمِنْ النَّاصِرَةْ. وَ دَا بَسْ النَّادُمْ الْإِنْتُو كَتَلْتُوهْ فِي الصَّلِيبْ وَ اللهْ قَوَّمَهْ مِنْ الْمَوْت. 
ACT.4.11	الْكِتَابْ بُقُولْ ﴿الْحَجَرْ الْبَنَايِّينْ الْبَيْت أَوَّلْ مَا دَوَّرَوْه بِقِي الْحَجَرْ الْمُهِمّ فِي بُنَاءْ الْبَيْت﴾. وَ عِيسَى هُو الْحَجَرْ وَ إِنْتُو الْبَنَايِّينْ الْأَبَيْتُوهْ. 
ACT.4.12	النَّجَاةْ مَا فِي إِلَّا بِعِيسَى وِحَيْدَهْ. وَ فِي كُلَّ الْأَرْض، مَا فِي أُسُمْ آخَرْ الْاللهْ نَزَّلَهْ لِلنَّاسْ الْوَاجِبْ نِآمُنُوا بَيَّهْ وَ نَنْجَوْا، إِلَّا بِأُسُمْ عِيسَى.
ACT.4.13	وَ نَاسْ الْمَجْلِسْ عَجَّبَوْا أَشَانْ بُطْرُسْ وَ يُوحَنَّا هُمَّنْ نَاسْ حِلَّةْ بَسْ وَ مَا عُلَمَاءْ وَ لَاكِنْ كَلَّمَوْا لِلْمَجْلِسْ بَلَا شَكَكْ. وَ عِرِفَوْا كَدَرْ بُطْرُسْ وَ يُوحَنَّا أَوَّلْ رَايْغِينْ مَعَ عِيسَى. 
ACT.4.14	وَ لَاكِنْ شَافَوْا الْمَعْدُورْ اللِّقِي الْعَافَيْ وَاقِفْ مَعَاهُمْ وَ أَشَانْ دَا، مَا قِدْرَوْا يُقُولُوا لَيْهُمْ كَلَامْ فَسِلْ. 
ACT.4.15	وَ خَلَاصْ، مَرَقَوْا بُطْرُسْ وَ يُوحَنَّا مِنْ الْمَجْلِسْ وَ أَشَّاوَرَوْا أَمْبَيْنَاتْهُمْ. 
ACT.4.16	قَالَوْا: نِسَوُّوا شُنُو لِلرُّجَالْ دَوْل؟ هُمَّنْ سَوَّوْا شَيْء عَجِيبْ بِلْحَيْن وَ كُلَّ نَاسْ مَدِينَةْ الْقُدُسْ شَافَوْه وَ مَا نَقْدَرَوْا نَنْكُرُوهْ. 
ACT.4.17	وَ لَاكِنْ مَا نِدَوُّرُوا كَلَامْهُمْ يِزِيدْ بَيْن النَّاسْ. خَلِّي نِهَدُّدُوهُمْ وَ نُقُولُوا لَيْهُمْ مِنْ الْيَوْم وَاجِبْ مَا يِحَجُّوا لِأَيِّ نَادُمْ بِأُسُمْ عِيسَى.
ACT.4.18	وَ خَلَاصْ، نَادَوْهُمْ دَاخَلْ وَ أَمَرَوْهُمْ أَشَانْ أَبَداً مَا يِكَلُّمُوا وَ لَا يِعَلُّمُوا النَّاسْ بَتَّانْ بِأُسُمْ عِيسَى. 
ACT.4.19	وَ لَاكِنْ بُطْرُسْ وَ يُوحَنَّا قَالَوْا: إِنْتُو بَسْ قُولُوا لَيْنَا وَيْنُو الْعَدِيلْ قِدَّامْ اللهْ. وَاجِبْ نِتَابُعُوا كَلَامْكُو وَلَّا نِتَابُعُوا كَلَامْ اللهْ؟ 
ACT.4.20	وَ أَنِحْنَ مَا نَقْدَرَوْا نَقْعُدُوا سَاكِتْ. لَازِمْ نِحَجُّوا بِالشَّيْء الشِّفْنَاهْ وَ بِالْكَلَامْ السِّمِعْنَاهْ.
ACT.4.21	وَ نَاسْ الْمَجْلِسْ هَدَّدَوْهُمْ زِيَادَةْ وَ خَلَاصْ طَلَقَوْهُمْ. الْكُبَارَاتْ خَايْفِينْ مِنْ زَعَلْ الشَّعَبْ وَ أَشَانْ دَا، مَا قِدْرَوْا يِعَاقُبُوهُمْ. وَ كُلَّ النَّاسْ قَاعِدِينْ يَشْكُرُوا اللهْ فِي شَانْ الْعَجَبْ بِقِي دَا. 
ACT.4.22	وَ الرَّاجِلْ اللِّقِي الْعَافَيْ بِالْعَجَبْ دَا عُمْرَهْ تَمَّ زِيَادَةْ مِنْ أَرْبَعِينْ سَنَةْ.
ACT.4.23	وَكِتْ بُطْرُسْ وَ يُوحَنَّا طَلَقَوْهُمْ خَلَاصْ، قَبَّلَوْا لِأَخْوَانْهُمْ وَ أَوْرَوْهُمْ بِكُلَّ شَيْء الْقَالَوْه لَيْهُمْ كُبَارَاتْ هَنَا رُجَالْ الدِّينْ وَ الشُّيُوخْ. 
ACT.4.24	وَ كُلُّهُمْ سَأَلَوْا اللهْ بِنِيَّةْ وَاحِدَةْ وَ قَالَوْا: يَا سِيدْنَا، خَالِقْ السَّمَاوَاتْ وَ الْأَرْض وَ الْبَحَرْ وَ كُلَّ شَيْء الْفِيهُمْ. 
ACT.4.25	إِنْتَ كَلَّمْت بِالرُّوحْ الْقُدُّوسْ بِوَاسِطَةْ عَبْدَكْ جِدِّنَا دَاوُدْ وَ قُلْت ﴿مَالَا الْأُمَمْ أَتْمَرَّدَوْا؟ وَ مَالَا الشَّعَبْ يِلْآمَرَوْا فِي الْمَا عِنْدَهْ فَايْدَةْ؟ 
ACT.4.26	مُلُوكْ الْأَرْض جَهَّزَوْا نُفُوسْهُمْ وَ كُبَارَاتْ الشَّعَبْ أَشَّاوَرَوْا ضِدّ اللهْ وَ ضِدّ الْمَسِيحْ الْاللهْ إِخْتَارَهْ﴾. 
ACT.4.27	وَ خَلَاصْ، الْكَلَامْ دَا تَمَّمْ هِنِي فِي الْمَدِينَةْ دِي. هِرُودُسْ وَ بِلَاطُسْ الْبُنْطِي وَ كُبَارَاتْ الْأُمَمْ وَ بَنِي إِسْرَائِيلْ أَشَّاوَرَوْا ضِدّ عَبْدَكْ
ACT.4.28	وَ سَوَّوْا لَيَّهْ كُلَّ شَيْء الْمِنْ أَوَّلْ إِنْتَ بَسْ قَرَّرْتَهْ بِقُدُرْتَكْ لَابُدَّ يَبْقَى. 
ACT.4.29	يَا اللهْ، هَسَّعْ شِيفْ هُمَّنْ قَاعِدِينْ يِهَدُّدُونَا. أَنْطِي لَيْنَا أَنِحْنَ عَبِيدَكْ قُدْرَةْ أَشَانْ نِبَلُّغُوا كَلَامَكْ بَلَا خَوْف. 
ACT.4.30	بَيِّنْ قُدُرْتَكْ وَ دَاوِي الْمَرْضَانِينْ وَ سَوِّي عَجَايِبْ وَ عَلَامَاتْ بِأُسُمْ عِيسَى عَبْدَكْ الْقُدُّوسْ.
ACT.4.31	وَ بَعَدْ سَأَلَوْا اللهْ، الْبَكَانْ اللَّامِّينْ فَوْقَهْ أَنْهَزَّ وَ كُلُّهُمْ أَنْمَلَوْا بِالرُّوحْ الْقُدُّوسْ وَ قَمَّوْا وَ بَلَّغَوْا كَلَامْ اللهْ بَلَا خَوْف.
ACT.4.32	وَ كُلَّ الْمُؤْمِنِينْ عِنْدُهُمْ قَلِبْ وَاحِدْ وَ فِكِرْ وَاحِدْ. وَ مَا فِي نَادُمْ يُقُولْ خُمَامَهْ حَقَّهْ وِحَيْدَهْ. وَ أَيِّ نَادُمْ مِنْهُمْ بَجْعَلْ الشَّيْء الْعِنْدَهْ هَنَاهُمْ كُلُّهُمْ. 
ACT.4.33	وَ الرُّسُلْ قَاعِدِينْ يَشْهَدَوْا لِبُعَاثْ الرَّبّ عِيسَى بِقُدْرَةْ كَبِيرَةْ بِلْحَيْن وَ رَحْمَةْ اللهْ قَاعِدَةْ فَوْق كُلَّ الْمُؤْمِنِينْ بِزِيَادَةْ. 
ACT.4.34	وَ أَيِّ نَادُمْ مِنْهُمْ عِنْدَهْ الشَّيْء الْيَكْفِي لَيَّهْ أَشَانْ كُلَّ الْمُؤْمِنِينْ الْعِنْدُهُمْ زِرَاعَةْ وَلَّا بُيُوتْ قَاعِدِينْ يِبِيعُوهُمْ وَ يِجِيبُوا الْقُرُسْ 
ACT.4.35	وَ يِسَلُّمُوهْ لِلرُّسُلْ فِي شَانْ الْأَخْوَانْ. وَ الرُّسُلْ قَاعِدِينْ يِقَسُّمُوهْ وَ يَنْطُوهْ لِأَيِّ نَادُمْ الْحَوْجَانْ.
ACT.4.36	وَ نَادُمْ وَاحِدْ مِنْ النَّاسْ الْبَاعَوْا خُمَامْهُمْ أُسْمَهْ يُوسُفْ. وَ الرُّسُلْ خَطَّوْا لَيَّهْ أُسُمْ بَرْنَابَا مَعَنَاتَهْ «الْيِشَجِّعْ». وَ هُو مِنْ قَبِيلَةْ لَاوِي وَ حِلِّتَهْ فِي جَزِيرَةْ قُبْرُصْ. 
ACT.4.37	هُو عِنْدَهْ زَرَعْ وَ بَاعَهْ وَ سَلَّمْ الْقُرُسْ لِلرُّسُلْ فِي شَانْ الْأَخْوَانْ.
ACT.5.1	وَ رَاجِلْ وَاحِدْ أُسْمَهْ حَنَانِيَّا عِنْدَهْ زَرَعْ. وَ شَاوَرْ مَرْتَهْ الْأُسُمْهَا سَفِيرَةْ وَ هُمَّنْ أَسْتَفَقَوْا. وَ هُو بَاعْ الزَّرَعْ 
ACT.5.2	وَ نُصّ الْقُرُسْ شَالَهْ لِنَفْسَهْ وَ سَلَّمْ نُصّ الْقُرُسْ لِلرُّسُلْ فِي شَانْ الْأَخْوَانْ. وَ كُلَّ شَيْء السَّوَّاهْ دَا، مَرْتَهْ عِرِفَتَهْ. 
ACT.5.3	وَ بُطْرُسْ سَأَلَهْ وَ قَالْ: يَا حَنَانِيَّا، مَالَكْ خَلَّيْت الشَّيْطَانْ يَلْعَبْ بِقَلْبَكْ؟ مَالَكْ كِدِبْت لِلرُّوحْ الْقُدُّوسْ وَ شِلْت لِنَفْسَكْ نُصّ تَمَنْ الزَّرَعْ؟ 
ACT.5.4	وَ كَانْ أَوَّلْ مَا بِعْتَهْ كُلَّ الزَّرَعْ هَنَاكْ. وَ بَعَدْ بِعْتَهْ كُلَ، كَانْ دَوَّرْت تِشِيلْ كُلَّ الْقُرُسْ هُو هَنَاكْ حَلَالَكْ إِنْتَ. مَالَا شِلْت نِيَّةْ فِي قَلْبَكْ أَشَانْ تَبْقَى كَدَّابْ؟ بِمِثِلْ دَا، مَا كِدِبْت لِلنَّاسْ. إِنْتَ كِدِبْت لِلهْ.
ACT.5.5	وَ وَكِتْ حَنَانِيَّا سِمِعْ الْكَلَامْ دَا، هُو وَقَعْ فِي التُّرَابْ وَ مَاتْ. وَ الْخَوْف دَخَلْ لِكُلَّ النَّاسْ السِّمْعَوْا الْخَبَرْ دَا. 
ACT.5.6	وَ وَاحِدِينْ مِنْ الصُّبْيَانْ كَفَّنَوْا حَنَانِيَّا وَ وَدَّوْه فِي الْقُبُورْ وَ دَفَنَوْه.
ACT.5.7	وَ قَرِيبْ تَلَاتَةْ سَاعَاتْ بَعَدْ دَا، مَرْتَهْ لِحَنَانِيَّا جَاتْ وَ هِي مَا عِرِفَتْ الشَّيْء الْبِقِي. 
ACT.5.8	وَ بُطْرُسْ سَأَلَاهَا وَ قَالْ: أَوْرِينِي، دَا بَسْ تَمَنْ الزَّرَعْ كُلَّ كَيْ وَلَّا؟
ACT.5.8	وَ هِي رَدَّتْ لَيَّهْ وَ قَالَتْ: أَيْوَى، دَا بَسْ الْقُرُسْ.
ACT.5.9	وَ بُطْرُسْ قَالْ لَيْهَا: مَالَا أَسْتَفَقْتِ مَعَ أبو عِيَالْكِ أَشَانْ تِجَرُّبُوا رُوحْ اللهْ؟ أَسْمَعَيْ الْحَرَكَةْ دِي. دَوْل الصُّبْيَانْ جَايِينْ فِي خَشُمْ الْبَيْت. هُمَّنْ دَفَنَوْا أَبُو عِيَالْكِ وَ يِوَدُّوكِ إِنْتِ كُلَ.
ACT.5.10	وَ طَوَّالِي كَيْ، هِي وَقَعَتْ قِدَّامْ بُطْرُسْ وَ مَاتَتْ. وَ الصُّبْيَانْ دَخَلَوْا فِي الْبَيْت وَ لِقَوْهَا مَيْتَةْ وَ قَلَّوْهَا وَ مَشَوْا دَفَنَوْهَا جَنْب رَاجِلْهَا. 
ACT.5.11	وَ خَوْف شَدِيدْ دَخَلْ لِجَمَاعَةْ الْمُؤْمِنِينْ وَ لِكُلَّ النَّاسْ السِّمْعَوْا الْخَبَرْ دَا.
ACT.5.12	وَ اللهْ أَنْطَى عَجَايِبْ كَتِيرِينْ لِلرُّسُلْ فِي أُسْط النَّاسْ. وَ كُلَّ الْمُؤْمِنِينْ عِنْدُهُمْ قَلِبْ وَاحِدْ وَ قَاعِدِينْ يِلِمُّوا فِي رَكُوبَةْ سُلَيْمَانْ فِي حَوْش بَيْت اللهْ. 
ACT.5.13	وَ مَا فِي نَادُمْ يِلِمّ مَعَاهُمْ كَانْ مَا مِنْهُمْ وَ لَاكِنْ كُلَّ النَّاسْ يَشْكُرُوهُمْ. 
ACT.5.14	وَ عَدَدْ الْمُؤْمِنِينْ بِالرَّبّ عِيسَى بَدَأْ يِزِيدْ بِزِيَادَةْ، مِنْ الرُّجَالْ وَ مِنْ الْعَوِينْ. 
ACT.5.15	وَ نَاسْ الْمَدِينَةْ قَاعِدِينْ يَمُرْقُوا الْمَرْضَانِينْ فِي بُرُوشْهُمْ وَ فِي سَرَايِرْهُمْ وَ يُخُطُّوهُمْ فِي الشَّوَارِعْ الْبُطْرُسْ يُرُوغْ فَوْقهُمْ أَشَانْ يِدَوْرُوا ضُلَّهْ يِلَمِّسْهُمْ وَ هُمَّنْ يَلْقَوْا الْعَافَيْ. 
ACT.5.16	وَ مِنْ أَيِّ حِلَّةْ الْقَرِيبَةْ لِمَدِينَةْ الْقُدُسْ، نَاسْ كَتِيرِينْ بِلْحَيْن جَايِّينْ جَايْبِينْ مَعَاهُمْ أَخْوَانْهُمْ الْمَرْضَانِينْ وَ مُشَوْطِنِينْ وَ كُلُّهُمْ لِقَوْا الْعَافَيْ.
ACT.5.17	وَ لَاكِنْ كَبِيرْ هَنَا رُجَالْ الدِّينْ وَ كُلَّ أَخْوَانَهْ الصَّدُّوقِيِّينْ أَنْحَسَدَوْا فِي الرُّسُلْ حُسُدْ شَدِيدْ. 
ACT.5.18	وَ خَلَاصْ، كَرَبَوْا الرُّسُلْ وَ دَسَّوْهُمْ فِي السِّجِنْ. 
ACT.5.19	وَ لَاكِنْ فِي أُسْط اللَّيْل، وَاحِدْ مِنْ مَلَائِكَةْ اللهْ جَاءْ فَكَّ بِيبِانْ السِّجِنْ وَ مَرَقَاهُمْ مِنَّهْ. وَ الْمَلَكْ قَالْ لَيْهُمْ: 
ACT.5.20	أَمْشُوا أَنْدَسَّوْا فِي بَيْت اللهْ وَ بَلُّغُوا لِلنَّاسْ كُلَّ كَلَامْ الْبِشَارَةْ التِّوَدِّيهُمْ لِلْحَيَاةْ الْجَدِيدَةْ دِي.
ACT.5.21	وَ سِمْعَوْا كَلَامَهْ وَ فَجُرْ فَجُرْ دَخَلَوْا فِي بَيْت اللهْ وَ قَمَّوْا يِعَلُّمُوا النَّاسْ. وَ كَبِيرْ هَنَا رُجَالْ الدِّينْ وَ أَخْوَانَهْ نَادَوْا كُلَّ نَاسْ الْمَجْلِسْ يِلِمُّوا. وَ كُلَّ شُيُوخْ هَنَا بَنِي إِسْرَائِيلْ جَوْا. وَ رَسَّلَوْا عَسْكَرْ أَشَانْ يَمُرْقُوا الرُّسُلْ مِنْ السِّجِنْ وَ يِجِيبُوهُمْ لِلْمَجْلِسْ. 
ACT.5.22	وَ الْعَسْكَرْ مَشَوْا لِلسِّجِنْ وَ لَاكِنْ مَا لِقَوْهُمْ. وَ قَبَّلَوْا أَوْرَوْا الْكُبَارَاتْ. 
ACT.5.23	وَ قَالَوْا: لِقِينَا بَابْ السِّجِنْ مَسْدُودْ عَدِيلْ وَ الْحُرَّاسْ وَاقْفِينْ قِدَّامَهْ وَ لَاكِنْ وَكِتْ فَكَّيْنَا الْبَابْ، مَا لِقِينَا أَيِّ نَادُمْ دَاخَلْ.
ACT.5.24	وَ كَبِيرْ الْعَسْكَرْ الْحَارِسِينْ بَيْت اللهْ وَ كُبَارَاتْ رُجَالْ الدِّينْ سِمْعَوْا الْكَلَامْ دَا وَ مَا عِرِفَوْا يِسَوُّوا شُنُو. وَ أَسَّاءَلَوْا أَمْبَيْنَاتْهُمْ وَ قَالَوْا: كِكَّيْف الْكَلَامْ دَا يِكَمِّلْ؟
ACT.5.25	وَ نَادُمْ وَاحِدْ جَاءْ فِي الْمَجْلِسْ وَ قَالْ: يَا الْجَمَاعَةْ، الرُّجَالْ الْإِنْتُو دَسَّيْتُوهُمْ فِي السِّجِنْ قَاعِدِينْ فِي بَيْت اللهْ وَ قَاعِدِينْ يِعَلُّمُوا النَّاسْ.
ACT.5.26	وَ كَبِيرْ الْحُرَاسْ مَشَى مَعَ عَسْكَرَهْ وَ جَابَوْا الرُّسُلْ لِلْمَجْلِسْ وَ لَاكِنْ مَا جَابَوْهُمْ بِقُوءْ أَشَانْ هُمَّنْ خَايْفِينْ مِنْ الشَّعَبْ. فِي فِكِرْهُمْ، أَكُونْ يَزْعَلَوْا مِنْهُمْ وَ يَرْجُمُوهُمْ. 
ACT.5.27	وَ وَكِتْ جَابَوْا الرُّسُلْ قِدَّامْ الْمَجْلِسْ، كَبِيرْ رُجَالْ الدِّينْ سَأَلَاهُمْ 
ACT.5.28	وَ قَالْ: أَنِحْنَ أَمَرْنَاكُو بِكَلَامْ شَدِيدْ وَ قُلْنَا لَيْكُو مَا تِعَلُّمُوا النَّاسْ بِأُسُمْ عِيسَى. لَاكِنْ كُلَّ نَاسْ هَنَا مَدِينَةْ الْقُدُسْ سِمْعَوْا تَعْلِيمْكُو وَ يِحَجُّوا فَوْقَهْ. وَ تِدَوْرُوا تُخُطُّوا دِمَّةْ عِيسَى فِي رَاسْنَا.
ACT.5.29	وَ بُطْرُسْ وَ الرُّسُلْ رَدَّوْا لَيَّهْ وَ قَالَوْا: وَاجِبْ نِتَابُعُوا كَلَامْ اللهْ وَ مَا كَلَامْ النَّاسْ. 
ACT.5.30	اللهْ رَبّ جُدُودْنَا بَعَثْ عِيسَى الْإِنْتُو عَلَّقْتُوهْ فِي حَطَبْ الصَّلِيبْ وَ كَتَلْتُوهْ. 
ACT.5.31	وَ لَاكِنْ اللهْ رَفَعَهْ لِعِيسَى وَ قَعَّدَهْ بِنُصَّهْ الزَّيْنَايْ. وَ هُو جَعَلْ عِيسَى الرَّئِيسْ الْيِنَجِّينَا. اللهْ أَنْطَى فُرْصَةْ لِبَنِي إِسْرَائِيلْ أَشَانْ يُتُوبُوا وَ هُو يَغْفِرْ لَيْهُمْ ذُنُوبْهُمْ. 
ACT.5.32	وَ أَنِحْنَ شُهُودْ لِلْكَلَامْ دَا. وَ الرُّوحْ الْقُدُّوسْ الْاللهْ يِنَزِّلَهْ فَوْق النَّاسْ الْيِتَابُعُوا كَلَامَهْ، هُو كُلَ شَاهِدْ مَعَانَا.
ACT.5.33	وَ وَكِتْ نَاسْ الْمَجْلِسْ سِمْعَوْا الْكَلَامْ دَا، زِعِلَوْا زَعَلْ شَدِيدْ وَ دَوَّرَوْا يَكْتُلُوا الرُّسُلْ. 
ACT.5.34	وَ لَاكِنْ نَادُمْ وَاحِدْ مِنْ الْمَجْلِسْ قَمَّ فَوْق أَشَانْ يِكَلِّمْ لَيْهُمْ. أُسْمَهْ قَمَلِيِيلْ وَ هُو مُعَلِّمْ هَنَا التَّوْرَاةْ وَ يِتَابِعْ تَعْلِيمْ الْفَرِيسِيِّينْ وَ كُلَّ النَّاسْ يِكَرُّمُوهْ. وَ أَمَرَاهُمْ لِلْحُرَّاسْ أَشَانْ يَمُرْقُوا الرُّسُلْ وَكِتْ شِيَّةْ مِنْ الْمَجْلِسْ. 
ACT.5.35	وَ كَلَّمْ لِنَاسْ الْمَجْلِسْ وَ قَالْ: يَا بَنِي إِسْرَائِيلْ، أَوْعُوا بَالْكُو. فَكُّرُوا عَدِيلْ قُبَّالْ مَا تِسَوَّوْا شَيْء فَسِلْ لِلرُّجَالْ دَوْل. 
ACT.5.36	فَكُّرُوا، عِنْدِنَا سَنَوَاتْ شِيَّةْ ثُودَاسْ قَمَّ وَ سَوَى نَفْسَهْ نَادُمْ كَبِيرْ وَ قَرِيبْ أُرْبُعْمِيَةْ رُجَالْ تَابَعَوْه. لَاكِنْ نَادُمْ وَاحِدْ كَتَلَهْ وَ النَّاسْ الْمَعَايَهْ شَتَّوْا وَ الْحَرَكَةْ وِقْفَتْ. 
ACT.5.37	وَ بَعَدْ دَا، يَهُوذَا الْمِنْ دَارْ الْجَلِيلِي قَمَّ فِي السَّنَةْ الْحَسَبَوْا فِيهَا النَّاسْ. وَ هُو لَمَّ نَاسْ كَتِيرِينْ أَشَانْ يِتَابُعُوهْ. لَاكِنْ هُو كُلَ مَاتْ وَ النَّاسْ التَّابَعَوهْ شَتَّوْا. 
ACT.5.38	وَ هَسَّعْ نُقُولْ لَيْكُو كُسُّوا مِنْ الرُّجَالْ دَوْل وَ مَا تِسَوَّوْا لَيْهُمْ شَيْء فَسِلْ. أَشَانْ كَانْ كَلَامْهُمْ جَايِ مِنْ النَّاسْ، وِحَيْدَهْ بَسْ يَقِيفْ. 
ACT.5.39	وَ لَاكِنْ كَانْ كَلَامْهُمْ جَايِ مِنْ اللهْ، أَبَداً مَا تَقْدَرَوْا تِوَقُّفُوهُمْ. وَ كَانْ تَدْحَرَوْهُمْ، أَكُونْ إِنْتُو تَبْقَوْا عَدُو هَنَا اللهْ.
ACT.5.39	وَ نَاسْ الْمَجْلِسْ قِبْلَوْا كَلَامَهْ. 
ACT.5.40	وَ نَادَوْا الرُّسُلْ دَاخَلْ وَ فَرَشَوْهُمْ. وَ مَنَعَوْهُمْ مَا يِعَلُّمُوا النَّاسْ بِأُسُمْ عِيسَى بَتَّانْ وَ خَلَاصْ طَلَقَوْهُمْ. 
ACT.5.41	وَ الرُّسُلْ مَرَقَوْا مِنْ بَكَانْ الْمَجْلِسْ فَرْحَانِينْ أَشَانْ اللهْ خَلَّى التَّعَبْ يَجِي فَوْقهُمْ هُمَّنْ كُلَ فِي شَانْ أُسُمْ عِيسَى. 
ACT.5.42	وَ كُلَّ يَوْم، هُمَّنْ قَاعِدِينْ يِعَلُّمُوا النَّاسْ فِي بَيْت اللهْ وَ فِي بُيُوتْهُمْ وَ قَاعِدِينْ يِبَلُّغُوا كَدَرْ عِيسَى بَسْ هُو الْمَسِيحْ. وَ أَبَداً مَا وِقْفَوْا مِنَّهْ.
ACT.6.1	وَ فِي الْوَكِتْ دَا، عَدَدْ التَّلَامِيذْ قَاعِدْ يِزِيدْ. وَ النَّاسْ الْيِحَجُّوا كَلَامْ يُونَانِي أَشَانْ رَبَّوْهُمْ بَرَّا، قَمَّوْا يِهَارُجُوا النَّاسْ الْيِحَجُّوا كَلَامْ عِبْرَانِي. هَرَجَوْهُمْ أَشَانْ كُلَّ يَوْم يَنْطُوا مُسَاعِدَةْ لِلْعَوِينْ الْمَسَاكِينْ الرُّجَالْهِنْ مَيْتِينْ وَ لَاكِنْ مَا يَنْطُوهَا لِلْعَوِينْ الْمِنْ بَرَّا. 
ACT.6.2	وَ الرُّسُلْ الْأَتْنَا عَشَرْ نَادَوْا جَمَاعَةْ التَّلَامِيذْ أَشَانْ يِلِمُّوا. وَ قَالَوْا لَيْهُمْ: أَنِحْنَ الرُّسُلْ نِعَلُّمُوا كَلَامْ اللهْ لِلنَّاسْ وَ مَا وَاجِبْ لَيْنَا نِخَلُّوا خِدْمِتْنَا دِي أَشَانْ نِنَظُّمُوا الْمُسَاعَدَةْ. 
ACT.6.3	أَشَانْ دَا يَا أَخْوَانَّا، إِخْتَارُوا مِنْ أَمْبَيْنَاتْكُو سَبْعَةْ رُجَالْ، نَاسْ مَعْرُوفِينْ حَالْهُمْ عَدِيلَةْ، نَاسْ مَلَانِينْ بِالرُّوحْ الْقُدُّوسْ الْعِنْدُهُمْ فِكِرْ عَدِيلْ وَ نِكَلُّفُوهُمْ بِالْخِدْمَةْ دِي. 
ACT.6.4	وَ لَاكِنْ أَنِحْنَ نِنْكَرُبُوا فِي الصَّلَاةْ وَ فِي تَعْلِيمْ كَلَامْ اللهْ. 
ACT.6.5	وَ الْكَلَامْ دَا عَجَبَاهُمْ كُلُّهُمْ. وَ إِخْتَارَوْا إِسْتِفَانْ وَ هُو مُؤْمِنْ قَوِي مَلَانْ بِالرُّوحْ الْقُدُّوسْ. وَ إِخْتَارَوْا فِلِبُّسْ وَ بُرْخُورْ وَ نِكَنُورْ وَ تِيمُونْ وَ بَرْمَانْ وَ نِيقُولَا مِنْ حِلَّةْ أَنْطَاكِيَةْ. وَ نِيقُولَا مَا مَوْلُودْ مِنْ الْيَهُودْ، وَ لَاكِنْ دَخَلْ فِي دِينْ الْيَهُودْ قُبَّالْ مَا آمَنْ بِالْمَسِيحْ. 
ACT.6.6	وَ قَدَّمَوْا الرُّجَالْ السَّبْعَةْ دَوْل لِلرُّسُلْ وَ الرُّسُلْ سَأَلَوْا اللهْ لَيْهُمْ وَ خَطَّوْا إِيدَيْنهُمْ فَوْقهُمْ أَشَانْ يَنْطُوهُمْ الْمَسُؤُولِيَّةْ. 
ACT.6.7	وَ نَاسْ زِيَادَةْ سِمْعَوْا كَلَامْ اللهْ وَ عَدَدْ التَّلَامِيذْ زَادْ فِي مَدِينَةْ الْقُدُسْ. وَ كَتِيرِينْ مِنْ رُجَالْ الدِّينْ آمَنَوْا بِعِيسَى الْمَسِيحْ.
ACT.6.8	وَ إِسْتِفَانْ عِنْدَهْ بَرْكَةْ شَدِيدَةْ مِنْ اللهْ وَ قَاعِدْ يِسَوِّي عَلَامَاتْ وَ عَجَايِبْ كُبَارْ مَرَّةْ وَاحِدْ في أُسْط النَّاسْ. 
ACT.6.9	وَ نَاسْ وَاحِدِينْ مِنْ بَيْت الصَّلَاةْ أُسْمَهْ بَيْت هَنَا الْمَعْتُوقِينْ قَمَّوْا ضِدَّهْ. وَ يَهُودْ وَاحِدِينْ مِنْ الْقَيْرَوَانْ وَ مِنْ الْإِسْكَنْدِرِيَّةْ كُلَ لَمَّوْا مَعَاهُمْ وَ آخَرِينْ مِنْ بَلَدْ كِلِكِيَّةْ وَ مِنْ بَلَدْ آسِيَا. وَ قَمَّوْا يِغَالُطُوا إِسْتِفَانْ. 
ACT.6.10	وَ لَاكِنْ مَا حِمْلَوْا كَلَامَهْ أَشَانْ هُو قَاعِدْ يِكَلِّمْ لَيْهُمْ بِقُدْرَةْ الرُّوحْ الْقُدُّوسْ وَ بِعِلِمْ مِنْ اللهْ. 
ACT.6.11	وَ أَشَانْ دَا، أَنْطَوْا قُرُسْ لِكَدَّابِينْ وَاحِدِينْ أَشَانْ يُقُولُوا «سِمِعْنَا كَلَامْ إِسْتِفَانْ وَ هُو قَالْ كَلَامْ فَسِلْ فَوْق سَيِّدْنَا مُوسَى وَ فَوْق اللهْ».
ACT.6.12	وَ بِالتُّهْمَةْ دِي، حَرَّشَوْا النَّاسْ وَ الشُّيُوخْ وَ الْعُلَمَاءْ ضِدّ إِسْتِفَانْ وَ كَرَبَوْه وَ وَدَّوْه قِدَّامْ الْمَجْلِسْ. 
ACT.6.13	وَ جَابَوْا كَدَّابِينْ أَشَانْ يَشْهَدَوْا فَوْقَهْ بِكِدِبْ. وَ قَالَوْا: الرَّاجِلْ دَا يِكَلِّمْ دَايْماً كَلَامْ فَسِلْ فَوْق بَيْت اللهْ وَ فَوْق التَّوْرَاةْ. 
ACT.6.14	وَ سِمِعْنَا هُو قَالْ عِيسَى الْمِنْ النَّاصِرَةْ يِدَمِّرْ بَيْت اللهْ وَ يِغَيِّرْ عَادَاتْنَا الْمُوسَى أَنْطَاهُمْ لَيْنَا.
ACT.6.15	وَ كُلَّ نَاسْ الْمَجْلِسْ قَاعِدِينْ يِحَمُّرُوا إِسْتِفَانْ وَ شَافَوْا وِجْهَهْ يِشَابِهْ وِجِهْ هَنَا مَلَائِكَةْ.
ACT.7.1	وَ كَبِيرْ هَنَا رُجَالْ الدِّينْ سَأَلْ إِسْتِفَانْ وَ قَالْ: كَلَامْهُمْ دَا صَحِيحْ وَلَّا؟
ACT.7.2	وَ إِسْتِفَانْ رَدَّ لَيَّهْ وَ قَالْ: يَا أَخْوَانَّا وَ أَبَّهَاتْنَا، أَسْمَعَوْا كَلَامِي. قُبَّالْ جِدِّنَا إِبْرَاهِيمْ مَا قَمَّ مَشَى فِي حِلَّةْ حَارَّانْ، اللهْ الْمَجِيدْ بَانْ لَيَّهْ فِي بَلَدْ مَابَيْن النَّهْرَيْن. 
ACT.7.3	وَ اللهْ قَالْ لَيَّهْ ﴿أَمْرُقْ مِنْ بَلَدَكْ وَ مِنْ أَهَلَكْ وَ أَمْشِي فِي الْبَلَدْ النِّوَصِّفْهَا لَيْك﴾.
ACT.7.4	وَ إِبْرَاهِيمْ مَرَقْ مِنْ دَارْ الْكَلْدَانِيِّينْ وَ سَكَنْ فِي حَارَّانْ وَ قَعَدْ هِنَاكْ لَحَدِّي أَبُوهْ مَاتْ. وَ اللهْ جَابَهْ فِي الْبَلَدْ دِي الْإِنْتُو هَسَّعْ سَاكْنِينْ فَوْقهَا. 
ACT.7.5	وَ فِي الْبَلَدْ دِي، اللهْ مَا أَنْطَاهْ بَكَانْ حَقَّهْ حَلَالَهْ، وَ لَا بَكَانْ صَغَيَّرْ يُخُطّ فَوْقَهْ رِجِلَيْنَهْ كُلَ. وَ لَاكِنْ اللهْ وَاعَدَهْ و قَالْ أَكِيدْ يَنْطِي الْبَلَدْ دِي لَيَّهْ وَ لِعِيَالَهْ. وَ فِي الْوَكِتْ دَا، إِبْرَاهِيمْ لِسَّاعَهْ مَا عِنْدَهْ وِلَيْد وَاحِدْ كُلَ. 
ACT.7.6	وَ اللهْ كَلَّمْ لِإِبْرَاهَيمْ وَ قَالْ لَيَّهْ كَدَرْ ذُرِّيتَهْ يَبْقَوْا أَجَانِبْ فِي بَلَدْ مَا هَنَاهُمْ وَ يَقْعُدُوا هِنَاكْ أُرْبُعْمِيَةْ سَنَةْ وَ يَبْقَوْا عَبِيدْ وَ نَاسْ الْبَلَدْ يَظْلُمُوهُمْ. 
ACT.7.7	وَ اللهْ قَالْ ﴿وَ أَنَا نِعَاقِبْ النَّاسْ السَّوَّوْهُمْ عَبِيدْ وَ بَعَدْ دَا، ذُرِّيتَكْ يَمُرْقُوا وَ يَجُوا فِي الْبَكَانْ دَا وَ يَعَبُدُونِي فَوْقَهْ﴾.
ACT.7.8	وَ اللهْ قَالْ لِإِبْرَاهِيمْ وَاجِبْ يِطَهِّرْ أَيِّ رَاجِلْ مِنْ أَهَلَهْ وَ دَا عَلَامَةْ هَنَا الْمُعَاهَدَةْ الْاللهْ سَوَّاهَا مَعَ إِبْرَاهِيمْ. وَ خَلَاصْ، إِبْرَاهِيمْ طَهَّرْ إِسْحَاقْ بَعَدْ تَمَانَةْ يَوْم مِنْ وَالُودْتَهْ. وَ إِسْحَاقْ طَهَّرْ وِلَيْدَهْ يَعْقُوبْ وَ يَعْقُوبْ طَهَّرْ أَوْلَادَهْ الْأَتْنَا عَشَرْ الْبِقَوْا جُدُودْنَا. 
ACT.7.9	وَ جُدُودْنَا أَنْحَسَدَوْا فِي أَخُوهُمْ يُوسُفْ وَ بَاعَوْه وَ بِقِي عَبِدْ فِي مَصِرْ. وَ لَاكِنْ اللهْ قَاعِدْ مَعَايَهْ 
ACT.7.10	وَ مَرَقَهْ مِنْ كُلَّ التَّعَبْ الْجَاءْ فَوْقَهْ. وَ اللهْ أَنْطَاهْ فِهِمْ وَ قُدْرَةْ أَشَانْ يَلْقَى رِضَاءْ هَنَا فِرْعَوْن مَلِكْ مَصِرْ. وَ أَشَانْ دَا، فِرْعَوْن دَرَّجْ يُوسُفْ وَ جَعَلَهْ وَالِي هَنَا مَصِرْ وَ كَلَّفَهْ بِمَسْؤُولِيَّةْ كُلَّ بَيْتَهْ.
ACT.7.11	وَ بَعَدْ دَا، الْجُوعْ دَخَلْ فِي مَصِرْ وَ كَنْعَانْ وَ جُدُودْنَا تَعْبَانِينْ بِلْحَيْن وَ الْمَعَاشْ بِقِي مَا فِي. 
ACT.7.12	وَ يَعْقُوبْ سِمِعْ خَبَرْ بُقُولُوا الْمَصْرِيِّينْ عِنْدُهُمْ قَمَحْ وَ رَسَّلْ جُدُودْنَا هِنَاكْ. وَ دَا أَوَّلْ مَرَّةْ هُمَّنْ مَشَوْا فِي مَصِرْ. 
ACT.7.13	وَ وَكِتْ مَشَوْا تَانِي مَرَّةْ، يُوسُفْ أَوْرَاهُمْ هُو أَخُوهُمْ وَ فِي الْوَكِتْ دَا بَسْ، فِرْعَوْن عِرِفْ أَهَلْ يُوسُفْ. 
ACT.7.14	وَ يُوسُفْ نَادَى أَبُوهْ يَعْقُوبْ وَ أَخْوَانَهْ وَ عِيَالْهُمْ أَشَانْ يَجُوا فِي مَصِرْ وَ هُمَّنْ خَمْسَةْ وَ سَبْعِينْ نَاسْ. 
ACT.7.15	وَ بِمِثِلْ دَا، يَعْقُوبْ وَ جُدُودْنَا جَوْا فِي مَصِرْ وَ سَكَنَوْا فَوْقهَا لَحَدِّي مَاتَوْا. 
ACT.7.16	وَ جَنَازَاتْهُمْ وَدَّوْهُمْ فِي حِلَّةْ شِكَيْم وَ دَفَنَوْهُمْ فِي الْقَبُرْ الْإِبْرَاهِيمْ شَرَاهْ بِفُضَّةْ مِنْ بَنِي حَمُورْ فِي شِكَيْم.
ACT.7.17	وَ الْوَكِتْ الْاللهْ يِدَوْر يِتِمّ فَوْقَهْ الْوَعَدْ الْأَنْطَاهْ لِإِبْرَاهِيمْ قَرَّبْ. وَ بَنِي إِسْرَائِيلْ قَاعِدِينْ يِزِيدُوا فِي مَصِرْ وَ عَدَدْهُمْ بِقِي كَتِيرْ زِيَادَةْ. 
ACT.7.18	وَ فِي الْوَكِتْ دَاكْ، مَلِكْ جَدِيدْ رِكِبْ فِي مَصِرْ وَ هُو مَا يَعَرِفْ تَارِيخْ هَنَا يُوسُفْ. 
ACT.7.19	وَ غَشَّاهُمْ لِقَبِيلِتْنَا وَ ظَلَمَاهُمْ لِجُدُودْنَا وَ جَبَرَاهُمْ أَشَانْ يِخَلُّوا أَطْفَالْهُمْ بَرَّا لِيُمُوتُوا. 
ACT.7.20	وَ فِي الْوَكِتْ دَا بَسْ، وِلْدَوْا مُوسَى وَ هُو وِلَيْد سَمَحْ بِلْحَيْن وَ أَمَّهْ وَ أَبُوهْ رَبَّوْه فِي بَيْتهُمْ تَلَاتَةْ شَهَرْ. 
ACT.7.21	وَ فِي الْأَخِيرْ، لَازِمْ يَمُرْقُوهْ مِنْ بَيْتهُمْ وَ بِنَيَّةْ فِرْعَوْن شَالَتَهْ أَشَانْ يَبْقَى وِلَيْدهَا وَ رَبَّتَهْ. 
ACT.7.22	وَ هُو أَتْعَلَّمْ كُلَّ عِلِمْ الْمَصْرِيِّينْ لَحَدِّي بِقِي نَادُمْ شَدِيدْ فِي الْكَلَامْ وَ فِي الْخِدْمَةْ.
ACT.7.23	وَ وَكِتْ مُوسَى عُمْرَهْ تَمَّ أَرْبَعِينْ سَنَةْ، هُو عِنْدَهْ نِيَّةْ أَشَانْ يَمْشِي يِشِيفْ حَالْ أَخْوَانَهْ بَنِي إِسْرَائِيلْ. 
ACT.7.24	وَ مَشَى وَ شَافْ نَادُمْ مِنْ أَخْوَانَهْ الْمَصْرِي وَاحِدْ قَاعِدْ يِتَعِّبَهْ. وَ مُوسَى حِضِرْ فِي الْكَلَامْ وَ حَامَى لِأَخُوهْ الْمَظْلُومْ أَشَانْ يَنْصُرَهْ وَ كَتَلْ الْمَصْرِي. 
ACT.7.25	وَ فِي فِكْرَهْ أَخْوَانَهْ يَفْهَمَوْا كَدَرْ اللهْ رَسَّلَهْ أَشَانْ يِنَجِّيهُمْ بِإِيدَهْ. وَ لَاكِنْ هُمَّنْ مَا فِهْمَوْا. 
ACT.7.26	وَ أَمْبَاكِرْ، هُو لِقِي نَاسَيْن مِنْ أَخْوَانَهْ قَاعِدِينْ يِدَّاوَسَوْا. وَ هُو دَوَّرْ يِسَامِحْهُمْ وَ قَالْ: إِنْتُو أَخْوَانْ وَ مَالْكُو تِدَّاوَسَوْا؟
ACT.7.27	لَاكِنْ النَّادُمْ الْيِتَعِّبْ الْآخَرْ لَزَّهْ لِمُوسَى وَ قَالْ: يَاتُو الْخَطَّاكْ رَئِيسْنَا وَ حَاكِمْنَا؟ 
ACT.7.28	تِدَوْر تَكْتُلْنِي مِثِلْ أَمِسْ كَتَلْت الْمَصْرِي وَلَّا؟
ACT.7.29	وَ وَكِتْ مُوسَى سِمِعْ الْكَلَامْ دَا، هُو جَرَى مِنْ مَصِرْ وَ مَشَى بِقِي أَجْنَبِي فِي بَلَدْ مَدْيَانْ. وَ وَكِتْ سَاكِنْ هِنَاكْ، وِلِدْ أَوْلَادْ إِتْنَيْن.
ACT.7.30	وَ بَعَدْ أَرْبَعِينْ سَنَةْ، مُوسَى قَمَّ مَشَى فِي صَحَرَاءْ هَنَا جَبَلْ سِينَاءْ وَ وَاحِدْ مِنْ الْمَلَائِكَةْ بَانْ لَيَّهْ فِي لِسَانْ هَنَا النَّارْ فِي أُسُطْ شَدَرَةْ صَغَيْرَةْ. 
ACT.7.31	وَ وَكِتْ مُوسَى شَافَهْ، هُو عَجَّبْ بِلْحَيْن وَ قَرَّبْ لِلشَّدَرَةْ أَشَانْ يِشِيفَهْ عَدِيلْ. وَ خَلَاصْ حِسّ اللهْ أَنْسَمَعْ. 
ACT.7.32	وَ اللهْ قَالْ: أَنَا اللهْ رَبّ جُدُودَكْ إِبْرَاهِيمْ وَ إِسْحَاقْ وَ يَعْقُوبْ.
ACT.7.32	وَ مُوسَى رَجَفْ خَايِفْ خَوْف شَدِيدْ وَ مَا دَوَّرْ يِشِيفَهْ. 
ACT.7.33	وَ اللهْ كَلَّمْ لَيَّهْ وَ قَالْ: سِلّ نَعَالَكْ مِنْ رِجِلَيْنَكْ أَشَانْ الْبَكَانْ الْإِنْتَ وَاقِفْ فَوْقَهْ دَا تُرَابْ مُقَدَّسْ. 
ACT.7.34	أَنَا شِفْت التَّعَبْ الشَّدِيدْ هَنَا شَعَبِي الْقَاعِدِينْ فِي مَصِرْ وَ أَنَا سِمِعْت صَرِخِينْهُمْ وَ نَزَلْتَ أَشَانْ نِنَجِّيهُمْ. وَ هَسَّعْ تَعَالْ، نِرَسِّلَكْ إِنْتَ فِي مَصِرْ.
ACT.7.35	وَ إِسْتِفَانْ قَالْ: وَ مُوسَى دَا، هُو النَّادُمْ الْأَخْوَانَهْ أَبَوْه مَا قِبْلَوْه الْقَالَوْا لَيَّهْ «يَاتُو الْخَطَّاكْ رَئِيسْنَا وَ حَاكِمْنَا». وَ لَاكِنْ هُو بَسْ النَّادُمْ الْاللهْ رَسَّلَهْ مَعَ الْمَلَكْ الْبَانْ لَيَّهْ فِي الشَّدَرَةْ أَشَانْ يَبْقَى رَئِيسْهُمْ وَ يِحِلُّهُمْ مِنْ الْمَصْرِيِّينْ. 
ACT.7.36	وَ هُو مَرَقَاهُمْ مِنْ مَصِرْ. وَ فِي مُدَّةْ أَرْبَعِينْ سَنَةْ، سَوَّى عَجَايِبْ وَ عَلَامَاتْ كُبَارْ فِي مَصِرْ وَ فِي الْبَحَرْ الْأَحْمَرْ وَ فِي الصَّحَرَاءْ. 
ACT.7.37	وَ مُوسَى دَا، هُو النَّبِي الْكَلَّمْ لِبَنِي إِسْرَائِيلْ وَ قَالْ ﴿بَعَدَيْن اللهْ يَبْعَثْ نَادُمْ مِنْ أَخْوَانْكُو الْيَبْقَى لَيْكُو نَبِي مِثْلِي﴾. 
ACT.7.38	وَ مُوسَى بَسْ النَّادُمْ الْقَاعِدْ مَعَ بَنِي إِسْرَائِيلْ وَكِتْ هُمَّنْ لَامِّينْ فِي الصَّحَرَاءْ. وَ هُو قَاعِدْ مَعَ جُدُودْنَا قِدَّامْ جَبَلْ سِينَاءْ وَ سِمِعْ كَلَامْ الْمَلَكْ الْمَعَايَهْ. لَيَّهْ هُو بَسْ، اللهْ نَزَّلْ وَصَايَا الْحَيَاةْ أَشَانْ هُو يَنْطِيهُمْ لَيْنَا. 
ACT.7.39	وَ لَاكِنْ جُدُودْنَا أَبَوْا مَا سِمْعَوْا كَلَامْ مُوسَى. هُمَّنْ مَا دَوَّرَوْا يِتَابُعُوهْ. وَ فِي قُلُوبْهُمْ دَوَّرَوْا يِقَبُّلُوا فِي مَصِرْ. 
ACT.7.40	وَ حَجَّوْا لِهَارُونْ وَ قَالَوْا: أَصْنَعْ لَيْنَا أَصْنَامْ وَ خَلِّيهُمْ يِقُودُونَا فِي الدَّرِبْ أَشَانْ مُوسَى الْمَرَقَانَا مِنْ دَارْ مَصِرْ مَا فِي وَ مَا نَعَرْفُوا الشَّيْء الْبِقِي لَيَّهْ.
ACT.7.41	وَ فِي الْوَكِتْ دَا، صَنَعَوْا الصَّنَمْ الْيِشَابِهْ عِجِلْ. وَ قَدَّمَوْا لَيَّهْ ضَحِيَّةْ وَ عَيَّدَوْا بِفَرْحَةْ قِدَّامْ الشَّيْء الْهُمَّنْ بَسْ سَوَّوْه. 
ACT.7.42	وَ اللهْ كَسَّ مِنْهُمْ وَ خَلَّاهُمْ يَعَبُدُوا النُّجُومْ. وَ دَا مَكْتُوبْ فِي كِتَابْ النُّبُوَّةْ الْبُقُولْ ﴿يَا بَنِي إِسْرَائِيلْ، الْبَهَايِمْ الْإِنْتُو دَبَحْتُوهُمْ وَ الضَّحِيَّةْ الْإِنْتُو سَوَّيْتُوهَا وَكِتْ قَعَدْتُوا أَرْبَعِينْ سَنَةْ فِي الصَّحَرَاءْ، صَحِيحْ سَوَّيْتُوهُمْ لَيِّ وَلَّا؟ 
ACT.7.43	لَا، مَا كَيْ. فِي الصَّحَرَاءْ إِنْتُو شَايْلِينْ خَيْمَةْ الْعِبَادَةْ هَنَا مُلَيْك وَ شَايْلِينْ نَجْمَةْ رَفَانْ. دَوْل الْأَصْنَامْ الصَّنَعْتُوهُمْ أَشَانْ تَسْجُدُوا لَيْهُمْ. وَ أَشَانْ دَا، نَطْرُدْكُو مِنْ بَلَدْكُو وَ نُسُوقْكُو فِي بَكَانْ غَادِي لِبَابِلْ﴾.
ACT.7.44	وَ فِي الصَّحَرَاءْ، جُدُودْنَا شَالَوْا مَعَاهُمْ خَيْمَةْ الشَّهَادَةْ. دَا الْبَيْت الْاللهْ أَمَرْ بَيَّهْ مُوسَى أَشَانْ يَبْنِيهْ مِثِلْ النِّظَّامْ الْاللهْ وَصَّفَهْ لَيَّهْ. 
ACT.7.45	وَ بَعَدْ دَا، يَشُوعَ وَ جُدُودْنَا جَابَوْا خَيْمَةْ الشَّهَادَةْ فِي الْبَلَدْ دِي وَكِتْ دَخَلَوْا فَوْقهَا وَ مَلَكَوْهَا. وَ اللهْ سَوَّى كُلَّ الْقَبَايِلْ السَّاكْنِينْ فَوْقهَا يُكُسُّوا مِنْ قِدَّامْهُمْ. وَ الْخَيْمَةْ قَاعِدَةْ لَحَدِّي زَمَنْ دَاوُدْ. 
ACT.7.46	وَ اللهْ رِضِي بِدَاوُدْ وَ دَاوُدْ طَلَبْ إِذِنْ أَشَانْ يَبْنِي بَيْت قَوِي لِلهْ رَبّ بَنِي يَعْقُوبْ. 
ACT.7.47	وَ فِي الْأَخِيرْ، وِلَيْدَهْ سُلَيْمَانْ بَنَى بَيْت اللهْ. 
ACT.7.48	وَ لَاكِنْ اللهْ الْعَالِي مَا سَاكِنْ فِي بُيُوتْ الْبَنَوْهُمْ النَّاسْ. أَشَانْ دَا، كِتَابْ النَّبِي بُقُولْ 
ACT.7.49	﴿السَّمَاءْ هُو كُرْسِي هَنَايِ وَ الْأَرْض الْبَكَانْ النُّخُطّ فَوْقَهْ رِجِلَيْنِي. وَيْن الْبَيْت التَّبْنُوهْ لَيِّ؟ دَا بَسْ كَلَامْ اللهْ. وَيْن الْبَكَانْ التَّقْدَرَوْا تَنْطُونِي أَشَانْ نَسْكُنْ فَوْقَهْ؟ 
ACT.7.50	كُلَّ شَيْء الْقَاعِدْ، أَنَا بَسْ الْخَلَقْتَهْ﴾.
ACT.7.51	وَ إِسْتِفَانْ قَالْ: يَا النَّاسْ الرُّوسَيْنكُو قَوِيِّينْ، فِي قُلُوبْكُو إِنْتُو مَا مُؤْمِنِينْ وَ مَا تِدَوْرُوا تَسْمَعَوْا كَلَامْ اللهْ. إِنْتُو دَايْماً تَعَصَوْا الرُّوحْ الْقُدُّوسْ. إِنْتُو تِسَوَّوْا نَفْس الشَّيْء مِثِلْ جُدُودْكُو سَوَّوْه. 
ACT.7.52	وَيْن النَّبِي الْجُدُودْكُو مَا تَعَّبَوْه؟ هُمَّنْ كَتَلَوْا الْأَنْبِيَاءْ الْبَلَّغَوْا لَيْهُمْ بِجَيَّةْ عَبْدَهْ الصَّالِحْ الْمَسِيحْ وَ وَكِتْ الْمَسِيحْ جَاءْ خَلَاصْ، إِنْتُو خُنْتُوهْ وَ كَتَلْتُوهْ. 
ACT.7.53	إِنْتُو بَسْ النَّاسْ الْاللهْ نَزَّلْ لَيْكُو التَّوْرَاةْ بِوَاسِطَةْ الْمَلَائِكَةْ وَ لَاكِنْ مَا تَابَعْتُوا كَلَامَهْ.
ACT.7.54	وَ وَكِتْ نَاسْ الْمَجْلِسْ سِمْعَوْا كَلَامْ إِسْتِفَانْ، زِعِلَوْا زَعَلْ شَدِيدْ. 
ACT.7.55	وَ إِسْتِفَانْ مَلَانْ بِالرُّوحْ الْقُدُّوسْ وَ رَفَعْ رَاسَهْ وَ شَافْ فَوْق فِي السَّمَاءْ وَ شَافْ مَجْد اللهْ وَ عِيسَى وَاقِفْ جَنْب اللهْ فِي نُصَّهْ الزَّيْنَايْ. 
ACT.7.56	وَ إِسْتِفَانْ قَالْ: أَنَا شَايِفْ السَّمَاءْ فَاتِحْ وَ شَايِفْ إِبْن الْإِنْسَانْ وَاقِفْ جَنْب اللهْ فِي نُصَّهْ الزَّيْنَايْ.
ACT.7.57	وَ النَّاسْ عَوَّوْا بِحِسّ شَدِيدْ وَ أَيِّ وَاحِدْ مِنْهُمْ سَدَّ أَدَانَهْ بِإِيدَيْنَهْ وَ كُلُّهُمْ قَمَّوْا هَجَمَوْه بِنِيَّةْ وَاحِدَةْ. 
ACT.7.58	وَ سَاقَوْه بَرَّا وَ مَرَّقَوْه مِنْ الْمَدِينَةْ وَ قَمَّوْا يَرْجُموُهْ. وَ الشُّهُودْ الْقَاعِدِينْ يَرْجُمُوهْ
ACT.7.59	وَ وَكِتْ قَاعِدِينْ يَرْجُمُوهْ، إِسْتِفَانْ دَعَي وَ قَالْ: يَا الرَّبِّنَا عِيسَى، شِيلْ رُوحِي.
ACT.7.60	وَ بَرَكْ وَ صَرَخْ بِحِسّ شَدِيدْ وَ قَالْ: يَا رَبّ، مَا تَحْسِبْ خَطَاهُمْ دَا فَوْقهُمْ. وَ وَكِتْ قَالْ الْكَلَامْ دا، خَلَاصْ هُو مَاتْ.
ACT.8.1	وَ شَاوُلْ فَرْحَانْ بِكَتِلْ إِسْتِفَانْ. وَ فِي نَفْس الْيَوْم بَسْ، النَّاسْ قَمَّوْا يِتَعُّبُوا أُمَّةْ الْمَسِيحْ فِي مَدِينَةْ الْقُدُسْ تَعَبْ شَدِيدْ. وَ كُلَّ الْأَخْوَانْ جَرَوْا مِنْ الْمَدِينَةْ وَ شَتَّوْا فِي كَدَادَةْ هَنَا دَارْ الْيَهُودِيَّةْ وَ دَارْ السَّامِرَةْ. وَ إِلَّا الرُّسُلْ فَضَّلَوْا فِي الْمَدِينَةْ. 
ACT.8.2	وَ رُجَالْ تَقِيِينْ شَالَوْا إِسْتِفَانْ وَ دَفَنَوْه. وَ حِزْنَوْا لَيَّهْ كَتِيرْ وَ فَرَشَوْا لَيَّهْ. 
ACT.8.3	وَ لَاكِنْ شَاوُلْ دَوَّرْ يِدَمِّرْ أُمَّةْ الْمَسِيحْ مَرَّةْ وَاحِدْ وَ قَمَّ أَنْدَسَّ بَيْت لِبَيْت أَشَانْ يَكْرُبْ رُجَالْ وَ عَوِينْ وَ يِدِسُّهُمْ فِي السِّجِنْ. 
ACT.8.4	وَ الْمُؤْمِنِينْ الشَّتَّوْا فِي أَيِّ بَكَانْ قَاعِدِينْ يِبَلُّغُوا الْبِشَارَةْ لِكُلِّ النَّاسْ.
ACT.8.5	وَ فِلِبُّسْ مَشَى فِي حِلَّةْ كَبِيرَةْ فِي دَارْ السَّامِرَةْ وَ قَمَّ يِبَلِّغْ لِنَاسْ بِبِشَارَةْ الْمَسِيحْ. 
ACT.8.6	وَ نَاسْ كَتِيرِينْ لَمَّوْا يَسْمَعَوْا كَلَامَهْ بِنِيَّةْ وَاحِدَةْ مِنْهُمْ السِّمْعَوْا بِالْعَجَايِبْ وَ مِنْهُمْ الشَّافَوْهُمْ بِعُيُونْهُمْ. 
ACT.8.7	وَ فِلِبُّسْ قَاعِدْ يَامُرْ شَوَاطِينْ أَشَانْ يَمُرْقُوا مِنْ النَّاسْ وَ الشَّوَاطِينْ يَصَرْخَوْا بِحِسّ شَدِيدْ وَ يَمُرْقُوا مِنْهُمْ. وَ قَاعِدْ يِدَاوِي نَاسْ مَعْدُورِينْ كَتِيرِينْ وَ مِنْهُمْ الْمُكَرْسَحِينْ وَ الْعُرُجْ 
ACT.8.8	وَ كُلَّ نَاسْ الْحِلَّةْ فِرْحَوْا بِلْحَيْن.
ACT.8.9	وَ فِي الْحِلَّةْ دِي، فِيَهْ نَادُمْ وَاحِدْ أُسْمَهْ سِيمُونْ وَ هُو سَحَّارِي. وَ مِنْ وَكِتْ طَوِيلْ هُو قَاعِدْ يِعَجِّبْ نَاسْ السَّامِرَةْ. وَ هُو قَاعِدْ يُقُولْ لَيْهُمْ هُو نَادُمْ مُهِمّ بِلْحَيْن. 
ACT.8.10	وَ كُلَّ النَّاسْ، الصُّغَارْ وَ الْكُبَارْ، يَسْمَعَوْا كَلَامَهْ وَ يُقُولُوا «الرَّاجِلْ دَا، هُو مَا نَادُمْ سَاكِتْ. هُو قُدْرَةْ اللهْ الْقَادِرْ». 
ACT.8.11	وَ يَسْمَعَوْا كُلَّ كَلَامَهْ أَشَانْ مِنْ زَمَانْ هُو يِعَجِّبْهُمْ بِلْحَيْن بِعَمَلْ السِّحِرْ الْهُو يِسَوِّيهْ.
ACT.8.12	وَ فِلِبُّسْ بَشَّرَاهُمْ بِعِيسَى وَ مَمْلَكَةْ اللهْ وَ السَّامَرِيِّينْ آمَنَوْا بِكَلَامَهْ. وَ هُمَّنْ جَوْا لِفِلِبُّسْ، رُجَالْ وَ عَوِينْ، أَشَانْ هُو يِغَطِّسْهُمْ. 
ACT.8.13	وَ سِيمُونْ ذَاتَهْ كُلَ آمَنْ وَ فِلِبُّسْ غَطَّسَهْ. وَ أَيِّ بَكَانْ الْفِلِبُّسْ مَاشِي فَوْقَهْ، سِيمُونْ مَا يُكُسّ مِنَّهْ. هُو شَافْ الْعَجَايِبْ وَ الْعَلَامَاتْ الْفِلِبُّسْ قَاعِدْ يِسَوِّيهُمْ وَ هُو عَجَّبْ مَرَّةْ وَاحِدْ.
ACT.8.14	وَ الرُّسُلْ فِي مَدِينَةْ الْقُدُسْ سِمْعَوْا كَدَرْ نَاسْ السَّامِرَةْ آمَنَوْا بِكَلَامْ اللهْ وَ رَسَّلَوْا لَيْهُمْ بُطْرُسْ وَ يُوحَنَّا. 
ACT.8.15	وَ وَكِتْ وِصْلَوْا فِي السَّامِرَةْ، سَأَلَوْا اللهْ فِي شَانْ الْمُؤْمِنِينْ أَشَانْ الرُّوحْ الْقُدُّوسْ يَنْزِلْ فَوْقهُمْ. 
ACT.8.16	فِلِبُّسْ غَطَّسْ النَّاسْ بِأُسُمْ الرَّبّ عِيسَى وَ لَاكِنْ الرُّوحْ الْقُدُّوسْ لِسَّاعْ مَا نَزَلْ فَوْقهُمْ. 
ACT.8.17	وَ وَكِتْ الرُّسُلْ خَطَّوْا إِيدَيْنهُمْ فَوْق الْمُؤْمِنِينْ، الرُّوحْ الْقُدُّوسْ نَزَلْ فَوْقهُمْ. 
ACT.8.18	وَ سِيمُونْ شَافْ الرُّوحْ الْقُدُّوسْ جَاءْ فَوْق النَّاسْ وَكِتْ الرُّسُلْ خَطَّوْا إِيدَيْنهُمْ فَوْقهُمْ وَ جَاءْ أَشَانْ يَنْطِيهُمْ قُرُسْ. 
ACT.8.19	وَ سِيمُونْ قَالْ لَيْهُمْ: لَيِّ أَنَا كُلَ أَنْطِينِي الْقُدْرَةْ أَشَانْ الرُّوحْ الْقُدُّوسْ يَنْزِلْ فَوْق أَيِّ نَادُمْ النُّخُطّ إِيدَيْنِي فَوْقَهْ.
ACT.8.20	وَ بُطْرُسْ رَدَّ لَيَّهْ وَ قَالْ: إِنْتَ وَ فُضَّتَكْ كُلَّ حَطَبْ النَّارْ أَشَانْ فِي فِكْرَكْ تَقْدَرْ تَشْرِي بِقُرْسَكْ الْبَرَكَةْ الْاللهْ أَنْطَاهَا. 
ACT.8.21	وَ إِنْتَ مَا تَقْدَرْ تِشَارِكْ فِي الْخِدْمَةْ دِي أَشَانْ قَلْبَكْ مَا مُخْلِصْ قِدَّامْ اللهْ. 
ACT.8.22	تُوبْ مِنْ فَسَالْتَكْ وَ أَسْأَلْ رَبِّنَا. أَكُونْ يِسَامِحْ لَيْك فِكْرَكْ الْفَسِلْ دَا. 
ACT.8.23	نَعَرِفْ كَدَرْ إِنْتَ مَلَانْ بِالشَّرّ وَ مُقَيَّدْ فِي الذُّنُوبْ.
ACT.8.24	وَ سِيمُونْ قَالْ: أَسْأَلَوْا لَيِّ رَبِّنَا أَشَانْ الشَّيْء الْقُلْتُوهْ مَا يَجِي فَوْقِي.
ACT.8.25	وَ بُطْرُسْ وَ يُوحَنَّا بَلَّغَوْا الْبِشَارَةْ لِنَاسْ السَّامِرَةْ وَ شَهَدَوْا لِلْمَسِيحْ. وَ بَعَدْ دَا، قَبَّلَوْا فِي مَدِينَةْ الْقُدُسْ. وَ وَكِتْ هُمَّنْ مَاشِينْ فِي دَرِبْهُمْ، بَلَّغَوْا الْكَلَامْ فِي حِلَّالْ كَتِيرِينْ هَنَا دَارْ السَّامِرَةْ.
ACT.8.26	وَ بَعَدْ دَا، وَاحِدْ مِنْ مَلَائِكَةْ اللهْ جَاءْ لِفِلِبُّسْ وَ قَالْ: قُمّ أَمْشِي فِي نُصّ الْوَطِي وَ أَمْشِي فِي الدَّرِبْ الْيُشُقّ الْكَدَادَةْ مِنْ مَدِينَةْ الْقُدُسْ وَ لِحِلَّةْ غَزَّةْ. 
ACT.8.27	وَ فِلِبُّسْ قَمَّ مَشَى وَ لِقِي نَادُمْ وَاحِدْ. وَ النَّادُمْ خَصِي مِنْ الْحَبَشَةْ. هُو خَدَّامْ هَنَا كَنْدَاكَةْ مَلِكَةْ الْحَبَشَةْ. هُو وَزِيرْ الْمَالْ. وَ هُو دَهَابَهْ خَطَرْ مَشَى فِي مَدِينَةْ الْقُدُسْ أَشَانْ يَعَبُدْ اللهْ. 
ACT.8.28	وَ هُو قَاعِدْ يِقَبِّلْ فِي بَلَدَهْ رَاكِبْ فِي عَرَبِيتَهْ وَ قَاعِدْ يَقْرِي فِي كِتَابْ النَّبِي إِشَعْيَاءْ. 
ACT.8.29	وَ الرُّوحْ الْقُدُّوسْ كَلَّمْ لِفِلِبُّسْ وَ قَالْ: أَمْشِي قِدَّامْ وَ رُوغْ جَنْب الْعَرَبِيَّةْ.
ACT.8.30	وَ فِلِبُّسْ مَشَى عَجَلَةْ وَ لِحِقْ الْعَرَبِيَّةْ وَ سِمِعْ الْكَلَامْ الْهُو يَقْرِيهْ الْقَاعِدْ فِي كِتَابْ النَّبِي إِشَعْيَاءْ. وَ فِلِبُّسْ سَأَلَهْ وَ قَالْ: إِنْتَ تَفْهَمْ الْكَلَامْ الْقَاعِدْ تَقْرِيهْ وَلَّا؟
ACT.8.31	وَ الْحَبَشِي رَدَّ لَيَّهْ وَ قَالْ: كِكَّيْف نَفْهَمْ الْكَلَامْ دَا كَانْ نَادُمْ مَا يِفَسِّرَهْ لَيِّ؟
ACT.8.31	وَ هُو عَزَمْ فِلِبُّسْ أَشَانْ يَرْكَبْ فِي الْعَرَبِيَّةْ وَ يَقْعُدْ مَعَايَهْ. 
ACT.8.32	وَ فِي الْكِتَابْ الْقَاعِدْ يَقْرِيهْ، هُو لِحِقْ الْآيَةْ التُّقُولْ كَيْ ﴿مِثِلْ الْكَبِشْ الْيُقُودُوهْ لِلدَّبِيحَةْ، هُو مَا يَبْكِي وَ مِثِلْ الْخَرُوفْ فِي إِيدَيْن النَّاسْ الْيَقَصُّصُوا صُوفَهْ، هُو مَا فَكَّ خَشْمَهْ. 
ACT.8.33	نَاسْ عَيَّبَوْه وَ ظَلَمَوْه. مَا فِي نَادُمْ يِحَجِّي بِذُرِّيتَهْ أَشَانْ قَصَّرَوْا أَيَّامَهْ فِي الدُّنْيَا﴾. 
ACT.8.34	وَ الْخَصِي سَأَلْ فِلِبُّسْ وَ قَالْ: فِي الْكَلَامْ دَا، النَّبِي بِحَجِّي فِي يَاتُو؟ بِحَجِّي فِي نَفْسَهْ وَلَّا فِي نَادُمْ آخَرْ؟
ACT.8.35	وَ فِلِبُّسْ حَجَّى لَيَّهْ وَ بَدَأْ بِكَلَامْ الْكِتَابْ دَا وَ بَلَّغْ لَيَّهْ بِشَارَةْ عِيسَى. 
ACT.8.36	وَ وَكِتْ هُمَّنْ مَاشِينْ فِي الدَّرِبْ، وِصْلَوْا فِي بَكَانْ عِنْدَهْ أَلْمِي وَ الْحَبَشِي قَالْ: شِيفْ، دَاهُو أَلْمِي. شُنُو الْيَدْحَرْنِي مِنْ التَّغْطِيسْ؟
ACT.8.37	وَ فِلِبُّسْ رَدَّ لَيَّهْ وَ قَالْ: نِغَطِّسَكْ كَانْ آمَنْت بِكُلَّ قَلْبَكْ.
ACT.8.37	وَ هُو قَالْ: أَنَا مُؤْمِنْ بِعِيسَى الْمَسِيحْ. هُو إِبْن اللهْ.
ACT.8.38	وَ الْحَبَشِي وَقَّفْ الْعَرَبِيَّةْ وَ دَلَّوْا مِنْهَا وَ دَخَلَوْا فِي الْأَلْمِي وَ فِلِبُّسْ غَطَّسَهْ. 
ACT.8.39	وَ وَكِتْ مَرَقَوْا مِنْ الْأَلْمِي، رُوحْ اللهْ خَطَفْ فِلِبُّسْ عَجَلَةْ كَيْ وَ الْخَصِي مَا شَافَهْ بَتَّانْ. وَ قَمَّ شَالْ دَرْبَهْ فَرْحَانْ بِلْحَيْن. 
ACT.8.40	وَ فِلِبُّسْ دَا، هُو أَنْشَافْ فِي حِلَّةْ أَشْدُودْ وَ مَشَى يِبَلِّغْ الْبِشَارَةْ فِي كُلَّ الْحِلَّالْ لَحَدِّي وِصِلْ فِي حِلَّةْ قَيْصَرِيَّةْ.
ACT.9.1	وَ لَاكِنْ شَاوُلْ لِسَّاعَهْ زَعْلَانْ وَ قَاعِدْ يِهَدِّدْهُمْ بِالْكَتِلْ لِتَلَامِيذْ الرَّبّ عِيسَى. وَ مَشَى لِكَبِيرْ رُجَالْ الدِّينْ 
ACT.9.2	وَ سَأَلَهْ أَشَانْ يَكْتِبْ مَكَاتِيبْ لِبُيُوتْ الصَّلَاةْ فِي مَدِينَةْ دِمَشْق. وَ فِي الْمَكَاتِيبْ دَوْل، شَاوُلْ دَوَّرْ إِذِنْ أَشَانْ يَكْرُبْ أَيِّ نَادُمْ الْيِتَابِعْ دَرِبْ عِيسَى، كَانْ رَاجِلْ وَلَّا مَرَةْ. فِي أَيِّ بَكَانْ الْيَلْقَاهُمْ فَوْقَهْ، هُو يِدَوْر إِذِنْ أَشَانْ يَرْبُطْهُمْ وَ يُسُوقْهُمْ لِمَدِينَةْ الْقُدُسْ.
ACT.9.3	وَ شَاوُلْ مَشَى. وَ وَكِتْ هُو فِي الدَّرِبْ وَ يِقَرِّبْ لِدِمَاشْق، عَجَلَةْ كَيْ نُورْ شَدِيدْ مِنْ السَّمَاءْ ضَاوَى فَوْقَهْ. 
ACT.9.4	وَ شَاوُلْ وَقَعْ فِي التُّرَابْ وَ سِمِعْ حِسّ نَادُمْ قَاعِدْ يِكَلِّمْ لَيَّهْ وَ يُقُولْ: يَا شَاوُلْ، يَا شَاوُلْ، مَالَكْ تِتَعِّبْنِي؟
ACT.9.5	وَ شَاوُلْ سَأَلَهْ وَ قَالْ: يَا السَّيِّدْ، إِنْتَ يَاتُو؟
ACT.9.5	وَ حِسّ النَّادُمْ قَالْ: أَنَا عِيسَى الْإِنْتَ قَاعِدْ تِتَعِّبَهْ. 
ACT.9.6	قُمّ وَ أَدْخُلْ فِي دِمَشْق وَ نَادُمْ وَاحِدْ يِأَوْرِيكْ بِالشَّيْء الْوَاجِبْ تِسَوِّيهْ.
ACT.9.7	وَ النَّاسْ الْمَاشِينْ مَعَ شَاوُلْ أَسْتَغْرَبَوْا وَ وِقْفَوْا سَاكِتْ بَسْ. سِمْعَوْا الْحِسّ وَ لَاكِنْ مَا شَافَوْا نَادُمْ.
ACT.9.8	وَ وَكِتْ شَاوُلْ قَمَّ فَوْق وَ فَكَّ عُيُونَهْ، مَا يَقْدَرْ يِشِيفْ شَيْء. وَ كَرَبَوْه مِنْ إِيدَيْنَهْ وَ وَدَّوْه فِي دِمَشْق. 
ACT.9.9	وَ تَلَاتَةْ يَوْم مَا بِشِيفْ شَيْء وَ لَا بَاكُلْ وَ لَا بَشْرَبْ. 
ACT.9.10	وَ نَادُمْ وَاحِدْ قَاعِدْ فِي دِمَشْق أُسْمَهْ حَنَانِيَّا وَ هُو تِلْمِيذْ الْمَسِيحْ. الرَّبّ عِيسَى بَانْ لَيَّهْ فِي رُؤْيَا وَ قَالْ: يَا حَنَانِيَّا!
ACT.9.10	وَ حَنَانِيَّا رَدَّ لَيَّهْ وَ قَالْ: نَعَمْ، يَا الرَّبّ.
ACT.9.11	وَ الرَّبّ كَلَّمْ لَيَّهْ وَ قَالْ: أَمْشِي فِي الشَّارِعْ الْأُسْمَهْ الْمُسْتَقِيمْ وَ أَمْشِي فِي بَيْت هَنَا يَهُوذَا. وَ أَسْأَلْ مِنْ النَّادُمْ الْمِنْ حِلَّةْ طَرْسُوسْ الْأُسْمَهْ شَاوُلْ أَشَانْ هَسَّعْ هُو قَاعِدْ يِصَلِّي. 
ACT.9.12	وَ فِي صَلَاتَهْ، هُو رِئِي وَ فِي الرُّؤْيَا، هُو شَافْ نَادُمْ أُسْمَهْ حَنَانِيَّا دَخَلْ فِي بَيْتَهْ وَ خَطَّ إِيدَيْنَهْ فَوْقَهْ أَشَانْ عُيُونَهْ يِنْفَتْحُوا.
ACT.9.13	وَ حَنَانِيَّا رَدَّ لَيَّهْ وَ قَالْ: يَا رَبِّنَا، سِمِعْت خَبَرْ مِنْ نَاسْ كَتِيرِينْ بُقُولُوا الرَّاجِلْ دَا سَوَّى عَمَلْ شَيْن فَوْق نَاسَكْ الصَّالِحِينْ فِي مَدِينَةْ الْقُدُسْ. 
ACT.9.14	وَ بُقُولُوا هُو جَاءْ هِنِي بِإِذِنْ كُبَارَاتْ رُجَالْ الدِّينْ أَشَانْ يَكْرُبْ أَيِّ نَادُمْ الْيَدْعِي بِأُسْمَكْ.
ACT.9.15	وَ الرَّبّ حَجَّى لَيَّهْ وَ قَالْ: أَمْشِي بَسْ. الرَّاجِلْ دَا إِخْتِرْتَهْ أَشَانْ يَبْقَى خَدَّامِي وَ يَمْشِي يِبَشِّرْ بِأُسْمِي لِلنَّاسْ الْمَا يَهُودْ وَ لِمُلُوكْهُمْ وَ لِبَنِي إِسْرَائِيلْ. 
ACT.9.16	وَ أَنَا بَسْ نِوَصِّفْ لَيَّهْ التَّعَبْ الشَّدِيدْ الْهُو يَتْعَبَهْ فِي شَانِي أَنَا.
ACT.9.17	وَ خَلَاصْ حَنَانِيَّا قَمَّ وَ مَشَى فِي بَيْت يَهُوذَا وَ خَطَّ إِيدَيْنَهْ فَوْق شَاوُلْ وَ قَالْ: يَا أَخُونَا شَاوُلْ، رَبِّنَا عِيسَى بَانْ لَيْك فِي الدَّرِبْ وَكِتْ إِنْتَ جَايِ هِنِي وَ هُو بَسْ رَسَّلَانِي لَيْك أَشَانْ تِشِيفْ بَتَّانْ وَ تِنْمَلِي بِالرُّوحْ الْقُدُّوسْ.
ACT.9.18	وَ طَوَّالِي كَيْ، شُغُلْ مِثِلْ الْقِشِرْ وَقَعْ مِنْ عُيُونَهْ وَ بَتَّانْ قَمَّ يِشِيفْ. وَ شَاوُلْ قَمَّ فَوْق وَ غَطَّسَوْه. 
ACT.9.19	وَ أَكَلْ وَ لِقِي قُدْرَةْ. وَ قَعَدْ أَيَّامْ شِيَّةْ مَعَ التَّلَامِيذْ فِي دِمَشْق.
ACT.9.20	وَ طَوَّالِي كَيْ، شَاوُلْ مَشَى فِي بُيُوتْ الصَّلَاةْ وَ بَلَّغْ النَّاسْ بِعِيسَى وَ قَالْ كَدَرْ عِيسَى هُو إِبْن اللهْ. 
ACT.9.21	وَ كُلَّ النَّاسْ السِّمْعَوْا كَلَامَهْ عَجَّبَوْا مَرَّةْ وَاحِدْ وَ قَالَوْا: دَا بَسْ النَّادُمْ الْقَمَّ فِي مَدِينَةْ الْقُدُسْ وَ تَعَّبْ النَّاسْ الْيَدْعُوا بِأُسُمْ عِيسَى. وَ داهو الْجَاءْ هِنِي أَشَانْ يَكْرُبْهُمْ وَ يِوَدِّيهُمْ فِي بَكَانْ هَنَا كُبَارَاتْ رُجَالْ الدِّينْ.
ACT.9.22	وَ شَاوُلْ بِقِي قَوِي زِيَادَةْ. وَ الْيَهُودْ الْفِي دِمَشْق مَا قِدْرَوْا يِخَالُفُوهْ أَشَانْ بِكَلَامْ وَاضِحْ هُو قَاعِدْ يِثَبِّتْ لَيْهُمْ كَدَرْ عِيسَى هُو الْمَسِيحْ. 
ACT.9.23	وَ بَعَدْ شَاوُلْ قَعَدْ أَيَّامْ فِي دِمَشْق، الْيَهُودْ أَشَّاوَرَوْا أَمْبَيْنَاتْهُمْ أَشَانْ يَكْتُلُوهْ. 
ACT.9.24	وَ شَاوُلْ سِمِعْ خَبَرْ هَنَا مُآمَرِتْهُمْ. وَ الْيَهُودْ يَرْجَوْه فِي بِيبَانْ الْمَدِينَةْ لَيْل وَ نَهَارْ أَشَانْ يَكْتُلُوهْ. 
ACT.9.25	وَ خَلَاصْ بِاللَّيْل، وَاحِدِينْ مِنْ تَلَامِيذَهْ وَدَّوْا شَاوُلْ لِدُرْدُرْ الْمَدِينَةْ وَ دَسَّوْه فِي شَبَكَةْ كَبِيرَةْ وَ دَلَّوْه تِحِتْ بِحَبِلْ فِي التُّرَابْ غَادِي مِنْ الدُّرْدُرْ.
ACT.9.26	وَ شَاوُلْ مَشَى فِي مَدِينَةْ الْقُدُسْ وَ دَوَّرْ يِلِمّ مَعَ تَلَامِيذْ الْمَسِيحْ وَ لَاكِنْ هُمَّنْ مَا صَدَّقَوْا كَدَرْ هُو كُلَ تِلْمِيذْ وَ هُمَّنْ خَايْفِينْ مِنَّهْ. 
ACT.9.27	وَ بَرْنَابَا لَمَّ مَعَ شَاوُلْ وَ قَدَّمَهْ لِلرُّسُلْ. وَ بَرْنَابَا أَوْرَاهُمْ بِكِكَّيْف الرَّبّ بَانْ لِشاوُلْ فِي دَرِبْ وَ كَلَّمْ لَيَّهْ. وَ أَوْرَاهُمْ بِكِكَّيْف شَاوُلْ قَمَّ بَلَا خَوْف فِي دِمَشْق وَ بَلَّغْ الْبِشَارَةْ بِأُسُمْ عِيسَى. 
ACT.9.28	وَ خَلَاصْ، شَاوُلْ بَدَأْ يَخْدِمْ مَعَاهُمْ فِي مَدِينَةْ الْقُدُسْ وَ قَاعِدْ يِبَلِّغْ بَلَا خَوْف الْبِشَارَةْ بِأُسُمْ عِيسَى. 
ACT.9.29	وَ كَلَّمْ لِلْيَهُودْ الْيِحَجُّوا بِكَلَامْ يُونَانِي وَ غَالَطَاهُمْ. وَ هُمَّنْ رَكَنَوْا فَوْقَهْ أَشَانْ يَكْتُلُوهْ.
ACT.9.30	وَ الْأَخْوَانْ سِمْعَوْا بِالْكَلَامْ دَا وَ وَدَّوْا شَاوُلْ فِي خَشَمْ الْبَحَرْ فِي حِلَّةْ قَيْصَرِيَّةْ. وَ مِنْ هِنَاكْ رَسَّلَوْه فِي طَرْسُوسْ. 
ACT.9.31	وَ خَلَاصْ، أُمَّةْ الْمَسِيحْ الْفِي دَارْ الْيَهُودِيَّةْ وَ فِي دَارْ الْجَلِيلْ وَ فِي دَارْ السَّامِرَةْ قَاعِدَةْ بِالْعَافَيْ وَ السَّلَامْ. وَ كُلَّ الْمُؤْمِنِينْ قَاعِدِينْ يِتَابُعُوا كَلَامْ الرَّبّ بِتَقْوَى وَ بِشَجَاعَةْ الرُّوحْ الْقُدُّوسْ وَ عَدَدْهُمْ زَادْ زِيَادَةْ.
ACT.9.32	وَ بُطْرُسْ قَاعِدْ يَمْشِي حِلَّةْ لِحِلَّةْ وَ خَلَاصْ مَشَى لِلْمُؤْمِنِينْ الْقَاعِدِينْ فِي حِلَّةْ أُسُمْهَا لُدَّةْ. 
ACT.9.33	وَ لِقِي نَادُمْ وَاحِدْ مَعْدُورْ أُسْمَهْ إِينِيَاسْ. مِنْ تَمَانَيْ سَنَةْ، هُو رَاقِدْ فِي السَّرِيرْ. 
ACT.9.34	وَ بُطْرُسْ حَجَّى لَيَّهْ وَ قَالْ: يَا إِينِيَاسْ، عِيسَى الْمَسِيحْ يِدَاوِكْ. قُمّ فَوْق وَ طَبِّقْ سَرِيرَكْ.
ACT.9.34	وَ عَجَلَةْ كَيْ، إِينِيَاسْ قَمَّ فَوْق عَافَيْ. 
ACT.9.35	وَ كُلَّ سُكَّانْ لُدَّةْ وَ شَارُونْ شَافَوْه وَ آمَنَوْا بِالرَّبّ عِيسَى.
ACT.9.36	وَ مَرَةْ وَاحِدَةْ قَاعِدَةْ فِي حِلَّةْ يَافَا أُسُمْهَا طَابِيتَةْ وَ مَعَنَى أُسُمْهَا غَزَالَةْ. وَ هِي كُلَ مِنْ التَّلَامِيذْ. وَ أَيِّ يَوْم، هِي قَاعِدَةْ تِسَاعِدْ الْمَسَاكِينْ وَ هِي دَايْماً شَغَّالَةْ بِعَمَلْ الْخَيْر. 
ACT.9.37	وَ فِي الْوَكِتْ دَا، هِي بِقَتْ مَرْضَانَةْ وَ مَاتَتْ. وَ بَرَّدَوْهَا وَ خَطَّوْا جَنَازَتْهَا فِي الْقَصِرْ التَّانِي. 
ACT.9.38	وَ التَّلَامِيذْ الْفِي يَافَا سِمْعَوْا خَبَرْ بُطْرُسْ قَاعِدْ فِي لُدَّةْ. وَ لُدَّةْ مَا بَعِيدَةْ مِنْ يَافَا وَ خَلَاصْ رَسَّلَوْا رُجَالْ إِتْنَيْن أَشَانْ يِنَادُوهْ وَ يُقُولُوا لَيَّهْ: تَعَالْ لَيْنَا عَجَلَةْ.
ACT.9.39	وَ بُطْرُسْ قَمَّ مَشَى مَعَاهُمْ. وَ وَكِتْ جَاءْ في الْبَيْت، وَدَّوْه فَوْق فِي الْبَكَانْ الْهِي رَاقْدَةْ فَوْقَهْ. وَ كُلَّ الْعَجَايِزْ الْمَسَاكِينْ قَاعِدَاتْ يَبْكَنْ وَ مَشَنْ لِبُطْرُسْ أَشَانْ يِوَصِّفَنْ لَيَّهْ اللُّبَاسْ وَ الْخُلْقَانْ الْغَزَالَةْ خَيَّطَتْهُمْ وَكِتْ هِي حَيَّةْ. 
ACT.9.40	وَ بُطْرُسْ سَأَلْ كُلَّ النَّاسْ الْحَاضْرِينْ يَمُرْقُوا بَرَّا. وَ وَكِتْ مَرَقَوْا، هُو بَرَكْ وَ سَأَلْ اللهْ. وَ بَعَدْ دَا، هُو أَنْلَفَتْ لِلْجَنَازَةْ وَ قَالْ: يَا طَابِيتَةْ، قُمِّي فَوْق.
ACT.9.40	وَ هِي فَكَّتْ عُيُونْهَا. وَ وَكِتْ شَافَتْ بُطْرُسْ، قَامَتْ بِحَيْلهَا. 
ACT.9.41	وَ بُطْرُسْ كَرَبْهَا مِنْ إِيدَيْنهَا وَ عَاوَنَاهَا وَ هِي قَمَّتْ فَوْق. وَ نَادَى كُلَّ الصَّالِحِينْ وَ الْعَجَايِزْ الْمَسَاكِينْ وَ خَلَاصْ قَدَّمَاهَا لَيْهُمْ حَيَّةْ. 
ACT.9.42	وَ كُلَّ نَاسْ هَنَا حِلَّةْ يَافَا سِمْعَوْا بِالْعَجَبْ دَا وَ نَاسْ كَتِيرِينْ آمَنَوْا بِالرَّبّ عِيسَى. 
ACT.9.43	وَ بُطْرُسْ قَعَدْ أَيَّامْ فِي يَافَا وَ سَكَنْ فِي بَيْت دَبَّاغِي وَاحِدْ أُسْمَهْ سِمْعَانْ.
ACT.10.1	وَ فِي حِلَّةْ قَيْصَرِيَّةْ، فِيَهْ نَادُمْ وَاحِدْ أُسْمَهْ كَرْنِيلِي. هُو عَسْكَرِي رَوْمَانِي وَ كَبِيرْ هَنَا مِيَّةْ عَسْكَرْ مِنْ الْقِسِمْ الْإِيطَالِي. 
ACT.10.2	هُو نَادُمْ تَقِي وَ كُلَّ نَاسْ بَيْتَهْ يَعَبُدُوا اللهْ. هُو يَنْطِي صَدَقَةْ بِجُودْ لِلْمَسَاكِينْ وَ دَايْماً قَاعِدْ يَسْأَلْ اللهْ. 
ACT.10.3	وَ يَوْم وَاحِدْ مِثِلْ السَّاعَةْ تَلَاتَةْ بَعَدْ الضُّهُرْ، رُؤْيَا جَاتْ لِكَرْنِيلِي. وَ فِي الرُؤْيَا دِي، هُو شَافْ وَاحِدْ مِنْ مَلَائِكَةْ اللهْ جَايِ لَيَّهْ فِي بَيْتَهْ. وَ الْمَلَكْ كَلَّمْ لَيَّهْ وَ قَالْ: يَا كَرْنِيلِي!
ACT.10.4	وَ وَكِتْ شَافْ الْمَلَكْ، هُو خَافْ بِلْحَيْن وَ سَأَلَهْ وَ قَالْ: شُنُو، يَا سَيِّدْنَا؟
ACT.10.4	وَ الْمَلَكْ رَدَّ لَيَّهْ وَ قَالْ: اللهْ رَضْيَانْ بِصَلَاوَاتَكْ وَ بِالصَّدَقَةْ الْأَنْطَيْتهَا. 
ACT.10.5	وَ هَسَّعْ بَسْ رَسِّلْ رُجَالْ لِحِلَّةْ يَافَا أَشَانْ يِنَادُوا سِمْعَانْ الْأُسْمَهْ التَّانِي بُطْرُسْ أَشَانْ يَجِي لَيْك. 
ACT.10.6	هُو ضَيْف هَنَا سِمْعَانْ الدَّبَّاغِي الْبَيْتَهْ قَاعِدْ جَنْب الْبَحَرْ.
ACT.10.7	وَ وَكِتْ الْمَلَكْ الْكَلَّمْ لَيَّهْ فَاتْ، كَرْنِيلِي نَادَى خَدَّامِينْ إِتْنَيْن وَ نَادَى نَادُمْ تَقِي مِنْ الْعَسْكَرْ الْقَاعِدِينْ دَايْماً مَعَايَهْ. 
ACT.10.8	وَ أَوْرَاهُمْ بِالشَّيْء الْبِقِي وَ رَسَّلَاهُمْ لِيَافَا.
ACT.10.9	وَ أَمْبَاكِرْ بِالضُّهُرْ وَكِتْ الرُّجَالْ التَّلَاتَةْ دَوْل مَاشِينْ فِي الدَّرِبْ وَ قَرَّبَوْا حِلَّةْ يَافَا، بُطْرُسْ طَلَعْ فِي رَاسْ الْبَيْت أَشَانْ يِصَلِّي. 
ACT.10.10	وَ جُوعْ شَدِيدْ سَوَّاهْ وَ دَوَّرْ يَاكُلْ. وَ وَكِتْ قَاعِدِينْ يِحَصُّلُوا لَيَّهْ أَكِلْ، شَيْء مِثِلْ رُؤْيَا جَاءْ فَوْقَهْ. 
ACT.10.11	وَ فِي رُؤْيَا، شَافْ السَّمَاءْ فَاتِحْ وَ شُغُلْ كَبِيرْ مَرَّةْ وَاحِدْ يِشَابِهْ مِنْدِيلْ مَرْبُوطْ نَازِلْ فِي الْأَرْض. 
ACT.10.12	وَ الْمِنْدِيلْ مَلَانْ بِكُلَّ نَفَرْ الْحَيْوَانَاتْ وَ الدَّبَايِبْ وَ الطُّيُورْ. 
ACT.10.13	وَ بُطْرُسْ سِمِعْ حِسّ نَادُمْ يِنَادِيهْ وَ يُقُولْ: يَا بُطْرُسْ، قُمّ أَدْبَحْ وَ آكُلْ.
ACT.10.14	وَ لَاكِنْ بُطْرُسْ رَدَّ لَيَّهْ وَ قَالْ: لَا، يَا سَيِّدْنَا، أَبَداً مَا أَكَلْت شَيْء حَرَامْ وَ لَا شَيْء نِجِسْ.
ACT.10.15	وَ الْحِسّ كَلَّمْ لَيَّهْ بَتَّانْ وَ قَالْ: الشَّيْء الْاللهْ طَهَّرَهْ، مَا تُقُولْ هُو نِجِسْ.
ACT.10.16	وَ الشَّيْء دَا بِقِي تَلَاتَةْ مَرَّةْ وَ خَلَاصْ الْمِنْدِيلْ أَنْرَفَعْ فِي السَّمَاءْ.
ACT.10.17	وَ بُطْرُسْ عَجَّبْ. وَ الْكَلَامْ دَا بِقِي لَيَّهْ قَاسِي وَ بَدَأْ يَسْأَلْ فِي نَفْسَهْ شُنُو مَعَنَى الرُؤْيَا الشَّافَاهَا. وَ فِي الْوَكِتْ دَا بَسْ، الرُّجَالْ الْكَرْنِيلِي رَسَّلَاهُمْ لِقَوْا بَيْت سِمْعَانْ الدَّبَّاغِي وَ جَوْا وِقْفَوْا فِي خَشَمْ الْبَيْت. 
ACT.10.18	وَ قَاعِدِينْ يَسْأَلَوْا نَاسْ الْبَيْت وَ بُقُولُوا: سِمْعَانْ الْبِنَادُوهْ بُطْرُسْ دَا، هُو ضَيْف فِي بَكَانْكُو وَلَّا؟
ACT.10.19	وَ فِي الْوَكِتْ دَا بَسْ، بُطْرُسْ قَاعِدْ يِفَكِّرْ فِي مَعَنَى الرُؤْيَا وَ الرُّوحْ الْقُدُّوسْ كَلَّمْ لَيَّهْ وَ قَالْ: أَسْمَعْ، فِي تَلَاتَةْ رُجَالْ قَاعِدِينْ فِي خَشَمْ الْبَيْت. يَسْأَلَوْا مِنَّكْ. 
ACT.10.20	دَلِّي تِحِتْ لَاقِيهُمْ وَ أَمْشِي مَعَاهُمْ وَ مَا تُشُكّ فَوْقهُمْ. أَنَا بَسْ رَسَّلْتُهُمْ لَيْك.
ACT.10.21	وَ دَلَّى تِحِتْ وَ مَشَى لَيْهُمْ وَ قَالْ: أَنَا بَسْ النَّادُمْ التِّدَوْرُوهْ. جِيتُوا تِدَوْرُوا شُنُو؟
ACT.10.22	وَ رَدَّوْا لَيَّهْ وَ قَالَوْا: اللهْ رَسَّلْ وَاحِدْ مِنْ مَلَائِكَتَهْ لِنَادُمْ أُسْمَهْ كَرْنِيلِي وَ قَالْ لَيَّهْ وَاجِبْ يِنَادِيكْ تَجِي فِي بَيْتَهْ أَشَانْ هُو يَسْمَعْ كَلَامَكْ. وَ كَرْنِيلِي هُو كَبِيرْ هَنَا الْعَسْكَرْ وَ هُو رَاجِلْ صَالِحْ وَ يَعَبُدْ اللهْ. وَ كُلَّ الْيَهُودْ بُقُولُوا هُو نَادُمْ عَدِيلْ.
ACT.10.23	وَ بُطْرُسْ ضَيَّفَاهُمْ وَ رَقَدَوْا فِي الْبَيْت. وَ فِي الْفَجُرْ، بُطْرُسْ قَمَّ وَ مَشَى مَعَاهُمْ سَوَا. وَ وَاحِدِينْ مِنْ الْأَخْوَانْ مِنْ يَافَا كُلَ مَشَوْا مَعَ بُطْرُسْ.
ACT.10.24	وَ أَمْبَاكِرْ، وِصْلَوْا فِي قَيْصَرِيَّةْ وَ كَرْنِيلِي قَاعِدْ يَرْجَاهُمْ مَعَ أَخْوَانَهْ وَ رُفْقَانَهْ الْعَزَمَاهُمْ. 
ACT.10.25	وَ وَكِتْ بُطْرُسْ قَاعِدْ يِنْدَسّ فِي الْبَيْت، كَرْنِيلِي قَابَلَهْ وَ سَجَدْ لَيَّهْ. 
ACT.10.26	وَ بُطْرُسْ رَفَعَهْ وَ قَالْ: قُمّ فَوْق. أَنَا إِنْسَانْ مِثْلَكْ إِنْتَ بَسْ.
ACT.10.27	وَ بُطْرُسْ أَنْدَسَّ فِي الْبَيْت وَ قَاعِدْ يِحَجِّي مَعَايَهْ وَ مَشَى دَاخَلْ وَ لِقِي نَاسْ كَتِيرِينْ لَامِّينْ. 
ACT.10.28	وَ قَالْ لَيْهُمْ: إِنْتُو تَعَرْفُوا فِي دِينْ الْيَهُودْ حَرَامْ لِيَهُودِي يِلِمّ مَعَ نَادُمْ مَا يَهُودِي وَ لَا يِسَلِّمَهْ فِي بَيْتَهْ كُلَ. وَ لَاكِنْ اللهْ أَوْرَانِي وَاجِبْ مَا نُقُولْ أَيِّ نَادُمْ نِجِسْ بِسَبَبْ قَبِيلْتَهْ. 
ACT.10.29	وَ أَشَانْ دَا، وَكِتْ نَادَيْتُونِي، أَنَا مَا قُلْت كَلَامْ وَ جِيتْ لَيْكُو. وَ هَسَّعْ أَوْرُونِي نَادَيْتُونِي لِشُنُو؟
ACT.10.30	وَ كَرْنِيلِي رَدَّ لَيَّهْ وَ قَالْ: عِنْدِنَا أَرْبَعَةْ يَوْم، السَّاعَةْ مِثِلْ الْوَكِتْ دَا، أَنَا فِي بَيْتِي وَ قَاعِدْ نِصَلِّي صَلَاةْ هَنَا السَّاعَةْ التَّلَاتَةْ. وَ خَلَاصْ عَجَلَةْ كَيْ، رَاجِلْ لَابِسْ خَلَقْ أَبْيَضْ مِثِلْ الْبَرَّاقَةْ بَانْ قِدَّامِي. 
ACT.10.31	وَ قَالْ لَيِّ «يَا كَرْنِيلِي، اللهْ سِمِعْ صَلَاوَاتَكْ وَ فَكَّرْ فِي الصَّدَقَةْ الْإِنْتَ أَنْطَيْتهَا. 
ACT.10.32	وَ هَسَّعْ رَسِّلْ رُجَالْ فِي يَافَا أَشَانْ يِنَادُوا سِمْعَانْ الْبِنَادُوهْ بُطْرُسْ أَشَانْ بَجِي لَيْك. هُو ضَيْف هَنَا سِمْعَانْ الدَّبَّاغِي الْبَيْتَهْ جَنْب الْبَحَرْ». 
ACT.10.33	وَ طَوَّالِي كَيْ، أَنَا رَسَّلْتُهُمْ أَشَانْ يِنَادُوكْ وَ شُكْراً بِجَيْتَكْ. وَ خَلَاصْ، كُلِّنَا قَاعِدِينْ هِنِي قِدَّامْ اللهْ أَشَانْ نَسْمَعَوْا كُلَّ الْكَلَامْ الْاللهْ أَمَرَاكْ بَيَّهْ.
ACT.10.34	وَ بُطْرُسْ قَمَّ يِكَلِّمْ لَيْهُمْ وَ قَالْ: خَلَاصْ، بِقِي لَيِّ وَاضِحْ بِلْحَيْن كَدَرْ اللهْ مَا يِشِيفْ قَبِيلَةْ وَاحِدَةْ أَخَيْر مِنْ قَبَايِلْ آخَرِينْ. 
ACT.10.35	وَ اللهْ يَقْبَل نَادُمْ مِنْ أَيِّ قَبِيلَةْ كَانْ يَعَبُدَهْ وَ عَمَلَهْ صَالِحْ. 
ACT.10.36	وَ أَكِيدْ، اللهْ رَسَّلْ لِبَنِي إِسْرَائِيلْ بِشَارَةْ السَّلَامْ الْيَنْطِينَا بِعِيسَى الْمَسِيحْ، رَبّ هَنَا كُلَّ النَّاسْ. 
ACT.10.37	وَ إِنْتُو تَعَرْفُوا كُلَّ شَيْء الْبِقِي فِي دَارْ الْيَهُودِيَّةْ. الشَّيْء الْبِقِي دَا بَدَأْ فِي الْجَلِيلْ بَعَدْ يَحْيَى نَادَى النَّاسْ أَشَانْ هُو يِغَطِّسْهُمْ. 
ACT.10.38	وَ تَعَرْفُوا كَدَرْ اللهْ نَزَّلْ الرُّوحْ الْقُدُّوسْ فَوْق عِيسَى الْمِنْ النَّاصِرَةْ وَ أَنْطَاهْ قُدْرَةْ. وَ عِيسَى سَوَّى الْخَيْر فِي أَيِّ بَكَانْ وَ دَاوَى كُلَّ النَّاسْ الْإِبْلِيسْ مَسَكَاهُمْ أَشَانْ اللهْ كَانْ مَعَايَهْ. 
ACT.10.39	وَ أَنِحْنَ شُهُودْ فِي كُلَّ شَيْء الْعِيسَى سَوَّاهْ فِي دَارْ الْيَهُودْ وَ فِي مَدِينَةْ الْقُدُسْ. وَ خَلَاصْ، عَلَّقَوْه فِي الصَّلِيبْ وَ كَتَلَوْه. 
ACT.10.40	وَ لَاكِنْ فِي تَلَاتَةْ يَوْم اللهْ قَوَّمَهْ مِنْ الْمَوْت وَ بَيَّنَهْ لِلنَّاسْ. 
ACT.10.41	لَاكِنْ مَا بَيَّنَهْ لِكُلَّ النَّاسْ، إِلَّا لِلشُّهُودْ الْإِخْتَارَاهُمْ مِنْ أَوَّلْ، يَعْنِي لَيْنَا أَنِحْنَ الْأَكَلْنَا وَ شِرِبْنَا مَعَ عِيسَى بَعَدْ هُو بَعَثْ مِنْ أُسْط الْمَيْتِينْ. 
ACT.10.42	وَ عِيسَى أَمَرَانَا أَشَانْ نِبَلُّغُوا الْبِشَارَةْ لِقَبِيلِتْنَا وَ نَشْهَدُوا لَيَّهْ وَ نُقُولُوا عِيسَى بَسْ النَّادُمْ الْاللهْ جَعَلَهْ أَشَانْ يِحَاسِبْ النَّاسْ الْحَيِّينْ وَ النَّاسْ الْمَيْتِينْ. 
ACT.10.43	وَ كُلَّ الْأَنْبِيَاءْ يَشْهَدَوْا لِعِيسَى وَ يُقُولُوا أَيِّ نَادُمْ الْيِآمِنْ بِيَّهْ وَ يَدْعِي بِأُسْمَهْ، اللهْ يَغْفِرْ لَيَّهْ ذُنُوبَهْ.
ACT.10.44	وَ بُطْرُسْ لِسَّاعْ قَاعِدْ يِكَلِّمْ لَيْهُمْ وَ عَجَلَةْ كَيْ الرُّوحْ الْقُدُّوسْ نَزَلْ فَوْق كُلَّ النَّاسْ الْقَاعِدِينْ يَسْمَعَوْا كَلَامَهْ. 
ACT.10.45	وَ الْمُؤْمِنِينْ الْمِنْ الْيَهُودْ الْجَوْا مَعَ بُطْرُسْ عَجَّبَوْا بِلْحَيْن أَشَانْ شَافَوْا اللهْ أَنْطَى الرُّوحْ الْقُدُّوسْ لِلنَّاسْ الْمَا يَهُودْ كُلَ. 
ACT.10.46	وَ سِمْعَوْهُمْ وَ هُمَّنْ قَاعِدِينْ يِكَلُّمُوا بِلُغَّاتْ آخَرِينْ وَ يَحْمُدُوا اللهْ بِفَرْحَةْ. وَ بُطْرُسْ قَالْ: 
ACT.10.47	فِي نَادُمْ يَدْحَرْنَا مِنْ الْأَلْمِي أَشَانْ نِغَطُّسُوا النَّاسْ دَوْل وَلَّا؟ اللهْ أَنْطَاهُمْ هُمَّنْ الرُّوحْ الْقُدُّوسْ مِثِلْ أَنْطَاهْ لَيْنَا.
ACT.10.48	وَ بُطْرُسْ أَمَرَاهُمْ لِأَخْوَانَهْ أَشَانْ يِغَطُّسُوهُمْ بِأُسُمْ عِيسَى الْمَسِيحْ. وَ بَعَدْ غَطَّسَوْهُمْ خَلَاصْ، كَرْنِيلِي وَ أَخْوَانَهْ طَلَبَوْا مِنْ بُطْرُسْ هُو يَقْعُدْ مَعَاهُمْ أَيَّامْ.
ACT.11.1	الرُّسُلْ وَ الْأَخْوَانْ الْفِي دَارْ الْيَهُودِيَّةْ سِمْعَوْا كَدَرْ النَّاسْ الْمَا يَهُودْ كُلَ سِمْعَوْا كَلَامْ اللهْ وَ آمَنَوْا. 
ACT.11.2	وَ وَكِتْ بُطْرُسْ قَبَّلْ فِي مَدِينَةْ الْقُدُسْ، الْمَسِيحِيِّينْ الْمِنْ الْيَهُودْ قَمَّوْا يَهَرْجُوا لِبُطْرُسْ 
ACT.11.3	وَ قَالَوْا: مَالَا إِنْتَ دَخَلْت فِي بَيْت هَنَا النَّاسْ الْمَا مُطَهَّرِينْ وَ أَكَلْت مَعَاهُمْ؟
ACT.11.4	وَ بُطْرُسْ قَمَّ أَوْرَاهُمْ بِكُلَّ شَيْء الْبِقِي مِنْ الْأَوَّلْ لَحَدِّي الْأَخِيرْ وَ قَالْ: 
ACT.11.5	أَوَّلْ أَنَا قَاعِدْ نِصَلِّي فِي حِلَّةْ يَافَا وَ رُؤْيَا جَاتْ فَوْقِي. وَ فِي الرُّؤْيَا شِفْت شَيْء مِثِلْ مِنْدِيلْ كَبِيرْ مَرْبُوطْ نَازِلْ لَيِّ مِنْ السَّمَاءْ. 
ACT.11.6	وَ شِفْتَهْ عَدِيلْ كَيْ وَ لِقِيتْ فَوْقَهْ كُلَّ نَفَرْ هَنَا الْحَيْوَانَاتْ الْفِي الْأَرْض، مِنْ الْحَيْوَانَاتْ الْفَسْلِينْ وَ الدَّبَّايِبْ وَ الطُّيُورْ. 
ACT.11.7	وَ سِمِعْت حِسّ نَادُمْ يِحَجِّي لَيِّ وَ يُقُولْ «يَا بُطْرُسْ، قُمّ وَ أَدْبَحْ وَ آكُلْ». 
ACT.11.8	وَ رَدَّيْت لَيَّهْ وَ قُلْت «لَا، يَا سَيِّدْنَا، مَا نَقْدَرْ. شَيْء حَرَامْ وَ لَا شَيْء نِجِسْ أَبَداً مَا دَخَلْتَهْ فِي خَشْمِي». 
ACT.11.9	وَ بَتَّانْ الْحِسّ كَلَّمْ لَيِّ مِنْ السَّمَاءْ وَ قَالْ «الشَّيْء الْاللهْ طَهَّرَهْ، مَا تُقُولْ هُو نِجِسْ». 
ACT.11.10	وَ الشَّيْء دَا بِقِي تَلَاتَةْ مَرَّاتْ. وَ بَعَدْ دَا، الْمِنْدِيلْ قَبَّلْ فِي السَّمَاءْ بِالْحَيْوَانَاتْ الْفَوْقَهْ. 
ACT.11.11	وَ فِي الْوَكِتْ دَا بَسْ، تَلَاتَةْ رُجَالْ جَوْا فِي الْبَيْت الْأَنَا ضَيْف فَوْقَهْ وَ رَسَّلَوْهُمْ لَيِّ مِنْ قَيْصَرِيَّةْ. 
ACT.11.12	وَ الرُّوحْ الْقُدُّوسْ أَمَرَانِي أَشَانْ نَمْشِي مَعَاهُمْ بَلَا شَكَكْ. وَ خَلَاصْ، قَمَّيْت مَعَاهُمْ وَ الْأَخْوَانْ السِّتَّةْ دَوْل مَشَوْا مَعَايِ. وَ وَكِتْ دَخَلْنَا فِي بَيْت الرَّاجِلْ، 
ACT.11.13	هُو أَوْرَانَا بِكِكَّيْف هُو شَافْ وَاحِدْ مِنْ الْمَلَائِكَةْ وَاقِفْ فِي بَيْتَهْ. وَ الْمَلَكْ قَالْ لَيَّهْ «رَسِّلْ رُجَالْ فِي يَافَا أَشَانْ يِنَادُوا سِمْعَانْ الْبِنَادُوهْ بُطْرُسْ يَجِي لَيْك. 
ACT.11.14	وَ هُو بَسْ يِأَوْرِيكْ الْكَلَامْ الْبَيَّهْ تَنْجَوْا، إِنْتَ وَ كُلَّ نَاسْ بَيْتَكْ».
ACT.11.15	وَ وَكِتْ أَنَا قَمَّيْت أَشَانْ نِكَلِّمْ لَيْهُمْ، الرُّوحْ الْقُدُّوسْ نَزَلْ فَوْقهُمْ مِثِلْ نَزَلْ فَوْقنَا فِي الْأَوَّلْ. 
ACT.11.16	وَ فَكَّرْت فِي الْكَلَامْ الرَّبِّنَا عِيسَى قَالَهْ لَيْنَا. هُو قَالْ «يَحْيَى غَطَّسْ النَّاسْ فِي الْأَلْمِي وَ لَاكِنْ اللهْ يِغَطِّسْكُو فِي الرُّوحْ الْقُدُّوسْ». 
ACT.11.17	وَ اللهْ سَوَّى لَيْهُمْ نَفْس الشَّيْء السَّوَّاهْ لَيْنَا وَ نَزَّلْ فَوْقهُمْ نَفْس الْبَرَكَةْ النَّزَّلَاهَا فَوْقنَا وَكِتْ أَنِحْنَ آمَنَّا بِرَبِّنَا عِيسَى الْمَسِيحْ. أَنَا يَاتُو أَشَانْ نِوَقِّفْ الشَّيْء الْاللهْ يِدَوْر يِسَوِّيهْ؟
ACT.11.18	وَ وَكِتْ النَّاسْ الْيَهَرْجُوا بُطْرُسْ سِمْعَوْا الْكَلَامْ دَا، سَكَتَوْا خَلَاصْ. وَ شَكَرَوْا اللهْ وَ قَالَوْا: بِمِثِلْ دَا، اللهْ فَتَحْ لِلنَّاسْ الْمَا يَهُودْ كُلَ دَرِبْ التَّوْبَةْ الْيِوَدِّيهُمْ لِلْحَيَاةْ الْأَبَدِيَّةْ.
ACT.11.19	الْمُؤْمِنِينْ الشَّتَّوْا بِسَبَبْ التَّعَبْ الشَّدِيدْ الْجَاءْ فَوْقهُمْ بَعَدْ مَوْت إِسْتِفَانْ، مَشَوْا بَعِيدْ لَحَدِّي لُبْنَانْ وَ جَزِيرَةْ قُبْرُصْ وَ حِلَّةْ أَنْطَاكِيَةْ. وَ بَلَّغَوْا الْبِشَارَةْ لِلْيَهُودْ وَ لَاكِنْ مَا بَلَّغَوْهَا لِلنَّاسْ الْآخَرِينْ. 
ACT.11.20	وَ لَاكِنْ وَاحِدِينْ مِنْهُمْ الْمِنْ قُبْرُصْ وَ الْقَيْرَوَانْ مَشَوْا فِي أَنْطَاكِيَةْ وَ بَلَّغَوْا بِشَارَةْ الرَّبّ عِيسَى لِلْيُونَانِيِّينْ
ACT.11.21	وَ قُدْرَةْ اللهْ مَعَاهُمْ وَ نَاسْ كَتِيرِينْ آمَنَوْا بِالرَّبّ عِيسَى وَ دَخَلَوْا فِي دَرْبَهْ.
ACT.11.22	وَ الْمُؤْمِنِينْ الْقَاعِدِينْ فِي مَدِينَةْ الْقُدُسْ سِمْعَوْا الْخَبَرْ دَا وَ رَسَّلَوْا بَرْنَابَا فِي أَنْطَاكِيَةْ. 
ACT.11.23	وَ بَرْنَابَا وِصِلْ فِي أَنْطَاكِيَةْ وَ شَافْ الْبَرَكَةْ الْاللهْ أَنْطَاهُمْ. وَ هُو فَرْحَانْ مِنْهُمْ وَ شَجَّعَاهُمْ كُلُّهُمْ أَشَانْ يَقْعُدُوا ثَابْتِينْ فِي دَرِبْ الرَّبّ بِنِيَّةْ وَاحِدَةْ. 
ACT.11.24	وَ بَرْنَابَا رَاجِلْ عَدِيلْ وَ مَلَانْ بِالرُّوحْ الْقُدُّوسْ وَ إِيمَانَهْ شَدِيدْ. وَ نَاسْ كَتِيرِينْ آمَنَوْا بِالرَّبّ عِيسَى وَ لَمَّوْا مَعَ الْمُؤْمِنِينْ.
ACT.11.25	وَ بَرْنَابَا قَمَّ مَشَى حِلَّةْ طَرْسُوسْ أَشَانْ يِفَتِّشْ شَاوُلْ. 
ACT.11.26	وَ لِقِيهْ وَ قَبَّلْ بَيَّهْ فِي أَنْطَاكِيَةْ. وَ مُدَّةْ سَنَةْ كَامِلَةْ، بَرْنَابَا وَ شَاوُلْ قَاعِدِينْ يِلِمُّوا مَعَ جَمَاعَةْ الْمُؤْمِنِينْ وَ يِعَلُّمُوا نَاسْ كَتِيرِينْ. وَ فِي أَنْطَاكِيَةْ بَسْ أَوَّلْ مَرَّةْ النَّاسْ خَطَّوْا لِتَلَامِيذْ عِيسَى أُسُمْ «الْمَسِيحِيِّينْ».
ACT.11.27	وَ فِي الْوَكِتْ دَا، أَنْبِيَاءْ وَاحِدِينْ جَوْا فِي أَنْطَاكِيَةْ مِنْ مَدِينَةْ الْقُدُسْ. 
ACT.11.28	وَ وَاحِدْ مِنْهُمْ أُسْمَهْ أَغَابُوسْ قَمَّ كَلَّمَاهُمْ بِكَلَامْ جَايِ مِنْ الرُّوحْ الْقُدُّوسْ وَ قَالْ جُوعْ شَدِيدْ يَنْزِلْ فَوْق كُلَّ الْبُلْدَانْ. وَ صَحِيحْ، الْجُوعْ دَا بِقِي وَكِتْ كُلُودِي سُلْطَانْ الرَّوْمَانِيِينْ. 
ACT.11.29	وَ التَّلَامِيذْ الْفِي أَنْطَاكِيَةْ شَالَوْا نِيَّةْ أَشَانْ أَيِّ نَادُمْ يَنْطِي مُسَاعَدَةْ عَلَيْ حَسَبْ قُدُرْتَهْ وَ يِرَسُّلُوهَا لِلْأَخْوَانْ الْقَاعِدِينْ فِي دَارْ الْيَهُودِيَّةْ. 
ACT.11.30	وَ لَمَّوْا كُلَّ الْمُسَاعَدَةْ وَ أَنْطَوْهَا أَمَانَةْ لِبَرْنَابَا وَ شَاوُلْ أَشَانْ يِوَدُّوهَا لِشُيُوخْ الْمُؤْمِنِينْ الْفِي مَدِينَةْ الْقُدُسْ.
ACT.12.1	وَ فِي الْوَكِتْ دَا، الْمَلِكْ هِرُودُسْ
ACT.12.2	وَ بِإِذْنَهْ كَتَلَوْا بِالسَّيْف يَعْقُوبْ أَخُو يُوحَنَّا. 
ACT.12.3	وَ وَكِتْ هُو شَافْ الْيَهُودْ فِرْحَوْا مِنْ الشَّيْء السَّوَّاهْ دَا، هُو شَالْ نِيَّةْ أَشَانْ يَكْرُبْ بُطْرُسْ كُلَ. وَ كَرَبَهْ فِي أُسْبُوعْ هَنَا عِيدْ الْخُبْزَةْ بَلَا تَوَّارَةْ. 
ACT.12.4	وَ كَرَبْ بُطْرُسْ وَ دَسَّهْ فِي السِّجِنْ. وَ كَلَّفْ بَيَّهْ سِتَّا عَشَرْ عَسْكَرِي. وَ فِي أَيِّ وَكِتْ أَرْبَعَةْ عَسَاكِرْ قَاعِدِينْ مَعَايَهْ لِيَحَرْسُوهْ. وَ الْمَلِكْ دَوَّرْ يَمْرُقْ بُطْرُسْ وَ يِقَدِّمَهْ لِلشَّعَبْ بَعَدْ الْعِيدْ. 
ACT.12.5	بُطْرُسْ قَاعِدْ فِي السِّجِنْ وَ لَاكِنْ جَمَاعَةْ الْمُؤْمِنِينْ قَاعِدِينْ يَسْأَلَوْا اللهْ بِشِدَّةْ فِي شَانَهْ.
ACT.12.6	فِي اللَّيْلَةْ الْقُبَّالْ هِرُودُسْ مَا يَمْرُقْ بُطْرُسْ قِدَّامْ النَّاسْ، بُطْرُسْ مَرْبُوطْ بِجَنَازِيرْ إِتْنَيْن وَ نَايِمْ بَيْن عَسَاكِرْ إِتْنَيْن. وَ عَسَاكِرْ آخَرِينْ يَحَرْسُوا بَابْ السِّجِنْ. 
ACT.12.7	وَ عَجَلَةْ كَيْ، وَاحِدْ مِنْ مَلَائِكَةْ اللهْ بَانْ وَ نُورْ شَدِيدْ سَدَّ الْبَكَانْ الْبُطْرُسْ قَاعِدْ فَوْقَهْ. وَ الْمَلَكْ ضَرَبَهْ لِبُطْرُسْ فِي نَايْتَهْ وَ قَوَّمَهْ مِنْ النَّوْم وَ قَالْ: يلا، قُمّ عَجَلَةْ.
ACT.12.7	وَ الْجَنَازِيرْ وَقَعَوْا مِنْ إِيدَيْنَهْ. 
ACT.12.8	وَ الْمَلَكْ كَلَّمْ لَيَّهْ وَ قَالْ: أَرْبُطْ صُلْبَكْ. أَلْبَسْ نَعَالَكْ.
ACT.12.8	وَ بُطْرُسْ تَابَعْ كَلَامَهْ. وَ الْمَلَكْ قَالْ لَيَّهْ: أَلْبَسْ خَلَقَكْ وَ تَعَالْ تَابِعْنِي.
ACT.12.9	وَ بُطْرُسْ مَرَقْ يِتَابِعْ الْمَلَكْ وَ فِي فِكْرَهْ، هُو قَاعِدْ يَحْلَمْ بَسْ وَ مَا عِرِفْ الشَّيْء الْمَلَكْ قَاعِدْ يِسَوِّيهْ دَا صَحِيحْ. 
ACT.12.10	وَ سَارَوْا بِدَرِبْ الْعَسْكَرْ الْأَوَّلْ وَ سَارَوْا بِدَرِبْ الْعَسْكَرْ التَّانِي وَ جَوْا فِي الْبَابْ الحَّدِيدْ فِي خَشَمْ السِّجِنْ الْيَمْرُقْ فِي الْحِلَّةْ. وَ الْبَابْ أَنْفَكَّ وِحَيْدَهْ وَ مَرَقَوْا مِنْ السِّجِنْ. وَ كَمَّلَوْا شَارِعْ وَاحِدْ وَ بَعَدْ دَا، الْمَلَكْ خَلَّاهْ. 
ACT.12.11	وَ بُطْرُسْ وِعِي خَلَاصْ وَ قَالْ: هَسَّعْ فِهِمْت. صَحِيحْ، اللهْ رَسَّلْ مَلَكَهْ أَشَانْ يِنَجِّينِي مِنْ إِيدَيْن هِرُودُسْ وَ مِنْ كُلَّ شَيْء الْيَهُودْ دَوَّرَوْا يِسَوُّوا فَوْقِي.
ACT.12.12	وَ وَكِتْ فِهِمْ الشَّيْء الْبِقِي، هُو مَشَى فِي بَيْت مَرِيَمْ أَمّ يُوحَنَّا الْبِنَادُوهْ مَرْقُسْ. وَ مُؤْمِنِينْ كَتِيرِينْ لَامِينْ فِي بَيْتهَا أَشَانْ يِصَلُّوا. 
ACT.12.13	وَ لِحِقْ الْبَيْت وَ دَقَّ فِي الْبَابْ الْبَرَّانِي. وَ خَدَّامَةْ أُسُمْهَا رَوْدَةْ جَاتْ تِأَكِّدْ يَاتُو فِي الْبَابْ. 
ACT.12.14	وَ وَكِتْ عِرِفَتْ حِسّ بُطْرُسْ، فِرْحَتْ بِلْحَيْن. مَا فَكَّتْ الْبَابْ وَ لَاكِنْ جَرَتْ فَرْحَانَةْ وَ أَنْدَسَّتْ فِي الْبَيْت أَشَانْ تُقُولْ لِلنَّاسْ اللَّامِّينْ كَدَرْ بُطْرُسْ قَاعِدْ بَرَّا فِي الْبَابْ. 
ACT.12.15	وَ رَدَّوْا لَيْهَا قَالَوْا: إِنْتِ مُشَوْطِنَةْ.
ACT.12.15	وَ لَاكِنْ هِي أَكَّدَتْ لَيْهُمْ كَلَامْهَا. وَ قَالَوْا لَيْهَا: أَكُونْ دَا مَلَكْ هَنَا بُطْرُسْ بَسْ.
ACT.12.16	وَ بُطْرُسْ قَاعِدْ يُدُقّ فِي الْبَابْ لَحَدِّي فَكَّوْه لَيَّهْ. وَ وَكِتْ شَافَوْه، عَجَّبَوْا بِلْحَيْن. 
ACT.12.17	وَ بُطْرُسْ سَوَّى لَيْهُمْ إِشَارَةْ بِإِيدَهْ أَشَانْ يَسْكُتُوا. وَ أَوْرَاهُمْ بِكِكَّيْف اللهْ مَرَقَهْ مِنْ السِّجِنْ. وَ قَالْ: أَمْشُوا خَبُّرُوا يَعْقُوبْ
ACT.12.17	وَ خَلَاصْ، بُطْرُسْ مَرَقْ مِنْ الْبَيْت وَ مَشَى بَكَانْ آخَرْ.
ACT.12.18	وَ فِي الْفَجُرْ، الْحُرَّاسْ بَرْجَلَوْا مَرَّةْ وَاحِدْ. وَ قَمَّوْا يَسَّاءَلَوْا أَمْبَيْنَاتْهُمْ وَ قَالَوْا: شُنُو بِقِي لِبُطْرُسْ؟
ACT.12.19	وَ وَكِتْ هِرُودُسْ رَسَّلْ عَسْكَرَهْ أَشَانْ يِجِيبُوا بُطْرُسْ، مَا لِقَوْه. وَ نَادَى الْحُرَّاسْ وَ سَأَلَاهُمْ سُؤَالْ كَتِيرْ وَ أَمَرْ عَسْكَرَهْ أَشَانْ يَكْتُلُوهُمْ. بَعَدْ دَا، قَمَّ مِنْ دَارْ الْيَهُودِيَّةْ وَ مَشَى فِي حِلَّةْ قَيْصَرِيَّةْ وَ سَكَنْ هِنَاكْ.
ACT.12.20	هِرُودُسْ زَعْلَانْ مِنْ نَاسْ الْحِلَّالْ صُورْ وَ صَيْدَا. وَ نَاسْ الْحِلَّالْ دَوْل لَمَّوْا وَ أَسْتَفَقَوْا أَمْبَيْنَاتْهُمْ أَشَانْ يَسَّامَحَوْا مَعَ الْمَلِكْ. وَ جَابَوْا فِي دَرِبْهُمْ بَلَاسْتُسْ وَ هُو مَسْؤُولْ هَنَا بَيْت الْمَلِكْ. وَ دَوَّرَوْا يَسَّامَحَوْا مَعَ الْمَلِكْ أَشَانْ أَكِلْ بَلَدْهُمْ جَايِ مِنْ مَمْلَكَتَهْ. 
ACT.12.21	وَ الْمَلِكْ قَطَعْ لَيْهُمْ يَوْم أَشَانْ مَرْسُولِينْهُمْ يَجُوا قِدَّامَهْ. وَ فِي الْيَوْم دَا، هِرُودُسْ لِبِسْ لُبَاسْ هَنَا مَلِكْ وَ قَعَدْ فِي الْكُرْسِي وَ كَلَّمْ لِلنَّاسْ. 
ACT.12.22	وَ كُلَّ النَّاسْ قَمَّوْا عَوَّوْا وَ قَالَوْا: دَا مَا حِسّ نَادُمْ! دَا حِسّ اللهْ!
ACT.12.23	وَ طَوَّالِي كَيْ، وَاحِدْ مِنْ مَلَائِكَةْ اللهْ ضَرَبْ هِرُودُسْ أَشَانْ هُو مَا أَبَى شَكِّرِينْ النَّاسْ وَ مَا مَجَّدْ اللهْ. وَ دُودْ الْبَطُنْ لِحِقَهْ لِهِرُودُسْ وَ هُو مَاتْ.
ACT.12.24	وَ عَدَدْ النَّاسْ السِّمْعَوْا كَلَامْ اللهْ زَادْ وَ نَاسْ كَتِيرِينْ آمَنَوْا. 
ACT.12.25	وَ بَرْنَابَا وَ شَاوُلْ كَمَّلَوْا فِي مَدِينَةْ الْقُدُسْ الْخِدْمَةْ الْكَلَّفَوْهُمْ بَيْهَا الْمُؤْمِنِينْ وَ قَبَّلَوْا فِي أَنْطَاكِيَةْ. وَ يُوحَنَّا الْبِنَادُوهْ مَرْقُسْ مَشَى مَعَاهُمْ.
ACT.13.1	وَ فِي جَمَاعَةْ الْمُؤْمِنِينْ الْقَاعِدِينْ فِي حِلَّةْ أَنْطَاكِيَةْ فِي أَنْبِيَاءْ وَ مُعَلِّمِينْ. وَ هُمَّنْ بَرْنَابَا وَ سِمْعَانْ الْأُسْمَهْ التَّانِي الْأَزْرَقْ وَ لُوكِيُسْ الْقَيْرَوَانِي وَ مَنَايِنْ الرَّبَّوْه مَعَ هِرُودُسْ مُحَافِظْ دَارْ الْجَلِيلْ وَ شَاوُلْ. 
ACT.13.2	وَ يَوْم وَاحِدْ، هُمَّنْ قَاعِدِينْ يَعَبُدُوا الرَّبّ بِصِيَامْ. وَ الرُّوحْ الْقُدُّوسْ كَلَّمْ لَيْهُمْ وَ قَالْ: خَصُّصُوا لَيِّ بَرْنَابَا وَ شَاوُلْ أَشَانْ يِسَوُّوا الْخِدْمَةْ النَّادَيْتهُمْ لَيْهَا.
ACT.13.3	وَ بَعَدْ صَامَوْا وَ صَلَّوْا، خَطَّوْا إِيدَيْنهُمْ فَوْقهُمْ وَ خَلَاصْ رَسَّلَوْهُمْ. 
ACT.13.4	بِمِثِلْ دَا، الرُّوحْ الْقُدُّوسْ رَسَّلْ بَرْنَابَا وَ شَاوُلْ وَ مَشَوْا لِحِلَّةْ سَلُوكِيَةْ فِي خَشَمْ الْبَحَرْ وَ رِكْبَوْا فِي سَفِينَةْ وَ مَشَوْا لِجَزِيرَةْ قُبْرُصْ.
ACT.13.5	وَ وَكِتْ لِحْقَوْا قُبْرُصْ، نَزَلَوْا فِي حِلَّةْ سَلَامِسْ وَ بَدَوْا يِبَلُّغُوا كَلَامْ اللهْ فِي بُيُوتْ الصَّلَاةْ. وَ يُوحَنَّا مَرْقُسْ مَشَى مَعَاهُمْ أَشَانْ يِعَاوِنْهُمْ. 
ACT.13.6	وَ شَقَّوْا الْجَزِيرَةْ كُلَّهَا لَحَدِّي وِصْلَوْا فِي حِلَّةْ بَافُوسْ. وَ هِنَاكْ لِقَوْا سَحَّارِي يَهُودِي السَّوَّى نَفْسَهْ نَبِي وَ أُسْمَهْ بَارْ يَشُوعَ. 
ACT.13.7	وَ هُو رَفِيقْ هَنَا سَرْجِيُسْ بُولُسْ حَاكِمْ هَنَا قُبْرُصْ. وَ الْحَاكِمْ هُو نَادُمْ فَاهِمْ وَ نَادَى بَرْنَابَا وَ شَاوُلْ أَشَانْ يِدَوْر يَسْمَعْ مِنْهُمْ كَلَامْ اللهْ. 
ACT.13.8	وَ السَّحَارِي عَلِيمْ (دَا أُسْمَهْ بِكَلَامْ يُونَانِي) خَالَفْ بَرْنَابَا وَ شَاوُلْ وَ مَا دَوَّرْ الْحَاكِمْ يِآمِنْ. 
ACT.13.9	وَ شَاوُلْ، الْكُلَ مَعْرُوفْ بِبُولُسْ، أَنْمَلَأْ بِالرُّوحْ الْقُدُّوسْ وَ شَافْ السَّحَارِي فِي عَيْنَهْ وَ قَالْ: 
ACT.13.10	يَا نَادُمْ الْقَلْبَكْ مَلَانْ بِالْغَشّ وَ الْفَسَالَةْ. يَا وِلَيْد إِبْلِيسْ، كُلَّ شَيْء الْعَدِيلْ، إِنْتَ عَدُو لَيَّهْ. إِنْتَ دَايْماً تِدَوْر تِتَلِّفْ دُرُوبْ عَدِيلِينْ هَنَا اللهْ. 
ACT.13.11	هَسَّعْ اللهْ يَضُرْبَكْ وَ تَبْقَى عَمْيَانْ وَ مَا تِشِيفْ النُّورْ أَيَّامْ.
ACT.13.11	وَ طَوَّالِي كَيْ، عُيُونَهْ مَا شَافَوْا شَيْء إِلَّا الضَّلَامْ. وَ قَمَّ دَوَّرْ نَادُمْ يُقُودَهْ مِنْ إِيدَيْنَهْ. 
ACT.13.12	وَ وَكِتْ الْحَاكِمْ شَافْ الشَّيْء الْبِقِي دَا، هُو آمَنْ خَلَاصْ. هُو عَجَّبْ بِلْحَيْن مِنْ كَلَامْ الرَّبّ عِيسَى.
ACT.13.13	وَ بُولُسْ وَ النَّاسْ الْمَعَايَهْ رِكْبَوْا فِي سَفِينَةْ مِنْ حِلَّةْ بَافُوسْ وَ شَقَّوْا الْبَحَرْ وَ وِصْلَوْا فِي حِلَّةْ بَرْجَةْ فِي بَلَدْ بَمْفِيلِيَّةْ. وَ هِنَاكْ يُوحَنَّا مَرْقُسْ خَلَّى بُولُسْ وَ بَرْنَابَا وَ قَبَّلْ فِي مَدِينَةْ الْقُدُسْ. 
ACT.13.14	لَاكِنْ هُمَّنْ خَطَرَوْا مِنْ بَرْجَةْ وَ مَشَوْا لِحِلَّةْ أَنْطَاكِيَةْ بِسِيدِيَةْ. وَ يَوْم السَّبِتْ، دَخَلَوْا فِي بَيْت الصَّلَاةْ وَ قَعَدَوْا تِحِتْ. 
ACT.13.15	وَ نَادُمْ وَاحِدْ قَمَّ قَرَى آيَاتْ مِنْ التَّوْرَاةْ وَ مِنْ كِتَابْ النُّبُوَّةْ. وَ بَعَدْ دَا، مَسَائِيلْ هَنَا بَيْت الصَّلَاةْ رَسَّلَوْا لَيْهُمْ وَ قَالَوْا: يَا الْأَخْوَانْ، كَانْ عِنْدُكُو كَلَامْ التَّقْدَرَوْا تِشَجُّعُوا بَيَّهْ الْأَخْوَانْ، خَلَاصْ حَجُّوا.
ACT.13.16	وَ بُولُسْ قَمَّ فَوْق وَ سَوَّى إِشَارَةْ بِإِيدَهْ وَ قَالْ: يَا بَنِي إِسْرَائِيلْ وَ كُلَّ النَّاسْ الْيَعَبُدُوا اللهْ، أَسْمَعَوْا كَلَامِي. 
ACT.13.17	اللهْ رَبّ هَنَا بَنِي إِسْرَائِيلْ إِخْتَارْ جُدُودْنَا وَ سَوَّاهُمْ نَاسْ كَتِيرِينْ وَكِتْ هُمَّنْ أَجَانِبْ سَاكْنِينْ فِي مَصِرْ. وَ مَرَقَاهُمْ مِنْهَا بِقُدُرْتَهْ الْعَظِيمَةْ. 
ACT.13.18	وَ اللهْ عَيَّشَاهُمْ فِي الصَّحَرَا مُدَّةْ قَرِيبْ أَرْبَعِينْ سَنَةْ. 
ACT.13.19	وَ بَعَدْ دَا، هُو دَمَّرْ الْقَبَايِلْ السَّبْعَةْ الْأَوَّلْ قَاعِدِينْ فِي بَلَدْ كَنْعَانْ وَ أَنْطَى بَلَدْهُمْ لِبَنِي إِسْرَائِيلْ أَشَانْ تَبْقَى وَرَثَتْهُمْ. 
ACT.13.20	وَ مُدَّةْ الْوَكِتْ مِنْ اللهْ إِخْتَارَاهُمْ لَحَدِّي أَنْطَاهُمْ الْبَلَدْ، هِي أُرْبُعْمِيَةْ وَ خَمْسِينْ سَنَةْ. وَ بَعَدْ دَا، أَنْطَاهُمْ قُضِيَةْ أَشَانْ يُقُودُوهُمْ وَ الْقَاضِي الْأَخِيرْ هُو النَّبِي صَمُوِيلْ. 
ACT.13.21	وَ بَنِي إِسْرَائِيلْ سَأَلَوْا صَمُوِيلْ أَشَانْ يُخُطّ لَيْهُمْ مَلِكْ وَ اللهْ إِخْتَارْ شَاوُلْ وِلَيْد خِيشْ مِنْ قَبِيلَةْ بَنْيَامِينْ وَ بِقِي لَيْهُمْ مَلِكْ مُدَّةْ أَرْبَعِينْ سَنَةْ. 
ACT.13.22	وَ بَعَدْ دَا، اللهْ مَرَقَهْ وَ خَطَّ لَيْهُمْ دَاوُدْ مَلِكْ فِي بَدَلَهْ. وَ اللهْ شَهَدْ لِدَاوُدْ وَ قَالْ ﴿أَنَا شِفْت دَاوُدْ وِلَيْد يَسَّى وَ أَنَا رَضْيَانْ بَيَّهْ. هُو يِدَوْر يِسَوِّي كُلَّ شَيْء النِّدَوْرَهْ﴾. 
ACT.13.23	وَ اللهْ رَسَّلْ لِبَنِي إِسْرَائِيلْ نَادُمْ وَاحِدْ مِنْ ذُرِّيَّةْ دَاوُدْ أُسْمَهْ عِيسَى أَشَانْ يِنَجِّيهُمْ. وَ مِثِلْ دَا، اللهْ تَمَّ الْوَعَدْ الْأَنْطَاهْ لِدَاوُدْ. 
ACT.13.24	وَ قُبَّالْ عِيسَى مَا يَجِي، يَحْيَى جَاءْ وَ نَادَى كُلَّ بَنِي إِسْرَائِيلْ أَشَانْ يُتُوبُوا مِنْ ذُنُوبْهُمْ وَ يَجُوا لَيَّهْ أَشَانْ يِغَطِّسْهُمْ فِي أَلْمِي. 
ACT.13.25	وَ وَكِتْ خِدْمَةْ يَحْيَى قَرِيبْ تِكَمِّلْ، هُو حَجَّى لِلنَّاسْ وَ قَالْ «تُقُولُوا أَنَا يَاتُو؟ أَنَا مَا النَّادُمْ الْجَايِ لَاكِنْ هُو بَجِي وَرَايِ وَ أَنَا مَا تَمَّيْت لَيَّهْ خَدَّامْ كُلَ».
ACT.13.26	وَ بُولُسْ قَالْ: يَا الْأَخْوَانْ، يَا عِيَالْ جِدِّنَا إِبْرَاهِيمْ وَ كُلَّ النَّاسْ اللَّامِّينْ مَعَانَا أَشَانْ تَعَبُدُوا اللهْ، لَيْنَا كُلِّنَا اللهْ رَسَّلْ خَبَرْ النِّجَاةْ دِي. 
ACT.13.27	سُكَّانْ هَنَا مَدِينَةْ الْقُدُسْ وَ كُبَارَاتْهُمْ مَا عِرِفُوا كَدَرْ عِيسَى بَسْ الْمَسِيحْ. هُمَّنْ مَا فِهْمَوْا كَلَامْ النُّبُوَّةْ الْقَاعِدِينْ بَقْرُوه كُلَّ يَوْم السَّبِتْ وَ خَلَاصْ حَكَمَوْا لَيَّهْ بِالْمَوْت. وَ بَيْدَا، سَوَّوْا الشَّيْء الْمَكْتُوبْ لَيَّهْ فِي الْكِتَابْ. 
ACT.13.28	وَ مَا لِقَوْا فَوْقَهْ أَيِّ شَيْء فَسِلْ الْبِسَبَبَهْ وَاجِبْ لَيَّهْ الْمَوْت لَاكِنْ سَأَلَوْا بِلَاطُسْ الْوَالِي أَشَانْ يَكْتُلَهْ. 
ACT.13.29	وَ وَكِتْ سَوَّوْا كُلَّ شَيْء الْمَكْتُوبْ لَيَّهْ فِي كِتَابْ خَلَاصْ، نَزَّلَوْه مِنْ الْحَطَبْ وَ دَفَنَوْه فِي قَبُرْ. 
ACT.13.30	وَ لَاكِنْ اللهْ بَعَثَهْ مِنْ أُسْط الْمَيْتِينْ. 
ACT.13.31	وَ مُدَّةْ أَيَّامْ كَتِيرِينْ، عِيسَى قَاعِدْ يِبِينْ لِلنَّاسْ الرَّاغَوْا مَعَايَهْ مِنْ دَارْ الْجَلِيلْ لِمَدِينَةْ الْقُدُسْ. وَ هَسَّعْ هُمَّنْ قَاعِدِينْ يَشْهَدَوْا لَيَّهْ قِدَّامْ النَّاسْ. 
ACT.13.32	وَ هَسَّعْ أَنِحْنَ نِبَلُّغُوا لَيْكُو الْبِشَارَةْ. الشَّيْء الْاللهْ وَاعَدْ بَيَّهْ جُدُودْنَا، 
ACT.13.33	هَسَّعْ هُو سَوَّاهْ لَيْنَا أَنِحْنَ عِيَالْهُمْ. اللهْ بَعَثْ عِيسَى مِنْ أُسْط الْمَيْتِينْ مِثِلْ الْكَلَامْ الْمَكْتُوبْ فِي الزَّبُورْ فِي الْفَصُلْ التَّانِي. مَكْتُوبْ كَيْ ﴿إِنْتَ إِبْنِي وَ الْيَوْم أَنَا بِقِيتْ أَبُوكْ﴾. 
ACT.13.34	وَ أَكِيدْ اللهْ بَعَثْ عِيسَى مِنْ أُسْط الْمَيْتِينْ أَشَانْ جِلْدَهْ أَبَداً مَا يَبْقَى تُرَابْ. وَ اللهْ أَوَّلْ حَجَّى بَيَّهْ فِي الْكَلَامْ الْبُقُولْ ﴿نَنْطِيكُو الْبَرَكَةْ الْمُقَدَّسَةْ وَ الْمُأَكَّدَةْ الْوَاعَدْت بَيْهَا دَاوُدْ﴾. 
ACT.13.35	وَ فِي فَصُلْ آخَرْ هَنَا الزَّبُورْ، بُقُولْ ﴿إِنْتَ مَا تِخَلِّي جَنَازَةْ عَبْدَكْ الْقُدُّوسْ تَبْقَى تُرَابْ﴾. 
ACT.13.36	وَ دَاوُدْ سَوَّى كُلَّ شَيْء الْاللهْ دَوَّرَهْ فِي وَكْتَهْ دَاكْ وَ بَعَدْ دَا، هُو مَاتْ وَ لِحِقْ جُدُودَهْ وَ جَنَازْتَهْ بِقَتْ تُرَابْ. 
ACT.13.37	وَ لَاكِنْ جَنَازَةْ النَّادُمْ الْاللهْ قَوَّمَهْ أَبَداً مَا بِقَتْ تُرَابْ. 
ACT.13.38	وَ أَشَانْ دَا يَا الْأَخْوَانْ، خَلِّي تَعَرْفُوا كَدَرْ اللهْ رَسَّلَانَا أَشَانْ نِبَلُّغُوا لَيْكُو كَدَرْ بِوَاسِطَةْ عِيسَى بَسْ، اللهْ يَغْفِرْ الذُّنُوبْ. 
ACT.13.39	وَ بِوَاسِطَةْ عِيسَى بَسْ، اللهْ يَغْفِرْ لِأَيِّ مُؤْمِنْ كُلَّ الذُّنُوبْ الْمَا يِنْغَفُرُوا فِي تَوْرَاةْ مُوسَى. 
ACT.13.40	أَنْقَرْعُوا أَشَانْ الْكَلَامْ الْقَاعِدْ فِي كِتَابْ النُّبُوَّةْ مَا يَبْقَى فَوْقكُو. 
ACT.13.41	الْكِتَابْ بُقُولْ ﴿يَا الشَّمَّاطِينْ، شِيفُوا. عَجُّبُوا وَ أَهْلَكَوْا مَرَّةْ وَاحِدْ. أَنَا نِسَوِّي شَيْء وَاحِدْ فِي وَكِتْكُو وَ كَانْ نَادُمْ أَوْرَاكُو بَيَّهْ، إِنْتُو مَا تِصَدُّقُوهْ﴾.
ACT.13.42	وَ وَكِتْ النَّاسْ مَارْقِينْ مِنْ بَيْت الصَّلَاةْ، طَلَبَوْا بِشِدَّةْ أَشَانْ بُولُسْ وَ بَرْنَابَا يِقَبُّلُوا يَوْم السَّبِتْ الْجَايِ وَ يِحَجُّوا لَيْهُمْ بَتَّانْ بِالْكَلَامْ دَا. 
ACT.13.43	وَ بَعَدْ الْمَلَمَّةْ، نَاسْ كَتِيرِينْ تَابَعَوْا بُولُسْ وَ بَرْنَابَا. وَ النَّاسْ دَوْل مِنْ الْيَهُودْ وَ مِنْ النَّاسْ الدَّخَلَوْا فِي دِينْ الْيَهُودْ أَشَانْ يَعَبُدُوا اللهْ. وَ بُولُسْ وَ بَرْنَابَا كَلَّمَوْهُمْ كَلَامْ كَتِيرْ وَ شَجَّعَوْهُمْ أَشَانْ يَقْعُدُوا ثَابْتِينْ فِي بِشَارَةْ هَنَا رَحْمَةْ اللهْ.
ACT.13.44	وَ يَوْم السَّبِتْ التَّانِي، قَرِيبْ كُلَّ سُكَّانْ الْحِلَّةْ لَمَّوْا مَعَاهُمْ أَشَانْ يَسْمَعَوْا كَلَامْ الرَّبّ. 
ACT.13.45	الْيَهُودْ شَافَوْا نَاسْ كَتِيرِينْ جَايِينْ وَ حَسَدَوْا لِبُولُسْ وَ بَرْنَابَا. وَ أَشَانْ دَا، قَمَّوْا خَالَفَوْا كَلَامْ بُولُسْ وَ عَيَّرَوْه. 
ACT.13.46	وَ بُولُسْ وَ بَرْنَابَا حَجَّوْا لِلْيَهُودْ بَلَا خَوْف وَ قَالَوْا: وَاجِبْ نِبَلُّغُوا لَيْكُو إِنْتُو كَلَامْ اللهْ قُبَّالْ مَا نِبَلُّغُوهْ لِلنَّاسْ الْآخَرِينْ. لَاكِنْ إِنْتُو أَبَيْتُوهْ مَا دَوَّرْتُوهْ. وَ إِنْتُو جَعَلْتُوا الْحَيَاةْ الْأَبَدِيَّةْ مَا وَاجْبَةْ لَيْكُو. وَ خَلَاصْ، نِخَلُّوكُو وَ نِبَلُّغُوهْ لِلنَّاسْ الْمَا يَهُودْ. 
ACT.13.47	أَشَانْ رَبِّنَا أَمَرَانَا وَ قَالْ ﴿أَنَا جَعَلْتَكْ نُورْ لِلْأُمَمْ أَشَانْ تِبَلِّغْ النَّجَاةْ لِلنَّاسْ فِي أَيِّ بَكَانْ لَحَدِّي حُدُودْ الْأَرْض كُلَ﴾.
ACT.13.48	وَ النَّاسْ الْمَا يَهُودْ سِمْعَوْا الْكَلَامْ دَا وَ فِرْحَوْا فَرْحَةْ شَدِيدَةْ بِالْبِشَارَةْ وَ مَجَّدَوْا الرَّبّ. وَ كُلَّ النَّاسْ الْاللهْ إِخْتَارَاهُمْ أَشَانْ يَدْخُلُوا فِي الْحَيَاةْ الْأَبَدِيَّةْ آمَنَوْا. 
ACT.13.49	وَ بِمِثِلْ دَا، كُلَّ النَّاسْ الْفِي الْبَلَدْ دِي سِمْعَوْا كَلَامْ الرَّبّ.
ACT.13.50	وَ لَاكِنْ الْيَهُودْ كَلَّمَوْا لِكُبَارَاتْ الْحِلَّةْ وَ عَوِينْهُمْ الْعَابْدَاتْ اللهْ وَ حَرَّشَوْهُمْ أَشَانْ يِتَعُّبُوا بُولُسْ وَ بَرْنَابَا. وَ خَلَاصْ، طَرَدَوْهُمْ مِنْ الْبَلَدْ. 
ACT.13.51	وَ بُولُسْ وَ بَرْنَابَا حَتَّوْا خُلْقَانْهُمْ مِنْهُمْ وَ مَرَقَوْا مِنْ الْحِلَّةْ وَ شَالَوْا دَرِبْ هَنَا حِلَّةْ إِقُونِيَةْ. 
ACT.13.52	وَ لَاكِنْ التَّلَامِيذْ الْقَعَدَوْا فِي الْحِلَّةْ مَلَانِينْ بِالرُّوحْ الْقُدُّوسْ و فَرْحَانِينْ فَرْحَةْ شَدِيدَةْ.
ACT.14.1	وَ نَفْس الشَّيْء بِقِي فِي إِقُونِيَةْ. بُولُسْ وَ بَرْنَابَا دَخَلَوْا فِي بَيْت الصَّلَاةْ هَنَا الْيَهُودْ وَ قَمَّوْا يِحَجُّوا بِقُدْرَةْ لَحَدِّي نَاسْ كَتِيرِينْ آمَنَوْا بِعِيسَى مِنْ الْيَهُودْ وَ مِنْ الْيُونَانِيِينْ
ACT.14.2	وَ لَاكِنْ الْيَهُودْ الْأَبَوْا مَا يِآمُنُوْا حَرَّشَوْا النَّاسْ الْمَا يَهُودْ وَ غَيَّرَوْا فِكِرْهُمْ أَشَانْ يَزْعَلَوْا مِنْ الْمُؤْمِنِينْ. 
ACT.14.3	وَ بُولُسْ وَ بَرْنَابَا مَا خَافَوْا مِنْهُمْ وَ طَوَّلَوْا هِنَاكْ وَ كَلَّمَوْا بِالرَّبّ عِيسَى لِنَاسْ الْحِلَّةْ بِكَلَامْ وَاضِحْ. وَ الرَّبّ أَنْطَاهُمْ عَلَامَاتْ وَ عَجَايِبْ أَشَانْ يِثَبِّتْ بِشَارَةْ رَحْمَتَهْ قِدَّامْ النَّاسْ. 
ACT.14.4	وَ نَاسْ الْحِلَّةْ أَلْفَارَقَوْا، الْوَاحِدِينْ بِقَوْا مَعَ الْيَهُودْ وَ الْوَاحِدِينْ مَعَ الرُّسُلْ. 
ACT.14.5	وَ وَكِتْ الْيَهُودْ أَسْتَفَقَوْا مَعَ النَّاسْ الْمَا يَهُودْ وَ مَعَ كُبَارَاتْهُمْ، كُلُّهُمْ شَالَوْا نِيَّةْ أَشَانْ يَحْجُمُوا الرُّسُلْ وَ يَرْجُمُوهُمْ. 
ACT.14.6	وَ وَكِتْ بُولُسْ وَ بَرْنَابَا سِمْعَوْا الْخَبَرْ دَا، جَرَوْا فِي الْحِلَّالْ الْإِتْنَينْ لِسْتَرَةْ وَ دَرْبَةْ الْقَاعِدِينْ فِي بَلَدْ لِيكَوْنِيَةْ وَ مَشَوْا فِي الْكَدَادَةْ الْجَنْبُهُمْ. 
ACT.14.7	وَ فِي الدَّارْ دِيكْ، قَمَّوْا بَلَّغَوْا لِلنَّاسْ بِالْبِشَارَةْ.
ACT.14.8	وَ فِي حِلَّةْ لِسْتَرَةْ فِي نَادُمْ مَعْدُورْ. هُو مُكَرْسَحْ مِنْ وَالُودْتَهْ وَ يَوْم وَاحِدْ كُلَ مَا رَاغْ. 
ACT.14.9	وَ هُو قَاعِدْ يَسْمَعْ كَلَامْ بُولُسْ عَدِيلْ كَيْ وَ بُولُسْ شَافَهْ وَ عِرِفْ الْمَعْدُورْ عِنْدَهْ إِيمَانْ أَشَانْ يَلْقَى الْعَافَيْ. 
ACT.14.10	وَ بُولُسْ نَادَاهْ بِحِسّ شَدِيدْ وَ قَالْ: قُمّ فَوْق بِرِجِلَيْنَكْ. وَ الرَّاجِلْ نَطَّ فَوْق وَ قَمَّ يُرُوغْ. 
ACT.14.11	وَ النَّاسْ اللَّامِّينْ شَافَوْا الشَّيْء الْبُولُسْ سَوَّاهْ وَ عَوَّوْا بِكَلَامْ رُطَانَةْ وَ قَالَوْا: الْإِلَهَاتْ شَالَوْا صُورَةْ النَّاسْ وَ نَزَلَوْا فِي أُسُطْنَا.
ACT.14.12	وَ قَالَوْا بَرْنَابَا هُو زِيُوسْ مَلِكْ الْإِلَهَاتْ وَ بُولُسْ هُو هَرْمِيسْ خَشَمْ الْكَلَامْ هَنَا الْإِلَهَاتْ أَشَانْ هُو بَسْ الْقَاعِدْ يِكَلِّمْ. 
ACT.14.13	وَ بَيْت الصَّنَمْ هَنَا زَفُسْ قَاعِدْ جَنْب بَابْ الْحِلَّةْ وَ مَسْؤُولْ هَنَا بَيْت الصَّنَمْ جَايِ لَيْهُمْ وَ مَعَايَهْ نَاسْ كَتِيرِينْ مِنْ الْحِلَّةْ. هُمَّنْ لَدَمَوْا نُوَارْ أَشَانْ يُخُطُّوهُمْ فِي رَقَبَةْ بُولُسْ وَ بَرْنَابَا وَ يُسُوقُوا عَلَيْهُمْ تِيرَانْ أَشَانْ يَدْبَحَوهُمْ وَ يِقَدُّمُوا لَيْهُمْ ضَحِيَّةْ.
ACT.14.14	وَ وَكِتْ الرُّسُلْ سِمْعَوْا بِالْكَلَامْ دَا، زِعِلَوْا زَعَلْ شَدِيدْ وَ شَرَطَوْا خُلْقَانْهُمْ وَ جَرَوْا فِي أُسْط النَّاسْ. 
ACT.14.15	وَ قَالَوْا: يَا نَاسْ، مَالْكُو تِسَوَّوْا شَيْء مِثِلْ دَا؟ أَنِحْنَ إِنْسَانْ بَسْ مِثِلْكُو وَ جِينَا نِبَلُّغُوا لَيْكُو الْبِشَارَةْ أَشَانْ تِخَلُّوا الْكَلَامْ الْبَاطِلْ دَا وَ تِتَابُعُوا كَلَامْ اللهْ الْحَيّ. هُو بَسْ خَلَقْ السَّمَاوَاتْ وَ الْأَرْض وَ الْبَحَرْ وَ كُلَّ شَيْء الْفِيهُمْ. 
ACT.14.16	فِي الزَّمَنْ الْفَاتْ، اللهْ خَلَّى كُلَّ الْقَبَايِلْ يِعِيشُوا مِثِلْ هُمَّنْ يِدَوْرُوا. 
ACT.14.17	وَ لَاكِنْ فِي الْوَكِتْ دَا كُلَ، اللهْ أَنْطَاكُو شَهَادَةْ أَشَانْ تَعَرْفُوا هُو مَوْجُودْ. هُو سَوَّى لَيْكُو الْخَيْر وَ يَرْزُقْكُو بِالْأَلْمِي مِنْ السَّمَاءْ وَ غَلَّةْ فِي الْخَرِيفْ وَ يِشَبِّعْكُو بِالْأَكِلْ وَ يَنْطِيكُو فَرَحْ فِي قُلُوبْكُو.
ACT.14.18	وَ بِالْكَلَامْ دَا كُلَ، قَاسِي لَيْهُمْ يَدْحَرَوْا النَّاسْ مَا يِسَوُّوا لَيْهُمْ ضَحِيَّةْ. 
ACT.14.19	بَعَدْ دَا، يَهُودْ وَاحِدِينْ جَوْا مِنْ أَنْطَاكِيَةْ وَ إِقُونِيَةْ وَ حَرَّشَوْا النَّاسْ. وَ رَجَمَوْا بُولُسْ أَشَانْ يَكْتُلُوهْ. وَ خَلَاصْ، كَرَّوْه وَ زَقَلَوْه بَرَّا مِنْ الْحِلَّةْ. وَ فِي فِكِرْهُمْ، هُو مَاتْ خَلَاصْ. 
ACT.14.20	وَ التَّلَامِيذْ جَوْا وَ حَوَّقَوْه وَ هُو قَمَّ فَوْق وَ قَبَّلْ مَعَاهُمْ فِي الْحِلَّةْ. وَ أَمْبَاكِرْ، بُولُسْ مَشَى مَعَ بَرْنَابَا لِحِلَّةْ دَرْبَةْ.
ACT.14.21	وَ بَلَّغَوْا الْبِشَارَةْ لِنَاسْ الْحِلَّةْ وَ كَتِيرِينْ مِنْهُمْ بِقَوْا تَلَامِيذْهُمْ. وَ بَعَدْ دَا، قَبَّلَوْا فِي لِسْتَرَةْ وَ مِنْ لِسْتَرَةْ مَشَوْا فِي إِقُونِيَةْ وَ قَبَّلَوْا بَتَّانْ فِي أَنْطَاكِيَةْ بِسِيدِيَةْ. 
ACT.14.22	وَ فِي كُلَّ الْحِلَّالْ دَوْل، شَجَّعَوْا التَّلَامِيذْ وَ وَصَّوْهُمْ أَشَانْ يَقْعُدُوا ثَابْتِينْ فِي الْإِيمَانْ. وَ قَالَوْا لَيْهُمْ: أَكِيدْ، تَعَبْ كَتِيرْ يَجِي فَوْقنَا كُلِّنَا فِي الدَّرِبْ الْيِوَدِّينَا فِي مَمْلَكَةْ اللهْ.
ACT.14.23	وَ فِي أَيِّ بَكَانْ، إِخْتَارَوْا نَاسْ مِنْ جَمَاعَةْ الْمُؤْمِنِينْ أَشَانْ يَبْقَوْا لَيْهُمْ شُيُوخْ. وَ صَامَوْا وَ سَأَلَوْا اللهْ لَيْهُمْ وَ أَمَّنَوْهُمْ لِلرَّبّ عِيسَى الْكُلُّهُمْ آمَنَوْا بَيَّهْ. وَ خَلَاصْ مَشَوْا.
ACT.14.24	وَ بَعَدْ شَقَّوْا بَلَدْ بِسِيدِيَةْ، جَوْا فِي بَلَدْ بَمْفِيلِيَّةْ. 
ACT.14.25	وَ بَلَّغَوْا الْبِشَارَةْ لِنَاسْ هَنَا حِلَّةْ بَرْجَةْ وَ مَشَوْا قِدَّامْ لِحِلَّةْ أَتَّالِيَّةْ. 
ACT.14.26	وَ هِنَاكْ رِكْبَوْا فِي سَفِينَةْ وَ شَقَّوْا الْبَحَرْ أَشَانْ يِقَبُّلُوا فِي حِلَّةْ أَنْطَاكِيَةْ فِي سُورِيَا. وَ بِمِثِلْ دَا، قَبَّلَوْا لِلنَّاسْ الْأَوَّلْ سَأَلَوْا اللهْ لَيْهُمْ أَشَانْ هُو يَحْفَضْهُمْ بِرَحْمَتَهْ وَكِتْ هُمَّنْ مَاشِينْ يِسَوُّوا الْخِدْمَةْ الْهَسَّعْ كَمَّلَوْهَا. 
ACT.14.27	وَ وَكِتْ وِصْلَوْا خَلَاصْ، نَادَوْا كُلَّ الْمُؤْمِنِينْ يِلِمُّوا وَ أَوْرَوْهُمْ بِكُلَّ شَيْء الْاللهْ سَوَّاهْ بَيْهُمْ وَ كِكَّيْف اللهْ فَتَحْ دَرِبْ الْإِيمَانْ لِلنَّاسْ الْمَا يَهُودْ. 
ACT.14.28	وَ قَعَدَوْا وَكِتْ طَوِيلْ مَعَ التَّلَامِيذْ.
ACT.15.1	فِيَهْ نَاسْ وَاحِدِينْ مِنْ دَارْ الْيَهُودِيَّةْ جَوْا فِي حِلَّةْ أَنْطَاكِيَةْ وَ قَمَّوْا يِعَلُّمُوا الْأَخْوَانْ. وَ هُمَّنْ قَالَوْا: كَانْ مَا طَهَّرَوْكُو حَسَبْ شُرُوطْ تَوْرَاةْ مُوسَى، أَبَداً مَا تَنْجَوْا.
ACT.15.2	وَ بُولُسْ وَ بَرْنَابَا خَالَفَوْهُمْ بِشِدَّةْ. وَ أَشَانْ دَا، سَوَّوْا قَرَارْ أَشَانْ يِرَسُّلُوا بُولُسْ وَ بَرْنَابَا وَ أَخْوَانْ وَاحِدِينْ مِنْ أَنْطَاكِيَةْ يَمْشُوا فِي مَدِينَةْ الْقُدُسْ وَ يِشَاوُرُوا فِي الْكَلَامْ دَا مَعَ الرُّسُلْ وَ مَعَ الشُّيُوخْ. 
ACT.15.3	وَ خَلَاصْ، الْمُؤْمِنِينْ رَسَّلَوْهُمْ وَ هُمَّنْ مَشَوْا. وَ الدَّرِبْ شَقَّ اللُّبْنَانْ وَ دَارْ السَّامِرَةْ. وَ فِي أَيِّ بَكَانْ الدَّلَّوْا فَوْقَهْ، أَوْرَوْا الْمُؤْمِنِينْ بِالنَّاسْ الْمَا يَهُودْ الْآمَنَوْا وَ تَابَوْا لِلهْ. وَ كُلَّ الْأَخْوَانْ فِرْحَوْا بِالْخَبَرْ دَا.
ACT.15.4	وَ وَكِتْ وِصْلَوْا فِي مَدِينَةْ الْقُدُسْ، كُلَّ الْمُؤْمِنِينْ وَ الرُّسُلْ وَ الشُّيُوخْ كَرَبَوْهُمْ عَدِيلْ. وَ الْأَخْوَانْ مِنْ أَنْطَاكِيَةْ أَوْرَوْهُمْ بِكُلَّ شَيْء الْاللهْ سَوَّاهْ بَيْهُمْ. 
ACT.15.5	وَ لَاكِنْ مُؤْمِنِينْ وَاحِدِينْ الْيِتَابُعُوا طَرِيقَةْ الْفَرِيسِيَّةْ قَمَّوْا فَوْق فِي الْمَلَمَّةْ وَ قَالَوْا: الْمُؤْمِنِينْ الْمَا الْيَهُودْ دَوْل وَاجِبْ يِطَهُّرُوهُمْ. وَ وَاجِبْ نَامُرُوهُمْ أَشَانْ يِطَبُّقُوا شُرُوطْ تَوْرَاةْ مُوسَى.
ACT.15.6	وَ الرُّسُلْ وَ الشُّيُوخْ لَمَّوْا وِحَيْدْهُمْ أَشَانْ يِشَاوُرُوا فِي الْكَلَامْ دَا. 
ACT.15.7	وَ نَاقَشَوْا وَكِتْ طَوِيلْ. وَ بُطْرُسْ قَمَّ فَوْق وَ كَلَّمْ لَيْهُمْ. وَ قَالْ: يَا الْأَخْوَانْ، إِنْتُو تَعَرْفُوا مِنْ مُدَّةْ طَوِيلَةْ اللهْ إِخْتَارَانِي مِنْ أُسُطْكُو وَ رَسَّلَانِي لِلنَّاسْ الْمَا يَهُودْ أَشَانْ هُمَّنْ يَسْمَعَوْا الْبِشَارَةْ مِنْ خَشْمِي وَ يِآمُنُوا بَيْهَا. 
ACT.15.8	وَ اللهْ الْيَعَرِفْ قَلِبْ أَيِّ نَادُمْ نَزَّلْ فَوْقهُمْ الرُّوحْ الْقُدُّوسْ مِثِلْ أَوَّلْ نَزَّلَهْ فَوْقنَا. وَ بَيْدَا، هُو وَصَّفْ هُو قِبْلَاهُمْ. 
ACT.15.9	اللهْ سَوَّى لَيْهُمْ هُمَّنْ وَ لَيْنَا أَنِحْنَ نَفْس الشَّيْء. هُو طَهَّرْ قُلُوبْهُمْ بِسَبَبْ إِيمَانْهُمْ. 
ACT.15.10	وَ هَسَّعْ مَالْكُو تِخَالُفُوا اللهْ؟ مَالْكُو تِدَوْرُوا تُخُطُّوا فَوْق التَّلَامِيذْ دَوْل شَيْء قَاسِي فَايِتْ قُدْرِتْنَا وَ فَايِتْ قُدْرَةْ جُدُودْنَا؟ 
ACT.15.11	لَا، دَا مَا يَنْفَعْ. أَنِحْنَ كُلَ مُؤْمِنِينْ وَ نَنْجَوْا مِثِلْهُمْ بِوَاسِطَةْ نِعْمَةْ رَبِّنَا عِيسَى.
ACT.15.12	وَ خَلَاصْ كُلَّ النَّاسْ اللَّامِّينْ سَكَتَوْا وَ بَدَوْا يَسْمَعَوْا كَلَامْ بُولُسْ وَ بَرْنَابَا. وَ هُمَّنْ أَوْرَوْهُمْ بِكُلَّ شَيْء الْاللهْ سَوَّاهْ بَيْهُمْ فِي أُسْط النَّاسْ الْمَا يَهُودْ، مِنْ الْعَلَامَاتْ وَ مِنْ الْعَجَايِبْ. 
ACT.15.13	وَ وَكِتْ كَمَّلَوْا كَلَامْهُمْ، يَعْقُوبْ
ACT.15.14	يَا الْأَخْوَانْ، أَسْمَعَوْا كَلَامِي. سِمْعَانْ أَوْرَاكُو بِكِكَّيْف اللهْ أَوَّلْ وَصَّفْ خَيْرَهْ لِلنَّاسْ الْمَا يَهُودْ وَ بَدَأْ يِشِيلْ مِنْهُمْ نَاسْ أَشَانْ يَبْقَوْا لَيَّهْ شَعَبْ. 
ACT.15.15	وَ الْكَلَامْ دَا يِوَافِقْ مَعَ كَلَامْ اللهْ الْمَكْتُوبْ فِي كِتَابْ النُّبُوَّةْ وَ بُقُولْ 
ACT.15.16	﴿وَ بَعَدْ دَا، نِقَبِّلْ وَ نَبْنِي بَتَّانْ بَيْت دَاوُدْ الْوَقَعْ. وَ نِعَدِّلْ دَرَادِرَهْ الْمُكَسَّرِينْ وَ نَبْنِيهُمْ مِنْ جَدِيدْ 
ACT.15.17	أَشَانْ كُلَّ الْقَبَايِلْ الْآخَرِينْ يَدْعُوا بِأُسْمِي. وَ بَيْدَا، كُلَّ الْأُمَمْ النَّادَيْتهُمْ يَبْقَوْا شَعَبِي. وَ دَا بَسْ كَلَامْ اللهْ. وَ أَنَا بَسْ النِّسَوِّي الشَّيْء دَا 
ACT.15.18	الْمَعْرُوفْ مِنْ زَمَانْ﴾. 
ACT.15.19	وَ أَشَانْ دَا، فِي رَائِي أَنَا، وَاجِبْ مَا نِسَوُّوا شَيْء قَاسِي لِلنَّاسْ الْمَا يَهُودْ الْيُتُوبُوا لِلهْ. 
ACT.15.20	لَاكِنْ خَلِّي نَكْتُبُوا لَيْهُمْ مَكْتُوبْ وَ نُقُولُوا لَيْهُمْ وَاجِبْ يِخَلُّوا مِنْهُمْ كُلَّ شَيْء الْبِقِي نِجِسْ بِسَبَبْ عِبَادَةْ الْأَصْنَامْ وَ وَاجِبْ مَا يَزْنَوْا وَ وَاجِبْ مَا يَاكُلُوا لَحَمْ الْفَطِيسْ وَ مَا يَاكُلُوا الدَّمْ. 
ACT.15.21	أَشَانْ مِنْ زَمَانْ، فِيَهْ نَاسْ قَاعِدِينْ يِبَلُّغُوا كَلَامْ مُوسَى فِي كُلَّ حِلَّةْ وَ يَقْرُوا التَّوْرَاةْ فِي بُيُوتْ الصَّلَاةْ كُلَّ يَوْم السَّبِتْ.
ACT.15.22	وَ خَلَاصْ الرُّسُلْ وَ الشُّيُوخْ وَ الْجَمَاعَةْ كُلُّهُمْ أَسْتَفَقَوْا وَ إِخْتَارَوْا رُجَالْ إِتْنَيْن مِنْ الْأَخْوَانْ أَشَانْ يِرَسُّلُوهُمْ فِي أَنْطَاكِيَةْ مَعَ بُولُسْ وَ بَرْنَابَا. وَ إِخْتَارَوْا يَهُوذَا الْأُسْمَهْ الْآخَرْ بَارْ سَابَا وَ إِخْتَارَوْا مَعَايَهْ سِيلَا. هُمَّنْ رُجَالْ الْكُلَّ الْأَخْوَانْ بِكَرُّمُوهُمْ. 
ACT.15.23	وَ أَمَّنَوْهُمْ الْمَكْتُوبْ. وَ الْمَكْتُوبْ بُقُولْ: مَكْتُوبْ مِنْ أَخْوَانْكُو الرُّسُلْ وَ الشُّيُوخْ لَيْكُو إِنْتُو الْأَخْوَانْ الْمَا يَهُودْ الْقَاعِدِينْ فِي حِلَّةْ أَنْطَاكِيَةْ وَ فِي سُورِيَا وَ كِلِكِيَّةْ. السَّلَامْ عَلَيْكُمْ. 
ACT.15.24	سِمِعْنَا نَاسْ وَاحِدِينْ مَشَوْا لَيْكُو مِنِّنَا بَلَا إِذِنِّا وَ سَوَّوْا بِكَلَامْهُمْ مُشْكِلَةْ أَمْبَيْنَاتْكُو وَ بَرْجَلَوْكُو. 
ACT.15.25	وَ أَشَانْ دَا، أَنِحْنَ لَمَّيْنَا وَ أَسْتَفَقْنَا. وَ إِخْتِرْنَا رُجَالْ إِتْنَيْن وَ رَسَّلْنَاهُمْ لَيْكُو مَعَ أَخْوَانَّا النِّحِبُّوهُمْ بُولُسْ وَ بَرْنَابَا. 
ACT.15.26	الرُّجَالْ دَوْل وَدَّوْا نُفُوسْهُمْ فِي الْخُطُورَةْ فِي شَانْ رَبِّنَا عِيسَى الْمَسِيحْ. 
ACT.15.27	وَ رَسَّلْنَا لَيْكُو يَهُوذَا وَ سِيلَا أَشَانْ يِحَجُّوا لَيْكُو وَ يُقُولُوا نَفْس الْكَلَامْ الْكَتَبْنَاهْ لَيْكُو. 
ACT.15.28	فِي فِكِرْ الرُّوحْ الْقُدُّوسْ وَ فِي فِكِرْنَا أَنِحْنَ، وَاجِبْ مَا نُخُطُّوا فَوْقكُو شَرْط زِيَادَةْ مِنْ الشُّرُوطْ الْوَاجْبِينْ دَوْل. 
ACT.15.29	مَا تَاكُلُوا اللَّحَمْ الدَّبَحَوْه فِي عِبَادَةْ الْأَصْنَامْ وَ مِنْ الدَّمْ وَ مِنْ اللَّحَمْ الْفَطِيسْ وَ أَنْقَرْعُوا مِنْ الزِنَى. كَانْ تِخَلُّوا مِنْكُو الْأَشْيَاءْ دَوْل، يَمْشِي مَعَاكُو عَدِيلْ. وَ مَعَاكُو السَّلَامْ.
ACT.15.30	وَ خَلَاصْ، رَسَّلَوْا الرُّجَالْ دَوْل وَ هُمَّنْ مَشَوْا وِصْلَوْا فِي أَنْطَاكِيَةْ. وَ نَادَوْا كُلَّ الْمُؤْمِنِينْ أَشَانْ يِلِمُّوا وَ قَدَّمَوْا لَيْهُمْ الْمَكْتُوبْ. 
ACT.15.31	وَ الْمُؤْمِنِينْ قَرَوْه وَ فِرْحَوْا فَرْحَةْ شَدِيدَةْ أَشَانْ الْكَلَامْ دَا شَجَّعَاهُمْ. 
ACT.15.32	يَهُوذَا وَ سِيلَا أَنْبِيَاءْ وَ كَلَّمَوْا لِلْأَخْوَانْ كَلَامْ كَتِيرْ أَشَانْ يِشَجُّعُوهُمْ و يِقَوُّوهُمْ فِي إِيمَانْهُمْ. 
ACT.15.33	وَ هُمَّنْ قَعَدَوْا مَعَاهُمْ مُدَّةْ طَوِيلَةْ. وَ بَعَدْ دَا، الْأَخْوَانْ فِي أَنْطَاكِيَةْ خَلَّوْهُمْ يِقَبُّلُوا بِالسَّلَامْ لِلنَّاسْ الرَّسَّلَوْهُمْ. 
ACT.15.34	وَ لَاكِنْ سِيلَا دَوَّرْ يَقْعُدْ فِي أَنْطَاكِيَةْ وَ يَهُوذَا قَبَّلْ وِحَيْدَهْ. 
ACT.15.35	وَ بُولُسْ وَ بَرْنَابَا كُلَ قَعَدَوْا فِي أَنْطَاكِيَةْ. هُمَّنْ قَاعِدِينْ يِبَلُّغُوا الْبِشَارَةْ وَ يِعَلُّمُوا لِلنَّاسْ كَلَامْ الرَّبّ. وَ نَاسْ كَتِيرِينْ قَاعِدِينْ يِعَاوُنُوهُمْ.
ACT.15.36	وَ بَعَدَيْن، بُولُسْ كَلَّمْ لِبَرْنَابَا وَ قَالْ: خَلِّي نِقَبُّلُوا فِي الْحِلَّالْ الْبَلَّغْنَا فَوْقهُمْ بِشَارَةْ الرَّبّ. خَلِّي نِسَلُّمُوا الْأَخْوَانْ وَ نِشِيفُوا حَالْهُمْ.
ACT.15.37	وَ بَرْنَابَا دَوَّرْ يُوحَنَّا الْأُسْمَهْ التَّانِي مَرْقُسْ كُلَ يَمْشِي مَعَاهُمْ. 
ACT.15.38	لَاكِنْ بُولُسْ مَا دَوَّرْ مَرْقُسْ يَجِي مَعَاهُمْ أَشَانْ فِي الْمَخَطَرْ الْأَوَّلْ هُو خَلَّاهُمْ فِي بَمْفِيلِيَّةْ وَ مَا قَعَدْ مَعَاهُمْ فِي الْخِدْمَةْ. 
ACT.15.39	وَ أَلْخَالَفَوْا أَمْبَيْنَاتْهُمْ بِكَلَامْ شَدِيدْ لَحَدِّي أَلْفَارَقَوْا مَا خَدَمَوْا سَوَا. وَ بَرْنَابَا قَمَّ مَعَ مَرْقُسْ. وَ هُو رِكِبْ فِي سَفِينَةْ وَ مَشَى فِي قُبْرُصْ. 
ACT.15.40	وَ بُولُسْ إِخْتَارْ سِيلَا أَشَانْ يَمْشِي مَعَايَهْ. وَ الْأَخْوَانْ أَمَّنَوْه لِرَحْمَةْ الرَّبّ عِيسَى وَ خَلَاصْ بُولُسْ مَشَى. 
ACT.15.41	وَ بُولُسْ قَمَّ رَاغْ فِي بُلْدَانْ سُورِيَا وَ كِلِكِيَّةْ وَ قَوَّى إِيمَانْ هَنَا جَمَاعَاتْ الْمُؤْمِنِينْ.
ACT.16.1	وَ بُولُسْ مَشَى قِدَّامْ لِحِلَّةْ دَرْبَةْ. وَ بَعَدَيْن جَاءْ فِي حِلَّةْ لِسْتَرَةْ. وَ فِي لِسْتَرَةْ، تِلْمِيذْ وَاحِدْ قَاعِدْ أُسْمَهْ تِمُوتَاوُسْ. أَمَّهْ يَهُودِيَّةْ مُؤْمِنَةْ بِالْمَسِيحْ وَ أَبُوهْ يُونَانِي. 
ACT.16.2	وَ كُلَّ الْأَخْوَانْ الْفِي لِسْتَرَةْ وَ فِي إِقُونِيَةْ بُقُولُوا هُو نَادُمْ عَدِيلْ بِلْحَيْن. 
ACT.16.3	وَ بُولُسْ دَوَّرْ تِمُوتَاوُسْ يَجِي يَخْدِمْ مَعَايَهْ. كُلَّ الْيَهُودْ فِي الْبَكَانْ دَا عِرِفَوْا كَدَرْ أَبُو تِمُوتَاوُسْ يُونَانِي وَ أَشَانْ دَا، بُولُسْ قَمَّ طَهَّرَهْ حَسَبْ عَادَةْ الْيَهُودْ. 
ACT.16.4	وَ بُولُسْ وَ الْأَخْوَانْ الْمَعَايَهْ قَمَّوْا رَاغَوْا حِلَّةْ لِحِلَّةْ وَ أَوْرَوْا الْمُؤْمِنِينْ بِقَرَارْ هَنَا الرُّسُلْ وَ الشُّيُوخْ الْفِي مَدِينَةْ الْقُدُسْ وَ وَصَّوْهُمْ أَشَانْ يِتَابُعُوا كَلَامْهُمْ. 
ACT.16.5	وَ بِمِثِلْ دَا، كُلَّ جَمَاعَاتْ الْمُؤْمِنِينْ بِقَوْا قَوِيِّينْ فِي الْإِيَمَانْ وَ كُلَّ يَوْم عَدَدْ نَاسْهُمْ قَاعِدْ يِزِيدْ.
ACT.16.6	وَ الرُّوحْ الْقُدُّوسْ مَا أَنْطَاهُمْ إِذِنْ يِبَلُّغُوا الْبِشَارَةْ فِي بَلَدْ آسِيَا
ACT.16.7	وَ وَكِتْ لِحْقَوْا حُدُودْ هَنَا بَلَدْ مِسِيَّةْ، شَالَوْا دَرِبْ هَنَا بَلَدْ بِثِنْيَةْ وَ لَاكِنْ رُوحْ عِيسَى مَا دَوَّرْ هُمَّنْ يَدْخُلُوا فَوْقهَا. 
ACT.16.8	وَ خَلَاصْ، شَالَوْا دَرِبْ هَنَا حِلَّةْ تُرُوَاسْ وَ شَقَّوْا بَلَدْ مِسِيَّةْ. 
ACT.16.9	وَ فِي اللَّيْلَةْ دِي، بُولُسْ رِئِي وَ فِي الرُّؤْيَا، شَافْ رَاجِلْ مِنْ نَاسْ هَنَا مَقِدُونِيَةْ. وَ الرَّاجِلْ قَاعِدْ يِنَادِي بُولُسْ وَ بُقُولْ: تَعَالْ هِنِي فِي مَقِدُونِيَةْ وَ عَاوِنَّا.
ACT.16.10	وَ بَعَدْ بُولُسْ شَافْ الرُّؤْيَا دَي، فِهِمْنَا كَدَرْ اللهْ نَادَانَا أَشَانْ نِبَلُّغُوا الْبِشَارَةْ لِلنَّاسْ الْفِي بَلَدْ مَقِدُونِيَةْ. وَ طَوَّالِي كَيْ، قَمَّيْنَا شِلْنَا الدَّرِبْ. 
ACT.16.11	وَ قَمَّيْنَا مِنْ تُرُوَاسْ وَ قَطَعْنَا الْبَحَرْ وَ لِحِقْنَا جَزِيرَةْ سَامُتْرَاكِي. وَ أَمْبَاكِرْ مَشَيْنَا قِدَّامْ وَ نَزَلْنَا فِي حِلَّةْ نِيَابُلُسْ. 
ACT.16.12	وَ مِنْ هِنَاكْ مَشَيْنَا فِي حِلَّةْ فِلِبِّي. وَ هِي حِلَّةْ الْبَنَوْهَا الرَّوْمَانِيِّينْ فِي الْمَنْطِقَةْ الْأَوَّلَانِيَّةْ هَنَا مَقِدُونِيَةْ. وَ قَعَدْنَا هِنَاكْ أَيَّامْ. 
ACT.16.13	وَ يَوْم السَّبِتْ، مَرَقْنَا بَرَّا مِنْ الْحِلَّةْ وَ مَشَيْنَا جَنْب الْوَادِي أَشَانْ حَسَبْنَا دَا بَسْ الْبَكَانْ الْيِصَلُّوا فَوْقَهْ الْيَهُودْ. وَ لِقِينَا الْبَكَانْ وَ قَعَدْنَا تِحِتْ وَ كَلَّمْنَا لِلْعَوِينْ اللَّمَّنْ فَوْقَهْ. 
ACT.16.14	وَ بَيْن الْعَوِينْ مَرَةْ وَاحِدَةْ هِي تَاجِرَةْ هَنَا قُمَاشْ غَالِي وَ هِي مِنْ حِلَّةْ ثِيَاتِيرَةْ. هِي مَا مِنْ بَنَاتْ الْيَهُودْ وَ لَاكِنْ قَاعِدَةْ تَعَبُدْ اللهْ مَعَاهُمْ وَ أُسُمْهَا لِيدِيَةْ. وَكِتْ قَاعِدَةْ تَسْمَعْ كَلَامْ بُولُسْ، الرَّبّ فَتَحْ قَلِبْهَا أَشَانْ تِآمِنْ. 
ACT.16.15	وَ بَعَدْ غَطَّسَوْهَا مَعَ كُلَّ النَّاسْ بَيْتهَا، هِي سَأَلَتْنَا بِشِدَّةْ أَشَانْ نَبْقَوْا ضِيفَانْهَا. وَ قَالَتْ: كَانْ صَحِيحْ إِنْتُو حَسَبْتُونِي مُؤْمِنَةْ بِرَبِّنَا، تَعَالُوا أَقْعُدُوا فِي بَيْتِي.
ACT.16.15	وَ طَلَبَتْ مِنِّنَا زِيَادَةْ لَحَدِّي مَشَيْنَا قَعَدْنَا فِي بَيْتهَا.
ACT.16.16	وَ يَوْم وَاحِدْ، أَنِحْنَ مَاشِينْ فِي بَكَانْ الصَّلَاةْ وَ خَادُمْ وَاحِدَةْ جَاتْ لَيْنَا. هِي مَرَةْ جَنَّانِيَّةْ وَ تِشِيفْ لِلنَّاسْ. وَ سِيَادْهَا لِقَوْا مِنْ جُنُونْهَا قُرُسْ كَتِيرْ. 
ACT.16.17	وَ قَمَّتْ تِتَابِعْ بُولُسْ وَ أَنِحْنَ الرَّايِغِينْ مَعَايَهْ وَ قَاعِدَةْ تِحَجِّي بِحِسّ شَدِيدْ وَ تُقُولْ: النَّاسْ دَوْل عَبِيدْ اللهْ الْعَالِي وَ جَوْا أَشَانْ يِبَلُّغُوا لَيْكُو كِكَّيْف تَنْجَوْا.
ACT.16.18	وَ يَوْم كَتِيرْ هِي قَاعِدَةْ تِتَابِعْنَا لَحَدِّي بُولُسْ زِعِلْ وَ أَنْلَفَتْ لَيْهَا وَ كَشَّ لِلشَّيْطَانْ الْقَاعِدْ فَوْقْهَا وَ قَالْ: بِأُسُمْ عِيسَى الْمَسِيحْ، نَامُرَكْ. أَمْرُقْ مِنْهَا.
ACT.16.18	وَ طَوَّالِي كَيْ الشَّطَانْ مَرَقْ مِنْهَا. 
ACT.16.19	وَ وَكِتْ سِيَادْهَا شَافَوْا الْقُرُسْ اليَلْقَوْه مِنْهَا أَنْقَطَعْ، كَرَبَوْهُمْ لِبُلُوسْ وَ سِيلَا وَ كَرَّوْهُمْ فِي أُسْط الْحِلَّةْ فِي بَكَانْ الْمَلَمَّةْ قِدَّامْ الْكُبَارَاتْ. 
ACT.16.20	وَ قَدَّمَوْهُمْ لِلْحُكَّامْ وَ قَالَوْا: الرُّجَالْ دَوْل يَهُودْ. هُمَّنْ يِسَوُّوا مَشَاكِلْ فِي حِلِّتْنَا. 
ACT.16.21	وَ هُمَّنْ قَاعِدِينْ يِعَلُّمُوا النَّاسْ عَادَاتْ مَمْنُوعَةْ لَيْنَا أَنِحْنَ الرَّوْمَانِيِينْ. وَاجِبْ لَيْنَا نَابَوْهُمْ وَ مَا نِتَابُعُوا كَلَامْهُمْ.
ACT.16.22	وَ كُلَّ نَاسْ الْحِلَّةْ زِعِلَوْا وَ كَلَّمَوْا ضِدّ بُولُسْ وَ سِيلَا. وَ الْحُكَّامْ شَرَّطَوْا خُلْقَانْ بُولُسْ وَ سِيلَا وَ أَمَرَوْا الْعَسْكَرْ أَشَانْ يَفُرْشُوهُمْ بِعَصَايْ. 
ACT.16.23	وَ فَرَشَوْهُمْ فَرِشْ شَدِيدْ وَ دَسَّوْهُمْ فِي السِّجِنْ. و أَمَرَوْا حَرَسْ هَنَا السِّجِنْ أَشَانْ يَحْرِسْهُمْ عَدِيلْ مَرَّةْ وَاحِدْ. 
ACT.16.24	وَ الْحَرَسْ سِمِعْ عَدِيلْ أَمُرْهُمْ دَا. وَ سَاقَاهُمْ فِي الْبَكَانْ الدَّاخَلْ فِي لُبّ السِّجِنْ وَ قَيَّدَاهُمْ مِنْ رِجِلَيْنْهُمْ فِي الْحَطَبْ التَّقِيلْ.
ACT.16.25	وَ فِي أُسْط اللَّيْل، بُولُسْ وَ سِيلَا قَاعِدِينْ يِصَلُّوا وَ يَشْكُرُوا اللهْ بِمَدِحْ وَ الْمَسَاجِينْ قَاعِدِينْ يَسْمَعَوْهُمْ. 
ACT.16.26	وَ فِي الْوَكِتْ دَا بَسْ، الْأَرْض أَنْهَزَتْ زِلْزَالْ شَدِيدْ وَ قَعَرْ السِّجِنْ رَجَفْ وَ كُلَّ الْبِيبَانْ أَنْفَتَحَوْا وَ كُلَّ الْقُيُودْ الْمَسَاجِينْ أَنْحَلَّوْا. 
ACT.16.27	وَ الْحَرَسْ قَمَّ مِنْ النَّوْم وَ شَافْ كُلَّ الْبِيبَانْ فَاتْحِينْ وَ فِي فِكْرَهْ، الْمَسَاجِينْ جَرَوْا خَلَاصْ وَ سَلَّ سَيْفَهْ أَشَانْ يَكْتُلْ نَفْسَهْ
ACT.16.28	وَ لَاكِنْ بُولُسْ نَادَاهْ بِحِسّ فَوْق وَ قَالْ لَيَّهْ: مَا تِسَوِّي لِنَفْسَكْ شَيْء فَسِلْ. أَنِحْنَ كُلِّنَا قَاعِدِينْ.
ACT.16.29	وَ الْحَرَسْ نَادَى نَادُمْ وَاحِدْ أَشَانْ يِجِيبْ لَيَّهْ ضَيْء وَ أَنْدَسَّ فِي السِّجِنْ عَجَلَةْ كَيْ. هُو قَاعِدْ يَرْجِفْ مِنْ الْخَوْف. وَ مَشَى وَقَعْ قِدَّامْ بُولُسْ وَ سِيلَا. 
ACT.16.30	وَ مَرَقْهُمْ بَرَّا. وَ سَأَلَاهُمْ وَ قَالْ: يَا سَادَاتِي، وَاجِبْ نِسَوِّي شُنُو أَشَانْ نَنْجَى؟
ACT.16.31	وَ رَدَّوْا لَيَّهْ وَ قَالَوْا: آمِنْ بِالرَّبّ عِيسَى وَ تَنْجَى، إِنْتَ وَ نَاسْ بَيْتَكْ.
ACT.16.32	وَ قَمَّوْا بَلَّغَوْا كَلَامْ الرَّبّ لِلْحَرَسْ وَ لِكُلَّ نَاسْ بَيْتَهْ. 
ACT.16.33	وَ فِي الْوَكِتْ دَا بَسْ، فِي أُسْط اللَّيْل هُو وَدَّاهُمْ فِي بَكَانْ عِنْدَهْ أَلْمِي وَ غَسَّلْ لَيْهُمْ عَوَاوِيرْهُمْ. وَ طَوَّالِي كَيْ، هُمَّنْ غَطَّسَوْه مَعَ كُلَّ نَاسْ بَيْتَهْ. 
ACT.16.34	بَعَدْ دَا، الْحَرَسْ وَدَّى بُولُسْ وَ سِيلَا فِي بَيْتَهْ وَ فَضَّلَاهُمْ وَ قَدَّمْ لَيْهُمْ أَكِلْ. وَ هُو فِرِحْ بِلْحَيْن مَعَ كُلَ نَاسْ بَيْتَهْ أَشَانْ آمَنْ بِاللهْ.
ACT.16.35	وَ وَكِتْ الْوَطَى أَصْبَحَتْ، الْحُكَّامْ رَسَّلَوْا عَسْكَرْ وَاحِدِينْ أَشَانْ يُقُولْ لِلْحَرَسْ خَلِّي يَطْلِقْ بُولُسْ وَ سِيلَا. 
ACT.16.36	وَ الْحَرَسْ أَوْرَى بُولُسْ بِكَلَامْهُمْ وَ قَالْ: الْحُكَّامْ رَسَّلَوْا كَلَامْ أَشَانْ نَطْلِقْكُو وَ خَلَاصْ، أَمُرْقُوا وَ أَمْشُوا بِالسَّلَامْ.
ACT.16.37	وَ بُولُسْ أَبَى وَ قَالْ: فَرَشَوْنَا قِدَّامْ النَّاسْ بَلَا شَرِيعَةْ وَ دَسَّوْنَا فِي السِّجِنْ. وَ أَنِحْنَ عِنْدِنَا جِنْسِيَّةْ رَوْمَانِيَّةْ. وَ هَسَّعْ يِدَوْرُوا يَطْلُقُونَا بِأَشِيرْ؟ أَبَداً! خَلِّي يَجُوا هِنِي وَ يَطْلُقُونْا.
ACT.16.38	وَ الْعَسْكَرْ قَبَّلَوْا لِلْحُكَّامْ وَ أَوْرَوْهُمْ بِالْكَلَامْ الْبُولُسْ قَالَهْ لَيْهُمْ. وَ الْحُكَّامْ خَافَوْا وَكِتْ عِرِفَوْا عِنْدُهُمْ جِنْسِيَّةْ رَوْمَانِيَّةْ. 
ACT.16.39	وَ جَوْا سَامَحَوْهُمْ. وَ الْحُكَّامْ مَرَقَوْهُمْ مِنْ السِّجِنْ وَ طَلَبَوْا مِنْهُمْ أَشَانْ يَمُرْقُوا مِنْ الْحِلَّةْ. 
ACT.16.40	وَ بُولُسْ وَ سِيلَا مَرَّقَوْا مِنْ السِّجِنْ وَ مَشَوْا فِي بَيْت لِيدِيَةْ وَ لَمَّوْا مَعَ الْأَخْوَانْ وَ شَجَّعَوْهُمْ. وَ بَعَدْ دَا، مَرَقَوْا مِنْ الْحِلَّةْ.
ACT.17.1	وَ بُولُسْ وَ سِيلَا فَاتَوْا قِدَّامْ وَ شَقَّوْا حِلَّةْ أَمْ فِيبُولِسْ وَ حِلَّةْ أَبُو لَونِيَةْ وَ وِصْلَوْا فِي حِلَّةْ تَسَلُونِيكِي. وَ فِي الْحِلَّةْ دِي، الْيَهُودْ عِنْدُهُمْ بَيْت الصَّلَاةْ. 
ACT.17.2	وَ فِي مُدَّةْ تَلَاتَةْ أُسْبُوعْ، بُولُسْ قَاعِدْ يَدْخُلْ فِي بَيْت الصَّلَاةْ كُلَّ مَا يَوْم السَّبِتْ مِثِلْ فِي عَادْتَهْ وَ قَاعِدْ يِنَاقِشْ مَعَ الْيَهُودْ فِي كَلَامْ الْكِتَابْ. 
ACT.17.3	وَ قَاعِدْ يِفَسِّرَهْ وَ وَضَّحْ لَيْهُمْ لَابُدَّ الْمَسِيحْ يَتْعَبْ وَ يَبْعَثْ مِنْ أُسْط الْمَيْتِينْ. وَ قَالْ لَيْهُمْ: عِيسَى النِّبَلِّغْ لَيْكُو بَيَّهْ دَا، هُو بَسْ الْمَسِيحْ الْإِنْتُو قَاعِدِينْ تَرْجَوْه.
ACT.17.4	وَ وَاحِدِينْ مِنْ النَّاسْ سِمْعَوْا الْكَلَامْ دَا عَدِيلْ وَ آمَنَوْا وَ لَمَّوْا مَعَ بُولُسْ وَ سِيلَا. وَ كَتِيرِينْ مِنْ النَّاسْ الْآمَنَوْا، هُمَّنْ مِنْ الْيُونَانِيِينْ الْيَعَبُدُوا اللهْ مَعَ الْيَهُودْ وَ بَيْنهُمْ عَوِينْ كَتِيرَاتْ هَنَا كُبَارَاتْ الْحِلَّةْ. 
ACT.17.5	وَ بَيْدَا، الْيَهُودْ الْمَا آمَنَوْا حَسَدَوْهُمْ لِبُلُوسْ وَ سِيلَا وَ نَادَوْا النَّاسْ الْهَوَانِينْ الرَّايِغِينْ فِي الشَّوَارِعْ وَ لَمَّوْهُمْ فِي بَكَانْ وَاحِدْ. وَ قَمَّوْا حَرَّشَوْهُمْ لَحَدِّي بِقِي بَرْجَالْ كَبِيرْ فِي لُبّ الْحِلَّةْ. وَ هَجَمَوْا بَيْت يَاسُونْ أَشَانْ يِدَوْرُوا يَمُرْقُوا بُولُسْ وَ سِيلَا فِي قِدَّامْ النَّاسْ. 
ACT.17.6	وَ وَكِتْ مَا لِقَوْهُمْ، كَرَبَوْا يَاسُونْ وَ وَاحِدِينْ مِنْ الْأَخْوَانْ. وَ النَّاسْ كَرَّوْهُمْ مِنْ الْبَيْت وَ وَدَّوْهُمْ قِدَّامْ حُكَّامْ الْحِلَّةْ. وَ عَاطَوْا بِحِسّ شَدِيدْ و قَالَوْا: النَّاسْ دَوْل قَاعِدِينْ يِسَوُّوا مَشَاكِلْ فِي أَيِّ بَكَانْ وَ هَسَّعْ جَوْا هِنِي فِي حِلِّتْنَا كُلَ. 
ACT.17.7	وَ يَاسُونْ دَا ضَيَّفَاهُمْ. وَ هُمَّنْ مَا يِتَابُعُوا وَصَايَا سُلْطَانْ هَنَا الرَّوْمَانِيِينْ وَ يِبَلُّغُوا لِلنَّاسْ بِسُلْطَانْ آخَرْ أُسْمَهْ عِيسَى.
ACT.17.8	وَ وَكِتْ نَاسْ الْحِلَّةْ وَ حُكَّامْهُمْ سِمْعَوْا الْكَلَامْ دَا، بَرْجَلَوْا بِلْحَيْن. 
ACT.17.9	وَ الْحُكَّامْ طَلَبَوْا مِنْ يَاسُونْ وَ مِنْ الْأَخْوَانْ الْمَعَايَهْ يِكَفُّوا قُرُسْ لِضَمَانِتْهُمْ وَ خَلَاصْ طَلَقَوْهُمْ.
ACT.17.10	وَ وَكِتْ بِقِي فِي لَيْل، الْأَخْوَانْ رَسَّلَوْا بُولُسْ وَ سِيلَا فِي حِلَّةْ بِرِيَّةْ. وَ وَكِتْ وِصْلَوْا، مَشَوْا فِي بَيْت الصَّلَاةْ هَنَا الْيَهُودْ. 
ACT.17.11	وَ الْيَهُودْ الْفِي بِرِيَّةْ كَرِيمِينْ مِنْ الْيَهُودْ الْقَاعِدِينْ فِي تَسَلُونِيكِي. هُمَّنْ سِمْعَوْا كَلَامْ اللهْ بِفَرْحَةْ وَ قَمَّوْا يَقْرُوا فِي الْكِتَابْ كُلَّ يَوْم أَشَانْ يَعَرْفُوا كَانْ تَعْلِيمْ هَنَا بُولُسْ صَحِيحْ وَلَّا مَا صَحِيحْ. 
ACT.17.12	وَ كَتِيرِينْ مِنْهُمْ آمَنَوْا بِعِيسَى. وَ بَيْن النَّاسْ الْآمَنَوْا فِي يُونَانِيِينْ كُلَ. وَ بَيْنهُمْ فِي عَوِينْ هَنَا كُبَارَاتْ الْحِلَّةْ وَ رُجَالْ كَتِيرِينْ. 
ACT.17.13	وَ الْيَهُودْ الْقَاعِدِينْ فِي تَسَلُونِيكِي سِمْعَوْا بُولُسْ قَاعِدْ يِبَلِّغْ كَلَامْ اللهْ فِي بِرِيَّةْ. وَ مَشَوْا وَ بَدَوْا يِحَرُّشُوا نَاسْ الْحِلَّةْ أَشَانْ يَزْعَلَوْا مِنْ بُولُسْ. 
ACT.17.14	وَ عَجَلَةْ كَيْ، الْأَخْوَانْ شَالَوْا بُولُسْ مِنْ الْحِلَّةْ وَ وَدَّوْه لِخَشُمْ الْبَحَرْ. وَ سِيلَا وَ تِمُوتَاوُسْ قَعَدَوْا فِي الْحِلَّةْ. 
ACT.17.15	وَ الْأَخْوَانْ رَافَقَوْا بُولُسْ لَحَدِّي وِصْلَوْا فِي حِلَّةْ أَتِينَا وَ خَلَاصْ قَبَّلَوْا فِي حِلِّتْهُمْ. وَ بُولُسْ رَسَّلْ بَيْهُمْ كَلَامْ أَشَانْ سِيلَا وَ تِمُوتَاوُسْ يَجُوا لَيَّهْ عَجَلَةْ.
ACT.17.16	وَ وَكِتْ بُولُسْ قَاعِدْ يَرْجَاهُمْ فِي أَتِينَا، هُو شَافْ أَصْنَامْ فِي أَيِّ بَكَانْ. وَ دَا بِقِي لَيَّهْ قَاسِي بِلْحَيْن. 
ACT.17.17	وَ بَدَأْ يَدْخُلْ فِي بَيْت الصَّلَاةْ وَ يِنَاقِشْ مَعَ الْيَهُودْ وَ الْيُونَانِيِينْ الْيَعَبُدُوا اللهْ. وَ كُلَّ يَوْم، قَاعِدْ يِنَاقِشْ فِي السُّوقْ مَعَ أَيِّ نَادُمْ الْيَلْقَاهْ هِنَاكْ. 
ACT.17.18	وَ عُلَمَاءْ وَاحِدِينْ قَمَّوْا يِنَاقُشُوا مَعَ بُولُسْ وَ هُمَّنْ عُلَمَاءْ هَنَا الْفَلْسَفَةْ مِنْ الْأَبِقُورِيِّينْ وَ مِنْ الرِّوَاقِيِّينْ. وَ سِمْعَوْا كَلَامَهْ فِي عِيسَى وَ فِي بُعَاثَهْ. وَ وَاحِدِينْ قَالَوْا: شُنُو كَلَامْ هَنَا الْحَجَّايْ الْجَاهِلْ دَا؟ مَعَنَاتَهْ شُنُو؟
ACT.17.18	وَ وَاحِدِينْ قَالَوْا: أَكُونْ يِكَلِّمْ بِإِلٰهَاتْ هَنَا بُلْدَانْ آخَرِينْ.
ACT.17.19	وَ وَدَّوْا بُولُسْ فِي مَجْمَعْ هَنَا مَجْلِسْ الْحِلَّةْ. وَ سَأَلَوْه وَ قَالَوْا: أَوْرِينَا بِالْكَلَامْ الْجَدِيدْ الْجِبْتَهْ دَا. 
ACT.17.20	سِمِعْنَا مِنَّكْ كَلَامْ عَجِيبْ وَ نِدَوْرُوا نَفْهَمَوْه عَدِيلْ.
ACT.17.21	وَ كُلَّ نَاسْ أَتِينَا وَ الْأَجَانِبْ السَّاكْنِينْ مَعَاهُمْ يِرِيدُوا بِلْحَيْن يِنَاقُشُوا فِي أَيِّ رَايْ الْجَدِيدْ.
ACT.17.22	وَ بُولُسْ قَمَّ فِي أُسْط الْمَجْلِسْ وَ قَالْ: يَا نَاسْ هَنَا أَتِينَا، أَنَا نَعَرِفْ كَدَرْ فِي كُلَّ شَيْء إِنْتُو نَاسْ التِّرِيدُوا الْأَدْيَانْ. 
ACT.17.23	وَ وَكِتْ أَنَا قَاعِدْ نُرُوغْ فِي حِلِّتْكُو، شِفْت الْبَكَانَاتْ التَّعَبُدُوا فَوْقهُمْ. وَ لِقِيتْ بَكَانْ وَاحِدْ وَ قَرَيْت الْكَلَامْ الْمَكْتُوبْ فَوْقَهْ. وَ الْكَلَامْ الْمَكْتُوبْ هُو «لِلْإِلـٰهْ الْمَا مَعْرُوفْ». وَ خَلَاصْ، أَنَا نِأَوْرِيكُو بِاللهْ التَّعَبُدُوهْ وَ مَا تَعَرْفُوهْ. 
ACT.17.24	اللهْ خَلَقْ الدُّنْيَا وَ كُلَّ شَيْء الْقَاعِدْ فَوْقهَا. هُو رَبّ السَّمَاوَاتْ وَ الْأَرْض. النَّاسْ يَبْنُوا بُيُوتْ هَنَا الْعِبَادَةْ لَاكِنْ اللهْ مَا سَاكِنْ فَوْقهُمْ. 
ACT.17.25	هُو مَا حَوْجَانْ خِدْمَةْ النَّاسْ. هُو بَسْ الْيَنْطِي الْحَيَاةْ وَ النَّفْس لِكُلَّ النَّاسْ وَ هُو بَسْ الْيَنْطِيهُمْ كُلَّ شَيْء. 
ACT.17.26	هُو خَلَقْ كُلَّ الْقَبَايِلْ مِنْ نَادُمْ وَاحِدْ وَ قَسَّمْ لَيْهُمْ الْبُلْدَانْ الْيَسْكُنُوا فَوْقهُمْ فِي كُلَّ الْأَرْض. وَ مِنْ الْأَوَّلْ، هُو حَدَّدْ لَيْهُمْ مُدَّةْ الْوَكِتْ الْقَاعِدِينْ فَوْقهَا وَ أَنْطَاهُمْ حُدُودْ دِيَارْهُمْ. 
ACT.17.27	وَ اللهْ سَوَّى كَيْ أَشَانْ النَّاسْ يِفَتُّشُوهْ وَ أَكُونْ يَلْقَوْه. وَ لَاكِنْ هُو مَا بَعِيدْ مِنْ أَيِّ وَاحِدْ مِنِّنَا 
ACT.17.28	أَشَانْ بَيَّهْ هُو بَسْ، نِعِيشُوا وَ نُرُوغُوا وَ نِكُونُوا. وَلَّا مِثِلْ وَاحِدِينْ مِنْ شُعَارَاكُو قَالَوْا كَمَانْ «أَنِحْنَ ذُرِّيتَهْ». 
ACT.17.29	وَ كَانْ أَنِحْنَ ذُرِّيَّةْ اللهْ، وَاجِبْ مَا نُخُطُّوا فِي فِكِرْنَا كَدَرْ اللهْ بِشَابِهْ الدَّهَبْ وَ لَا الْفُضَّةْ وَ لَا الْحَجَرْ وَ لَا بِشَابِهْ مِثِلْ أَيِّ صَنَمْ النَّاسْ يَقْدَرَوْا يَصْنَعَوْه بِقُدْرِتْهُمْ وَ لَا مِنْ أَفْكَارْهُمْ. 
ACT.17.30	اللهْ مَا حَاسَبْ النَّاسْ فِي زَمَنْ الْجَهَلْ وَ لَاكِنْ هَسَّعْ اللهْ يِنَادِي كُلَّ النَّاسْ فِي أَيِّ بَكَانْ أَشَانْ يُتُوبُوا مِنْ ذُنُوبْهُمْ. 
ACT.17.31	وَ اللهْ قَطَعْ لَيْنَا يَوْم أَشَانْ يِحَاسِبْ فَوْقَهْ كُلَّ نَاسْ الدُّنْيَا بِالْعَدَالَةْ. وَ اللهْ كَلَّفْ الْحِسَابْ دَا بِالرَّاجِلْ الْهُو إِخْتَارَهْ. وَ النَّادُمْ دَا، اللهْ بَعَثَهْ مِنْ أُسْط الْمَيْتِينْ أَشَانْ كُلَّ النَّاسْ يَعَرْفُوا دَا بَسْ النَّادُمْ الْإِخْتَارَهْ.
ACT.17.32	وَ وَكِتْ سِمْعَوْا بِالْبُعَاثْ، وَاحِدِينْ مِنْهُمْ شَمَّطَوْا لِبُلُوسْ لَاكِنْ وَاحِدِينْ قَالَوْا: نِدَوْرُوا إِنْتَ تِحَجِّي لَيْنَا بَتَّانْ بِالْكَلَامْ دَا.
ACT.17.33	وَ بَيْدَا، بُولُسْ مَرَقْ مِنْ الْمَلَمَّةْ. 
ACT.17.34	وَ وَاحِدِينْ مِنْهُمْ لَمَّوْا مَعَ بُولُسْ وَ آمَنَوْا. وَ بَيْنهُمْ فِيَهْ رَاجِلْ وَاحِدْ أُسْمَهْ دِيُونِيسْ. هُو نَادُمْ مِنْ مَجْلِسْ هَنَا حِلَّةْ أَتِينَا. وَ فِيَهْ مَرَةْ وَاحِدَةْ أُسُمْهَا دَامَارِيسْ. وَ نَاسْ آخَرِينْ كُلَ آمَنَوْا.
ACT.18.1	وَ بَعَدْ دَا، بُولُسْ مَرَقْ مِنْ حِلَّةْ أَتِينَا وَ مَشَى فِي حِلَّةْ كُرُنْتُسْ. 
ACT.18.2	وَ هِنَاكْ لِقِي نَادُمْ يَهُودِي أُسْمَهْ أَكِيلَا مِنْ بَلَدْ بُنْطُسْ. وَ هُو دَهَابَهْ جَاءْ فِي كُرُنْتُسْ مَعَ مَرْتَهْ أُسُمْهَا بِرِسْكِيلَةْ. جَوْا مِنْ مَدِينَةْ رَوْمَا الْفِي إِيطَالِيَةْ أَشَانْ السُّلْطَانْ كُلُودِي أَمَرْ كُلَّ الْيَهُودْ أَشَانْ يَمُرْقُوا مِنْ رَوْمَا. وَ بُولُسْ مَشَى سَلَّمَاهُمْ. 
ACT.18.3	وَ بُولُسْ كُلَ أُسْتَا فِي نَفْس الْخِدْمَةْ مِثِلْهُمْ. خِدْمِتْهُمْ يِسَوُّوا الْخِيَمْ. وَ أَشَانْ دَا، هُو قَعَدْ فِي بَيْتهُمْ وَ بَدَأْ يَخْدِمْ مَعَاهُمْ. 
ACT.18.4	وَ كُلَّ يَوْم السَّبِتْ، هُو يَمْشِي فِي بَيْت الصَّلَاةْ وَ يِنَاقِشْ مَعَ الْيَهُودْ وَ مَعَ الْيُونَانِيِينْ أَشَانْ يِجِيبْهُمْ فِي الدَّرِبْ. 
ACT.18.5	وَ وَكِتْ سِيلَا وَ تِمُوتَاوُسْ جَوْا مِنْ بَلَدْ مَقِدُونِيَةْ، بُولُسْ خَلَّى الْخِدْمَةْ وَ قَمَّ يِبَلِّغْ الْبِشَارَةْ كُلَّ يَوْم. وَ هُو قَاعِدْ يِحَجِّي لِلْيَهُودْ وَ يَشْهَدْ كَدَرْ عِيسَى بَسْ الْمَسِيحْ. 
ACT.18.6	لَاكِنْ الْيَهُودْ أَبَوْا مَا دَوَّرَوْا شَهَادْتَهْ وَ بَدَوْا يِعَيُّرُوهْ. وَ بُولُسْ حَتَّ خَلَقَهْ مِنْهُمْ وَ قَالْ: كَانْ تِدَوْرُوا تِوَدُّرُوا، دَا مَا لَمَّانِي. أَنَا بَرِئْ مِنْكُو. مِنْ الْيَوْم نِبَلِّغْ الْبِشَارَةْ لِلنَّاسْ الْمَا يَهُودْ.
ACT.18.7	وَ خَلَاصْ بُولُسْ خَلَّى بَيْت الصَّلَاةْ وَ بَدَأْ يِعَلِّمْ فِي بَيْت هَنَا نَادُمْ أُسْمَهْ تِيطُسْ يُسْتُسْ. هُو يَعَبُدْ اللهْ لَاكِنْ هُو مَا يَهُودِي. وَ بَيْتَهْ قَاعِدْ جَنْب بَيْت الصَّلَاةْ. 
ACT.18.8	وَ مَسْؤُولْ هَنَا بَيْت الصَّلَاةْ أُسْمَهْ كِرِيسْبُسْ. وَ هُو وَ كُلَّ نَاسْ بَيْتَهْ آمَنَوْا بِالرَّبّ عِيسَى. وَ نَاسْ كَتِيرِينْ فِي كُرُنْتُسْ سِمْعَوْا كَلَامْ بُولُسْ وَ آمَنَوْا بِالْبِشَارَةْ وَ غَطَّسَوْهُمْ. 
ACT.18.9	وَ يَوْم وَاحِدْ فِي اللَّيْل، الرَّبّ عِيسَى جَاءْ لِبُلُوسْ فِي رُؤْيَا وَ قَالْ لَيَّهْ: مَا تَخَافْ. كَلِّمْ وَ مَا تَسْكُتْ. 
ACT.18.10	أَنَا قَاعِدْ مَعَاكْ. وَ مَا فِي نَادُمْ يَقْدَرْ يِسَوِّي لَيْك شَيْء فَسِلْ. وَ عِنْدِي نَاسْ كَتِيرِينْ فِي الْحِلَّةْ دِي.
ACT.18.11	وَ بُولُسْ قَعَدْ فِي كُرُنْتُسْ سَنَةْ وَ نُصّ وَ قَاعِدْ يِعَلِّمْ كَلَامْ اللهْ لِلنَّاسْ.
ACT.18.12	وَكِتْ غَالِيُونْ بِقِي حَاكِمْ فِي بَلَدْ يُونَانْ الْيَهُودْ أَسْتَفَقَوْا أَمْبَيْنَاتْهُمْ أَشَانْ يِخَالُفُوا بُولُسْ وَ قَمَّوْا وَدَّوْه فِي بَكَانْ الْحَاكِمْ. 
ACT.18.13	وَ قَالَوْا: الرَّاجِلْ دَا قَاعِدْ يِحَرِّشْ النَّاسْ أَشَانْ يَعَبُدُوا اللهْ بِعِبَادَةْ التِّخَالِفْ الْقَانُونْ.
ACT.18.14	وَ بُولُسْ قَمَّ أَشَانْ يِحَجِّي وَ لَاكِنْ غَالِيُونْ حَجَّى لِلْيَهُودْ وَ قَالْ: يَا الْيَهُودْ، كَانْ كَلَامْكُو فَوْق النَّادُمْ دَا تُهْمَةْ هَنَا جَرِيمَةْ وَلَّا ظُلُمْ، وَاجِبْ نَصْبُرْ وَ نَسْمَعْ كَلَامْكُو. 
ACT.18.15	لَاكِنْ تِحَجُّوا فِي تَفْسِيرْ هَنَا كَلِمَاتْ وَ أَسَامَيْ بَسْ وَ فِي كَلَامْ هَنَا شَرِيعَتْكُو وَ لَازِمْ إِنْتُ تِحِلُّوا الْمُشْكِلَةْ دِي أَمْبَيْنَاتْكُو. فِي الْكَلَامْ الْمِثِلْ دَا، أَنَا مَا نِدَوْر نَقْطَعْ شَرِيعَةْ.
ACT.18.16	وَ خَلَاصْ طَرَدَاهُمْ مِنْ الْمَحْكَمَةْ. 
ACT.18.17	وَ كُلَّ النَّاسْ كَرَبَوْا سُوسْتَانْ مَسْؤُولْ هَنَا بَيْت الصَّلَاةْ وَ قَمَّوْا دَقَّوْه فِي قِدَّامْ الْمَحْكَمَةْ وَ لَاكِنْ غَالِيُونْ قَاعِدْ سَاكِتْ مَا حَجَّى شَيْء.
ACT.18.18	وَ بُولُسْ قَعَدْ بَتَّانْ فِي كُرُنْتُسْ مُدَّةْ طَوِيلَةْ. وَ بَعَدْ دَا، هُو سَلَّمْ الْأَخْوَانْ أَشَانْ يِدَوْر يِسَافِرْ. دَوَّرْ يَمْشِي فِي سُورِيَا بِسَفِينَةْ. وَ بِرِسْكِيلَةْ وَ أَكِيلَا كُلَ مَشَوْا مَعَايَهْ. وَ فِي حِلَّةْ كَنْخِرِيَّةْ قُبَّالْ مَا يَرْكَبْ فِي السَّفِينَةْ، بُولُسْ زَيَّنْ رَاسَهْ أَشَانْ سَوَّى عَهَدْ قِدَّامْ اللهْ. 
ACT.18.19	وَ وَكِتْ وِصْلَوْا فِي حِلَّةْ أَفَسُسْ، بُولُسْ خَلَّى بِرِسْكِيلَةْ وَ أَكِيلَا. وَ مَشَى دَخَلْ فِي بَيْت الصَّلَاةْ هَنَا الْيَهُودْ وَ نَاقَشْ مَعَاهُمْ. 
ACT.18.20	وَ الْيَهُودْ طَلَبَوْا مِنَّهْ أَشَانْ يَقْعُدْ مَعَاهُمْ شِيَّةْ وَ لَاكِنْ هُو أَبَى 
ACT.18.21	وَ خَلَّاهُمْ. وَ هُو قَالْ: إِنْ شَاءْ اللهْ، نِقَبِّلْ لَيْكُو يَوْم آخَرْ.
ACT.18.21	وَ مَرَقْ مِنْ أَفَسُسْ وَ رِكِبْ فِي سَفِينَةْ وَ سَافَرْ. 
ACT.18.22	وَ نَزَلْ فِي خَشَمْ الْبَحَرْ هَنَا حِلَّةْ قَيْصَرِيَّةْ وَ مَشَى فِي مَدِينَةْ الْقُدُسْ وَ سَلَّمْ جَمَاعَةْ الْمُؤْمِنِينْ وَ بَعَدْ دَا، مَشَى فِي حِلَّةْ أَنْطَاكِيَةْ 
ACT.18.23	وَ قَعَدْ هِنَاكْ أَيَّامْ. وَ بَعَدْ دَا، قَمَّ فَاتْ فِي بُلْدَانْ غَلَاطِيَةْ وَ فِرِجِيَّةْ رَايِغْ مِنْ حِلَّةْ لِحِلَّةْ. وَ بُولُسْ قَاعِدْ يِشَجِّعْ كُلَّ التَّلَامِيذْ أَشَانْ يَقْعُدُوا ثَابْتِينْ فِي الْإِيمَانْ.
ACT.18.24	فِي الْوَكِتْ دَا، يَهُودِي وَاحِدْ أُسْمَهْ أَبُلُوسْ جَاءْ فِي حِلَّةْ أَفَسُسْ. هُو مِنْ الْإِسْكَنْدِرِيَّةْ وَ يِعَلِّمْ النَّاسْ بِكَلَامْ حَلُو وَ هُو عَالِمْ شَدِيدْ فِي الْكِتَابْ. 
ACT.18.25	قُبَّالْ مَا يَجِي فِي أَفَسُسْ، عَلَّمَوْه فِي دَرِبْ الرَّبّ عِيسَى. وَ قَمَّ كَلَّمْ بِشِدَّةْ وَ قَاعِدْ يِعَلِّمْ النَّاسْ بِالْأَشْيَاءْ الْبُخُصُّوا عِيسَى بِكَلَامْ صَحِيحْ. وَ لَاكِنْ مَا عِرِفْ شَيْء فِي الْغَطِّسِينْ إِلَّا تَعْلِيمْ هَنَا يَحْيَى. 
ACT.18.26	وَ قَمَّ كَلَّمْ بَلَا شَكَكْ فِي بَيْت الصَّلَاةْ. وَ بِرِسْكِيلَةْ وَ أَكِيلَا سِمْعَوْا كَلَامَهْ وَ وَدَّوْه فِي بَيْتهُمْ وَ فَسَّرَوْا لَيَّهْ دَرِبْ اللهْ بِزِيَادَةْ.
ACT.18.27	وَ أَبُلُوسْ دَوَّرْ يِسَافِرْ فِي بَلَدْ يُونَانْ وَ الْأَخْوَانْ شَجَّعَوْه وَ كَتَبَوْا مَكْتُوبْ لِلتَّلَامِيذْ الْقَاعِدِينْ هِنَاكْ أَشَانْ يَكُرْبُوهْ عَدِيلْ. وَ وَكِتْ هُو وِصِلْ هِنَاكْ، هُو قَمَّ يِعَلِّمْ النَّاسْ. وَ بِمِثِلْ دَا، عَاوَنَاهُمْ بِلْحَيْن لِلنَّاسْ الْبِقَوْا بِرَحْمَةْ اللهْ مُؤْمِنِينْ بِالْمَسِيحْ. 
ACT.18.28	وَ أَبُلُوسْ قَاعِدْ يِنَاقِشْ مَعَ الْيَهُودْ قِدَّامْ نَاسْ الْحِلَّةْ بِكَلَامْ قَوِي. وَ وَضَّحْ لَيْهُمْ مِنْ الْكِتَابْ كَدَرْ عِيسَى بَسْ الْمَسِيحْ.
ACT.19.1	وَ وَكِتْ أَبُلُوسْ قَاعِدْ فِي كُرُنْتُسْ، بُولُسْ كَمَّلْ رُوَاغِتَهْ فِي حِلَّالْ الْفِي الْجِبَالْ وَ خَلَاصْ، وِصِلْ فِي حِلَّةْ أَفَسُسْ. وَ هِنَاكْ لِقِي تَلَامِيذْ وَاحِدِينْ. 
ACT.19.2	وَ بُولُسْ سَأَلَاهُمْ وَ قَالْ: الرُّوحْ الْقُدُّوسْ نَزَلْ فَوْقكُو وَكِتْ آمَنْتُوا وَلَّا؟
ACT.19.2	وَ قَالَوْا: لَا. الرُّوحْ الْقُدُّوسْ مَا نَعَرْفُوهْ وَ مَا سِمِعْنَا بَيَّهْ.
ACT.19.3	وَ بُولُسْ سَأَلَاهُمْ وَ قَالْ: وَكِتْ غَطَّسَوْكُو التَّغْطِيسْ دَا كِكَّيْف؟
ACT.19.3	وَ قَالَوْا: غَطَّسَوْنَا عَلَيْ حَسَبْ تَعْلِيمْ يَحْيَى.
ACT.19.4	وَ بُولُسْ قَالْ: يَحْيَى غَطَّسْ النَّاسْ التَّابَوْا مِنْ ذُنُوبْهُمْ. وَ قَالْ لِلنَّاسْ كَدَرْ وَاجِبْ يِآمُنُوا بِالنَّادُمْ الْجَايِ وَرَايَهْ. وَ النَّادُمْ دَا، هُو عِيسَى.
ACT.19.5	وَ وَكِتْ سِمْعَوْا كَلَامْ بُولُسْ دَا، غَطَّسَوْهُمْ بِأُسُمْ الرَّبّ عِيسَى. 
ACT.19.6	وَ وَكِتْ بُولُسْ خَطَّ إِيدَيْنَهْ فَوْقهُمْ، الرُّوحْ الْقُدُّوسْ نَزَلْ فَوْقهُمْ وَ حَجَّوْا بِلُغَّاتْ جَدِيدَةْ وَ كَلَّمَوْا كَلَامْ نَازِلْ مِنْ اللهْ. 
ACT.19.7	عَدَدْهُمْ مِثِلْ أَتْنَا عَشَرْ رُجَالْ.
ACT.19.8	وَ بُولُسْ دَخَلْ فِي بَيْت الصَّلَاةْ وَ بَدَأْ يِحَجِّي بِكَلَامْ قَوِي لِلنَّاسْ. مُدَّةْ تَلَاتَةْ شُهُورْ، هُو يِنَاقِشْ مَعَاهُمْ فِي مَمْلَكَةْ اللهْ أَشَانْ يِجِيبْهُمْ فِي الدَّرِبْ. 
ACT.19.9	وَ لَاكِنْ وَاحِدِينْ مِنْهُمْ رَاسْهُمْ قَوِي مَا دَوَّرَوْا يِآمُنُوا. وَ قَمَّوْا يِعَيُّرُوا دَرِبْ الْمَسِيحْ قِدَّامْ النَّاسْ. وَ بَيْدَا، بُولُسْ قَمَّ أَنْفَرَقْ مِنْهُمْ مَعَ تَلَامِيذَهْ وَ بَدَأْ يِفَسِّرْ لَيْهُمْ الْكَلَامْ كُلَّ مَا يَوْم فِي مَدْرَسَةْ هَنَا نَادُمْ أُسْمَهْ تِيرَانُوسْ.
ACT.19.10	وَ بُولُسْ قَاعِدْ يِبَلِّغْ الْبِشَارَةْ مِثِلْ دَا مُدَّةْ سَنَتَيْن. وَ بِمِثِلْ دَا، كُلَّ النَّاسْ السَّاكْنِينْ فِي بَلَدْ آسِيَا
ACT.19.11	وَ اللهْ أَنْطَى لِبُولُسْ عَجَايِبْ كُبَارْ بِلْحَيْن 
ACT.19.12	لَحَدِّي النَّاسْ بَدَوْا يِشِيلُوا مِنَّهْ أَيِّ شَيْء اللِّمِسْ جِلْدَهْ مِثِلْ الْقِطْعَةْ الْيَرْبُطْهَا فِي رَاسَهْ وَلَّا خَلَقَهْ هَنَا الْخِدْمَةْ وَ يُخُطُّوهْ فِي الْمَرْضَانِينْ. وَ الْمَرَضْ يِخَلِّيهُمْ وَ الشَّوَاطِينْ يَمُرْقُوا مِنْهُمْ.
ACT.19.13	فِي الْبَلَدْ دِي، فِيَهْ يَهُودْ وَاحِدِينْ رَايْغِينْ حِلَّةْ لِحِلَّةْ وَ خِدْمِتْهُمْ يِدَاوُوا الْمُشَوْطِنِينْ. وَ وَاحِدِينْ مِنْهُمْ بَدَوْا يِسْتَعْمَلَوْا أُسُمْ الرَّبّ عِيسَى أَشَانْ يَطُرْدُوا بَيَّهْ الشَّوَاطِينْ وَ بَدَوْا يُقُولُوا «نَامُرَكْ بِأُسُمْ عِيسَى الْبُولُسْ قَاعِدْ يِحَجِّي بَيَّهْ». 
ACT.19.14	وَ النَّاسْ السَّوَّوْا مِثِلْ دَا، هُمَّنْ سَبْعَةْ رُجَالْ كُلُّهُمْ أَوْلَادْ هَنَا يَهُودِي أُسْمَهْ سَكَاوَا وَ هُو كَبِيرْ وَاحِدْ هَنَا رُجَالْ الدِّينْ. 
ACT.19.15	وَ الشَّيْطَانْ الدَّوَّرَوْا يَطُرْدُوهْ رَدَّ لَيْهُمْ وَ قَالْ: عِيسَى نَعَرْفَهْ وَ أُسُمْ بُولُسْ نَعَرْفَهْ وَ لَاكِنْ إِنْتُو يَاتُمَّنْ؟
ACT.19.16	وَ الْمُشَوْطِنْ هَجَمَاهُمْ وَ هُو شَدِيدْ مِنْهُمْ وَ عَجَلَةْ أَنَّصَرْ فَوْقهُمْ. وَ هُو جَرَحَاهُمْ وَ شَرَطْ خُلْقَانْهُمْ لَحَدِّي جَرَوْا مِنْ الْبَيْت عَرْيَانِينْ. 
ACT.19.17	وَ كُلَّ النَّاسْ السَّاكْنِينْ فِي حِلَّةْ أَفَسُسْ مِنْ الْيَهُودْ وَ مِنْ الْيُونَانِيِينْ سِمْعَوْا الْخَبَرْ دَا وَ خَوْف شَدِيدْ دَخَلْ لَيْهُمْ وَ كَرَّمَوْا زِيَادَةْ أُسُمْ الرَّبّ عِيسَى. 
ACT.19.18	وَ فِي الْبَكَانْ دَا، كَتِيرِينْ مِنْ الْمُؤْمِنِينْ قَمَّوْا إِعْتَرَفَوْا بِأَعْمَالْهُمْ الشَّيْنِينْ السَّوَّوْهُمْ بِالْأَشِيرْ. 
ACT.19.19	وَ نَاسْ كَتِيرِينْ مِنْهُمْ الْيِسَوُّوا السِّحِرْ لَمَّوْا كُتُبْهُمْ وَ تَشَّوْهُمْ قِدَّامْ نَاسْ الْحِلَّةْ. وَ حَسَبَوْا تَمَنْ الْكُتُبْ دَوْل وَ بِقِي مِثِلْ خَمْسِينْ أَلِفْ رِيَالْ فُضَّةْ. 
ACT.19.20	وَ بِمِثِلْ دَا، نَاسْ زِيَادَةْ سِمْعَوْا كَلَامْ الرَّبّ وَ قُدُرْتَهْ زَادَتْ فِي أُسُطْهُمْ.
ACT.19.21	وَ بَعَدْ دَا، بُولُسْ شَالْ نِيَّةْ أَشَانْ يَمْشِي فِي مَدِينَةْ الْقُدُسْ. وَ قُبَّالْ مَا يَمْشِي هِنَاكْ، دَوَّرْ يُرُوغْ فِي مَقِدُونِيَةْ وَ يُونَانْ. وَ قَالْ: نَمْشِي فِي مَدِينَةْ الْقُدُسْ وَ بَعَدْ دَا، لَازِمْ نَمْشِي فِي مَدِينَةْ رَوْمَا كُلَ.
ACT.19.22	وَ بُولُسْ إِخْتَارْ نَاسَيْن مِنْ الْأَخْوَانْ الْقَاعِدِينْ يَخْدُمُوا مَعَايَهْ وَ رَسَّلَاهُمْ فِي مَقِدُونِيَةْ أَشَانْ يَمْشُوا قِدَّامَهْ. وَ هُمَّنْ تِمُوتَاوُسْ وَ رَسْطُسْ. وَ بُولُسْ ذَاتَهْ قَعَدْ بَتَّانْ مُدَّةْ قَصَيْرَةْ فِي بَلَدْ آسِيَا.
ACT.19.23	وَ فِي الْوَكِتْ دَا، بَرْجَالْ كَبِيرْ قَمَّ فِي أَفَسُسْ بِسَبَبْ دَرِبْ الْمَسِيحْ. 
ACT.19.24	فِيَهْ صَيَّاغِي وَاحِدْ أُسْمَهْ دِمِتْرِي. خِدِمْتَهْ يَصْنَعْ مِنْ الْفُضَّةْ صُوَرْ دُقَاقْ بِشَابُهُوا بَيْت الْعِبَادَةْ هَنَا الْإِلـٰهَةْ أَرْطَامِيسْ أَشَانْ يِبِيعُوهُمْ لِلنَّاسْ. هُو وَ النَّاسْ الْيِسَوُّوْا نَفْس الصِّنَاعَةْ لِقَوْا مِنْ التِّجَارَةْ دِي فَايْدَةْ كَتِيرَةْ. 
ACT.19.25	وَ هُو لَمَّ كُلَّ الصَّنَّاعِيِّينْ وَ خَدَّامِينْهُمْ. وَ كَلَّمْ لَيْهُمْ قَالْ: يَا الْأَخْوَانْ، تَعَرْفُوا مَالْنَا جَايِ مِنْ الْخِدْمَةْ دِي. 
ACT.19.26	وَ شِفْتُوا وَ سِمِعْتُوا كِكَّيْف بُولُسْ دَا غَشَّ نَاسْ كَتِيرِينْ. وَ مَا غَشَّ نَاسْ هَنَا أَفَسُسْ بَسْ لَاكِنْ قَرِيبْ كُلَّ النَّاسْ الْقَاعِدِينْ فِي بَلَدْ آسِيَا. بُولُسْ قَالْ لَيْهُمْ كَدَرْ الْإِلَهَاتْ النَّاسْ صَنَعَوْهُمْ مَا إِلٰهَاتْ بِالصَّحِيحْ. وَ جَابْ نَاسْ كَتِيرِينْ فِي دَرْبَهْ. 
ACT.19.27	وَ الْكَلَامْ دَا مَا يِتَلِّفْ تِجَارِتْنَا بَسْ لَاكِنْ يِجِيبْ عَيْب فِي بَيْت الْعِبَادَةْ هَنَا أَرْطَامِيسْ كُلَ وَ هِي إِلـٰهَتْنَا الْعَظِيمَةْ. أَكُونْ النَّاسْ بُقُولُوا بَيْتهَا مَا يَنْفَعْ. وَ أَكُونْ أُسُمْ أَرْطَامِيسْ الْعَظِيمْ يِوَدِّرْ. وَ دِي بَسْ إِلـٰهَةْ الْكُلَّ نَاسْ آسِيَا وَ كُلَّ نَاسْ الدُّنْيَا يَعَبُدُوهَا.
ACT.19.28	وَ وَكِتْ سِمْعَوْا الْكَلَامْ دَا، زِعِلَوْا زَعَلْ شَدِيدْ. وَ قَمَّوْا عَوَّوْا وَ قَالَوْا: أَرْطَامِيسْ هَنَا نَاسْ أَفَسُسْ، هِي إِلـٰهَةْ عَظِيمَةْ.
ACT.19.29	وَ بِقِي بَرْجَالْ فِي كُلَّ الْحِلَّةْ. وَ نَاسْ كَتِيرِينْ بِلْحَيْن لَمَّوْا وَ كَرَبَوْا رُفْقَانْ إِتْنَيْن هَنَا بُولُسْ أُسُمْهُمْ غَايُسْ وَ أَرِسْتَارْكُسْ. هُمَّنْ مِنْ مَقِدُونِيَةْ وَ مَشَوْا مَعَايَهْ فِي سَفَرَهْ. وَ النَّاسْ جَرَوْا بَيْهُمْ فِي النَّقَعَةْ الْكَبِيرَةْ.
ACT.19.30	وَ بُولُسْ دَوَّرْ يَدْخُلْ يِحَجِّي لِلنَّاسْ اللَّمَّوْا وَ لَاكِنْ التَّلَامِيذْ دَحَرَوْه. 
ACT.19.31	وَ وَاحِدِينْ كَمَانْ مِنْ كُبَارَاتْ هَنَا بَلَدْ آسِيَا رُفْقَانْ هَنَا بُولُسْ وَ رَسَّلَوْا لَيَّهْ كَلَامْ. وَ طَلَبَوْا مِنَّهْ مَا يَدْخُلْ فِي النَّقَعَةْ.
ACT.19.32	وَ كَلَامْ النَّاسْ الْفِي النَّقَعَةْ بِقِي مُخَلْبَطْ. وَاحِدِينْ مِنْهُمْ قَالَوْا شَيْء وَاحِدْ وَ نَاسْ آخَرِينْ قَالَوْا شَيْء آخَرْ لَحَدِّي كَتِيرِينْ مِنْهُمْ مَا فِهْمَوْا فِي شَانْ شُنُو هُمَّنْ لَمَّوْا. 
ACT.19.33	الْيَهُودْ لَزَّوْا نَادُمْ وَاحِدْ أُسْمَهْ إِسْكَنْدَرْ قِدَّامْ النَّاسْ. وَ نَاسْ وَاحِدِينْ دَوَّرَوْا هُو يِكَلِّمْ لِلنَّاسْ. هُو سَوَّى إِشَارَةْ بِإِيدَهْ أَشَانْ النَّاسْ يَسْكُتُوا وَ دَوَّرْ يِدَافِعْ لِأَخْوَانَهْ. 
ACT.19.34	لَاكِنْ وَكِتْ النَّاسْ اللَّامِّينْ عِرِفُوا هُو يَهُودِي، قَمَّوْا عَوَّوْا كُلُّهُمْ بِحِسّ وَاحِدْ وَ قَالَوْا «أَرْطَامِيسْ هَنَا نَاسْ أَفَسُسْ، هِي إِلـٰهَةْ عَظِيمَةْ». وَ قَاعِدِينْ يِعَوُّوا بِالْكَلَامْ دَا وَ مَا سَكَتَوْا لَحَدِّي مُدَّةْ سَاعَتَيْن.
ACT.19.35	وَ فِي الْأَخِيرْ، كَاتِبْ هَنَا مَجْلِسْ الْحِلَّةْ قِدِرْ سَكَّتْ النَّاسْ وَ كَلَّمْ لَيْهُمْ. وَ هُو قَالْ: يَا نَاسْ هَنَا أَفَسُسْ، مَا فِي نَادُمْ الْيَقْدَرْ يَنْكَرْ حِلَّةْ أَفَسُسْ هِي بَسْ حَافْضَةْ بَيْت الْعِبَادَةْ هَنَا أَرْطَامِيسْ الْإِلـٰهَةْ الْعَظِيمَةْ وَ صَنَمْهَا الْوَقَعْ مِنْ السَّمَاءْ. 
ACT.19.36	وَ كَانْ نَادُمْ وَاحِدْ مَا يَقْدَرْ يَنْكُرْ الْكَلَامْ دَا، خَلَاصْ أَقْعُدُوا سَاكِتْ بَسْ. أَنْقَرْعُوا مَا تِسَوَّوْا شَيْء فَسِلْ مِثِلْ مَا عِنْدُكُو عَقُلْ. 
ACT.19.37	إِنْتُو جِبْتُوا الرُّجَالْ دَوْل هِنِي وَ هُمَّنْ مَا سِرْقَوْا شَيْء مِنْ بَيْت الْعِبَادَةْ وَ مَا عَيَّرَوْا إِلـٰهَتْنَا. 
ACT.19.38	وَ كَانْ دِمِتْرِي وَ أَخْوَانَهْ عِنْدُهُمْ شَكْوَى، عِنْدِنَا بَكَانْ هَنَا الشَّرِيعَةْ وَ عِنْدِنَا حُكَّامْ. خَلِّي يِقَدُّمُوا شَكْوِتْهُمْ لِلْحُكَّامْ. 
ACT.19.39	وَ كَانْ عِنْدُكُو مُشْكِلَةْ آخَرَةْ، نِحِلُّوهَا فِي الْمَلَمَّةْ الرَّسْمِيَّةْ. 
ACT.19.40	وَ لَاكِنْ الْيَوْم أَنِحْنَ قَاعِدِينْ نِجِيبُوا مُشْكِلَةْ فِي رَاسْنَا. وَكِتْ الرَّوْمَانِيِينْ يَسْمَعَوْا بِالْبَرْجَالْ الْبِقِي الْيَوْم دَا، أَكُونْ يَحْكُمُوا فَوْقنَا. يُقُولُوا سَوَّيْنَا بَرْجَالْ فِي حِلِّتْنَا. مَا عِنْدِنَا سَبَبْ في شَانْ الْمُظَاهِرَةْ دِي تُكُونْ. 
ACT.19.41	بَعَدْ قَالْ الْكَلَامْ دَا، قَالْ لِلنَّاسْ خَلِّي يِشِتُّوا.
ACT.20.1	وَ وَكِتْ الْبَرْجَالْ كَمَّلْ مَرَّةْ وَاحِدْ، بُولُسْ نَادَى التَّلَامِيذْ أَشَانْ يِلِمُّوا وَ حَجَّى لَيْهُمْ. هُو شَجَّعَاهُمْ وَ سَلَّمَاهُمْ وَ فَاتْ فِي بَلَدْ الْمَقِدُونِيَةْ. 
ACT.20.2	وَ هِنَاكْ قَاعِدْ يُرُوغْ مِنْ حِلَّةْ لِحِلَّةْ أَشَانْ يِعَلِّمْ الْمُؤْمِنِينْ وَ يِشَجِّعْهُمْ كَتِيرْ. وَ رَاغْ لَحَدِّي لِحِقْ بَلَدْ يُونَانْ. 
ACT.20.3	وَ قَعَدْ هِنَاكْ مُدَّةْ تَلَاتَةْ شُهُورْ. وَ دَوَّرْ يِسَافِرْ فِي بَلَدْ سُورِيَا. وَ وَكِتْ يِدَوْر يَرْكَبْ فِي السَّفِينَةْ، هُو سِمِعْ الْيَهُودْ رَكَنَوْا فَوْقَهْ أَشَانْ يَكْتُلُوهْ فِي سَفَرَهْ. وَ بَيْدَا، خَلَّى رَكُوبْ السَّفِينَةْ أَشَانْ يِقَبِّلْ فِي آسِيَا بِدَرِبْ هَنَا مَقِدُونِيَةْ. 
ACT.20.4	وَ أَخْوَانْ وَاحِدِينْ سَافَرَوْا مَعَايَهْ وَ هُمَّنْ نَادُمْ مِنْ حِلَّةْ بِرِيَّةْ أُسْمَهْ سُوبَاتَرْ وِلَيْد بِرُّسْ وَ نَاسَيْن مِنْ حِلَّةْ تَسَلُونِيكِي أُسُمْهُمْ أَرِسْتَارْكُسْ وَ سُكُونْدُس وَ نَادُمْ مِنْ حِلَّةْ دَرْبَةْ أُسْمَهْ غَايُسْ وَ تِمُوتَاوُسْ وَ نَاسَيْن مِنْ بَلَدْ آسِيَا أُسُمْهُمْ تِشِيكُسْ وَ تُرُوفِيمُسْ. 
ACT.20.5	وَ كُلَّ النَّاسْ دَوْل فَاتَوْا أَشَانْ يَرْجَوْنَا فِي حِلَّةْ تُرُوَاسْ. 
ACT.20.6	وَ بَعَدْ أُسْبُوعْ هَنَا عِيدْ الْخُبْزَةْ بَلَا تَوَّارَةْ، أَنِحْنَ رِكِبْنَا فِي السَّفِينَةْ وَ سَافَرْنَا مِنْ حِلَّةْ فِلِبِّي. وَ بَعَدْ خَمْسَةْ يَوْم، وِصِلْنَا فِي تُرُوَاسْ وَ لَمَّيْنَا مَعَاهُمْ. وَ قَعَدْنَا هِنَاكْ سَبْعَةْ يَوْم.
ACT.20.7	وَ يَوْم الْأَحَدْ، وَكِتْ لَمَّيْنَا مَعَ الْمُؤْمِنِينْ أَشَانْ نَكْسُرُوا سَوَا الْخُبْزَةْ
ACT.20.8	وَ الْبَيْت اللَّمَّيْنَا فَوْقَهْ قَصِرْ وَ أَنِحْنَ قَاعِدِينْ فَوْقَهْ فَوْق. وَ فَوَانِيسْ كَتِيرِينْ مُوَلِّعِينْ. 
ACT.20.9	وَ صَبِي وَاحِدْ قَاعِدْ أَمْبَيْنَاتْنَا أُسْمَهْ أَفْتِيخُوسْ وَ هُو قَعَدْ تِحِتْ فِي خَشُمْ الشُّبَّاكْ. وَ وَكِتْ بُولُسْ قَاعِدْ يِكَلِّمْ مُدَّةْ طَوِيلَةْ كَيْ، الصَّبِي دَا نَوْم سَوَّاهْ وَ نَامْ مَرَّةْ وَاحِدْ وَ وَقَعْ بَرَّا فِي التُّرَابْ مِنْ الْقَصِرْ التَّالِتْ. وَ وَكِتْ رَفَعَوْه، لِقِيَوْه مَيِّتْ. 
ACT.20.10	وَ بُولُسْ نَزَلْ مِنْ الْبَيْت عَجَلَةْ كَيْ دَنْقَرْ فَوْقَهْ وَ حَضَنَهْ. وَ قَالْ لَيْهُمْ: خَلَاصْ مَا تَخَافَوْا. رُوحَهْ قَبَّلَتْ.
ACT.20.11	وَ بُولُسْ قَبَّلْ فَوْق فِي الْبَيْت وَ كَسَّرْ الْخُبْزَةْ وَ أَكَلْ مَعَانَا. وَ بَعَدْ دَا، قَمَّ كَلَّمْ لَيْنَا بَتَّانْ لَحَدِّي الْفَجُرْ. وَ فِي الْفَجُرْ قَمَّ سَافَرْ. 
ACT.20.12	وَ الصَّبِي دَا جَابَوْه فِي بَيْتَهْ حَيّ وَ قُلُوبْهُمْ رَاقْدِينْ مَرَّةْ وَاحِدْ.
ACT.20.13	قُبَّالْ بُولُسْ مَا يَمْشِي بِدَرِبْ هَنَا حِلَّةْ أَسُوسْ، هُو أَوْرَانَا أَشَانْ نَمْشُوا بِالْبَحَرْ وَ نَوْصُلُوا قِدَّامَهْ فِي أَسُوسْ وَ نَرْجَوْا لَحَدِّي يَجِي لَيْنَا وَ خَلَاصْ، أَنِحْنَ رِكِبْنَا فِي السَّفِينَةْ وَ مَشَيْنَا. 
ACT.20.14	وَ وَكِتْ بُولُسْ جَاءْ لَيْنَا فِي أَسُوسْ، رَكَّبْنَاهْ فِي السَّفِينَةْ وَ مَشَيْنَا مِنْ هِنَاكْ وَ جِينَا فِي حِلَّةْ مِيتِيلِينِي. 
ACT.20.15	وَ مَشَيْنَا قِدَّامْ وَ أَمْبَاكِرْ جِينَا قَرِيبْ لِجَزِيرَةْ خِيُوسْ. وَ يَوْم التَّالِتْ، جِينَا قَرِيبْ لِجَزِيرَةْ سَامُوسْ. وَ يَوْم الرَّابِعْ، فُتْنَا قِدَّامْ لِحِلَّةْ أَفَسُسْ وَ وِقِفْنَا فِي حِلَّةْ مِلِيتُسْ. 
ACT.20.16	وَ مَا وِقِفْنَا فِي أَفَسُسْ أَشَانْ بُولُسْ مَا يِدَوْر يَنْزِلْ فَوْقهَا أَشَانْ مَا يِأَخُّرُوهْ فِي بَلَدْ آسِيَا. هُو يِدَوْر يَمْشِي قِدَّامْ عَجَلَةْ. وَ كَانْ بِقِي مُمْكِنْ، يِدَوْر يَلْحَقْ مَدِينَةْ الْقُدُسْ قُبَّالْ عِيدْ الْخَمْسِينْ. 
ACT.20.17	وَ بُولُسْ رَسَّلْ كَلَامْ مِنْ مِلِيتُسْ فِي أَفَسُسْ أَشَانْ يِنَادِي لَيَّهْ شُيُوخْ جَمَاعَةْ الْمُؤْمِنِينْ.
ACT.20.18	وَ وَكِتْ الشُّيُوخْ جَوْا، بُولُسْ كَلَّمْ لَيْهُمْ وَ قَالْ: إِنْتُو تَعَرْفُوا حَالْتِي كِكَّيْف كُلَّ الْمُدَّةْ الْقَعَدْتَهَا مَعَاكُو فِي بَلَدْ آسِيَا مِنْ أَوَّلْ يَوْم جِيتْ. 
ACT.20.19	كُلَّ يَوْم، أَنَا خَدَمْت لِرَبِّنَا فِي مَسْكَنَةْ وَ دُمُوعِي دَفَّقَوْا كَتِيرْ فِي شَانْكُو. وَ إِنْتُو تَعَرْفُوا كِكَّيْف الْيَهُودْ رَكَنَوْا فَوْقِي وَ التَّعَبْ دَا بِقِي لَيِّ قَاسِي. 
ACT.20.20	وَ تَعَرْفُوا وَكِتْ أَنَا قَاعِدْ نِعَلِّمْكُو، أَنَا مَا لَبَّدْت لَيْكُو أَيِّ كَلَامْ هَنَا فَايْدِتْكُو وَ بَلَّغْت لَيْكُو نَفْس الْبِشَارَةْ كَانْ بَرَّا قِدَّامْ نَاسْ الْحِلَّةْ وَلَّا دَاخَلْ فِي بُيُوتْكُو. 
ACT.20.21	وَ نِحَذِّرْ الْيَهُودْ وَ الْيُونَانِيِينْ بِنَفْس الْكَلَامْ وَ نُقُولْ كَدَرْ كُلُّهُمْ وَاجِبْ يُتُوبُوا لِلهْ وَ يِآمُنُوا بِرَبِّنَا عِيسَى.
ACT.20.22	وَ الْيَوْم بَسْ، أَنَا مُسَافِرْ وَ مَاشِي لِمَدِينَةْ الْقُدُسْ. رُوحْ اللهْ يُسُوقْنِي وَ مَا نَعَرِفْ الشَّيْء الْيَبْقَى فَوْقِي هِنَاكْ 
ACT.20.23	إِلَّا فِي أَيِّ حِلَّةْ النَّمْشِي فَوْقهَا الرُّوحْ الْقُدُّوسْ يِخَبِّرْنِي وَ يِأَوْرِينِي هِنَاكْ يِدِسُّونِي فِي السِّجِنْ وَ يِتَعُّبُونِي كَتِيرْ. 
ACT.20.24	حَيَاتِي مَا مُهِمَّةْ لَيِّ. لَازِمْ نِكَمِّلْ الْخِدْمَةْ الرَّبِّنَا عِيسَى أَنْطَاهَا لَيِّ وَ دَا بَسْ الْمُهِمّ. لَازِمْ نَشْهَدْ لِلنَّاسْ وَ نِأَوْرِيهُمْ بِبِشَارَةْ هَنَا نِعْمَةْ اللهْ.
ACT.20.25	خَلَاصْ، أَنَا جِيتْ قَعَدْت مَعَاكُو وَ بَلَّغْت لَيْكُو بِشَارَةْ هَنَا مَمْلَكَةْ اللهْ. وَ هَسَّعْ نَعَرِفْ مِنْ بَعَدْ الْيَوْم نَادُمْ وَاحِدْ مِنْكُو مَا بِشِيفْنِي بَتَّانْ. 
ACT.20.26	أَسْمَعَوْا عَدِيلْ. الْيَوْم نُقُولْ لَيْكُو كَانْ بَعَدَيْن أَيِّ نَادُمْ مِنْكُو وَدَّرْ، دَا مَا فِي رَاسِي أَنَا. 
ACT.20.27	أَنَا بَلَّغْت لَيْكُو هَدَفْ اللهْ كُلَّهْ كَيْ. وَ مَا لَبَّدْت لَيْكُو أَيِّ شَيْء. 
ACT.20.28	فَكُّرُوا فِي نُفُوسْكُو وَ فِي كُلَّ الْمُؤْمِنِينْ أَشَانْ الرُّوحْ الْقُدُّوسْ خَطَّاكُو فَوْقهُمْ مَسَائِيلْ. شِيفُوا الْمُؤْمِنِينْ مِثِلْ غَنَمْ هَنَا اللهْ، الْغَنَمْ الشَّرَاهُمْ بِدَمّ هَنَا إِبْنَهْ وَ شِيفُوا نُفُوسْكُو رُعْيَانْهُمْ. 
ACT.20.29	وَ أَنَا نَعَرِفْ كَدَرْ بَعَدْ أَنَا نَمْشِي خَلَاصْ، نَاسْ فَسْلِينْ يِنْدَسَّوْا فِي أُسُطْكُو مِثِلْ الْمَرَافِعِينْ الْيَنْدَسَّوْا فِي أُسْط الْغَنَمْ وَ يَاكُلُوهُمْ. 
ACT.20.30	وَ نَاسْ وَاحِدِينْ مِنْكُو كُلَ يُقُمُّوا يِعَلُّمُوا كَلَامْ مَا صَحِيحْ أَشَانْ يِدَوْرُوا يَلْقَوْا مِنْكُو تَلَامِيذْ يِتَابُعُوهُمْ. 
ACT.20.31	وَ أَشَانْ دَا، خُطُّوا بَالْكُو. مَا تَنْسَوْا كِكَّيْف أَنَا قَاعِدْ نِوَصِّي أَيِّ وَاحِدْ مِنْكُو لَيْل وَ نَهَارْ مُدَّةْ تَلَاتَةْ سَنَةْ وَ مَا تَنْسَوْا دُمُوعِي فِي شَانْكُو. 
ACT.20.32	وَ هَسَّعْ نِأَمِّنْكُو لِلهْ. تَابُعُوا كَلَامْ هَنَا نِعْمَةْ اللهْ الْكَلَّمْتُكُو بَيْهَا أَشَانْ الْكَلَامْ دَا يَقْدَرْ يِقَوِّي إِيمَانْكُو وَ بَيَّهْ تَلْقَوْا الْوَرَثَةْ الْاللهْ يَنْطِيهَا لِكُلَّ النَّاسْ الْجَعَلَاهُمْ خَاصِّينْ لَيَّهْ. 
ACT.20.33	أَبَداً أَنَا مَا دَوَّرْت نِشِيلْ شَيْء مِنْ أَيِّ وَاحِدْ مِنْكُو وَ لَا فُضَّةْ وَ لَا دَهَبْ وَ لَا خَلَقْ. 
ACT.20.34	إِنْتُو ذَاتْكُو شِفْتُوا أَنَا خَدَمْت فِي الْوَرْشَةْ بِدُرَاعِي أَشَانْ نِعِيشْ وَ أَشَانْ نِعَيِّشْ النَّاسْ الْقَاعِدِينْ مَعَايِ. 
ACT.20.35	وَ أَنَا دَايْماً وَصَّفْتُكُو بِالشَّيْء السَّوَّيْتَهْ فِي أُسُطْكُو كَدَرْ وَاجِبْ نَخْدُمُوا أَشَانْ نِعَاوُنُوا التَّعْبَانِينْ. وَاجِبْ مَا نَنْسَوْا كَلَامْ هَنَا رَبِّنَا عِيسَى الْقَالْ «فَرْحَةْ هَنَا الْبَنْطِي أَكْبَرْ مِنْ فَرْحَةْ هَنَا الْبِشِيلْ».
ACT.20.36	وَ وَكِتْ بُولُسْ كَلَّمْ الْكَلَامْ دَا، هُو بَرَكْ وَ صَلَّى مَعَاهُمْ. 
ACT.20.37	وَ كُلُّهُمْ بَكَوْا كَتِيرْ وَ حَضَنَوْا بُولُسْ وَ حَبَّوْه. 
ACT.20.38	وَ هُمَّنْ حَزْنَانِينْ بِلْحَيْن أَشَانْ هُو قَالْ لَيْهُمْ بَتَّانْ مَا يِشِيفُوهْ. وَ خَلَاصْ أَدَّوْه لِلسَّفِينَةْ.
ACT.21.1	وَ أَنْفَرَقْنَا مِنْهُمْ وَ رِكِبْنَا فِي السَّفِينَةْ. وَ شَقَّيْنَا الْبَحَرْ عَدِيلْ لَحَدِّي جِينَا فِي جَزِيرَةْ كُوسْ. وَ أَمْبَاكِرْ جِينَا فِي جَزِيرَةْ رُودُسْ وَ مِنْ رُودُسْ مَشَيْنَا لِحِلَّةْ بَاتَرَا. 
ACT.21.2	وَ فِي بَاتَرَا لِقِينَا سَفِينَةْ وَاحِدَةْ تِدَوْر تَمْشِي لِبَلَدْ لُبْنَانْ. وَ رِكِبْنَا فَوْقهَا وَ مَشَيْنَا. 
ACT.21.3	وَ وَكِتْ مَاشِينْ، شِفْنَا جَزِيرَةْ قُبْرُصْ بِالْإِسْرَةْ وَ مَشَيْنَا قِدَّامْ. وَ وَجَّهْنَا إِلَيْ بَلَدْ سُورِيَا وَ وِصِلْنَا فِي حِلَّةْ صُورْ. وَ وِقِفْنَا هِنَاكْ أَشَانْ دَا بَسْ الْبَكَانْ الْوَاجِبْ يِدَلُّوا فَوْقَهْ شُحُنَةْ السَّفِينَةْ. 
ACT.21.4	وَ فَتَّشْنَا تَلَامِيذْ الْمَسِيحْ السَّاكْنِينْ فِي صُورْ وَ قَعَدْنَا مَعَاهُمْ سَبْعَةْ يَوْم. وَ بِقُدْرَةْ الرُّوحْ الْقُدُّوسْ، هُمَّنْ قَاعِدِينْ يِحَجُّوا لِبُلُوسْ أَشَانْ مَا يَمْشِي فِي مَدِينَةْ الْقُدُسْ. 
ACT.21.5	الْوَكِتْ الْوَاجِبْ نَقْعُدُوا فِي الْبَكَانْ دَا كَمَّلْ وَ مَرَقْنَا أَشَانْ نِقَبُّلُوا فِي السَّفِينَةْ وَ نِكَمُّلُوا سَفَرْنَا. وَ كُلَّ الْمُؤْمِنِينْ مَعَ عَوِينْهُمْ وَ عِيَالْهُمْ أَدَّوْنَا بَرَّا مِنْ الْحِلَّةْ. وَ كُلِّنَا بَرَكْنَا فِي سِنْيَاكَةْ هَنَا خَشَمْ الْبَحَرْ وَ صَلَّيْنَا. 
ACT.21.6	وَ خَلَاصْ أَنْفَرَقْنَا. أَنِحْنَ رِكِبْنَا فِي السَّفِينَةْ وَ هُمَّنْ قَبَّلَوْا فِي بُيُوتْهُمْ. 
ACT.21.7	وَ مَشَيْنَا قِدَّامْ مِنْ صُورْ لِحِلَّةْ بُتُلَامَايِسْ. وَ دَخَلْنَا فِي الْحِلَّةْ وَ سَلَّمْنَا الْأَخْوَانْ الْقَاعِدِينْ فَوْقهَا وَ قَعَدْنَا مَعَاهُمْ يَوْم وَاحِدْ.
ACT.21.8	وَ أَمْبَاكِرْ، مَشَيْنَا فِي حِلَّةْ قَيْصَرِيَّةْ وَ دَلَّيْنَا فِي بَيْت فِلِبُّسْ الْمُبَشِّرْ. هُو وَاحِدْ مِنْ الرُّجَالْ السَّبْعَةْ الْعَاوَنَوْا الرُّسُلْ
ACT.21.9	وَ هُو عِنْدَهْ أَرْبَعَةْ بَنَاتْ الْمَا أَخَدَوْهِنْ وَ هِنَّ يِحَجَّنْ كَلَامْ نَازِلْ مِنْ اللهْ. 
ACT.21.10	وَ قَعَدْنَا مَعَاهُمْ أَيَّامْ. وَ وَكِتْ أَنِحْنَ هِنَاكْ، نَبِي وَاحِدْ جَاءْ مِنْ دَارْ الْيَهُودِيَّةْ أُسْمَهْ أَغَابُوسْ. 
ACT.21.11	وَ هُو شَالْ حِزَامْ هَنَا بُولُسْ وَ رَبَطْ بَيَّهْ نَفْسَهْ فِي إِيدَيْنَهْ وَ رِجِلَيْنَهْ وَ قَالْ: الرُّوحْ الْقُدُّوسْ يُقُولْ الْيَهُودْ فِي مَدِينَةْ الْقُدُسْ يَرْبُطُوا سِيدْ الْحِزَامْ دَا بِمِثِلْ كَيْ وَ يَنْطُوهْ لِلنَّاسْ الْمَا عِنْدُهُمْ دِينْ. 
ACT.21.12	وَ وَكِتْ سِمِعْنَا الْكَلَامْ دَا، أَنِحْنَ وَ كُلَّ النَّاسْ الْمِنْ الْحِلَّةْ اللَّامِّينْ مَعَانَا، قَمَّيْنَا شَحَدْنَا بُولُسْ أَشَانْ مَا يَمْشِي فِي مَدِينَةْ الْقُدُسْ. 
ACT.21.13	وَ لَاكِنْ هُو رَدَّ لَيْنَا وَ قَالْ: مَالْكُو تَبْكُوا كَيْ؟ تِدَوْرُوا تِوَجُّعُوا قَلْبِي وَلَّا؟ أَنَا مَاشِي فِي مَدِينَةْ الْقُدُسْ. وَ أَنَا مَا جَاهِزْ لِيَرْبُطُونِي بَسْ لَاكِنْ فِي شَانْ أُسُمْ رَبِّنَا عِيسَى أَنَا جَاهِزْ لِلْمَوْت.
ACT.21.14	وَ وَكِتْ بُولُسْ أَبَى مَا دَوَّرْ يَسْمَعْ كَلَامْنَا، سَكَتْنَا خَلَاصْ وَ قُلْنَا: خَلِّي يَبْقَى مِثِلْ رَبِّنَا يِدَوْرَهْ.
ACT.21.15	وَ قَعَدْنَا أَيَّامْ وَ بَعَدْ دَا، رَبَطْنَا خُمَامْنَا أَشَانْ نِسَافُرُوا. وَ شِلْنَا دَرِبْ هَنَا مَدِينَةْ الْقُدُسْ وَ مَشَيْنَا. 
ACT.21.16	وَ وَاحِدِينْ مِنْ التَّلَامِيذْ مِنْ قَيْصَرِيَّةْ مَشَوْا مَعَانَا وَ وَدَّوْنَا لَحَدِّي بَيْت هَنَا مَنَاسُونْ مِنْ قُبْرُصْ. هُو تِلْمِيذْ مِنْ زَمَانْ. وَ قَعَدْنَا فِي بَيْتَهْ.
ACT.21.17	وَ وَكِتْ وِصِلْنَا فِي مَدِينَةْ الْقُدُسْ، الْأَخْوَانْ فَرْحَانِينْ بِجَيِّتْنَا. 
ACT.21.18	وَ أَمْبَاكِرْ بُولُسْ مَشَى لِيَعْقُوبْ
ACT.21.19	وَ بُولُسْ سَلَّمَاهُمْ وَ أَوْرَاهُمْ بِخِدِمْتَهْ وَ بِكُلَّ شَيْء الْاللهْ سَوَّاهْ فِي خِدِمْتَهْ فِي أُسْط النَّاسْ الْمَا يَهُودْ، مِنْ الْأَوَّلْ لَحَدِّي الْأَخِيرْ. 
ACT.21.20	وَ وَكِتْ سِمْعَوْا كَلَامَهْ، شَكَرَوْا اللهْ بِلْحَيْن. وَ قَالَوْا لَيَّهْ: يَا أَخُونَا، إِنْتَ مَا شِفْتَهْ؟ هِنِي آلَافْ مِنْ النَّاسْ الْآمَنَوْا بِرَبِّنَا عِيسَى هُمَّنْ يَهُودْ وَ كُلُّهُمْ يِتَابُعُوا تَوْرَاةْ مُوسَى بِقَلِبْ وَاحِدَةْ. 
ACT.21.21	وَ هُمَّنْ سِمْعَوْا كَلَامْ مِنْ النَّاسْ الْبُقُولُوا إِنْتَ قَاعِدْ تِعَلِّمْ الْيَهُودْ الْقَاعِدِينْ بَرَّا وَ تُقُولْ لَيْهُمْ وَاجِبْ يِخَلُّوا مِنْهُمْ كَلَامْ مُوسَى وَ وَاجِبْ مَا يِطَهُّرُوا أَوْلَادْهُمْ وَ وَاجِبْ مَا يِتَابُعُوا عَادَاتْ جُدُودْهُمْ. 
ACT.21.22	وَ أَكِيدْ يَسْمَعَوْا خَبَرْ جَيْتَكْ وَ هَسَّعْ نِسَوُّوا شُنُو؟ 
ACT.21.23	سَوِّي الشَّيْء النِّوَصُّوكْ بَيَّهْ. أَنِحْنَ عِنْدِنَا مَعَانَا أَرْبَعَةْ رُجَالْ السَّوَّوْا عُهُدْ مَعَ اللهْ. 
ACT.21.24	وَدِّيهُمْ فِي بَيْت اللهْ وَ طَهِّرْ جِلْدَكْ مَعَاهُمْ وَ كَفِّي لَيْهُمْ قُرُسْ هَنَا الطِّهَارَةْ وَ خَلَاصْ يِزَيُّنُوا رَاسْهُمْ. وَ بِمِثِلْ كَيْ، كُلَّ النَّاسْ يَعَرْفُوا الْكَلَامْ السِّمِعَوْه فَوْقَكْ مَا صَحِيحْ وَ إِنْتَ كُلَ تِتَابِعْ كَلَامْ التَّوْرَاةْ. 
ACT.21.25	وَ لَاكِنْ لِلْمُؤْمِنِينْ الْمَا يَهُودْ كَتَبْنَا لَيْهُمْ مَكْتُوبْ وَ أَوْرَيْنَاهُمْ وَاجِبْ يِخَلُّوا مِنْهُمْ اللَّحَمْ الدَّبَحَوْه فِي عِبَادَةْ الْأَصْنَامْ وَ الدَّمْ وَ اللَّحَمْ الْفَطِيسْ وَ الزِّنَى.
ACT.21.26	وَ أَمْبَاكِرْ، بُولُسْ مَشَى مَعَ الرُّجَالْ الْأَرْبَعَةْ وَ طَهَّرْ نَفْسَهْ مَعَاهُمْ. وَ بَعَدْ دَا، دَخَلْ فِي بَيْت اللهْ وَ سَجَّلْ الْوَكِتْ الْيِكَمُّلُوا فَوْقَهْ أُسْبُوعْ الطِّهَارَةْ وَ يِقَدُّمُوا الضَّحِيَّةْ لِلهْ الْوَاجْبَةْ لِأَيِّ وَاحِدْ مِنْهُمْ.
ACT.21.27	وَ وَكِتْ الْأَيَّامْ السَّبْعَةْ قَرِيبْ يِكَمُّلُوا، يَهُودْ وَاحِدِينْ الْمِنْ بَلَدْ آسِيَا شَافَوْا بُولُسْ فِي بَيْت اللهْ وَ حَرَّشَوْا فَوْقَهْ كُلَّ النَّاسْ وَ كَرَبَوْه. 
ACT.21.28	وَ نَادَوْا بِحِسّ فَوْق وَ قَالَوْا: يَا بَنِي إِسْرَائِيلْ، تَعَالُوا عَاوُنُونَا. دَا بَسْ الرَّاجِلْ الْقَاعِدْ يِعَلِّمْ النَّاسْ فِي كُلَّ بَكَانْ بِكَلَامْ ضِدّ الْيَهُودْ وَ ضِدّ التَّوْرَاةْ وَ ضِدّ الْبَيْت دَا. وَ هَسَّعْ دَا، هُو دَخَلْ فِي بَيْت اللهْ بِنَاسْ مَا يَهُودْ وَ نَجَّسْ الْبَيْت الْمُقَدَّسْ دَا.
ACT.21.29	قَالَوْا الْكَلَامْ دَا، أَشَانْ قِبَيْل شَافَوْا تُرُوفِيمُسْ مِنْ أَفَسُسْ رَايِغْ مَعَ بُولُسْ فِي الْمَدِينَةْ وَ فِي فِكِرْهُمْ، بُولُسْ جَابَهْ فِي بَيْت اللهْ دَاخَلْ. 
ACT.21.30	وَ كُلَّ نَاسْ الْمَدِينَةْ بَرْجَلَوْا بِلْحَيْن وَ جَرَوْا لَيْهُمْ مِنْ أَيِّ جِيهَةْ. وَ كَرَبَوْه لِبُلُوسْ وَ كَرَّوْه بَرَّا مِنْ بَيْت اللهْ وَ طَوَّالِي كَيْ سَدَّوْا الْبِيبَانْ. 
ACT.21.31	وَ قَاعِدِينْ يُدُقُّوهْ أَشَانْ يَكْتُلُوهْ وَ نَادُمْ مَشَى لِقَايِدْ هَنَا الْعَسْكَرْ الرَّوْمَانِيِينْ وَ أَوْرَاهْ بِقِي بَرْجَالْ فِي كُلَّ الْمَدِينَةْ. 
ACT.21.32	وَ عَجَلَةْ كَيْ، الْقَايِدْ نَادَى عَسْكَرْ كَتِيرِينْ مَعَ كُبَارَاتْهُمْ وَ جَرَى بَيْهُمْ وَ مَرَقْ لِلنَّاسْ. وَ الْيَهُودْ شَافَوْا الْقَايِدْ وَ الْعَسْكَرْ جَايِينْ وَ خَلَاصْ كَسَّوْا وَرَاءْ مِنْ بُولُسْ وَ خَلَّوْا مِنْهُمْ الدَّقِّينْ. 
ACT.21.33	وَ الْقَايِدْ قَرَّبْ لِبُلُوسْ وَ كَرَبَهْ وَ أَمَرَاهُمْ لِلْعَسْكَرْ أَشَانْ يَرْبُطُوهْ بِجَنَازِيرْ إِتْنَيْن. وَ بَدَأْ يَسْأَلْ النَّاسْ وَ قَالْ: يَاتُو النَّادُمْ دَا؟ هُو سَوَّى شُنُو؟
ACT.21.34	وَ قَمَّوْا عَوَّوْا. نَاسْ وَاحِدِينْ قَالَوْا شَيْء وَاحِدْ وَ نَاسْ وَاحِدِينْ قَالَوْا شَيْء آخَرْ. وَ فِي كُلَّ الْحَرَكَةْ دِي، الْقَايِدْ مَا قِدِرْ يَفْهَمْ سَبَبْ الْكَلَامْ وَ خَلَاصْ أَمَرْ عَسْكَرَهْ أَشَانْ يِوَدُّوا بُولُسْ فِي بَكَانْ هَنَا الْعَسْكَرْ. 
ACT.21.35	وَ بَكَانْ الْعَسْكَرْ هُو قَصِرْ وَ بَابَهْ قَاعِدْ فَوْق. وَ الْعَسْكَرْ وَدَّوْا بُولُسْ لَحَدِّي الْأَتَبَةْ وَ لَاكِنْ النَّاسْ زَعْلَانِينْ بِلْحَيْن وَ الْعَسْكَرْ مَا قِدْرَوْا يَطْلَعَوْا بَيَّهْ فِي الْقَصِرْ إِلَّا رَفَعَوْه فَوْق مِنْ رُوسَيْن النَّاسْ. 
ACT.21.36	النَّاسْ قَاعِدِينْ يِتَابُعُوهُمْ وَ يِعِيطُوا وَ يُقُولُوا: أَكْتُلُوهْ.
ACT.21.37	وَ قُبَّالْ الْعَسْكَرْ مَا يِنْدَسَّوْا بَيَّهْ فِي الْقَصِرْ، بُولُسْ حَجَّى لِلْقَايِدْ بِكَلَامْ يُونَانِي وَ قَالْ: سَامِحْنِي، نِحَجِّي لَيْك شِيَّةْ.
ACT.21.37	وَ الْقَايِدْ قَالْ: إِنْتَ تَعَرِفْ كَلَامْ يُونَانِي؟ 
ACT.21.38	إِنْتَ مَا الْمَصْرِي الْبِقِي ثَاوْرِي يَوْم الْفَاتْ دَا وَ مَرَقْ فِي الْكَدَادَةْ بِأَرْبَعْ أَلِفْ مُجْرِمِينْ؟
ACT.21.39	وَ بُولُسْ قَالْ لَيَّهْ أَنَا يَهُودِي مِنْ طَرْسُوسْ فِي بَلَدْ كِلِكِيَّةْ. أَنَا مُوَاطِنْ هَنَا حِلَّةْ مَعْرُوفَةْ. وَ نَطْلُبْ مِنَّكْ إِذِنْ أَشَانْ نِحَجِّي لِلنَّاسْ.
ACT.21.40	وَ الْقَايِدْ أَنْطَاهْ إِذِنْ. وَ بُولُسْ وِقِفْ فِي رَاسْ الْأَتَبَةْ وَ سَوَّى لَيْهُمْ إِشَارَةْ بِإِيدَهْ أَشَانْ يَسْكُتُوا. وَ كُلَّ النَّاسْ سَكَتَوْا. وَ بُولُسْ قَمَّ حَجَّى لَيْهُمْ بِكَلَامْ عِبْرَانِي وَ قَالْ:
ACT.22.1	يَا أَخْوَانِي، يَا أَبَّهَاتِي، أَسْمَعَوْا كَلَامِي، أَسْمَعَوْا كَلَامِي. خَلِّي نِدَافِعْ لِنَفْسِي. 
ACT.22.2	وَ وَكِتْ النَّاسْ سِمْعَوْا هُو يِحَجِّي لَيْهُمْ بِكَلَامْ عِبْرَانِي، سَكَتَوْا مَرَّةْ وَاحِدْ. وَ بُولُسْ قَالْ: 
ACT.22.3	أَنَا يَهُودِي وِلْدَوْنِي فِي حِلَّةْ طَرْسُوسْ فِي بَلَدْ كِلِكِيَّةْ وَ لَاكِنْ رَبَّوْنِي هِنِي فِي مَدِينَةْ الْقُدُسْ. وَ بِقِيتْ تِلْمِيذْ هَنَا سَيِّدْنَا قَمَلِيِيلْ
ACT.22.4	وَ أَنَا قَمَّيْت تَعَّبْت النَّاسْ الْيِتَابُعُوا دَرِبْ عِيسَى وَ دَوَّرْت نَكْتُلْهُمْ وَ كَرَبْت رُجَالْ وَ عَوِينْ وَ دَسَّيْتهُمْ فِي السِّجِنْ. 
ACT.22.5	وَ كَلَامِي دَا صَحِيحْ وَ كَانْ مَا تِصَدُّقُونِي، أَسْأَلَوْا كَبِيرْ هَنَا رُجَالْ الدِّينْ وَ مَجْلِسْ الشُّيُوخْ. هُمَّنْ أَنْطَوْنِي كَمَانْ مَكَاتِيبْ
ACT.22.6	وَ خَلَاصْ، مَشَيْت وَ وَكِتْ السَّاعَةْ بِقَتْ قَرِيبْ الضُّهُرْ قَرَّبْت لِدِمَشْق. وَ عَجَلَةْ كَيْ نُورْ شَدِيدْ ضَاوَى فَوْقِي مِنْ السَّمَاءْ. 
ACT.22.7	وَ أَنَا وَقَعْت فِي التُّرَابْ وَ سِمِعْت حِسّ هَنَا نَادُمْ قَاعِدْ يِحَجِّي لَيِّ وَ يُقُولْ «يَا شَاوُلْ، يَا شَاوُلْ، مَالَكْ تِتَعِّبْنِي؟».
ACT.22.8	وَ أَنَا رَدَّيْت لَيَّهْ وَ قُلْت «يَا السَّيِّدْ، إِنْتَ يَاتُو؟» وَ هُو قَالْ «أَنَا عِيسَى الْمِنْ النَّاصِرَةْ الْإِنْتَ قَاعِدْ تِتَعِّبَهْ». 
ACT.22.9	وَ النَّاسْ الْمُسَافِرِينْ مَعَايِ شَافَوْا النُّورْ وَ لَاكِنْ مَا سِمْعَوْا حِسّ هَنَا النَّادُمْ الْيِحَجِّي لَيِّ. 
ACT.22.10	وَ سَأَلْتَهْ قُلْت «يَا الرَّبّ، تِدَوْر نِسَوِّي شُنُو؟». وَ الرَّبّ قَالْ «قُمّ وَ أَمْشِي فِي دِمَشْق وَ تَلْقَى نَادُمْ وَاحِدْ وَ هُو يِأَوْرِيكْ كُلَّ شَيْء الْوَاجِبْ تِسَوِّيهْ».
ACT.22.11	وَ بَعَدْ شِفْت النُّورْ الشَّدِيدْ دَا، مَا نَقْدَرْ نِشِيفْ وَ النَّاسْ الْمَعَايِ كَرَبَوْنِي مِنْ إِيدَيْنِي وَ وَدَّوْنِي لَحَدِّي جِينَا فِي دِمَشْق. 
ACT.22.12	وَ نَادُمْ وَاحِدْ قَاعِدْ فِي دِمَشْق أُسْمَهْ حَنَانِيَّا. هُو قَاعِدْ يِتَابِعْ التَّوْرَاةْ عَدِيلْ وَ كُلَّ الْيَهُودْ فِي دِمَشْق يَشْهَدَوْا لَيَّهْ كَدَرْ هُو نَادُمْ تَقِي. 
ACT.22.13	هُو جَاءْ لَيِّ وَ وِقِفْ جَنْبِي وَ قَالْ «يَا أَخُونَا شَاوُلْ، شِيفْ». وَ طَوَّالِي كَيْ عُيُونِي أَنْفَتَحَوْا وَ شِفْتَهْ. 
ACT.22.14	وَ هُو قَالْ «اللهْ رَبّ جُدُودْنَا إِخْتَارَاكْ أَشَانْ تَعَرِفْ مُرَادْتَهْ وَ أَشَانْ تِشِيفْ عَبْدَهْ الصَّالِحْ وَ تَسْمَعْ كَلَامَهْ بِحِسَّهْ ذَاتَهْ. 
ACT.22.15	وَ إِنْتَ تَبْقَى لَيَّهْ شَاهِدْ وَ تِحَجِّي فِي شَانَهْ لِكُلَّ النَّاسْ وَ تِأَوْرِيهُمْ بِكُلَّ شَيْء الشِّفْتَهْ وَ السِّمِعْتَهْ. 
ACT.22.16	وَ هَسَّعْ قَاعِدْ تَرْجَى شُنُو بَتَّانْ؟ قُمّ أَدْعِي بِأُسُمْ الرَّبّ وَ نِغَطُّسُوكْ وَ اللهْ يَغْفِرْ لَيْك ذُنُوبَكْ».
ACT.22.17	وَ بَعَدْ دَا، قَبَّلْت فِي مَدِينَةْ الْقُدُسْ. وَ يَوْم وَاحِدْ أَنَا قَاعِدْ نِصَلِّي فِي بَيْت اللهْ وَ شَيْء مِثِلْ النَّوْم سَوَّانِي. 
ACT.22.18	وَ شِفْت عِيسَى فِي رُؤْيَا وَ هُو حَجَّى لَيِّ وَ قَالْ «قُمّ عَجَلَةْ. أَمْرُقْ مِنْ مَدِينَةْ الْقُدُسْ. النَّاسْ هِنِي يَابَوْا مَا يَسْمَعَوْا شَهَادْتَكْ لَيِّ». 
ACT.22.19	وَ قُلْت «يَا رَبِّي، هُمَّنْ بَعَرْفُوا أَنَا قَمَّيْت مَشَيْت فِي كُلَّ بُيُوتْ الصَّلَاةْ وَ كَرَبْتُهُمْ فِي السِّجِنْ لِلنَّاسْ الْمُؤْمِنِينْ بَيْك وَ جَلَدْتُهُمْ. 
ACT.22.20	وَ وَكِتْ النَّاسْ قَاعِدِينْ يَكْتُلُوا شَهِيدَكْ إِسْتِفَانْ، أَنَا قَاعِدْ مَعَاهُمْ رَضْيَانْ بِكَتْلَهْ وَ أَنَا قَاعِدْ نَحْرَسْ خُلْقَانْ النَّاسْ الْقَاعِدِينْ يَكْتُلُوهْ
ACT.22.21	وَ لَاكِنْ هُو قَالْ لَيِّ «أَمْشِي. أَنَا نِرَسِّلَكْ بَعِيدْ مِنْ هِنِي. نِرَسِّلَكْ لِلنَّاسْ الْمَا يَهُودْ».
ACT.22.22	وَ النَّاسْ قَاعِدِينْ يَسْمَعَوْا كَلَامَهْ. لَاكِنْ وَكِتْ هُو حَجَّى بِالنَّاسْ الْمَا يَهُودْ، خَلَاصْ قَمَّوْا عَاطَوْا فَوْقَهْ وَ قَالَوْا أَكْتُلُوهْ لِلنَّادُمْ دَا. مَا وَاجِبْ يِعِيشْ.
ACT.22.23	وَ قَمَّوْا عَاطَوْا وَ رَفَعَوْا خُلْقَانْهُمْ فَوْق وَ هَزَّوْهُمْ وَ شَالَوْا تُرَابْ وَ شَتَّتَوْه فَوْق فِي الْهَوَاءْ. 
ACT.22.24	وَ الْقَايِدْ أَمَرَاهُمْ لِعَسْكَرَهْ أَشَانْ يِجِيبُوا بُولُسْ دَاخَلْ فِي الْقَصِرْ الْعَسْكَرِي وَ يَجْلُدُوهْ لَحَدِّي يِأَوْرِيهُمْ مَالَا النَّاسْ يِعَوُّوا فَوْقَهْ. 
ACT.22.25	وَ وَكِتْ قَاعِدِينْ يَرْبُطُوا بُولُسْ أَشَانْ يَجْلُدُوهْ، عَسْكَرِي وَاحِدْ مَسْؤُولْ هَنَا مِيَّةْ عَسْكَرِي وَاقِفْ جَنْبَهْ وَ بُولُسْ حَجَّى لَيَّهْ وَ قَالْ: فِي الْقَانُونْ يُجُوزْ لَيْكُو تَجْلُدُوا النَّادُمْ الْعِنْدَهْ جِنْسِيَّةْ رَوْمَانِيَّةْ قُبَّالْ مَا تِشَارُعُوهْ وَلَّا؟
ACT.22.26	وَ وَكِتْ الْمَسْؤُولْ سِمِعْ الْكَلَامْ دَا، هُو مَشَى حَجَّى لِلْقَايِدْ وَ قَالْ: إِنْتَ دَوَّرْت تِسَوِّي شُنُو؟ النَّادُمْ دَا عِنْدَهْ جِنْسِيَّةْ رَوْمَانِيَّةْ.
ACT.22.27	وَ الْقَايِدْ جَاءْ لِبُلُوسْ وَ سَأَلَهْ وَ قَالْ: صَحِيحْ إِنْتَ رَوْمَانِي وَلَّا؟
ACT.22.27	وَ بُولُسْ قَالْ لَيَّهْ: أَيْوَى.
ACT.22.28	وَ الْقَايِدْ قَالْ: أَنَا كَفَّيْت قُرُسْ كَتِيرْ حَتَّى لِقِيتْ جِنْسِيَّةْ رَوْمَانِيَّةْ.
ACT.22.28	وَ بُولُسْ قَالْ: وَ أَنَا مَوْلُودْ كَيْ رَوْمَانِي.
ACT.22.29	وَ طَوَّالِي كَيْ، كُلَّ الْعَسَاكِرْ الدَّوَّرَوْا يَجْبُرُوا بُولُسْ يِحَجِّي لَيْهُمْ، كَسَّوْا مِنَّهْ وَرَاءْ. وَ خَلَاصْ الْخَوْف كَرَبَهْ لِلْقَايِدْ أَشَانْ هُو رَبَطْ نَادُمْ رَوْمَانِي بِجَنَازِيرْ.
ACT.22.30	وَ أَمْبَاكِرْ الْقَايِدْ دَوَّرْ يِأَكِّدْ مِنْ الشَّيْء الْيَهُودْ تَهَمَوْا بَيَّهْ بُولُسْ. وَ حَلَّهْ مِنْ الْجَنَازِيرْ وَ نَادَى كُبَارَاتْ هَنَا رُجَالْ الدِّينْ وَ كُلَّ نَاسْ هَنَا مَجْلِسْ الْيَهُودْ أَشَانْ يِلِمُّوا. وَ وَدَّى لَيْهُمْ بُولُسْ وَ وَقَّفَهْ قِدَّامْهُمْ.
ACT.23.1	وَ بُولُسْ قَاعِدْ يِشِيفْ نَاسْ الْمَجْلِسْ عَدِيلْ كَيْ فِي عُيُونْهُمْ وَ قَالْ: يَا الْأَخْوَانْ، كُلَّ حَيَاتِي أَنَا عِشْتَهَا بِنِيَّةْ مُخْلِصَةْ قِدَّامْ اللهْ.
ACT.23.2	وَ حَنَانِيَّا كَبِيرْ رُجَالْ الدِّينْ أَمَرْ النَّاسْ الْوَاقْفِينْ جَنْب بُولُسْ أَشَانْ وَاحِدْ مِنْهُمْ يُدُقَّهْ فِي خَشْمَهْ. 
ACT.23.3	وَ بُولُسْ قَالْ لَيَّهْ: وَ اللهْ يُدُقَّكْ إِنْتَ. إِنْتَ مِثِلْ دُرْدُرْ مُشَقَّقْ التَّلَسَوْه أَبْيَضْ. كِكَّيْف تِدَوْر تَقْطَعْ لَيِّ شَرِيعَةْ اللهْ وَ إِنْتَ ذَاتَكْ أَمَرْت نَادُمْ يُدُقِّنِي وَ أَمْرَكْ دَا مُخَالِفْ لِلشَّرِيعَةْ؟
ACT.23.4	وَ النَّاسْ الْقَاعِدِينْ جَنْبَهْ قَالَوْا: هَايْ! تِعَيِّرْ النَّادُمْ الْاللهْ خَطَّهْ كَبِيرْ رُجَالْ الدِّينْ؟
ACT.23.5	وَ بُولُسْ رَدَّ لَيْهُمْ وَ قَالْ: يَا الْأَخْوَانْ، أَنَا مَا عِرِفْت هُو كَبِيرْ رُجَالْ الدِّينْ. مَكْتُوبْ فِي الْكِتَابْ ﴿مَا تُقُولْ كَلَامْ فَسِلْ فِي حَاكِمْ هَنَا شَعَبَكْ﴾.
ACT.23.6	وَ وَكِتْ بُولُسْ قَاعِدْ يِشِيفْ نَاسْ الْمَجْلِسْ، هُو عِرِفْ وَاحِدِينْ مِنْهُمْ صَدُّوقِيِّينْ وَ وَاحِدِينْ مِنْهُمْ فَرِيسِيِّينْ. وَ حَجَّى بِحِسّ عَالِي وَ قَالْ: يَا الْأَخْوَانْ، أَنَا فَرِيسِي وِلَيْد هَنَا فَرِيسِيِّينْ. يِدَوْرُوا يِشَارُعُونِي أَشَانْ أَنَا مُؤْمِنْ بِالشَّيْء النَّرْجَوْه بَعَشَمْ. أَنَا مُؤْمِنْ بِالْقِيَامَةْ.
ACT.23.7	وَ وَكِتْ بُولُسْ قَالْ الْكَلَامْ دَا، نَاسْ الْمَجْلِسْ بَدَوْا يِغَالُطُوا أَمْبَيْنَاتْهُمْ. وَ الْفَرِيسِيِّينْ وَ الصَّدُّوقِيِّينْ أَنْخَلَفَوْا. 
ACT.23.8	الصَّدُّوقِيِّينْ مَا مُؤْمِنِينْ بِالْقِيَامَةْ وَ لَا بِالْمَلَائِكَةْ وَ لَا بِالْجُنُونْ وَ لَاكِنْ الْفَرِيسِيِّينْ مُؤْمِنِينْ بَيْهُمْ كُلُّهُمْ. 
ACT.23.9	وَ الْخِلَافْ بِقِي شَدِيدْ. وَ عُلَمَاءْ وَاحِدِينْ مِنْ الْفَرِيسِيِّينْ قَمَّوْا عَارَضَوْا بِشِدَّةْ وَ قَالَوْا: أَنِحْنَ مَا نِعْتَبُرُوا النَّادُمْ دَا خَاطِي. أَكُونْ بِالصَّحِيحْ جِنّ وَاحِدْ كَلَّمْ لَيَّهْ وَلَّا وَاحِدْ مِنْ الْمَلَائِكَةْ.
ACT.23.10	وَ الْكَلَامْ دَا جَابْ بَرْجَالْ لَحَدِّي الْقَايِدْ خَافْ مِنْ النَّاسْ يِمَلُّطُوا بُولُسْ. وَ فِي الْأَخِيرْ، هُو رَسَّلْ عَسْكَرَهْ أَشَانْ يَنْزُلُوا يَخْطُفُوهْ مِنْ أُسُطْهُمْ وَ يِقَبُّلُوا بَيَّهْ فِي الْقَصِرْ.
ACT.23.11	وَ بِاللَّيْل، الرَّبّ عِيسَى بَانْ لِبُلُوسْ وَ حَجَّى لَيَّهْ. وَ قَالْ: شِدّ حَيْلَكْ، إِنْتَ شَهَدْت لَيِّ فِي مَدِينَةْ الْقُدُسْ وَ لَازِمْ تَشْهَدْ لَيِّ فِي مَدِينَةْ رَوْمَا كُلَ.
ACT.23.12	وَ وَكِتْ الْوَطَى أَصْبَحَتْ، يَهُودْ وَاحِدِينْ رَكَنَوْا فَوْق بُولُسْ وَ حَلَفَوْا مَا يَاكُلُوا وَ مَا يَشَرْبَوْا إِلَّا كَانْ كَتَلَوْه. 
ACT.23.13	وَ النَّاسْ أَشَّاوَرَوْا ضِدَّهْ دَوْل، عَدَدْهُمْ زِيَادَةْ مِنْ أَرْبَعِينْ رَاجِلْ. 
ACT.23.14	وَ مَشَوْا حَجَّوْا لِكُبَارَاتْ رُجَالْ الدِّينْ وَ لِلشُّيُوخْ وَ قَالَوْا: حَلَفْنَا مَا نَاكُلُوا وَ مَا نَشَرْبَوْا إِلَّا كَانْ كَتَلْنَا بُولُسْ. 
ACT.23.15	أَشَانْ دَا، رَسُّلُوا كَلَامْ لِلْقَايِدْ. قُولُوا لَيَّهْ إِنْتُو وَ نَاسْ الْمَجْلِسْ تِدَوْرُوا تِأَكُّدُوا مِنْ كَلَامْكُو فَوْق بُولُسْ. وَ أَطْلُبُوا مِنْ الْقَايِدْ هُو يِوَدِّي لَيْكُو بُولُسْ. وَ أَنِحْنَ جَاهِزِينْ. نَكْتُلُوا بُولُسْ قُبَّالْ مَا يَجِي فِي بَكَانْ الْمَجْلِسْ.
ACT.23.16	وَ لَاكِنْ وِلَيْد هَنَا أَخُتْ بُولُسْ سِمِعْ شَوْرَتْهُمْ وَ مَشَى فِي قَصِرْ الْعَسْكَرْ وَ أَوْرَى بُولُسْ. 
ACT.23.17	وَ بُولُسْ نَادَى مَسْؤُولْ وَاحِدْ هَنَا الْعَسْكَرْ وَ قَالْ لَيَّهْ: وَدِّي الصَّبِي دَا لِلْقَايِدْ أَشَانْ عِنْدَهْ كَلَامْ يِدَوْر يِأَوْرِيهْ.
ACT.23.18	وَ الْمَسْؤُولْ وَدَّى الصَّبِي لِلْقَايِدْ وَ قَالْ: بُولُسْ الْمَكْرُوبْ نَادَانِي وَ طَلَبْ مِنِّي أَشَانْ نِجِيبْ لَيْك الصَّبِي دَا. هُو عِنْدَهْ خَبَرْ يِدَوْر يِحَجِّي لَيْك.
ACT.23.19	وَ الْقَايِدْ كَرَبْ الصَّبِي مِنْ إِيدَهْ وَ وَدَّاهْ طَرَفْ وَ سَأَلَهْ وَ قَالْ: شُنُو الْخَبَرْ التِّدَوْر تِأَوْرِينِي بَيَّهْ؟
ACT.23.20	وَ الصَّبِي رَدَّ لَيَّهْ وَ قَالْ: الْيَهُودْ رَكَنَوْا فَوْق بُولُسْ وَ أَمْبَاكِرْ يَطْلُبُوا مِنَّكْ تِقَدِّمَهْ لِلْمَجْلِسْ أَشَانْ يِأَكُّدُوا مِنْ الْكَلَامْ الْخَطَّوْه فَوْقَهْ. 
ACT.23.21	مَا تَسْمَعْ كَلَامْهُمْ. زِيَادَةْ مِنْ أَرْبَعِينْ رَاجِلْ يِدَوْرُوا يَكُرْسُوا لَيَّهْ. هُمَّنْ حَلَفَوْا مَا يَاكُلُوا وَ لَا يَشَرْبَوْا شَيْء إِلَّا كَانْ كَتَلَوْه. وَ هَسَّعْ هُمَّنْ جَاهِزِينْ وَ يَرْجَوْا لَحَدِّي تِقَصِّدْ بِطَلَبْهُمْ.
ACT.23.22	وَ الْقَايِدْ قَالْ لَيَّهْ: مَا تُقُولْ لِأَيِّ نَادُمْ إِنْتَ أَوْرَيْتْنِي بِالْكَلَامْ دَا.
ACT.23.22	وَ خَلَّى الصَّبِي يِقَبِّلْ فِي بَيْتَهْ. 
ACT.23.23	وَ بَعَدْ دَا، الْقَايِدْ نَادَى إِتْنَيْن مِنْ مَسَائِيلْ الْعَسْكَرْ. وَ أَنْطَاهُمْ أَمُرْ وَ قَالْ: لُمُّوا مِيتَيْن عَسْكَرِي أَشَانْ يِجَهُّزُوا نُفُوسْهُمْ لِيَمْشُوا فِي قَيْصَرِيَّةْ السَّاعَةْ تِسْعَةْ بِاللَّيْل. وَ شِيلُوا مَعَاكُو سَبْعِينْ عَسْكَرْ سِيَادْ خَيْل وَ مِيتَيْن عَسْكَرِي مُسَلَّحِيْن بِحُرَابْ. 
ACT.23.24	وَ شِيلُوا خَيْل أَشَانْ بُولُسْ كُلَ يَرْكَبْ مَعَاكُو وَ وَدُّوْه بِالْعَافِيَةْ لِفِيلِكْس الْوَالِي.
ACT.23.25	وَ الْقَايِدْ كَتَبْ مَكْتُوبْ لِلْوَالِي وَ قَالْ كَيْ: 
ACT.23.26	مَكْتُوبْ مِنْ كُلُودِي لِيسِيَاسْ لِلسَّيِّدْ الْوَالِي فِيلِكْس الْمُحْتَرَمْ، السَّلَامْ عَلَيْكُمْ. 
ACT.23.27	النَّادُمْ دَا، الْيَهُودْ كَرَبَوْه وَ دَوَّرَوْا يَكْتُلُوهْ. وَ أَنَا سِمِعْت هُو عِنْدَهْ جِنْسِيَّةْ رَوْمَانِيَّةْ وَ مَشَيْت بِالْعَسْكَرْ وَ نَجَّيْتَهْ مِنْهُمْ. 
ACT.23.28	دَوَّرْت نَعَرِفْ سَبَبْ شَكْوِتْهُمْ فَوْقَهْ وَ وَدَّيْتَهْ لِمَجْلِسْ الْيَهُودْ. 
ACT.23.29	وَ وَكِتْ سِمِعْت كَلَامْهُمْ، أَنَا فِهِمْت تُهْمِتْهُمْ فَوْقَهْ مُشْكِلَةْ هَنَا دِينْهُمْ بَسْ وَ هُو مَا سَوَّى شَيْء فَسِلْ أَشَانْ وَاجِبْ لَيَّهْ الْمَوْت وَ لَا السِّجِنْ. 
ACT.23.30	وَ نَادُمْ أَوْرَانِي كَدَرْ نَاسْ وَاحِدِينْ أَشَّاوَرَوْا فَوْقَهْ أَشَانْ يَكْتُلُوهْ. وَ بَيْدَا، وَدَّيْتَهْ لَيْك طَوَّالِي كَيْ. وَ أَنْطَيْت إِذِنْ لِلنَّاسْ الْيَتْهَمَوْه أَشَانْ يِقَدُّمُوا شَكْوِتْهُمْ فِي بَكَانَكْ.
ACT.23.31	وَ الْعَسْكَرْ طَبَّقَوْا أَوَامِيرْ الْقَايِدْ وَ بِللَّيْل وَدَّوْا بُولُسْ فِي حِلَّةْ أَنْتِيبَاتْرِسْ. 
ACT.23.32	وَ بِفَجُرْ، الْعَسْكَرْ قَبَّلَوْا فِي بَكَانْهُمْ وَ خَلَّوْا سِيَاد الْخَيْل وِحَيْدهُمْ يِوَدُّوا بُولُسْ لَحَدِّي قَيْصَرِيَّةْ. 
ACT.23.33	وَ وَكِتْ وِصْلَوْا فِي قَيْصَرِيَّةْ، الْعَسْكَرْ سَلَّمَوْا بُولُسْ وَ الْمَكْتُوبْ لِلْوَالِي. 
ACT.23.34	وَ الْوَالِي قَرَى الْمَكْتُوبْ وَ سَأَلْ بُولُسْ وَ قَالْ: بَلَدَكْ وَيْن؟
ACT.23.34	وَ وَكِتْ سِمِعْ بُولُسْ مِنْ كِلِكِيَّةْ، 
ACT.23.35	هُو قَالْ لَيَّهْ: وَكِتْ النَّاسْ التَّهَمَوْك يَجُوا هِنِي، نَسْمَعْ شَكْوِتْهُمْ فَوْقَكْ.
ACT.23.35	وَ أَمَرَاهُمْ لِعَسْكَرَهْ أَشَانْ يَحَرْسُوا بُولُسْ فِي الْقَصِرْ الْهِرُودُسْ بَنَاهْ.
ACT.24.1	وَ بَعَدْ خَمْسَةْ يَوْم، حَنَانِيَّا كَبِيرْ هَنَا رُجَالْ الدِّينْ وَ شُيُوخْ وَاحِدِينْ مَشَوْا فِي قَيْصَرِيَّةْ وَ جَابَوْا مَعَاهُمْ مُحَامِي وَاحِدْ أُسْمَهْ تَرْتُلُسْ. وَ مَشَوْا لِلْوَالِي وَ قَدَّمَوْا لَيَّهْ شَكْوَتْهُمْ فَوْق بُولُسْ. 
ACT.24.2	وَ الْوَالِي نَادَى بُولُسْ مِنْ السِّجِنْ وَ تَرْتُلُسْ بَدَأْ يِوَجِّهْ لَيَّهْ التُّهَمَةْ. وَ هُو قَالْ: يَا السَّيِّدْ فِيلِكْس الْمُحْتَرَمْ، مِنْ خَطَّوْك وَالِي فَوْقنَا، كُلَّ شَيْء بِقِي لَيْنَا حَلُو وَ عِشْنَا فِي السَّلَامْ مُدَّةْ طَوِيلَةْ كَيْ. وَ بِسَبَبْ حُكْمَكْ، حَالَةْ شَعَبْنَا بِقَتْ أَخَيْر مَرَّةْ وَاحِدْ. 
ACT.24.3	وَ خَلَاصْ أَنِحْنَ كُلِّنَا فِي كُلَّ بَكَانْ فَرْحَانِينْ بِكُلَّ شَيْء الْإِنْتَ سَوَّيْتَهْ وَ نَشْكُرُوكْ كَتِيرْ. 
ACT.24.4	وَ مَا نِدَوْرُوا كَلَامْنَا يِشِيلْ لَيْك وَكِتْ كَتِيرْ. نَطْلْبُوا مِنْ فَضْلَكْ أَشَانْ تَسْمَحْ لَيْنَا وَ نِحَجُّوا لَيْك شِيَّةْ.
ACT.24.5	نَعَرْفُوا الرَّاجِلْ دَا وَ هُو فَسِلْ مَرَّةْ وَاحِدْ. وَ هُو قَاعِدْ يِسَوِّي فِتْنَةْ فِي أُسْط الْيَهُودْ فِي كُلَّ بُلْدَانْ الدُّنْيَا. وَ هُو مِنْ كُبَارَاتْ هَنَا النَّصَارَى
ACT.24.6	وَ دَوَّرْ كَمَانْ يِنَجِّسْ بَيْت اللهْ وَ لَاكِنْ أَنِحْنَ كَرَبْنَاهْ. دَوَّرْنَا نِشَارُعُوهْ عَلَيْ حَسَبْ شَرِيعَتْنَا. 
ACT.24.7	وَ لَاكِنْ لِيسِيَاسْ الْقَايِدْ جَاءْ لَيْنَا وَ بِقُوءْ شَدِيدْ شَالَهْ مِنْ أُسُطْنَا. 
ACT.24.8	وَ قَالْ لَيْنَا كَدَرْ أَيِّ نَادُمْ الْيِدَوْر يَتْهَمَهْ لِبُلُوسْ، لَازِمْ يَجِي لَيْك. كَانْ تَسْأَلَهْ عَدِيلْ كَيْ، تَقْدَرْ تِأَكِّدْ مِنْ كُلَّ شَيْء الْقُلْنَاهْ فَوْقَهْ.
ACT.24.9	وَ كُلَّ الْيَهُودْ قَاعِدِينْ يَتْهَمَوْا بُولُسْ وَ بُقُولُوا كَلَامْ الْمُحَامِي صَحِيحْ.
ACT.24.10	وَ بِإِذِنْ الْوَالِي، بُولُسْ قَمَّ حَجَّى وَ قَالْ: نَعَرِفْ إِنْتَ وَالِي فَوْق شَعَبْنَا مِنْ مُدَّةْ طَوِيلَةْ وَ نِدَافِعْ لِنَفْسِي قِدَّامَكْ بِفَرْحَةْ. 
ACT.24.11	أَنَا جِيتْ فِي مَدِينَةْ الْقُدُسْ أَشَانْ نَعَبُدْ اللهْ عِنْدِي أَتْنَا عَشَرْ يَوْم بَسْ وَ هَيِّنْ كَيْ تَقْدَرْ تِأَكِّدْ مِنْ كَلَامِي. 
ACT.24.12	وَ وَكِتْ هُمَّنْ لِقَوْنِي، أَنَا مَا قَاعِدْ نِغَالِطْ أَيِّ نَادُمْ وَ مَا قَاعِدْ نِحَرِّشْ النَّاسْ وَ لَا فِي بَيْت اللهْ وَ لَا فِي بُيُوتْ الصَّلَاةْ وَ لَا فِي أَيِّ بَكَانْ فِي الْمَدِينَةْ. 
ACT.24.13	وَ هُمَّنْ مَا يَقْدَرَوْا يِثَبُّتُوا الْكَلَامْ التَّهَمَوْنِي بَيَّهْ. 
ACT.24.14	شَيْء وَاحِدْ بَسْ مِنْ كَلَامْهُمْ نُقُولَهْ صَحِيحْ. أَنَا عَابِدْ اللهْ رَبّ جُدُودْنَا عَلَيْ حَسَبْ الدَّرِبْ الْهُمَّنْ بُقُولُوا هُو بِدْعَةْ. وَ أَنَا مُؤْمِنْ بِكُلَّ شَيْء الْقَاعِدْ فِي التَّوْرَاةْ وَ كِتَابْ النُّبُوَّةْ. 
ACT.24.15	مِثِلْ النَّاسْ الْجَوْا هِنِي، أَنَا كُلَ مُؤْمِنْ بِاللهْ وَ نَرْجَى بِعَشَمْ الْقِيَامَةْ. وَ فِي الْقِيَامَةْ، اللهْ يَبْعَثْ كُلَّ النَّاسْ، النَّاسْ الْعَدِيلِينْ وَ النَّاسْ الْمَا عَدِيلِينْ. 
ACT.24.16	وَ أَشَانْ دَا، أَنَا نَعَصِرْ قَلْبِي أَشَانْ نِعِيشْ دَايْماً بِنِيَّةْ مُخْلِصَةْ قِدَّامْ اللهْ وَ قِدَّامْ النَّاسْ.
ACT.24.17	وَ أَنَا مَا فِينِي فِي مَدِينَةْ الْقُدُسْ مِنْ مُدَّةْ سَنَوَاتْ. وَ جِيتْ أَشَانْ نَنْطِي صَدَقَةْ لِمَسَاكِينْ أُمَّتِي وَ أَشَانْ نَعَبُدْ اللهْ بِقَدِّمِينْ ضَحِيَّةْ. 
ACT.24.18+ACT.24.19	وَ دَا بَسْ الشَّيْء الْقَاعِدْ نِسَوِّيهْ وَكِتْ يَهُودْ وَاحِدِينْ مِنْ بَلَدْ آسِيَا لِقَوْنِي فِي بَيْت اللهْ. وَ وَكِتْ هُمَّنْ لِقَوْنِي، أَنَا دَهَابَهْ كَمَّلْت طِهَارْتِي. أَنَا مَا قَاعِدْ نَحَرِّشْ النَّاسْ وَ لَا أَنَا مَا قَاعِدْ نِسَوِّي كَلَامْ. وَ دَوْل بَسْ النَّاسْ الْوَاجِبْ يَتْهَمَوْنِي قِدَّامَكْ الْيَوْم كَانْ صَحِيحْ عِنْدُهُمْ فَوْقِي شَكْوَةْ. 
ACT.24.20	وَلَّا خَلِّي النَّاسْ الْقَاعِدِينْ هِنِي هَسَّعْ يُقُولُوا لَيْنَا أَيِّ شَيْء فَسِلْ اللِّقَوْه فَوْقِي وَكِتْ أَنَا قَاعِدْ قِدَّامْ الْمَجْلِسْ. 
ACT.24.21	شَيْء مَا فِي، إِلَّا وَكِتْ أَنَا وَاقِفْ فِي أُسُطْهُمْ أَنَا كَلَّمْت بِحِسّ عَالِي وَ «قُلْت يِدَوْرُوا يِشَارُعُونِي الْيَوْم أَشَانْ أَنَا مُؤْمِنْ بِالْقِيَامَةْ».
ACT.24.22	وَ فِيلِكْس عِرِفْ كَلَامْ كَتِيرْ فِي دَرِبْ عِيسَى الْمَسِيحْ وَ وَكِتْ سِمِعْ كَلَامْ بُولُسْ، هُو بَطَّلْ الْمَلَمَّةْ وَ قَالْ: نِلِزّ الشَّرِيعَةْ قِدَّامْ لَحَدِّي لِيسِيَاسْ الْقَايِدْ يَجِي.
ACT.24.23	وَ أَمَرَهْ لِمَسْؤُولْ الْعَسْكَرْ أَشَانْ يَحَرْسُوا بُولُسْ وَ أَنْطَى إِذِنْ لِرُفْقَانَهْ أَشَانْ يِسَلُّمُوهْ وَ يِسَاعُدُوهْ. 
ACT.24.24	وَ بَعَدْ أَيَّامْ فِيلِكْس جَاءْ مَعَ مَرْتَهْ. أُسُمْهَا دُرُوسِلَةْ وَ هِي يَهُودِيَّةْ. وَ نَادَى بُولُسْ أَشَانْ دَوَّرْ يَسْمَعْ كَلَامَهْ فِي إِيمَانْ بِالْمَسِيحْ عِيسَى. 
ACT.24.25	وَ وَكِتْ بُولُسْ قَاعِدْ يِفَسِّرْ لَيَّهْ كَلَامْ فِي الْعَدَالَةْ وَ ثَبِّتِينْ النَّفْس وَ يَوْم الْحِسَابْ الْجَايِ فِيلِكْس أَنْخَرَعْ وَ قَالْ: خَلَاصْ. هَسَّعْ دَا، قَبِّلْ فِي حَرَّاسَتَكْ. يَوْم آخَرْ بَسْ كَانْ عِنْدِي فُرْصَةْ نِنَادِيكْ.
ACT.24.26	فِي فِكْرَهْ، أَكُونْ بُولُسْ يَنْطِيهْ قُرُسْ أَشَانْ يَطْلِقَهْ وَ نَادَاهْ يَجِي لَيَّهْ عِدَّةْ مَرَّاتْ وَ وَنَّسْ مَعَايَهْ. 
ACT.24.27	لَاكِنْ بَعَدْ سَنَتَيْن، فِيلِكْس حَوَّلَوْه وَ خَطَّوْا بُرْكِيُوسْ فَسْتُسْ وَالِي فِي بَدَلَهْ. وَ فِيلِكْس مَا طَلَقْ بُولُسْ مِنْ السِّجِنْ أَشَانْ دَوَّرْ الْيَهُودْ يَرْضَوْا بَيَّهْ.
ACT.25.1	وَ فَسْتُسْ وِصِلْ فِي دَارْ الْيَهُودِيَّةْ. وَ بَعَدْ تَلَاتَةْ يَوْم، هُو قَمَّ مِنْ حِلَّةْ قَيْصَرِيَّةْ وَ مَشَى فِي مَدِينَةْ الْقُدُسْ. 
ACT.25.2	وَ كَبِيرْ رُجَالْ الدِّينْ وَ كُبَارَاتْ الْيَهُودْ مَشَوْا لَيَّهْ وَ قَدَّمَوْا لَيَّهْ شَكْوِتْهُمْ فَوْق بُولُسْ. وَ هُمَّنْ حَنَّسَوْه 
ACT.25.3	وَ طَلَبَوْا مِنَّهْ هُو يِوَدِّي لَيْهُمْ بُولُسْ فِي مَدِينَةْ الْقُدُسْ. وَ دَوَّرَوْا يَكُرْسُوا لِبُلُوسْ وَ يَكْتُلُوهْ فِي الدَّرِبْ. 
ACT.25.4	وَ فَسْتُسْ أَوْرَاهُمْ: بُولُسْ قَاعِدْ فِي السِّجِنْ فِي قَيْصَرِيَّةْ وَ أَنَا ذَاتِي نَمْشِي هِنَاكْ قَرِيبْ. 
ACT.25.5	وَ أَشَانْ دَا، خَلِّي وَاحِدِينْ مِنْ كُبَارَاتْكُو يَمْشُوا مَعَايِ. وَ كَانْ النَّادُمْ دَا مُجْرِمْ، خَلِّي يِثَبُّتُوا فَوْقَهْ التُّهْمَةْ هِنَاكْ.
ACT.25.6	وَ فَسْتُسْ مَا قَعَدْ مَعَاهُمْ زِيَادَةْ مِنْ تَمَانِيَةْ وَلَّا عَشَرَةْ يَوْم وَ خَلَاصْ قَبَّلْ فِي قَيْصَرِيَّةْ. وَ أَمْبَاكِرْ، هُو قَعَدْ تِحِتْ فِي كُرْسِي الْمَحْكَمَةْ وَ أَنْطَى إِذِنْ أَشَانْ يِنَادُوا بُولُسْ. 
ACT.25.7	وَ وَكِتْ بُولُسْ جَاءْ، الْيَهُودْ الْجَوْا مِنْ مَدِينَةْ الْقُدُسْ حَوَّقَوْه وَ قَمَّوْا يُخُطُّوا فَوْقَهْ جَرَايِمْ شَيْنِينْ كَتِيرِينْ لَاكِنْ مَا قِدْرَوْا يِثَبُّتُوهُمْ. 
ACT.25.8	وَ بُولُسْ دَافَعْ لِنَفْسَهْ وَ قَالْ: أَنَا مَا خَالَفْت قَوَانِينْ الْيَهُودْ وَ مَا سَوَّيْت شَيْء فَسِلْ فِي بَيْت اللهْ وَ مَا سَوَّيْت شَيْء ضِدّ سُلْطَانْ الرَّوْمَانِيِينْ.
ACT.25.9	وَ لَاكِنْ فَسْتُسْ دَوَّرْ يِسَوِّي نَفْسَهْ زَيْن قِدَّامْ الْيَهُودْ أَشَانْ هُمَّنْ يَرْضَوْا بَيَّهْ. وَ أَشَانْ دَا، هُو سَأَلْ بُولُسْ وَ قَالْ: تِدَوْر تَمْشِي فِي مَدِينَةْ الْقُدُسْ وَ نَقْطَعْ لَيْك الشَّرِيعَةْ هِنَاكْ وَلَّا؟
ACT.25.10	بُولُسْ رَدَّ لَيَّهْ وَ قَالْ: أَنَا قَاعِدْ فِي مَحْكَمَةْ هَنَا سُلْطَانْ الرَّوْمَانِيِينْ وَ دَا بَسْ الْبَكَانْ الْوَاجِبْ يِشَارُعُونِي فَوْقَهْ. أَنَا مَا سَوَّيْت شَيْء فَسِلْ لِلْيَهُودْ وَ إِنْتَ ذَاتَكْ تَعَرْفَهْ. 
ACT.25.11	وَ كَانْ أَنَا مُجْرِمْ وَ الْمَوْت وَاجِبْ لَيِّ، مَا نِدَوْر نَجْرِي مِنَّهْ. لَاكِنْ كَانْ كَلَامْهُمْ فَوْقِي كِدِبْ، مَا وَاجِبْ أَيِّ نَادُمْ يِسَلِّمْنِي لَيْهُمْ. أَنَا نِقَدِّمْ طَلَبْ أَشَانْ سُلْطَانْ الرَّوْمَانِيِينْ ذَاتَهْ
ACT.25.12	وَ فَسْتُسْ شَاوَرْ جَمَاعْتَهْ وَ رَدَّ لَيَّهْ وَ قَالْ: إِنْتَ قُلْت تِدَوْر السُّلْطَانْ يِشَارِعَكْ وَ خَلَاصْ تَمْشِي لِلسُّلْطَانْ.
ACT.25.13	وَ بَعَدْ أَيَّامْ، الْمَلِكْ أَغْرِيبَاسْ وَ أَخْتَهْ بِرْنِيكِي جَوْا فِي قَيْصَرِيَّةْ أَشَانْ يِسَلُّمُوا فَسْتُسْ. 
ACT.25.14	وَ قَعَدَوْا أَيَّامْ وَ فَسْتُسْ فَسَّرْ لِلْمَلِكْ مُشْكِلَةْ هَنَا بُولُسْ. وَ قَالْ: فِيَهْ رَاجِلْ وَاحِدْ فِيلِكْس خَلَّاهْ هِنِي فِي السِّجِنْ. 
ACT.25.15	وَ وَكِتْ مَشَيْت فِي مَدِينَةْ الْقُدُسْ، كُبَارَاتْ رُجَالْ الدِّينْ وَ شُيُوخْ الْيَهُودْ قَدَّمَوْا لَيِّ شَكْوَةْ فَوْق النَّادُمْ دَا وَ طَلَبَوْا مِنِّي أَشَانْ نِشَارِعَهْ وَ نِعَاقِبَهْ. 
ACT.25.16	وَ رَدَّيْت لَيْهُمْ وَ قُلْت فِي عَادَةْ الرَّوْمَانِيِينْ، مَا نِعَاقُبُوا أَيِّ نَادُمْ إِلَّا كَانْ الْمَتْهُومْ وَ النَّاسْ التَّهَمَوْه الْقَابَلَوْا وَ الْمَتْهُومْ عِنْدَهْ فُرْصَةْ أَشَانْ يِدَافِعْ لِنَفْسَهْ. 
ACT.25.17	وَ وَكِتْ هُمَّنْ جَوْا لَيِّ هِنِي، أَنَا مَا أَخَّرْت فِي الْكَلَامْ دَا. وَ أَمْبَاكِرْ بَسْ، مَشَيْت فِي الْمَحْكَمَةْ وَ قَعَدْت فِي الْكُرْسِي وَ أَنْطَيْت إِذِنْ أَشَانْ يِجِيبُوا لَيْنَا الْمَتْهُومْ. 
ACT.25.18	وَ فِي فِكْرِي أَنَا، الْمَضْلُومِينْ دَوَّرَوْا يَتْهَمَوْه بِشَيْء فَسِلْ. وَ لَاكِنْ وَكِتْ هُمَّنْ قَمَّوْا حَجَّوْا فَوْقَهْ، تُهْمِتْهُمْ مَا عِنْدَهَا أَيِّ جَرِيمَةْ. 
ACT.25.19	دَوَّرَوْا يِخَالُفُوهْ فِي كَلَامْ هَنَا دِينْهُمْ بَسْ وَ فِي نَادُمْ مَيِّتْ أُسْمَهْ عِيسَى الْبُولُسْ بُقُولْ هُو حَيّ. 
ACT.25.20	وَ مَا عِرِفْت كِكَّيْف نِحِلّ مُشْكِلَةْ مِثِلْ دِي. وَ أَشَانْ دَا، أَنَا سَأَلْتَهْ كَانْ يِقَصِّدْ يَمْشِي فِي مَدِينَةْ الْقُدُسْ أَشَانْ أَنَا نَقْطَعْ لَيَّهْ شَرِيعَةْ هِنَاكْ. 
ACT.25.21	وَ لَاكِنْ بُولُسْ أَبَى وَ قَدَّمْ طَلَبَهْ أَشَانْ نَحَرْسُوهْ لَحَدِّي السُّلْطَانْ ذَاتَهْ يَقْطَعْ لَيَّهْ الشَّرِيعَةْ. وَ خَلَاصْ، أَمَرْت عَسْكَرْنَا أَشَانْ يَحَرْسُوهْ لَحَدِّي نَلْقَى فُرْصَةْ نِوَدِّيهْ لِلسُّلْطَانْ فِي رَوْمَا.
ACT.25.22	وَ أَغْرِيبَاسْ قَالْ: أَنَا كُلَ نِدَّوْر نَسْمَعْ كَلَامْ النَّادُمْ دَا.
ACT.25.22	وَ فَسْتُسْ قَالْ لَيَّهْ: أَمْبَاكِرْ بَسْ تَسْمَعَهْ.
ACT.25.23	وَ أَمْبَاكِرْ، أَغْرِيبَاسْ وَ بِرْنِيكِي جَوْا لَابْسِينْ خُلْقَانْ هَنَا مُلُوكْ وَ دَخَلَوْا فِي بَكَانْ الْمَلَمَّةْ مَعَ كُبَارَاتْ هَنَا الْعَسْكَرْ وَ كُبَارَاتْ هَنَا الْحِلَّةْ. وَ فَسْتُسْ أَنْطَى إِذِنْ أَشَانْ الْعَسْكَرْ يِجِيبُوا لَيَّهْ بُولُسْ. 
ACT.25.24	وَ بُولُسْ جَاءْ وَ فَسْتُسْ قَالْ: يَا السَّيِّدْ الْمَلِكْ أَغْرِيبَاسْ وَ كُلَّ الْحَاضِرِينْ، دَا بَسْ النَّادُمْ الْكُلَّ الشَّعَبْ الْيَهُودِي عَاطَوْا فَوْقَهْ فِي مَدِينَةْ الْقُدُسْ وَ فِي قَيْصَرِيَّةْ وَ طَلَبَوْا مِنِّي أَشَانْ نَكْتُلُوهْ طَوَّالِي. 
ACT.25.25	لَاكِنْ فِي فِكْرِي أَنَا، هُو مَا سَوَّى شَيْء فَسِلْ وَ مَا وَاجِبْ لَيَّهْ الْمَوْت. وَ هُو ذَاتَهْ قَدَّمْ لَيِّ طَلَبْ أَشَانْ السُّلْطَانْ يَقْطَعْ لَيَّهْ شَرِيعْتَهْ وَ أشان دا، قَرَّرْت نِوَدِّيهْ لِرَوْمَا. 
ACT.25.26	لَاكِنْ كَانْ نِوَدِّيهْ لِلسُّلْطَانْ، أَنَا مَا نَعَرِفْ الشَّيْء النَّكْتِبَهْ فَوْقَهْ. أَشَانْ دَا، أَنَا قَدَّمْتَهْ لَيْكُو كُلُّكُو وَ خَاصَّتاً لَيْك إِنْتَ، يَا السَّيِّدْ الْمَلِكْ أَغْرِيبَاسْ. أَكُونْ وَكِتْ سِمِعْنَا كَلَامَهْ، أَنَا نَعَرِفْ الشَّيْء الْوَاجِبْ نَكْتِبَهْ. 
ACT.25.27	مَا نِدَوْر نِوَدِّي نَادُمْ مَتْهُومْ فِي رَوْمَا كَانْ التُّهْمَةْ مَا وَاضِحَةْ. فِي فِكْرِي أَنَا، دَا مَا وَاجِبْ.
ACT.26.1	وَ أَغْرِيبَاسْ قَالْ لِبُلُوسْ: عِنْدَكْ إِذِنْ أَشَانْ تِدَافِعْ لِنَفْسَكْ.
ACT.26.1	وَ بُولُسْ سَوَّى إِشَارَةْ بِإِيدَهْ أَشَانْ النَّاسْ يَسْمَعَوْا وَ بَدَأْ كَلَامَهْ. هُو قَالْ: 
ACT.26.2	يَا الْمَلِكْ أَغْرِيبَاسْ، أَنَا فَرْحَانْ بِلْحَيْن أَشَانْ الْيَوْم قِدَّامَكْ إِنْتَ بَسْ نِدَافِعْ لِنَفْسِي مِنْ كُلَّ التُّهَمْ الْيَهُودْ وَجَّهَوْهُمْ لَيِّ. 
ACT.26.3	وَ أَكِيدْ، إِنْتَ تَعَرِفْ عَدِيلْ كُلَّ عَادَاتْ الْيَهُودْ وَ كُلَّ مُنَاقَشَاتْهُمْ. وَ نَطْلُبْ مِنَّكْ تَسْمَعْ كَلَامِي بِالصَّبُرْ. 
ACT.26.4	كُلَّ الْيَهُودْ يَعَرْفُوا حَالِي مِنْ أَنَا صَغَيَّرْ وَ يَعَرْفُوا كِكَّيْف أَنَا عِشْت، أَوَّلْ مَعَ نَاسْ حِلِّتِي وَ بَعَدْ دَا، فِي مَدِينَةْ الْقُدُسْ. 
ACT.26.5	مِنْ زَمَانْ يَعَرْفُونِي. وَ كَانْ هُمَّنْ دَوَّرَوْا يَشْهَدَوْا لَيِّ، يَقْدَرَوْا يِأَوْرُوكْ كَدَرْ أَنَا طَبَّقْت تَعْلِيمْ الْفَرِيسِيَّةْ وَ مَا فِي يَهُودْ كَارْبِينْ الدِّينْ زِيَادَةْ مِنْ الْفَرِيسِيِّينْ.
ACT.26.6	وَ الْيَوْم أَنَا قَاعِدْ فِي الْمَحْكَمَةْ أَشَانْ أَنَا مُؤْمِنْ بِالْقِيَامَةْ الْاللهْ وَاعَدْ بَيْهَا جُدُودْنَا. 
ACT.26.7	وَ قَبَايِلْنَا الْأَتْنَا عَشَرْ قَاعِدِينْ يَعَبُدُوا اللهْ بِشِدَّةْ لَيْل وَ نَهَارْ أَشَانْ هُمَّنْ مُؤْمِنِينْ بِالْقِيَامَةْ وَ يِدَوْرُوا اللهْ يِتِمّ لَيْهُمْ كَلَامَهْ. وَ هَسَّعْ، فِي سَبَبْ كَلَامِي فِي الْقِيَامَةْ بَسْ، الْيَهُودْ يَتْهَمَوْنِي، يَا السَّيِّدْ الْمَلِكْ. 
ACT.26.8	وَ مَالَا أَيِّ نَادُمْ مِنْكُو يُقُولْ مُسْتَهِيلْ لِلهْ يَبْعَثْ الْمَيْتِينْ؟ 
ACT.26.9	صَحِيحْ، أَوَّلْ أَنَا ذَاتِي أَوَّلْ بِقِيتْ مُأَكِّدْ كَدَرْ وَاجِبْ نَخْدِمْ بِكُلَّ قُدُرْتِي أَشَانْ النَّاسْ مَا يِآمُنُوا بِأُسُمْ عِيسَى الْمِنْ النَّاصِرَةْ. 
ACT.26.10	وَ خَالَفْتُهُمْ فِي مَدِينَةْ الْقُدُسْ. بِإِذِنْ كُبَارَاتْ هَنَا رُجَالْ الدِّينْ، كَرَبْت كَتِيرِينْ مِنْ الصَّالِحِينْ وَ دَسَّيْتهُمْ فِي السِّجِنْ. وَ وَكِتْ الْمَجْلِسْ حَكَمْ لَيْهُمْ بِالْمَوْت، أَنَا كُلَ مُقَصِّدْ. 
ACT.26.11	وَ أَنَا قَاعِدْ نِتَعِّبْهُمْ بِلْحَيْن فِي كُلَّ بُيُوتْ الصَّلَاةْ وَ دَوَّرْت نَجْبُرْهُمْ أَشَانْ يَنْكُرُوا أُسُمْ عِيسَى. وَ أَنَا زَعْلَانْ مِنْهُمْ زَعَلْ شَدِيدْ مَرَّةْ وَاحِدْ وَ مَرَقْت مِنْ بَلَدْنَا كُلَ أَشَانْ نِتَعِّبْهُمْ فِي حِلَّالْ بَرَّا مِنْ بَلَدْنَا. 
ACT.26.12	وَ بِمِثِلْ دَا بَسْ، أَنَا قَمَّيْت مَشَيْت لِمَدِينَةْ دِمَشْق بِإِذِنْ كُبَارَاتْ الرُّجَالْ الدِّينْ شَايِلْ أَوَامِرْهُمْ فِي مَكَاتِيبْ. 
ACT.26.13	يَا السَّيِّدْ الْمَلِكْ، فِي الضُّهُرْ وَكِتْ أَنَا مَاشِي فِي الدَّرِبْ، شِفْت نُورْ جَايِ مِنْ السَّمَاءْ، شَدِيدْ مِنْ الْحَرَّايْ وَ النُّورْ قَمَّ ضَاوَى فَوْقِي وَ فَوْق النَّاسْ الْمَعَايِ. 
ACT.26.14	وَ كُلِّنَا وَقَعْنَا فِي التُّرَابْ وَ أَنَا سِمِعْت حِسّ هَنَا نَادُمْ يِحَجِّى لَيِّ بِكَلَامْ عِبْرَانِي وَ قَالْ «يَا شَاوُلْ، يَا شَاوُلْ، مَالَكْ تِتَعِّبْنِي؟ إِنْتَ قَاعِدْ تِخَالِفْنِي وَ دَا قَاسِي لَيْك». 
ACT.26.15	وَ قُلْت «يَا السَّيِّدْ، إِنْتَ يَاتُو؟». وَ الرَّبّ قَالْ «أَنَا عِيسَى الْإِنْتَ قَاعِدْ تِتَعِّبَهْ. 
ACT.26.16	وَ هَسَّعْ قُمّ فَوْق وَ نِأَوْرِيكْ مَالَا أَنَا بَيَّنْت لَيْك نَفْسِي. أَنَا إِخْتِرْتَكْ أَشَانْ تَبْقَى لَيِّ خَدَّامْ وَ شَاهِدْ. تِحَجِّي لِلنَّاسْ بِالشَّيْء الْبَيَّنْتَهْ لَيْك وَ بِكُلَّ شَيْء النِّبَيِّنَهْ لَيْك بَعَدَيْن. 
ACT.26.17	نَحْفَضَكْ مِنْ نَاسَكْ الْيَهُودْ وَ مِنْ الْأُمَمْ الْآخَرِينْ. نِرَسِّلَكْ لَيْهُمْ 
ACT.26.18	لِتَفْتَحْ عُيُونْهُمْ أَشَانْ يَمُرْقُوا مِنْ الضَّلَامْ وَ يَدْخُلُوا فِي النُّورْ وَ يَمُرْقُوا مِنْ حُكُمْ إِبْلِيسْ وَ يُتُوبُوا لِلهْ. وَ اللهْ يَغْفِرْ لَيْهُمْ ذُنُوبْهُمْ وَ هُمَّنْ يَوْرُثُوا بَكَانْ فِي لُبّ الصَّالِحِينْ بِسَبَبْ إِيمَانْهُمْ بَيِّ».
ACT.26.19	وَ خَلَاصْ، يَا الْمَلِكْ أَغْرِيبَاسْ، أَنَا مَا أَبَيْت كَلَامْ الرُّؤْيَا الْجَاتْ لَيِّ مِنْ اللهْ. 
ACT.26.20	وَ أَوَّلْ شَيْء، أَنَا قَمَّيْت نِكَلِّمْ لِلنَّاسْ الْفِي دِمَشْق وَ بَعَدَيْن لِلنَّاسْ الْفِي مَدِينَةْ الْقُدُسْ وَ الْفِي كُلَّ دَارْ الْيَهُودِيَّةْ. وَ بَعَدْ دَا، قَمَّيْت نِكَلِّمْ لِلْأُمُمْ الْآخَرِينْ. وَ قُلْت لَيْهُمْ وَاجِبْ يِخَلُّوا ذُنُوبْهُمْ وَ يُتُوبُوا لِلهْ وَ يِسَوُّوا الْعَمَلْ الْوَاجِبْ لِلنَّاسْ التَّابَوْا بِالصَّحِيحْ. 
ACT.26.21	فِي شَانْ الْكَلَامْ دَا بَسْ، الْيَهُودْ كَرَبَوْنِي فِي بَيْت اللهْ وَ دَوَّرَوْا يَكْتُلُونِي. 
ACT.26.22	لَاكِنْ لَحَدِّي الْيَوْم، اللهْ قَاعِدْ يَحْفَضْنِي وَ أَشَانْ دَا بَسْ، أَنَا وَاقِفْ هِنِي وَ قَاعِدْ نَشْهَدْ قِدَّامْ كُلَّ النَّاسْ الْكُبَارْ وَ الصُّغَارْ. وَ أَبَداً مَا نُقُولْ شَيْء إِلَّا الشَّيْء الْمُوسَى وَ الْأَنْبِيَاءْ قَالَوْا لَا بُدَّ يُكُونْ. 
ACT.26.23	وَ الْكَلَامْ دَا، هُو لَابُدَّ الْمَسِيحْ يَتْعَبْ وَ يَبْقَى أَوَّلْ نَادُمْ لِيَبْعَثْ مِنْ أُسْط الْمَيْتِينْ. وَ بِالسَّبَبْ دَا، هُو يِبَلِّغْ كَلَامْ هَنَا نُورْ اللهْ لِشَعَبَهْ وَ لِكُلَّ الْأُمَمْ.
ACT.26.24	وَ وَكِتْ بُولُسْ قَاعِدْ يِدَافِعْ لِنَفْسَهْ مِثِلْ دَا، فَسْتُسْ حَجَّى بِحِسّ عَالِي وَ قَالْ: بُولُسْ إِنْتَ مُشَوْطِنْ. قَرَيْت كَتِيرْ لَحَدِّي عَقْلَكْ لَفَّ.
ACT.26.25	وَ بُولُسْ رَدَّ لَيَّهْ وَ قَالْ: يَا السَّيِّدْ فَسْتُسْ، أَنَا مَا مُشَوْطِنْ. كَلَامِي صَحِيحْ وَ كَلَامِي مَعْقُولْ. 
ACT.26.26	الْكَلَامْ دَا، الْمَلِكْ بَعَرْفَهْ عَدِيلْ وَ أَنَا نِوَجِّهْ لَيَّهْ كَلَامِي بَلَا خَوْف. أَنَا مُلْأَكِّدْ كَدَرْ الشَّيْء الْبِقِي دَا، الْمَلِكْ بَعَرْفَهْ أَشَانْ مَا بِقِي بِأَشِيرْ. 
ACT.26.27	يَا الْمَلِكْ أَغْرِيبَاسْ، إِنْتَ مُؤْمِنْ بِكَلَامْ بِالْأَنْبِيَاءْ وَلَّا؟ نَعَرِفْ إِنْتَ مُؤْمِنْ بَيْهُمْ.
ACT.26.28	وَ أَغْرِيبَاسْ رَدَّ لِبُلُوسْ وَ قَالْ: فِي فِكْرَكْ، عَجَلَةْ كَيْ تَقْدَرْ تِسَوِّينِي مَسِيحِي وَلَّا؟
ACT.26.29	وَ بُولُسْ قَالْ: كَانْ عَجَلَةْ وَلَّا كَانْ بَعَدْ وَكِتْ طَوِيلْ، أَنَا نَسْأَلْ اللهْ أَشَانْ إِنْتَ وَ كُلَّ النَّاسْ الْقَاعِدِينْ يَسْمَعَوْا كَلَامِي الْيَوْم تَبْقَوْا مَسِيحِيِّينْ مِثْلِي لَاكِنْ بَلَا الْجَنَازِيرْ الْعِنْدِي دَوْل.
ACT.26.30	وَ خَلَاصْ الْمَلِكْ قَمَّ أَشَانْ يَمْشِي. وَ الْوَالِي وَ بِرْنِيكِي وَ النَّاسْ الْقَاعِدِينْ مَعَايَهْ تَابَعَوْه. 
ACT.26.31	وَ وَكِتْ مَرَقَوْا مِنْ الْبَكَانْ، حَجَّوْا أَمْبَيْنَاتْهُمْ. وَ قَالَوْا: النَّادُمْ دَا مَا سَوَّى جَرِيمَةْ أَشَانْ وَاجِبْ لَيَّهْ الْمَوْت وَ لَا سِجِنْ.
ACT.26.32	وَ أَغْرِيبَاسْ حَجَّى لِفَسْتُسْ وَ قَالْ: أَوَّلْ كَانْ النَّادُمْ دَا مَا طَلَبْ إِذِنْ أَشَانْ يِدَافِعْ لِنَفْسَهْ قِدَّامْ السُّلْطَانْ، تَقْدَرْ تَطْلِقَهْ.
ACT.27.1	فَسْتُسْ قَرَّرْ أَشَانْ نَمْشُوا فِي بَلَدْ إِيطَالِيَةْ بِالْبَحَرْ. وَ نَادَى مَسْؤُولْ عَسْكَرِي وَاحِدْ أُسْمَهْ يُولِيُسْ مِنْ الْقِسِمْ السُّلْطَانِي وَ أَمَرَهْ أَشَانْ يَحْرِسْ بُولُسْ وَ الْمَاسَاجِينْ الْآخَرِينْ فِي السَّفَرْ. 
ACT.27.2	وَ رِكِبْنَا فِي سَفِينَةْ هَنَا حِلَّةْ أَدْرَامِيتْ التِّدَوْر تَمْشِي لِحِلَّالْ وَاحِدِينْ فِي خَشَمْ الْبَحَرْ هَنَا بَلَدْ آسِيَا وَ خَلَاصْ مَشَيْنَا. أَرِسْتَارْكُسْ الْمَقِدُونِي مِنْ حِلَّةْ تَسَلُونِيكِي كُلَ سَافَرْ مَعَانَا.
ACT.27.3	وَ أَمْبَاكِرْ لِحِقْنَا حِلَّةْ صَيْدَا وَ قَعَدْنَا شِيَّةْ. وَ يُولِيُسْ سَوَّى زَيْن لِبُلُوسْ وَ أَنْطَاهْ إِذِنْ أَشَانْ يَمْشِي فِي الْحِلَّةْ وَ يِسَلِّمْ رُفْقَانَهْ وَ يَلْقَى مِنْهُمْ الشَّيْء الْبِدَوْرَهْ. 
ACT.27.4	وَ رِكِبْنَا بَتَّانْ وَ السَّفِينَةْ قَمَّتْ مِنْ صَيْدَا. الرِّيحْ قَاعِدَةْ تُسُوقْ مِنْ الْغَرِبْ وَ وَجَّهَوْا السَّفِينَةْ فِي الْجَانِبْ الصَّبْحَانِي هَنَا جَزِيرَةْ قُبْرُصْ أَشَانْ الْجَزِيرَةْ تِدَارِقْنَا مِنْ الرِّيحْ. 
ACT.27.5	وَ وَكِتْ شَقَّيْنَا الْبَحَرْ الْقَاعِدْ جَنْب كِلِكِيَّةْ وَ بَمْفِيلِيَّةْ، وِصِلْنَا فِي حِلَّةْ مِيرَا الْقَاعِدَةْ فِي بَلَدْ لَيْكِيَةْ. 
ACT.27.6	وَ هِنَاكْ مَسْؤُولْ الْعَسْكَرْ لِقِي سَفِينَةْ جَايَةْ مِنْ الْإِسْكَنْدِرِيَّةْ وَ تِدَوْر تَمْشِي فِي إِيطَالِيَةْ وَ رَكَّبَانَا فَوْقهَا. 
ACT.27.7	وَ مُدَّةْ أَيَّامْ، مَشَيْنَا قِدَّامْ بِرَاحَةْ بَسْ. الدَّرِبْ بِقِي قَاسِي لِلسَّفِينَةْ. قَرَّبْنَا لِحِلَّةْ كِنِيدُسْ وَ لَاكِنْ الرِّيحْ تُسُوقْ مِنْ الْغَرِبْ وَ مَا قِدِرْنَا نَمْشُوا قِدَّامْ. وَ خَلَاصْ وَجَّهَوْا السَّفِينَةْ فِي الْجَانِبْ الْجُنُوبِي هَنَا جَزِيرَةْ كِرِيتْ أَشَانْ الْجَزِيرَةْ تِدَارِقْنَا مِنْ الرِّيحْ. وَ مَشَيْنَا جَنْب حَجَرْ أُسْمَهْ رَاسْ سَلْمُونِي. 
ACT.27.8	وَ بِالتَّعَبْ بَسْ، لِحِقْنَا الْبَكَانْ الْأُسْمَهْ الْمُوَانِي الْجَمِيلَةْ الْقَاعِدْ قَرِيبْ لِلْحِلَّةْ لِسَائِيَةْ. 
ACT.27.9	مِنْ قَمَّيْنَا لَحَدِّي الْبَكَانْ دَا، السَّفَرْ طَوَّلْ بِلْحَيْن وَ بِقِي الْوَكِتْ الْقَاسِي لِلسَّفَرْ بِالْبَحَرْ وَ يَوْم صَيَامْ هَنَا الْيَهُودْ كُلَ فَاتْ خَلَاصْ. وَ بُولُسْ قَمَّ حَجَّى لِنَاسْ السَّفِينَةْ 
ACT.27.10	وَ قَالْ: يَا الْأَخْوَانْ، أَنَا شِفْت حَالِتْنَا. وَ فِي فِكْرِي أَنَا، كَانْ نَمْشُوا قِدَّامْ، أَكِيدْ السَّفَرْ يَبْقَى لَيْنَا قَاسِي مَرَّةْ وَاحِدْ. وَ مَا تِوَدُّرُوا السَّفِينَةْ وَ شُهْنِتْهَا بَسْ لَاكِنْ أَنِحْنَ كُلِّنَا نُمُوتُوا.
ACT.27.11	لَاكِنْ مَسْؤُولْ الْعَسْكَرْ سِمِعْ كَلَامْ السَّوَّاقْ وَ كَلَامْ سِيدْ السَّفِينَةْ وَ مَا سِمِعْ كَلَامْ بُولُسْ. 
ACT.27.12	دَوَّرَوْا يَلْقَوْا بَكَانْ ثَابِتْ أَشَانْ يَقْعُدُوا فَوْقَهْ لَحَدِّي الشِّتَاءْ يِكَمِّلْ وَ الْبَكَانْ السَّفِينَةْ قَاعِدَةْ فَوْقَهْ مَا مُوَافِقْ. وَ نَاسْ كَتِيرِينْ قَالَوْا يَبْقَى لَيْهُمْ أَخَيْر كَانْ يَمْشُوا قِدَّامْ وَ يِجَاهُدُوا أَشَانْ يَلْحَقَوْا حِلَّةْ فِينِكْس وَ يَقْعُدُوا فَوْقهَا. فِينِكْس قَاعِدَةْ فِي جَزِيرَةْ كِرِيتْ وَ عِنْدَهَا خَشَمْ بَحَرْ عَدِيلْ مَا فَاتِحْ لِلرِّيحْ إِلَّا فِي نُصّ الْمُنْشَاقْ غَرِبْ وَ فِي نُصّ الْوَطِي غَرِبْ.
ACT.27.13	وَ وَكِتْ رِيحْ خَفِيفَةْ بَدَتْ تُسُوقْ مِنْ الْوَطِي، نَاسْ السَّفِينَةْ قَالَوْا يَقْدَرَوْا يَمْشُوا قِدَّامْ مِثِلْ دَوَّرَوْا. وَ جَبَدَوْا فَوْق وِتِدْ هَنَا السَّفِينَةْ وَ مَشَوْا قِدَّامْ. وَ مَا مَشَوْا فِي أُسْط الْبَحَرْ لَاكِنْ تَابَعَوْا طَرَفْ الْجَزِيرَةْ. 
ACT.27.14	لَاكِنْ بَعَدْ شِيَّةْ بَسْ، رِيحْ شَدِيدَةْ بِلْحَيْن قَمَّتْ عَجَلَةْ كَيْ وَ سَاقَتْ فَوْقنَا مِنْ الْجَزِيرَةْ وَ أُسُمْ الرِّيحْ دِي الْيُورُوكِيلَةْ. 
ACT.27.15	وَ الرِّيحْ شَالَتْ السَّفِينَةْ وَ مَا قِدْرَوْا يَقَبُّلُوهَا. وَ خَلَاصْ خَلَّوْا الرِّيحْ وَدَّتْ السَّفِينَةْ قِدَّامْ. 
ACT.27.16	الرِّيحْ لَزَّتْنَا قَرِيبْ لِلْجَانِبْ الْوَطِي هَنَا جَزِيرَةْ صَغَيَّرَةْ أُسُمْهَا كُودَا الدَّارَقَتْنَا شِيَّةْ مِنْ الرِّيحْ. وَ فِي الْبَكَانْ دَا، قِدِرْنَا نِثَبُّتُوا بِتَعَبْ شَدِيدْ الْمَرْكَبَةْ. 
ACT.27.17	وَ جَبَدَوْهَا وَ دَسَّوْهَا فِي السَّفِينَةْ وَ بَعَدْ دَا، قَمَّوْا لَوْلَوَوْا السَّفِينَةْ بِحَبِلْ قَوِي أَشَانْ مَا تِنْشَقَّ. وَ هُمَّنْ خَايْفِينْ كَدَرْ الرِّيحْ تِدَوْر تِلِزَّهَا لَحَدِّي تُطُقّ فِي الْبَكَانْ الْعَالِي الْقَاعِدْ قَرِيبْ لِبَلَدْ لِيبِيَا وَ سَوَّوْا خَدَمَوْا بِجُهُدْ أَشَانْ يِخَفُّفُوا جَرِي هَنَا السَّفِينَةْ. لَاكِنْ الرِّيحْ قَاعِدَةْ تِوَدِّيهَا قِدَّامْ عَجَلَةْ كَيْ.
ACT.27.18	وَ أَمْبَاكِرْ، الرِّيحْ وَ الشَّلَّالْ قَاعِدِينْ يِهِزُّوا السَّفِينَةْ شَدِيدْ وَ خَدَّامِينْ السَّفِينَةْ قَمَّوْا يِدَفُّقُوا الشُّحْنَةْ فِي الْبَحَرْ أَشَانْ السَّفِينَةْ تَبْقَى خَفِيفَةْ. 
ACT.27.19	وَ الْيَوْم التَّالِتْ، هُمَّنْ ذَاتْهُمْ شَالَوْا خُمَامْهُمْ الْبِشْتَغُلُوا بَيَّهْ فِي السَّفِينَةْ وَ دَفَّقَوْه فِي الْبَحَرْ. 
ACT.27.20	وَ مِنْ مُدَّةْ أَيَّامْ، مَا شِفْنَا الْحَرَّايْ وَ لَا النُّجُومْ وَ الرِّيحْ تُسُوقْ بِشِدَّةْ لَحَدِّي نُقُولُوا مُتْنَا خَلَاصْ.
ACT.27.21	مِنْ مُدَّةْ طَوِيلَةْ، النَّاسْ الْفِي السَّفِينَةْ مَا أَكَلَوْا. وَ يَوْم وَاحِدْ، بُولُسْ قَمَّ حَجَّى لَيْهُمْ وَ قَالْ: يَا الْأَخْوَانْ، كَانْ أَوَّلْ سِمِعْتُوا كَلَامِي وَ قَعَدْتُوا فِي كِرِيتْ، مَا فِي شَيْء يَتْلِفْ وَ لَا يِوَدِّرْ لَيْكُو. 
ACT.27.22	لَاكِنْ هَسَّعْ نُقُولْ لَيْكُو شِدُّوا حَيْلكُو. نَادُمْ وَاحِدْ مِنْكُو مَا يِوَدِّرْ إِلَّا السَّفِينَةْ وِحَيْدهَا تِوَدِّرْ. 
ACT.27.23	فِي اللَّيْل دِي، اللهْ الْأَنَا نَعَبُدَهْ وَ أَنَا هَنَايَهْ هُو بَسْ، رَسَّلْ لَيِّ وَاحِدْ مِنْ مَلَائِكَتَهْ. وَ الْمَلَكْ جَاءْ وِقِفْ فِي جَنْبِي 
ACT.27.24	وَ قَالْ «يَا بُولُسْ، مَا تَخَافْ. لَابُدَّ تَقِيفْ قِدَّامْ سُلْطَانْ الرَّوْمَانِيِينْ. وَ اللهْ أَنْطَاكْ الشَّيْء الطَّلَبْتَهْ مِنَّهْ. مَا فِي نَادُمْ مِنْ النَّاسْ اليِسَافُرُوا مَعَاكْ يُمُوتْ». 
ACT.27.25	وَ أَشَانْ دَا يَا الْأَخْوَانْ، شِدُّوا حَيْلكُو. أَنَا مؤمن بِاللهْ وَ كَلَامَهْ وَ كُلَّ شَيْء الْقَالَهْ لَيِّ يَبْقَى. 
ACT.27.26	لَاكِنْ السَّفِينَةْ لَازِمْ تُطُقّ فِي تُرَابْ هَنَا جَزِيرَةْ وَاحِدَةْ.
ACT.27.27	وَ أُسْبُوعَيْن مِنْ فُتْنَا مِنْ جَزِيرَةْ كِرِيتْ، الرِّيحْ قَاعِدَةْ تِلِزِّنَا قِدَّامْ فِي أُسْط الْبَحَرْ الْمُتَوَسِّطْ. وَ فِي أُسْط اللَّيْل، خَدَّامِينْ السَّفِينَةْ عِرِفُوا قَرَّبْنَا لِلتُّرَابْ. 
ACT.27.28	وَ قَاوَسَوْا الْأَلْمِي بِحَبِلْ وَ لِقَوْا عِشْرِينْ رَاجِلْ وَ بَعَدَيْن بَتَّانْ قَاوَسَوْه وَ لِقَوْا خَمِسْةَ عَشَرْ رَاجِلْ. 
ACT.27.29	وَ الْخَدَّامِينْ خَايْفِينْ أَشَانْ فِي فِكِرْهُمْ، الرِّيحْ تِلِزّ السَّفِينَةْ فِي الْحُجَارْ الْقَاعِدِينْ فِي طَرَفْ الْجَزِيرَةْ وَ تِكَسِّرْهَا مَرَّةْ وَاحِدْ. وَ أَشَانْ دَا، دَلَّوْا أَرْبَعَةْ أَوْتَادْ وَرَاءْ لَيْشَانْ مَا نَمْشُوا قِدَّامْ عَجَلَةْ. وَ قُلُوبْهُمْ مُعَلَّقِينْ وَ قَاعِدِينْ يَرْجَوْا الْوَطَى تَصْبَحْ أَشَانْ يِشِيفُوا الْبَكَانْ الْقَاعِدِينْ فَوْقَهْ. 
ACT.27.30	وَ الْخَدَّامِينْ دَوَّرَوْا يِنْبَلُسُوا مِنْ السَّفِينَةْ وَ دَلَّوْا الْمَرْكَبَةْ فِي رَاسْ الْأَلْمِي. وَ قَالَوْا لَيْنَا هُمَّنْ يِدَوْرُوا يَرْبُطُوا السَّفِينَةْ بِوِتِدْ قِدَّامْ. 
ACT.27.31	وَ بُولُسْ حَجَّى لِلْعَسْكَرْ وَ لِمَسْؤُولْهُمْ وَ قَالْ: كَانْ الرُّجَالْ دَوْل مَا يَقْعُدُوا مَعَانَا فِي السَّفِينَةْ، مَا إِنْتُو تَنْجَوْا.
ACT.27.32	وَ عَجَلَةْ كَيْ، الْعَسْكَرْ قَطَعَوْا حُبَالْ هَنَا الْمَرْكَبَةْ وَ خَلَّوْهَا فَاتَتْ مِنْ السَّفِينَةْ. 
ACT.27.33	وَ قَرِيبْ الصَّبَاحْ، بُولُسْ قَالْ لَيْهُمْ كُلُّهُمْ وَاجِبْ يَاكُلُوا وَ قَالْ: مِنْ أَرْبَعْةَ عَشَرْ يَوْم، إِنْتُو تَعْبَانِينْ وَ مَا أَكَلْتُوا. 
ACT.27.34	وَ هَسَّعْ نُقُولْ لَيْكُو وَاجِبْ تَاكُلُوا وَ تَلْقَوْا قُدْرَةْ أَشَانْ تَنْجَوْا. كُلُّكُو تَنْجَوْا بِالْعَافِيَةْ وَ السَّلَامْ.
ACT.27.35	وَ بَعَدْ هُو قَالْ الْكَلَامْ دَا، هُو شَالْ خُبْزَةْ وَ شَكَرْ اللهْ قِدَّامْ كُلَّ النَّاسْ وَ كَسَرَاهَا وَ قَمَّ أَكَلْ مِنْهَا. 
ACT.27.36	وَ قُلُوبْهُمْ رَقَدَوْا وَ كُلُّهُمْ قَمَّوْا أَكَلَوْا كُلَ. 
ACT.27.37	وَ عَدَدْ النَّاسْ الْقَاعِدِينْ فِي السَّفِينَةْ مَيْتِينْ سِتَّةْ وَ سَبْعِينْ. 
ACT.27.38	وَ وَكِتْ شِبْعَوْا، دَفَّقَوْا فِي الْبَحَرْ الْقَمَحْ الْقَاعِدْ فِي لُبّ السَّفِينَةْ أَشَانْ تَبْقَى خَفِيفَةْ.
ACT.27.39	وَ وَكِتْ الْوَطَى أَصْبَحَتْ، شَافَوْا الْبَكَانْ الْوِصْلَوْا فَوْقَهْ لَاكِنْ مَا عِرِفَوْه. وَ شَافَوْا خَشَمْ الْبَحَرْ عِنْدَهْ سِنْيَاكَةْ. وَ قَرَّرَوْا يِوَجُّهُوا عَلَيْهَا السَّفِينَةْ أَشَانْ يِوَقُّفُوهَا فِي السِّنْيَاكَةْ. 
ACT.27.40	وَ قَطَعَوْا حُبَالْ هَنَا الْأَوْتَادْ وَ الْأَوْتَادْ فَضَّلَوْا فِي الْبَحَرْ. وَ فَرْتَقَوْا الْعِيدَانْ الْيِوَدُّوا السَّفِينَةْ فِي دَرِبْهَا وَ فَرْتَقَوْا الْقُرَارَةْ القِدَّامِيَةْ أَشَانْ الرِّيحْ تِلِزّ السَّفِينَةْ فِي سِنْيَاكَةْ هَنَا الْكَرْكَاوْ. 
ACT.27.41	لَاكِنْ السَّفِينَةْ أَنْطَقَّتْ فِي بَكَانْ عَالِي تِحِتْ الْأَلْمِي وَ نُصَّهَا الْقِدَّامِي وِحِلْ مَرَّةْ وَاحِدْ فِي السِّنْيَاكَةْ. وَ الشَّلَالْ الشَّدِيدْ قَاعِدْ يُدُقّ النُّصّ الْوَرَانِي وَ بَدَأْ يِكَسِّرْهَا. 
ACT.27.42	وَ الْعَسْكَرْ دَوَّرَوْا يَكْتُلُوا الْمَسَاجِينْ أَشَانْ نَادُمْ مِنْهُمْ مَا يِعَرِّدْ فِي الْأَلْمِي. 
ACT.27.43	لَاكِنْ مَسْؤُولْ الْعَسْكَرْ دَوَّرْ يِنَجِّي بُولُسْ مِنْهُمْ وَ دَحَرْ الْعَسْكَرْ مَا يَكْتُلُوا نَادُمْ. وَ أَنْطَى إِذِنْ لِأَيِّ نَادُمْ الْيَقْدَرْ يُعُومْ أَشَانْ يُنُطّ فِي الْبَحَرْ وَ يَلْحَقْ الْكَرْكَاوْ. 
ACT.27.44	وَ بَعَدَيْن، أَنْطَى إِذِنْ لِلنَّاسْ الْآخَرِينْ أَشَانْ يَمْسُكُوا خَشَبْ وَلَّا عُودْ مِنْ حَطَبْ السَّفِينَةْ الْقَاعِدَةْ تِنْكَسِرْ وَ يُعُومُوا بَيَّهْ وَرَاهُمْ. وَ خَلَاصْ، كُلَّ نَادُمْ مِنِّنَا وِصِلْ فِي الْجَزِيرَةْ بِالْعَافَيْ.
ACT.28.1	وَ وَكِتْ كُلِّنَا مَرَقْنَا مِنْ الْبَحَرْ بِالْعَافَيْ، نَادُمْ وَاحِدْ أَوْرَانَا كَدَرْ الْجَزِيرَةْ دِي أُسُمْهَا مَالِطَةْ. 
ACT.28.2	وَ سُكَّانْ مَالِطَةْ زَيْنِينْ لَيْنَا مَرَّةْ وَاحِدْ وَ فَضَّلَوْنَا كُلِّنَا. وَ أَوْقَدَوْا لَيْنَا نَارْ أَشَانْ الْوَطَى بَارْدَةْ وَ أَلْمِي بَدَأْ يُصُبّ. 
ACT.28.3	وَ بُولُسْ قَاعِدْ يُخُمّ حَطَبْ أَشَانْ يُصُبَّهْ فِي النَّارْ. وَ عَجَلَةْ كَيْ، دَابِي وَاحِدْ مَرَقْ مِنْ الْحَطَبْ جَارِي مِنْ حَمُو النَّارْ وَ عَضَّ بُولُسْ فِي إِيدَهْ وَ لِصِقْ فَوْقهَا. 
ACT.28.4	وَ وَكِتْ نَاسْ الْبَكَانْ شَافَوْا الدَّابِي لَاصِقْ فِي إِيدَهْ، حَجَّوْا أَمْبَيْنَاتْهُمْ وَ قَالَوْا: أَكِيدْ النَّادُمْ دَا كَتَّالْ دِمَمْ. هُو نِجِي مِنْ الْبَحَرْ مَا أَكَلَهْ وَ لَاكِنْ إِلٰهْ هَنَا الْحَقّ مَا دَوَّرْ هُو يِعِيشْ وَ هَسَّعْ كَتَلَهْ خَلَاصْ.
ACT.28.5	وَ لَاكِنْ بُولُسْ حَتَّ إِيدَهْ مِنْ الدَّابِي وَ الدَّابِي وَقَعْ فِي النَّارْ وَ شَيْء مَا بِقِي لِبُولُسْ. 
ACT.28.6	وَ نَاسْ الْبَكَانْ قَاعِدِينْ يَرْجَوْا وَ يِدَوْرُوا يِشِيفُوا بُولُسْ يِنَّفِخْ وَلَّا يَقَعْ يُمُوتْ عَجَلَةْ كَيْ. وَ رِجَوْا مُدَّةْ طَوِيلَةْ وَ شَيْء مَا بِقِي لِبُلُوسْ. وَ أَشَانْ دَا، غَيَّرَوْا أَفْكَارْهُمْ وَ قَالَوْا: النَّادُمْ دَا أَكِيدْ وَاحِدْ مِنْ الْإِلَهَاتْ.
ACT.28.7	وَ الْبَكَانْ الْأَنِحْنَ قَاعِدِينْ فَوْقَهْ قَرِيبْ لِزِرَاعَةْ هَنَا نَادُمْ وَاحِدْ أُسْمَهْ بُبْلِيُوسْ وَ هُو كَبِيرْ هَنَا نَاسْ مَالِطَةْ. وَ هُو فَضَّلَانَا وَ ضَيَّفَانَا فِي بَيْتَهْ تَلَاتَةْ يَوْم. 
ACT.28.8	وَ أَبُو بُبْلِيُوسْ رَاقِدْ وَ عِنْدَهْ وِرْدَةْ وَ بِصَبِّبْ دَمّ. وَ بُولُسْ مَشَى شَافَهْ وَ سَأَلْ لَيَّهْ اللهْ وَ خَطَّ إِيدَيْنَهْ فَوْقَهْ وَ خَلَاصْ دَاوَاهْ. 
ACT.28.9	وَ بَعَدْ دَا، كُلَّ النَّاسْ الْمَرْضَانِينْ الْفِي مَالِطَةْ جَوْا لَيْنَا وَ لِقَوْا الْعَافَيْ. 
ACT.28.10	وَ شَكَرَوْنَا كَتِيرْ وَ وَكِتْ دَوَّرْنَا نِسَافُرُوا، أَنْطَوْنَا كُلَّ شَيْء الْوَاجِبْ لِلسَّفَرْ.
ACT.28.11	وَ قَعَدْنَا تَلَاتَةْ شُهُورْ فِي مَالِطَةْ. وَ بَعَدْ دَا، رِكِبْنَا فِي سَفِينَةْ وَاحِدَةْ. عِنْدَهَا فَوْقهَا صُورَةْ مَجُورَةْ هَنَا التِّيمَانْ السَّمَوِيِّينْ. هِي مِنْ الْإِسْكَنْدِرِيَّةْ وَ قَاعِدَةْ فِي مَالِطَةْ طَوَّلْ الشِّتَاءْ. 
ACT.28.12	مَشَيْنَا وِصِلْنَا فِي حِلَّةْ سِرَاكُوسَةْ وَ قَعَدْنَا فَوْقهَا تَلَاتَةْ يَوْم. 
ACT.28.13	مِنْ هِنَاكْ، مَشَيْنَا قِدَّامْ مِنْ حِلَّةْ لِحِلَّةْ لَحَدِّي وِصِلْنَا فِي حِلَّةْ رِيغِيُونْ. وَ قَعَدْنَا فِيهَا يَوْم وَاحِدْ. وَ الرِّيحْ قَمَّتْ تُسُوقْ مِنْ الْوَطِي وَ أَمْبَاكِرْ لِحِقْنَا خَشَمْ بَحَرْ هَنَا بُوطِيُولِي. 
ACT.28.14	نَزَلْنَا وَ مَشَيْنَا لِقِينَا أَخْوَانْ مُؤْمِنِينْ وَ هُمَّنْ ضَيَّفَوْنَا وَ قَعَدْنَا مَعَاهُمْ سَبْعَةْ يَوْم. وَ خَلَاصْ، وِصِلْنَا فِي رَوْمَا.
ACT.28.15	وَ وَكِتْ الْأَخْوَانْ السَّاكْنِينْ فِي رَوْمَا سِمْعَوْا أَنِحْنَ جَايِّينْ مَرَقَوْا أَشَانْ يِلَاقُونَا. وَاحِدِينْ جَوْا لَحَدِّي سُوقْ أَبِيُوسْ وَ آخَرِينْ لِلْحِلَّةْ الْأُسُمْهَا الْحَنَاوِيتْ التَّلَاتَةْ. وَكِتْ بُولُسْ شَافَاهُمْ، شَكَرْ اللهْ وَ شَدَّ حَيْلَهْ. 
ACT.28.16	وَ وَكِتْ دَخَلْنَا فِي رَوْمَا، مَسْؤُولْ الْعَسْكَرْ سَلَّمْ الْمَسَاجِينْ لِلْقَايِدْ وَ أَنْطَوْا إِذِنْ لِبُلُوسْ أَشَانْ يَلْقَى بَيْت وَ يَسْكُنْ فَوْقَهْ وِحَيْدَهْ مَعَ الْعَسْكَرِي الْقَاعِدْ يَحَرْسَهْ.
ACT.28.17	وَ بَعَدْ تَلَاتَةْ يَوْم، بُولُسْ نَادَى كُبَارَاتْ الْيَهُودْ السَّاكْنِينْ فِي رَوْمَا أَشَانْ يَجُوا لَيَّهْ. وَ هُمَّنْ جَوْا لَيَّهْ وَ هُو حَجَّى لَيْهُمْ وَ قَالْ: يَا الْأَخْوَانْ، أَنَا مَا سَوَّيْت شَيْء ضِدّ شَعَبْنَا وَ مَا سَوَّيْت شَيْء ضِدّ عَادَاتْ جُدُودْنَا لَاكِنْ كَرَبَوْنِي فِي مَدِينَةْ الْقُدُسْ وَ سَلَّمَوْنِي لِلرَّوْمَانِيِّينْ. 
ACT.28.18	وَ الرَّوْمَانِيِينْ سَأَلَوْنِي فِي الْكَلَامْ دَا وَ دَوَّرَوْا يَطْلُقُونِي. وَ قَالَوْا الْمَوْت مَا وَاجِبْ لَيِّ. 
ACT.28.19	لَاكِنْ الْيَهُودْ عَارَضَوْا أَشَانْ مَا يَطْلُقُونِي. وَ مَا قِدِرْت نِسَوِّي شَيْء إِلَّا نَطْلُبْ إِذِنْ أَشَانْ نِدَافِعْ لِنَفْسِي قِدَّامْ السُّلْطَانْ. وَ أَبَداً ما نِدَوْر نِقَدِّمْ شَكْوَةْ فَوْق أَخْوَانِي الْيَهُودْ. 
ACT.28.20	وَ أَشَانْ دَا، دَوَّرْت نِحَجِّي مَعَاكُو. وَ أَنَا مَرْبُوطْ بِالْجِنْزِيرْ دَا فِي شَانْ النَّادُمْ الْبَنِي إِسْرَائِيلْ قَاعِدِينْ يَرْجَوْه بِعَشَمْ.
ACT.28.21	وَ الْيَهُودْ قَالَوْا لَيَّهْ: مَا لِقِينَا فَوْقَكْ مَكْتُوبْ مِنْ دَارْ الْيَهُودِيَّةْ. وَ الْأَخْوَانْ الْجَوْا مِنْ هِنَاكْ نَادُمْ وَاحِدْ كَيْ مَا جَابْ لَيْنَا خَبَرْ فَوْقَكْ وَ مَا سِمِعْنَا فَوْقَكْ شَيْء فَسِلْ. 
ACT.28.22	لَاكِنْ نِدَوْرُوا نَسْمَعَوْا كَلَامَكْ وَ نَعَرْفُوا فِكْرَكْ. وَ كَانْ لِطَرِيقَةْ هَنَاكُو دِي، نَعَرْفُوا كَدَرْ فِي كُلَّ بَكَانْ النَّاسْ قَاعِدِينْ يَشْكُوا مِنْهَا.
ACT.28.23	وَ قَطَعَوْا لَيَّهْ يَوْم أَشَانْ يِحَجِّي لَيْهُمْ. وَ الْيَوْم دَا، نَاسْ كَتِيرِينْ بِلْحَيْن جَوْا لَمَّوْا فِي بَيْتَهْ. وَ مِنْ الْفَجُرْ لَحَدِّي الْمَغَرِبْ، بُولُسْ قَاعِدْ يَشْهَدْ لِمَمْلَكَةْ اللهْ وَ يِحَجِّي لَيْهُمْ بِكَلَامْ تَوْرَاةْ مُوسَى وَ الْأَنْبِيَاءْ أَشَانْ يِجِيبْهُمْ فِي دَرِبْ عِيسَى. 
ACT.28.24	وَ وَاحِدِينْ مِنْهُمْ سِمْعَوْا كَلَامَهْ وَ آمَنَوْا وَ وَاحِدِينْ مِنْهُمْ أَبَوْا مَا يِآمُنُوا. 
ACT.28.25	وَ مَا أَسْتَفَقَوْا أَمْبَيْنَاتْهُمْ. وَ بُولُسْ قَالْ شَيْء وَاحِدْ زِيَادَةْ وَ خَلَاصْ كُلُّهُمْ شَتَّوْا لِبُيُوتْهُمْ. هُو قَالْ: أَكِيدْ، كَلَامْ الرُّوحْ الْقُدُّوسْ صَحِيحْ وَكِتْ حَجَّى لِجُدُودْكُو بِخَشُمْ النَّبِي إِشَعْيَاءْ. هُو قَالْ 
ACT.28.26	﴿أَمْشِي كَلِّمْ لِلشَّعَبْ دَا وَ قُولْ إِنْتُو تَسْمَعَوْا كَتِيرْ وَ لَاكِنْ مَا تَفْهَمَوْا شَيْء. وَ عُيُونْكُو قَاعِدِينْ بِشِيفُوا وَ لَاكِنْ مَا تِشِيفُوا شَيْء 
ACT.28.27	أَشَانْ النَّاسْ دَوْل مَا عِنْدُهُمْ نِيَّةْ فِي قُلُوبْهُمْ وَ مَا يِدَوْرُوا يَسْمَعَوْا وَ مَا يِدَوْرُوا يِشِيفُوا. وَ كَانْ حَالِتْهُمْ مَا مِثِلْ كَيْ، عُيُونْهُمْ بِشِيفُوا وَ أَدَانْهُمْ بَسْمَعَوْا وَ هُمَّنْ بَفْهَمَوْا عَدِيلْ وَ يِقَبُّلُوا لَيِّ وَ نَنْطِيهُمْ الْعَافَيْ﴾. 
ACT.28.28	خَلَاصْ، وَاجِبْ تَعَرْفُوا اللهْ رَسَّلْ بِشَارَةْ النَّجَاةْ لِلنَّاسْ الْمَا يَهُودْ وَ هُمَّنْ يَسْمَعَوْه.
ACT.28.29	وَ بَعَدْ قَالْ الْكَلَامْ دَا، الْيَهُودْ مَرَقَوْا مِنْ الْبَيْت وَ قَاعِدِينْ يِغَالُطُوا أَمْبَيْنَاتْهُمْ مَرَّةْ وَاحِدْ.
ACT.28.30	وَ فِي مُدَّةْ سَنَتَيْن، بُولُسْ سَاكِنْ فِي الْبَيْت الْأَجَّرَهْ. وَ قَاعِدْ يِفَضِّلْ كُلَّ الضِّيفَانْ الْجَايِينْ لَيَّهْ. 
ACT.28.31	وَ قَاعِدْ يِبَلِّغْ بِشَارَةْ مَمْلَكَةْ اللهْ وَ يِعَلِّمْ كُلَّ النَّاسْ فِي الرَّبّ عِيسَى الْمَسِيحْ بَلَا شَكَكْ. وَ نَادُمْ وَاحِدْ مَا دَحَرَهْ.
ROM.1.1	جَوَابْ مِنِّي أَنَا بُولُسْ عَبِدْ عِيسَى الْمَسِيحْ. اللهْ نَادَانِي أَشَانْ نَبْقَى رَسُولْ وَ إِخْتَارَانِي أَشَانْ نِبَلِّغْ بِشَارْتَهْ 
ROM.1.2	الْوَاعَدْ بَيْهَا مِنْ زَمَانْ بِوَاسِطَةْ الْأَنْبِيَاءْ الْكَلَامْهُمْ مَكْتُوبْ فِي الْكُتُبْ السَّمَاوِيَّةْ. 
ROM.1.3	وَ الْبِشَارَةْ دِي تِحَجِّي بِإِبْنَهْ الْبِقِي إِنْسَانْ مِنْ ذُرِّيَّةْ الْمَلِكْ دَاوُدْ 
ROM.1.4	وَ اللهْ جَعَلَهْ إِبْنَهْ الْقَادِرْ بِالرُّوحْ الْقُدُّوسْ وَكِتْ هُو بَعَثَهْ مِنْ أُسْط الْمَيْتِينْ. وَ إِبْنَهْ دَا، هُو عِيسَى الْمَسِيحْ رَبِّنَا. 
ROM.1.5	وَ بَيَّهْ هُو وَ فِي شَانْ أُسْمَهْ، اللهْ أَنْطَانِي نِعْمَةْ وَ سَوَّانِي رَسُولْ أَشَانْ نِنَادِي كُلَّ الْأُمَمْ لِيِآمُنُوا بَيَّهْ وَ يِتَابُعُوا كَلَامَهْ. 
ROM.1.6	وَ إِنْتُو كُلَ، اللهْ نَادَاكُو أَشَانْ تَبْقَوْا مَعَاهُمْ شَعَبْ هَنَا عِيسَى الْمَسِيحْ. 
ROM.1.7	وَ نَكْتِبْ لَيْكُو إِنْتُو كُلُّكُو الْقَاعِدِينْ فِي مَدِينَةْ رَوْمَا، إِنْتُو الْاللهْ يِحِبُّكُو وَ نَادَاكُو لِتَبْقَوْا نَاسَهْ الصَّالِحِينْ. عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ.
ROM.1.8	أَوَّلْ شَيْء، نَشْكُرْ اللهْ بِأُسُمْ عِيسَى الْمَسِيحْ فِي شَانْكُو كُلُّكُو أَشَانْ إِيمَانْكُو بِقِي مَعْرُوفْ فِي كُلَّ الدُّنْيَا. 
ROM.1.9	وَ اللهْ النَّعَبُدَهْ بِكُلَّ رُوحِي فِي بَلِّغِينْ بِشَارَةْ إِبْنَهْ، هُو شَاهِدْ لَيِّ كَدَرْ أَنَا قَاعِدْ نِفَكِّرْ فَوْقكُو دَايْماً وَ نَدْعِي لَيْكُو 
ROM.1.10	فِي كُلَّ صَلَاوَاتِي. وَ قَاعِدْ نَسْأَلْ اللهْ، كَانْ دِي مُرَادْتَهْ، هُو يَفْتَحْ لَيِّ الدَّرِبْ أَشَانْ نَمْشِي لَيْكُو. 
ROM.1.11	نِدَوْر بِلْحَيْن نُزُورْكُو وَ نَنْطِيكُو بَرَكَةْ بِقُدْرَةْ الرُّوحْ الْقُدُّوسْ أَشَانْ نِشَجِّعْكُو. 
ROM.1.12	وَ زِيَادَةْ مِنْ دَا، نِدَوْر نَجِي فِي أُسُطْكُو أَشَانْ بِإِيمَانْكُو وَ إِيمَانِي كُلِّنَا نَلْقَوْا شَجَاعَةْ.
ROM.1.13	يَا أَخْوَانِي، نِدَوْر إِنْتُو تَعَرْفُوا كَدَرْ أَنَا حَاوَلْت عِدَّةْ مَرَّاتْ نَجِيكُو. نِدَوْر كَدَرْ خِدِمْتِي تَنْطِيكُو فَايْدَةْ مِثِلْ أَنْطَتْ فَايْدَةْ لِلنَّاسْ الْآخَرِينْ الْفِي دِيَارْ هَنَا الْمَا يَهُودْ. لَاكِنْ مَا قِدِرْت نَجِيكُو لَحَدِّي الْيَوْم. 
ROM.1.14	وَاجِبْ نَمْشِي لِكُلَّ النَّاسْ، لِنَاسْ الْمُدُنْ وَ نَاسْ الْكَدَادَةْ، وَ لِلْقَرَوْا وَ الْمَا قَرَوْا. وَ دَا قَاعِدْ فَوْقِي مِثِلْ دَيْن. 
ROM.1.15	وَ أَشَانْ دَا، عِنْدِي نِيَّةْ أَشَانْ نِبَشِّرْكُو إِنْتُو الْفِي رَوْمَا كُلَ بِبِشَارَةْ الْمَسِيحْ. 
ROM.1.16	أَشَانْ أَنَا فَرْحَانْ بِلْحَيْن مِنْ بِشَارَةْ الْمَسِيحْ وَ أَنَا أَبَداً مَا عِنْدِي عَيْب فِي شَانْهَا. بِبِشَارَةْ الْمَسِيحْ، اللهْ بَيَّنْ قُدُرْتَهْ الْبَيْهَا هُو يِنَجِّي كُلَّ النَّاسْ الْيِآمُنُوا بَيَّهْ، أَوَّلْ كَيْ الْيَهُودْ وَ بَتَّانْ الْمَا يَهُودْ كُلَ. 
ROM.1.17	أَشَانْ بِبِشَارَةْ الْمَسِيحْ، اللهْ وَصَّفْ كِكَّيْف هُو يِسَوِّي النَّاسْ صَالِحِينْ وَ الدَّرِبْ دَا بِالْإِيمَانْ مِنْ الْبِدَايَةْ لَحَدِّي النِّهَايَةْ. أَشَانْ دَا، الْكِتَابْ بُقُولْ ﴿النَّادُمْ الْبِقِي صَالِحْ بِسَبَبْ الْإِيمَانْ يَحْيَا﴾.
ROM.1.18	اللهْ بَيَّنْ غَضَبَهْ الْيِنَزِّلَهْ مِنْ السَّمَاءْ فَوْق كُلَّ كُفُرْ و فَوْق فَسَالَةْ بَنِي آدَمْ. هُمَّنْ قَاعِدِينْ يِخَالُفُوا الْحَقّ بِعَمَلْهُمْ الْفَسِلْ. 
ROM.1.19	الشَّيْء الْيَقْدَرَوْا يَعَرْفُوهْ فِي اللهْ وَاضِحْ لَيْهُمْ أَشَانْ اللهْ سَوَّاهْ وَاضِحْ. 
ROM.1.20	مِنْ اللهْ خَلَقْ الدُّنْيَا، النَّاسْ يَقْدَرَوْا يَعَرْفُوا صِفَاتْ اللهْ الْمَا يِنْشَافَوْا مِثِلْ قُدُرْتَهْ الدَّايْمَةْ وَ طَبِيعْتَهْ الْإِلَـهِيَّةْ. كَانْ يِفَكُّرُوا عَدِيلْ فِي الْأَشْيَاءْ الْاللهْ خَلَقَاهُمْ، صِفَاتَهْ يَبْقَوْا وَاضِحِينْ لَيْهُمْ. وَ بَيْدَا، مَا يَقْدَرَوْا يِدَافُعُوا لِنُفُوسْهُمْ قِدَّامْ اللهْ بَتَّانْ. 
ROM.1.21	هُمَّنْ عِرِفَوْا اللهْ قَاعِدْ وَ لَاكِنْ مَا كَرَّمَوْه وَ مَا شَكَرَوْه مِثِلْ وَاجِبْ لَيَّهْ. بِالْعَكْس، فِكِرْهُمْ وَدَّرْ مَرَّةْ وَاحِدْ وَ خَلَّوْا الضَّلَامْ دَخَلْ فِي قُلُوبْهُمْ الْمَا عِنْدُهُمْ فِهِمْ. 
ROM.1.22	حَسَبَوْا نُفُوسْهُمْ فَاهِمِينْ وَ لَاكِنْ بِالصَّحِيحْ بِقَوْا عَجَامَةْ. 
ROM.1.23	أَبَوْا مَا يَعَبُدُوا اللهْ الْمَا يُمُوتْ أَبَداً وَ قَمَّوْا يَعَبُدُوا أَصْنَامْ فِي صُورَةْ الْإِنْسَانْ الْأَكِيدْ يُمُوتْ وَلَّا صُورَةْ هَنَا طَيْر وَلَّا هَنَا حَيْوَانَاتْ وَلَّا هَنَا دَبِيبْ. 
ROM.1.24	وَ أَشَانْ دَا، اللهْ سَلَّمَاهُمْ لِشَهْوَاتْ قُلُوبْهُمْ وَ خَلَاهُمْ يِسَوُّوا فِعِلْ شَيْن بِأَجْسَامْهُمْ وَ يِتَلُّفُوا شَرَفْهُمْ. 
ROM.1.25	هُمَّنْ أَبَوْا حَقّ اللهْ وَ قِبْلَوْا فِي بَدَلَهْ الْبَاطِلْ. هُمَّنْ قَمَّوْا يَعَبُدُوا الشُّغُلْ الْمَخْلُوقْ وَ يَخْدُمُوا لَيَّهْ فِي بَدَلْ اللهْ الْخَالِقْ، الْوَاجِبْ لَيَّهْ كُلَّ الشُّكُرْ إِلَى الْأَبَدْ. آمِينْ.
ROM.1.26	وَ أَشَانْ دَا، اللهْ سَلَّمَاهُمْ لِشَهْوَاتْهُمْ الْيِجِيبُوا فِي رُوسَيْنهُمْ الْعَيْب. وَ عَوِينْهُمْ كُلَ خَلَّنْ مِنْهِنْ الرُّجَالْ وَ دَوَّرَوَنْ عَوِينْ. 
ROM.1.27	وَ الرُّجَالْ كُلَ خَلَّوْا مِنْهُمْ الْعَوِينْ وَ شَهْوِتْهُمْ لِلرُّجَالْ بِقَتْ شَدِيدَةْ بِلْحَيْن. وَ الرُّجَالْ قَمَّوْا بِلَّاوَطَوْا أَمْبَيْنَاتْهُمْ وَ الْعَذَابْ الْوَاجِبْ لَيْهُمْ بِسَبَبْ فَسَادْهُمْ لِحِقَاهُمْ خَلَاصْ. 
ROM.1.28	النَّاسْ أَبَوْا مَا يِدَوْرُوا عِرْفَةْ اللهْ وَ أَشَانْ دَا، اللهْ سَلَّمَاهُمْ لِعُقُولْهُمْ الْفَاسْدِينْ وَ قَمَّوْا يِسَوُّوا الشَّيْء الْوَاجِبْ مَا يِسَوُّوهْ. 
ROM.1.29	وَ قُلُوبْهُمْ أَنْمَلَوْا بِكُلَّ الذُّنُوبْ وَ الْفَسَالَةْ وَ الطَّمَعْ وَ النِّيَّةْ الْفَاسْدَةْ. هُمَّنْ مَلَانِينْ بِالْحُسُدْ وَ الْكَتِلْ وَ الْمُخَاصَمَةْ و الْغَشّ وَ النَّجَاضَةْ. هُمَّنْ قَوَّالِينْ 
ROM.1.30	وَ قَطَّاعِينْ وَ يَكْرَهَوْا اللهْ. هُمَّنْ عَيَّارِينْ و مُسْتَكْبِرِينْ وَ فَشَّارِينْ وَ يِسَوُّوا ذُنُوبْ جُدَادْ وَ عَايْقِينْ وَالْدَيْنهُمْ. 
ROM.1.31	هُمَّنْ مَا عِنْدُهُمْ فِكِرْ عَدِيلْ وَ مَا عِنْدُهُمْ أَمَانْ وَ مَا عِنْدُهُمْ مَحَنَّةْ وَ قُلُوبْهُمْ زُرُقْ مَرَّةْ وَاحِدْ. 
ROM.1.32	هُمَّنْ عِرِفَوْا قَرَارْ اللهْ الْبُقُولْ الْمَوْت وَاجِبْ لِأَيِّ نَادُمْ الْيِسَوِّي الْعَمَلْ الْمِثِلْ دَا. وَ لَاكِنْ مَا خَلَّوْا مِنْهُمْ الذُّنُوبْ دَوْل وَ هُمَّنْ رَضْيَانِينْ بِالنَّاسْ الْيِسَوُّوهُمْ كُلَ.
ROM.2.1	وَ إِنْتَ التُّلُومْ النَّاسْ، كَانْ إِنْتَ تَبْقَى يَاتُو كُلَ، مَا عِنْدَكْ كَلَامْ. فِي الشَّيْء التُّلُومْ فَوْقَهْ نَادُمْ آخَرْ، إِنْتَ قَاعِدْ تُلُومْ نَفْسَكْ أَشَانْ إِنْتَ التُّلُومْ أَخُوكْ قَاعِدْ تِسَوِّي نَفْس الشَّيْء مِثْلَهْ. 
ROM.2.2	لَاكِنْ نَعَرْفُوا اللهْ يِحَاسِبْ بِالْحَقّ كُلَّ النَّاسْ الْيِسَوُّوا الذُّنُوبْ دَوْل. 
ROM.2.3	أَسْمَعْ، يَا نَادُمْ التُّلُومْ النَّاسْ وَ تِسَوِّي نَفْس الشَّيْء مِثِلْهُمْ، فِي فِكْرَكْ إِنْتَ تَنْجَى مِنْ حِسَابْ اللهْ وَلَّا؟ 
ROM.2.4	تِدَوْر تَحْقِرْ إِحْسَانْ اللهْ الْعَظِيمْ وَ رُوحَهْ الطَّوِيلَةْ وَ صَبْرَهْ الْجَمِيلْ وَلَّا؟ مَا تَعَرِفْ كَدَرْ اللهْ قَاعِدْ يِسَوِّي لَيْك الْخَيْر أَشَانْ يِدَوْر يِوَدِّيكْ لِلتَّوْبَةْ وَلَّا؟ 
ROM.2.5	لَاكِنْ رَاسَكْ قَوِي وَ فِي قَلْبَكْ مَا تِدَوْر تُتُوبْ. وَ بَيْدَا، إِنْتَ قَاعِدْ تِزِيدْ الْعَذَابْ الْيَجِي فَوْقَكْ فِي يَوْم هَنَا غَضَبْ اللهْ. وَ دَا الْيَوْم الْاللهْ يِحَاسِبْ فَوْقَهْ النَّاسْ بِالْحَقّ.
ROM.2.6	فِي الْيَوْم دَا، اللهْ يِجَازِي أَيِّ نَادُمْ بِحَسَبْ الْعَمَلْ السَّوَّاهْ. 
ROM.2.7	هُو يَنْطِي الْحَيَاةْ الْأَبَدِيَّةْ لِلنَّاسْ الْيِسَوُّوا دَايْماً الْخَيْر وَ يِدَوْرُوا مِنْ اللهْ بَكَانْ فِي مَجْدَهْ وَ شَرَفْ وَ الْحَيَاةْ الْمَا عِنْدَهَا حَدّ. 
ROM.2.8	لَاكِنْ النَّاسْ الْعَاصِيِينْ الْمَا يِتَابُعُوا الْحَقّ وَ يِتَابُعُوا الْفَسَالَةْ دَوْل، زَعَلْ اللهْ وَ غَضَبَهْ يَنْزُلُوا فَوْقهُمْ. 
ROM.2.9	اللهْ يِدَلِّي تَعَبْ شَدِيدْ وَ عَذَابْ فَوْق أَيِّ إِنْسَانْ الْقَاعِدْ يِسَوِّي الْفَسَالَةْ، أَوَّلْ كَيْ فَوْق الْيَهُودْ وَ بَتَّانْ فَوْق الْمَا يَهُودْ كُلَ. 
ROM.2.10	وَ اللهْ يَنْطِي بَكَانْ فِي مَجْدَهْ وَ شَرَفْ وَ سَلَامْ لِأَيِّ إِنْسَانْ الْقَاعِدْ يِسَوِّي الْخَيْر، أَوَّلْ كَيْ لِلْيَهُودْ وَ بَتَّانْ لِلْمَا يَهُودْ كُلَ. 
ROM.2.11	أَشَانْ اللهْ يِشِيفْ كُلَّ الْقَبَايِلْ سَوَا سَوَا.
ROM.2.12	كُلَّ النَّاسْ الْمَا عِنْدُهُمْ التَّوْرَاةْ وَ يَذْنُبُوا، هُمَّنْ يَهْلَكَوْا بَلَا التَّوْرَاةْ. وَ كُلَّ النَّاسْ الْعِنْدُهُمْ التَّوْرَاةْ وَ يَذْنُبُوا، اللهْ يِحَاسِبْهُمْ حَسَبْ التَّوْرَاةْ. 
ROM.2.13	أَشَانْ النَّاسْ الصَّالِحِينْ قِدَّامْ اللهْ، هُمَّنْ مَا النَّاسْ الْيَعَرْفُوا التَّوْرَاةْ لَاكِنْ النَّاسْ الْيِطَبُّقُوا التَّوْرَاةْ، هُمَّنْ بَسْ النَّاسْ الْاللهْ يَجْعَلْهُمْ صَالِحِينْ. 
ROM.2.14	النَّاسْ الْمَا يَهُودْ مَا عِنْدُهُمْ التَّوْرَاةْ. وَ لَاكِنْ وَكِتْ بِنُفُوسْهُمْ يِسَوُّوا الشَّيْء عَلَيْ حَسَبْ التَّوْرَاةْ كَانْ مَا عِنْدُهُمْ التَّوْرَاةْ كُلَ، هُمَّنْ بِقَوْا مِثِلْ عِنْدُهُمْ التَّوْرَاةْ فِي نُفُوسْهُمْ. 
ROM.2.15	وَ بِمِثِلْ دَا، حَالْهُمْ تِوَصِّفْ كَدَرْ وَصَايَا التَّوْرَاةْ كُلَ مَكْتُوبِينْ فِي قُلُوبْهُمْ وَ قُلُوبْهُمْ يَشْهَدَوْا لَيْهُمْ وَ أَفْكَارْهُمْ مَرَّاتْ يَتْهَمَوْهُمْ وَ مَرَّاتْ يِدَافُعُوا لَيْهُمْ. 
ROM.2.16	وَ حَسَبْ بِشَارَةْ الْمَسِيحْ النِّبَلِّغْهَا، دَا كُلَّ كَيْ يَبْقَى وَاضِحْ فِي الْيَوْم الْاللهْ يِحَاسِبْ فَوْقَهْ النَّاسْ بِوَاسِطَةْ عِيسَى الْمَسِيحْ. وَ هُو يِحَاسِبْ النَّاسْ فِي الْأَعْمَالْ الْيِسَوُّوهُمْ بِأَشِيرْ.
ROM.2.17	وَ لَاكِنْ أَسْمَعْ إِنْتَ التُّقُولْ «أَنَا يَهُودِي» وَ تُخُطّ قَلْبَكْ فَوْق التَّوْرَاةْ وَ تِسْتَكْبَرْ أَشَانْ اللهْ هُو رَبَّكْ 
ROM.2.18	وَ تُقُولْ تَعَرِفْ مُرَادَاتَهْ وَ تَقْدَرْ تِمَيِّزْ الْعَدِيلْ مِنْ الْمَا عَدِيلْ أَشَانْ قَرَيْت التَّوْرَاةْ. 
ROM.2.19	إِنْتَ سَوَّيْت نَفْسَكْ قَوَّادْ لِلْعَمْيَانِينْ وَ نُورْ لِلنَّاسْ الْقَاعِدِينْ فِي الضَّلَامْ 
ROM.2.20	وَ مُعَلِّمْ لِلْجَاهِلِينْ وَ أُسْتَاذْ لِلْأَطْفَالْ أَشَانْ عِنْدَكْ فِي التَّوْرَاةْ الْمَعْرَفَةْ الْكَامِلَةْ وَ الْحَقّ. 
ROM.2.21	إِنْتَ دَا التِّعَلِّمْ النَّاسْ الْآخَرِينْ، كِكَّيْف مَا تِعَلِّمْ نَفْسَكْ؟ فِي تَعَالِيمَكْ تُقُولْ «لَا تَسْرِقْ» وَ لَاكِنْ إِنْتَ تَسْرِقْ. 
ROM.2.22	وَ تُقُولْ «لَا تَزْنَى» وَ لَاكِنْ إِنْتَ تَزْنَى. إِنْتَ تَكْرَهْ الْأَصْنَامْ مَرَّةْ وَاحِدْ وَ لَاكِنْ إِنْتَ تَسْرِقْ خُمَامْ مِنْ بُيُوتْهُمْ. 
ROM.2.23	إِنْتَ تِلْفَشَّرْ بِالتَّوْرَاةْ لَاكِنْ إِنْتَ تِخَالِفْ التَّوْرَاةْ بِالشَّيْء الْإِنْتَ تِسَوِّيهْ وَ بِمِثِلْ دَا تِتَلِّفْ أُسُمْ اللهْ. 
ROM.2.24	أَشَانْ دَا بَسْ، الْكِتَابْ بُقُولْ ﴿بِسَبَبْكُو إِنْتُو الْأُمَمْ يُقُولُوا كَلَامْ فَسِلْ فِي اللهْ﴾.
ROM.2.25	الطَّهُورَةْ عِنْدَهَا لَيْك فَايْدَةْ كَانْ تِتَابِعْ التَّوْرَاةْ لَاكِنْ كَانْ تِخَالِفْ التَّوْرَاةْ، خَلَاصْ إِنْتَ الْمُطَهَّرْ بِقِيتْ مِثِلْ النَّادُمْ الْمَا مُطَهَّرْ. 
ROM.2.26	وَ كَانْ نَادُمْ وَاحِدْ مَا مُطَهَّرْ يَعْنِي مَا يَهُودِي وَ قَاعِدْ يِتَابِعْ الْوَصَايَا الْقَاعِدِينْ فِي التَّوْرَاةْ، نُقُولْ لَيْك اللهْ يَحْسِبَهْ مِثِلْ نَادُمْ مُطَهَّرْ. 
ROM.2.27	وَ بِمِثِلْ دَا النَّادُمْ الْمَا طَهَّرَوْه فِي جِلْدَهْ الْيِتَابِعْ الْوَصَايَا يِوَصِّفْ بِحَالَهْ دِي كَدَرْ إِنْتَ الْيَهُودِي خَاطِي كَانْ عِنْدَكْ الْكِتَابْ وَ الطَّهُورَةْ وَ لَاكِنْ تِخَالِفْ الْوَصَايَا. 
ROM.2.28	بِالصَّحِيحْ، الْيَهُودِي مَا يَبْقَى يَهُودِي بِالشَّيْء الْيِنْشَافْ فَوْقَهْ. وَ الطَّهُورَةْ الصَّحِيحَةْ مَا قَطِّعِينْ الْجِلِدْ. 
ROM.2.29	نَادُمْ هُو يَهُودِي صَحِيحْ كَانْ هُو يَهُودِي فِي قَلْبَهْ وَ طَهُورْتَهْ هِي طَهُورَةْ الْقَلِبْ جَايَةْ مِنْ رُوحْ اللهْ وَ مَا الطَّهُورَةْ الْمَكْتُوبَةْ فِي الْكِتَابْ بَسْ. الْيَهُودِي الْمِثِلْ دَا يَلْقَى رِضَاءْ مِنْ اللهْ وَ مَا يِدَوْر رِضَاءْ مِنْ النَّاسْ.
ROM.3.1	وَ بِمِثِلْ دَا، وَيْن بَرَكَةْ الْيَهُودْ؟ طَهُورِتْهُمْ دِي عِنْدَهَا فَايْدَةْ وَلَّا؟ 
ROM.3.2	أَيْوَى، الْيَهُودْ عِنْدُهُمْ بَرَكَةْ كَبِيرَةْ بِلْحَيْن. أَوَّلْ شَيْء، اللهْ أَمَّنَاهُمْ بِكَلَامَهْ ذَاتَهْ. 
ROM.3.3	وَ كِكَّيْف؟ كَانْ وَاحِدِينْ مِنْهُمْ مَا مُؤْمِنِينْ، هَلْ اللهْ يِخَلِّي مِنَّهْ الْوَعَدْ الْأَنْطَاهُمْ أَشَانْ الْوَاحِدِينْ مَا عِنْدُهُمْ أَمَانْ وَلَّا؟ 
ROM.3.4	لَا، أَبَداً. كَانْ كُلَّ النَّاسْ كَدَّابِينْ كُلَ، اللهْ يُقُولْ دَايْماً الْحَقّ. أَشَانْ دَا، الْكِتَابْ بُقُولْ ﴿يَا اللهْ، كَانْ تِكَلِّمْ، كَلَامَكْ يِوَصِّفْ إِنْتَ عَادِلْ وَ فِي الْحِسَابْ إِنْتَ بَسْ النَّاصِرْ﴾.
ROM.3.5	وَ كَانْ اللهْ يِسْتَعْمَلْ فَسَالَةْ الْيَهُودْ أَشَانْ يِوَصِّفْ هُو عَادِلْ، نُقُولُوا شُنُو؟ هَلْ نُقُولُوا اللهْ يَخْطَأْ كَانْ يِنَزِّلْ فَوْق الْيَهُودْ غَضَبَهْ وَلَّا؟ بِالْكَلَامْ دَا، نِحَجِّي بِفِكِرْ إِنْسَانِي بَسْ. 
ROM.3.6	لَا، أَبَداً مَا مِثِلْ كَيْ. كَانْ اللهْ مَا يَقْدَرْ يِحَاسِبْنَا، كِكَّيْف يَقْدَرْ يِحَاسِبْ الْعَالَمْ؟ 
ROM.3.7	أَكُونْ نَادُمْ وَاحِدْ يُقُولْ «صَحِيحْ، أَنَا كَدَبْت لَاكِنْ كِدْبِي أَنْطَى لِلهْ فُرْصَةْ أَشَانْ يِوَصِّفْ بِزِيَادَةْ كَدَرْ كَلَامَهْ صَحِيحْ وَ أَشَانْ دَا، النَّاسْ يَشْكُرُوهْ بِزِيَادَةْ. وَ بِمِثِلْ دَا، مَالَا اللهْ يِحَاسِبْنِي مَعَ الْمُذْنِبِينْ؟». 
ROM.3.8	وَ كَانْ الْكَلَامْ دَا عَدِيلْ، مَالَا مَا نُقُولُوا «خَلِّي نِسَوُّوا شَيْء فَسِلْ أَشَانْ شَيْء سَمَحْ يَجِي مِنَّهْ؟». وَ دَا بَسْ الكلام النَّاسْ وَاحِدِينْ بُقُولُوا بِكِدِبْ هُو تَعْلِيمْنَا. الْعَذَابْ الْيَجِي فَوْقهُمْ وَاجِبْ لَيْهُمْ.
ROM.3.9	وَ كِكَّيْف؟ أَنِحْنَ الْيَهُودْ أَخَيْر مِنْ النَّاسْ الْآخَرِينْ وَلَّا؟ لَا، دَا مَا صَحِيحْ. قِبَيْل وَصَّفْت بِكَلَامْ وَاضِحْ كَدَرْ الْيَهُودْ وَ الْمَا يَهُودْ كُلُّهُمْ قَاعِدِينْ تِحِتْ الذَّنِبْ سَوَا سَوَا. 
ROM.3.10	وَ الْكِتَابْ بُقُولْ ﴿مَا فِي نَادُمْ صَالِحْ وَ لَا وَاحِدْ كُلَ. 
ROM.3.11	وَ مَا فِي نَادُمْ وَاحِدْ عِنْدَهْ فِكِرْ عَدِيلْ. مَا فِي نَادُمْ وَاحِدْ يِدَوْر اللهْ. 
ROM.3.12	كُلُّهُمْ مَرَقَوْا مِنْ الدَّرِبْ الْعَدِيلْ وَ كُلُّهُمْ وَدَّرَوْا مَرَّةْ وَاحِدْ. مَا فِي نَادُمْ الْيِسَوِّي الْخَيْر وَ لَا وَاحِدْ كُلَ﴾. 
ROM.3.13	﴿الْكَلَامْ الْمَارِقْ مِنْ خُشُومْهُمْ يِسَبِّبْ الْمَوْت. كُلَّ شَيْء الْيُقُولُوهْ، دَا غَشّ بَسْ. وَ كَلَامْهُمْ مِثِلْ سَمّ الدَّبَايِبْ﴾. 
ROM.3.14	﴿قَاعِدِينْ يَنْعَلَوْا النَّاسْ بِكَلَامْ شَيْن مَرَّةْ وَاحِدْ﴾. 
ROM.3.15	﴿كَتِلْ النَّادُمْ مَا قَاسِي لَيْهُمْ. 
ROM.3.16	أَيِّ بَكَانْ الْيَمْشُوا فَوْقَهْ، يِخَرُّبُوهْ وَ يِسَبُّبُوا فَوْقَهْ الْحِزِنْ. 
ROM.3.17	دَرِبْ السَّلَامْ أَبَداً مَا عِرِفَوْه﴾. 
ROM.3.18	﴿وَ أَبَداً مَا يَخَافَوْا مِنْ اللهْ﴾. 
ROM.3.19	وَ نَعَرْفُوا كَدَرْ أَيِّ الشَّيْء الْمَكْتُوبْ فِي الْكِتَابْ يِحَجِّي لِأَهَلْ الْكِتَابْ. وَ بِمِثِلْ دَا، مَا فِي نَادُمْ وَاحِدْ يِفَضِّلْ لِيِدَافِعْ لِنَفْسَهْ قِدَّامْ اللهْ. وَ خَلَاصْ كُلَّ نَاسْ الدُّنْيَا تِحِتْ حِسَابْ اللهْ. 
ROM.3.20	أَشَانْ مَا فِي إِنْسَانْ يَبْقَى صَالِحْ قِدَّامْ اللهْ بِطَبِّقِينْ وَصَايَا اللهْ. وَصَايَا اللهْ قَاعِدِينْ أَشَانْ بَيْهُمْ الذَّنِبْ يِنْعَرِفْ.
ROM.3.21	لَاكِنْ هَسَّعْ اللهْ بَيَّنْ الدَّرِبْ الْبَيَّهْ هُو يِسَوِّي النَّاسْ صَالِحِينْ وَ دَا مَا بِطَبِّقِينْ شُرُوطْ التَّوْرَاةْ. وَ لَاكِنْ الدَّرِبْ دَا، التَّوْرَاةْ وَ كُتُبْ الْأَنْبِيَاءْ قَاعِدِينْ يَشْهَدَوْا لَيَّهْ. 
ROM.3.22	اللهْ يَجْعَلْ كُلَّ النَّاسْ صَالِحِينْ بِدَرِبْ الْإِيمَانْ بِعِيسَى الْمَسِيحْ وَ يِسَوِّي نَفْس الشَّيْء لِكُلَّ النَّاسْ الْيِآمُنُوا. كُلَّ النَّاسْ سَوَا سَوَا 
ROM.3.23	أَشَانْ كُلَّ النَّاسْ أَذْنَبَوْا وَ بَيْدَا، مَا يَقْدَرَوْا يَلْحَقَوْا مَجْد اللهْ. 
ROM.3.24	لَاكِنْ اللهْ يِسَوِّي كُلَّ النَّاسْ صَالِحِينْ بِالنِّعْمَةْ الْيَنْطِيهَا لَيْهُمْ بَلَا تَمَنْ بِعِيسَى الْمَسِيحْ الْفَادَاهُمْ. 
ROM.3.25	اللهْ قَدَّمْ الْمَسِيحْ مِثِلْ ضَحِيَّةْ أَشَانْ دَمَّهْ يَمْحَى ذُنُوبْ النَّاسْ الْيِآمُنُوا بَيَّهْ. وَ اللهْ سَوَّى مِثِلْ كَيْ أَشَانْ يِوَصِّفْ كَدَرْ هُو دَايْماً يِسَوِّي الْعَدَالَةْ. فِي الزَّمَنْ الْفَاتْ، اللهْ مَا حَاسَبْ الْمُذْنِبِينْ بِسَبَبْ صَبْرَهْ الْعَظِيمْ. 
ROM.3.26	وَ فِي الزَّمَنْ الْحَالِي، هُو وَصَّفْ بِالضَّحِيَّةْ دِي كَدَرْ هُو يِسَوِّي الْعَدَالَةْ. وَ بِمِثِلْ دا، هُو عَادِلْ وَ هُو يِبَرِّئْ أَيِّ نَادُمْ الْيِآمِنْ بِعِيسَى.
ROM.3.27	وَ كَانْ بِقِي مِثِلْ دَا، الْإِنْسَانْ عِنْدَهْ حَقّ يِسْتَكْبَرْ وَلَّا؟ لَا، مَا عِنْدَهْ حَقّ وَاحِدْ كُلَ. وَ شُنُو الْيَدْحَرْ الْإِسْتِكْبَارْ؟ الْكَلَامْ الْبُقُولْ اللهْ يَرْضَى بِالنَّادُمْ بِسَبَبْ عَمَلَهْ أَبَداً مَا يَدْحَرَهْ. إِلَّا الْكَلَامْ الْبُقُولْ اللهْ يَرْضَى بِنَادُمْ بِسَبَبْ إِيمَانَهْ بَسْ يَدْحَرْ إِسْتِكْبَارْ. 
ROM.3.28	أَشَانْ نُقُولُوا بِكَلَامْ ثَابِتْ كَدَرْ نَادُمْ يَبْقَى صَالِحْ قِدَّامْ اللهْ بِسَبَبْ إِيمَانَهْ وَ مَا أَشَانْ هُو يِتَابِعْ شُرُوطْ التَّوْرَاةْ. 
ROM.3.29	وَلَّا نُقُولُوا اللهْ هُو رَبّ الْيَهُودْ وِحَيْدهُمْ وَ النَّاسْ الْآخَرِينْ هُو مَا رَبُّهُمْ وَلَّا؟ أَكِيدْ، هُو رَبّ كُلُّ الْأُمَمْ. 
ROM.3.30	أَشَانْ اللهْ وَاحِدْ بَسْ وَ هُو يِبَرِّئْ الْيَهُودْ بِسَبَبْ الْإِيمَانْ وَ يِبَرِّئْ الْآخَرِينْ بِسَبَبْ الْإِيمَانْ سَوَا سَوَا. 
ROM.3.31	وَ بِمِثِلْ دَا، هَلْ بَدَّلْنَا مَرَّةْ وَاحِدْ كَلَامْ التَّوْرَاةْ بِكَلَامْ الْإِيمَانْ وَلَّا؟ لَا، أَبَداً. بِالْعَكْس، أَنِحْنَ ثَابْتِينْ فَوْق التَّوْرَاةْ.
ROM.4.1	وَ بِمِثِلْ دَا، نُقُولُوا شُنُو فِي أَبُونَا الْبَشَرِي إِبْرَاهِيمْ؟ بِقِي لَيَّهْ شُنُو؟ 
ROM.4.2	أَشَانْ كَانْ إِبْرَاهِيمْ بِقِي صَالِحْ قِدَّامْ بِسَبَبْ الشَّيْء السَّوَّاهْ، هُو عِنْدَهْ حَقّ يِسْتَكْبَرْ. لَاكِنْ مَا فِي نَادُمْ عِنْدَهْ حَقّ يِسْتَكْبَرْ قِدَّامْ اللهْ. 
ROM.4.3	وَ الْكِتَابْ بُقُولْ شُنُو؟ بُقُولْ ﴿إِبْرَاهِيمْ آمَنْ بِكَلَامْ اللهْ وَ اللهْ جَعَلَهْ نَادُمْ صَالِحْ فِي شَانْ إِيمَانَهْ﴾. 
ROM.4.4	فَكُّرُوا فِي الْكَلَامْ دَا. كَانْ نَادُمْ بَخْدِمْ، هُو بَلْقَى أُجْرَةْ وَ الْأُجْرَةْ دِي مَا هَدِيَّةْ. هِي الشَّيْء الْوَاجْبَةْ لَيَّهْ. 
ROM.4.5	وَ لَاكِنْ النَّادُمْ الْمَا يُخُطّ عَشَمَهْ فِي عَمَلَهْ لَاكِنْ يِآمِنْ بِاللهْ الْيِبَرِّئْ الْمُذْنِبِينْ الْخَاطِيِينْ، الْمُؤْمِنْ الْمِثِلْ دَا اللهْ يَجْعَلَهْ صَالِحْ. 
ROM.4.6	وَ النَّبِي دَاوُدْ كُلَ حَجَّى بِبَرَكَةْ النَّادُمْ الْاللهْ جَعَلَهْ صَالِحْ بَلَا مَا يِشِيفْ عَمَلَهْ. 
ROM.4.7	قَالْ ﴿مَبْرُوكْ لِلنَّاسْ الْاللهْ غَفَرْ لَيْهُمْ خَطَايَاهُمْ وَ سَامَحْ لَيْهُمْ ذُنُوبْهُمْ. 
ROM.4.8	مَبْرُوكْ لِلنَّادُمْ الْاللهْ مَا يَجْعَلَهْ مُذْنِبْ﴾.
ROM.4.9	وَ نَسْأَلْكُو، الْبَرَكَةْ دِي هِنْت الْيَهُودْ أَهَلْ الطَّهُورَةْ وِحَيْدهُمْ وَلَّا؟ لَا، هِي هِنْت النَّاسْ الْمَا مُطَهَّرِينْ كُلَ. قِبَيْل، قُلْنَا بِسَبَبْ الْإِيمَانْ بَسْ اللهْ جَعَلْ إِبْرَاهِيمْ صَالِحْ. 
ROM.4.10	وَ اللهْ جَعَلَهْ صَالِحْ مَتَى؟ هَلْ دَا بِقِي وَكِتْ هُو مُطَهَّرْ وَلَّا وَكِتْ هُو لِسَّاعْ مَا مُطَهَّرْ؟ دَا بِقِي لَيَّهْ وَكِتْ هُو مَا مُطَهَّرْ، قُبَّالْ مَا طَهَّرَوْه. 
ROM.4.11	وَ اللهْ أَنْطَى عَلَامَةْ الطَّهُورَةْ لِإِبْرَاهِيمْ أَشَانْ يِوَصِّفْ كَدَرْ قُبَّالْ مَا طَهَّرَوْه، هُو بِقِي صَالِحْ بِسَبَبْ إِيمَانَهْ. وَ بِمِثِلْ دَا، إِبْرَاهِيمْ بِقِي أَبُو كُلَّ النَّاسْ الْاللهْ جَعَلَاهُمْ صَالِحِينْ بِسَبَبْ إِيمَانْهُمْ وَ هُمَّنْ مَا مُطَهَّرِينْ. 
ROM.4.12	وَ إِبْرَاهِيمْ بِقِي أَبُو النَّاسْ الْمُطَهَّرِينْ كُلَ، كَانْ مَا عِنْدُهُمْ الطَّهُورَةْ وِحَيْدهَا لَاكِنْ عِنْدُهُمْ بَتَّانْ إِيمَانْ مِثِلْ الْإِيمَانْ الْأَبُونَا إِبْرَاهِيمْ عِنْدَهْ وَكِتْ هُو لِسَّاعْ مَا مُطَهَّرْ.
ROM.4.13	وَ اللهْ وَاعَدْ إِبْرَاهِيمْ وَ ذُرِّيتَهْ هُمَّنْ يَوْرُثُوا الدُّنْيَا. وَ اللهْ وَاعَدَهْ مَا أَشَانْ هُو تَابَعْ شُرُوطْ التَّوْرَاةْ لَاكِنْ بِسَبَبْ إِيمَانَهْ الْبِقِي بَيَّهْ صَالِحْ. 
ROM.4.14	أَشَانْ كَانْ الْوَرَثَةْ هِي هِنْت النَّاسْ الْيِتَابُعُوا شُرُوطْ التَّوْرَاةْ بَسْ، الْإِيمَانْ مَا بِسَوِّي شَيْء وَ الْوَعَدْ بِقِي بَاطِلْ. 
ROM.4.15	شُرُوطْ التَّوْرَاةْ يِجِيبُوا غَضَبْ اللهْ فَوْق النَّاسْ
ROM.4.16	وَ أَشَانْ دَا، اللهْ وَاعَدْ بِالْوَرَثَةْ فِي أَسَاسْ الْإِيمَانْ وَ الْمُؤْمِنِينْ يَلْقَوْهَا بِنِعْمَةْ اللهْ. وَ اللهْ دَوَّرْ يِأَكِّدْ كَدَرْ الْوَعَدْ يَبْقَى لِذُرِّيَّةْ إِبْرَاهِيمْ كُلُّهَا. الْوَعَدْ مَا لِأَهَلْ التَّوْرَاةْ بَسْ لَاكِنْ لِكُلَّ النَّاسْ الْإِيمَانْهُمْ مِثِلْ إِيمَانْ إِبْرَاهِيمْ. وَ مِثِلْ دَا، هُو أَبُونَا كُلِّنَا. 
ROM.4.17	وَ أَشَانْ دَا بَسْ، فِي الْكِتَابْ، اللهْ قَالْ ﴿أَنَا نِسَوِّيكْ أَبُو هَنَا أُمَمْ كَتِيرِينْ﴾. وَ خَلَاصْ هُو أَبُونَا قِدَّامْ اللهْ الْهُو مُؤْمِنْ بَيَّهْ وَ اللهْ هُو بَسْ الْيَنْطِي الْحَيَاةْ لِلْمَيِّتِينْ وَ بِأَمْرَهْ، هُو يِكَوِّنْ الشَّيْء الْأَوَّلْ مَا مَوْجُودْ.
ROM.4.18	وَكِتْ الشَّيْء الْإِبْرَاهِيمْ قَاعِدْ يَرْجَاهْ بِقِي مُسْتَهِيلْ كُلَ، هو آمَنْ بِكَلَامْ اللهْ وَ عَشَمَهْ فِي اللهْ قَاعِدْ ثَابِتْ. وَ في الْأَخِيرْ، هُو بِقِي أَبُو هَنَا أُمَمْ كَتِيرِينْ مِثِلْ اللهْ أَوَّلْ قَالْ لَيَّهْ ﴿ذُرِّيتَكْ تَبْقَى كَتِيرَةْ مِثِلْ النُّجُومْ﴾. 
ROM.4.19	إِبْرَاهِيمْ عِرِفْ فِي نَفْسَهْ كَدَرْ هُو بِقِي شَايِبْ مَا عِنْدَهْ قُدْرَةْ لِلْوَالُودَةْ أَشَانْ عُمْرَهْ مِثِلْ مِيَةْ سَنَةْ. وَ مَرْتَهْ سَارَةْ كُلَ عَجُوزْ مَا عِنْدَهَا بَتَّانْ عَشَمْ فِي الْوَالُودَةْ. وَ لَاكِنْ إِيمَانْ إِبْرَاهِيمْ مَا نَقَصْ. 
ROM.4.20	أَبَداً مَا شَكَّكْ فِي وَعَدْ اللهْ وَ مَا خَلَّى مِنَّهْ الْإِيمَانْ. لَاكِنْ بِقِي قَوِي زِيَادَةْ فِي إِيمَانَهْ و شَكَرْ اللهْ 
ROM.4.21	أَشَانْ هُو مُأَكِّدْ تَمَامْ كَدَرْ اللهْ يَقْدَرْ يِتِمّ الشَّيْء الْوَعَدَهْ بَيَّهْ. 
ROM.4.22	وَ خَلَاصْ بِسَبَبْ إِيمَانَهْ دَا، اللهْ جَعَلَهْ صَالِحْ. 
ROM.4.23	وَ الْكَلِمَاتْ «اللهْ جَعَلَهْ نَادُمْ صَالِحْ» دَوْل مَا أَنْكَتَبَوْا لِإِبْرَاهِيمْ وِحَيْدَهْ بَسْ. 
ROM.4.24	لَاكِنْ أَنْكَتَبَوْا لَيْنَا أَنِحْنَ كُلَ أَشَانْ اللهْ يَجْعَلْنَا صَالِحِينْ أَنِحْنَ الْمُؤْمِنِينْ بِاللهْ الْبَعَثْ رَبِّنَا عِيسَى مِنْ أُسْط الْمَيْتِينْ. 
ROM.4.25	اللهْ سَلَّمَهْ لِلْمَوْت بِسَبَبْ خَطَايَانَا وَ بَعَثَهْ أَشَانْ بَيَّهْ هُو نَبْقَوْا صَالِحِينْ.
ROM.5.1	وَ خَلَاصْ، بِقِينَا صَالِحِينْ بِسَبَبْ الْإِيمَانْ وَ أَشَانْ دَا، أَنِحْنَ قَاعِدِينْ بِالسَّلَامْ مَعَ اللهْ بِرَبِّنَا عِيسَى الْمَسِيحْ. 
ROM.5.2	وَ بِالْمَسِيحْ بَسْ قِدِرْنَا دَخَلْنَا فِي النِّعْمَةْ دِي الْأَنِحْنَ ثَابْتِينْ فَوْقهَا. وَ نَفْرَحَوْا بِعَشَمْ كَدَرْ نَلْحَقَوْا مَجْد اللهْ. 
ROM.5.3	وَ زِيَادَةْ مِنْ دَا، نَفْرَحَوْا كُلَ فِي التَّعَبْ الْيَجِي فَوْقْنَا أَشَانْ نَعَرْفُوا التَّعَبْ يَنْطِينَا الصَّبُرْ. 
ROM.5.4	وَ الصَّبُرْ يِقَوِّي قُلُوبْنَا. وَ كَانْ قُلُوبْنَا بِقَوْا قَوِيِّينْ، عِنْدِنَا عَشَمْ. 
ROM.5.5	وَ الْعَشَمْ دا أَبَداً مَا يِفَشِّلْنَا أَشَانْ اللهْ نَزَّل مَحَبِّتَهْ فِي قُلُوبْنَا بِالرُّوحْ الْقُدُّوسْ الْهُو أَنْطَاهْ لَيْنَا.
ROM.5.6	أَيْوَى، أَشَانْ فِي الْيَوْم الْاللهْ قَطَعَهْ، وَكِتْ أَنِحْنَ مَا عِنْدِنَا قُدْرَةْ نِنَجُّوا نُفُوسْنَا، الْمَسِيحْ مَاتْ في شَانْ الْخَاطِيِين. 
ROM.5.7	قَاسِي لِلنَّادُمْ يُمُوتْ فِي شَانْ نَادُمْ آخَرْ حَتَّى كَانْ النَّادُمْ دَا صَالِحْ كُلَ. أَكُونْ نَادُمْ يِقَصِّدْ يُمُوتْ فِي شَانْ نَادُمْ قَلْبَهْ أَبْيَضْ بِلْحَيْن. 
ROM.5.8	لَاكِنْ دَاهُو كِكَّيْف اللهْ وَصَّفْ لَيْنَا مَحَبِّتَهْ الْكَبِيرَةْ. وَكِتْ أَنِحْنَ لِسَّاعْنَا مُذْنِبِينْ، الْمَسِيحْ مَاتْ فِي شَانَّا. 
ROM.5.9	وَ كَانْ الْمَسِيحْ سَوَّانَا صَالِحِينْ بِدَفِّقِينْ دَمَّهْ، أَكِيدْ هُو كُلَ يِنَجِّينَا مِنْ غَضَبْ اللهْ الْيَجِي بَعَدَيْن فَوْق النَّاسْ. 
ROM.5.10	فِي الْوَكِتْ الْأَنِحْنَ لِسَّاعْنَا عُدْوَانْ اللهْ، مَوْت إِبْنَهْ صَالَحَانَا مَعَايَهْ. وَ بِمِثِلْ دَا، كَانْ عِنْدِنَا صُلُحْ بِسَبَبْ مَوْت إِبْنَهْ، أَكِيدْ نَنْجَوْا بِبُعَاثْ إِبْنَهْ. 
ROM.5.11	وَ زِيَادَةْ مِنْ دَا، هَسَّعْ أَنِحْنَ قَاعِدِينْ نَفْرَحَوْا بِالْعَلَاقَةْ الْعِنْدِنَا مَعَ اللهْ بِرَبِّنَا عِيسَى الْمَسِيحْ. بِالْمَسِيحْ بَسْ، أَنِحْنَ لِقِينَا الصُّلُحْ.
ROM.5.12	وَ خَلَاصْ بِسَبَبْ نَادُمْ وَاحِدْ، الذَّنِبْ دَخَلْ فِي الدُّنْيَا. وَ بِسَبَبْ الذَّنِبْ، الْمَوْت كُلَ جَاءْ. وَ مِثِلْ دَا، الْمَوْت لِحِقْ كُلَّ النَّاسْ أَشَانْ كُلُّهُمْ أَذْنَبَوْا. 
ROM.5.13	أَيْوَى، الذَّنِبْ قَاعِدْ فِي الدُّنْيَا قُبَّالْ اللهْ مَا يَنْطِي الْوَصايَا لِمُوسَى. لَاكِنْ الذُّنُوبْ مَا يِنْكَتُبُوا فِي الْبَكَانْ الْوَصِيَّةْ مَا فِيهَا. 
ROM.5.14	وَ لَاكِنْ الْمَوْت قَاعِدْ يَمْلُكْ فَوْق النَّاسْ مِنْ زَمَنْ آدَمْ لَحَدِّي زَمَنْ مُوسَى. وَ قَاعِدْ يَمْلُكْ فَوْق النَّاسْ كَانْ ذُنُوبْهُمْ مَا مِثِلْ خَطَأْ هَنَا آدَمْ كُلَ. وَ آدَمْ هُو مَثَلْ هَنَا النَّادُمْ الْيَجِي وَرَايَهْ.
ROM.5.15	لَاكِنْ الْعَطِيَّةْ الْاللهْ أَنْطَاهَا بَلَا تَمَنْ دِي، مَا مِثِلْ خَطَأْ هَنَا آدَمْ. بِسَبَبْ خَطَأْ هَنَا النَّادُمْ الْوَاحِدْ دَا، نَاسْ كَتِيرِينْ مَاتَوْا. وَ لَاكِنْ نِعْمَةْ اللهْ هِي أَكْبَرْ مِنْ الْخَطَأْ. وَ هِي النِّعْمَةْ الْجَاتْ بِالنَّادُمْ الْوَاحِدْ عِيسَى الْمَسِيحْ وَ هِي سَوَّتْ خَيْر كَتِيرْ بِلْحَيْن لِنَاسْ كَتِيرِينْ. 
ROM.5.16	وَ عَطِيَّةْ اللهْ شِقْ مِنْ نَتِيجَةْ الْخَطَأْ الْآدُمْ سَوَّاهْ. الْحِسَابْ جَاءْ بَعَدْ الْخَطَأْ الْوَاحِدْ وَ وَدَّى كُلَّ النَّاسْ فِي الْهَلَاكْ. لَاكِنْ الْعَطِيَّةْ الْبَلَا تَمَنْ دِي جَاتْ بَعَدْ النَّاسْ سَوَّوْا خَطَأْ كَتِيرْ وَ هِي سَوَّتْ النَّاسْ صَالِحِينْ. 
ROM.5.17	الْمَوْت جَاءْ بِسَبَبْ خَطَأْ هَنَا النَّادُمْ الْوَاحِدْ دَا. وَ بِسَبَبْ النَّادُمْ الْوَاحِدْ دَا بَسْ، الْمَوْت مَلَكْ فَوْق النَّاسْ. وَ أَكِيدْ النَّاسْ اللِّقَوْا نِعْمَةْ اللهْ الْكَبِيرَةْ بِلْحَيْن و بِقَوْا صَالِحِينْ بِالْعَطِيَّةْ الْبَلَا تَمَنْ، هُمَّنْ يَمْلُكُوا فِي الْحَيَاةْ الْأَبَدِيَّةْ بِالنَّادُمْ الْوَاحِدْ عِيسَى الْمَسِيحْ. 
ROM.5.18	وَ بِسَبَبْ خَطَأْ هَنَا نَادُمْ وَاحِدْ، كُلَّ النَّاسْ يَهْلَكَوْا. وَ لَاكِنْ بِسَبَبْ الْعَمَلْ الصَّالِحْ النَّادُمْ آخَرْ سَوَّاهْ، كُلَّ النَّاسْ يَقْدَرَوْا يَبْقَوْا صَالِحِينْ وَ يَلْقَوْا الْحَيَاةْ الْأَبَدِيَّةْ. 
ROM.5.19	وَ نَادُمْ وَاحِدْ عِصِي اللهْ وَ سَوَّى نَاسْ كَتِيرِينْ مُذْنِبِينْ. وَ مِثِلْ دَا بَتَّانْ، نَادُمْ وَاحِدْ طَاعْ اللهْ وَ سَوَّى نَاسْ كَتِيرِينْ صَالِحِينْ. 
ROM.5.20	وَ بَعَدْ زَمَنْ آدَمْ، شُرُوطْ التَّوْرَاةْ جَوْا أَشَانْ قُدْرَةْ الْخَطَأْ تِنْشَافْ بِزِيَادَةْ. لَاكِنْ فِي الْبَكَانْ الْكِتِرْ فَوْقَهْ الذَّنِبْ، رَحْمَةْ اللهْ كِتِرَتْ بِزِيَادَةْ. 
ROM.5.21	و أَوَّلْ الْمَوْت قَمَّ مَلَكْ فَوْق النَّاسْ بِسَبَبْ الذَّنِبْ وَ هَسَّعْ رَحْمَةْ اللهْ تَمْلُكْ فَوْق النَّاسْ وَ تِسَوِّيهُمْ صَالِحِينْ وَ تِوَدِّيهُمْ فِي الْحَيَاةْ الْأَبَدِيَّةْ بِعِيسَى الْمَسِيحْ رَبِّنَا.
ROM.6.1	وَ كَانْ رَحْمَةْ اللهْ كِتِرَتْ زِيَادَةْ فِي الْبَكَانْ الذَّنِبْ أَوَّلْ كِتِرْ فَوْقَهْ، أَنِحْنَ نِسَوُّوا شُنُو؟ هَلْ وَاجِبْ نَقْعُدُوا بَتَّانْ فِي ذُنُوبْنَا أَشَانْ رَحْمَةْ اللهْ تِزِيدْ فَوْقنَا بِزِيَادَةْ وَلَّا؟ 
ROM.6.2	لَا، أَبَداً. أَنِحْنَ مُتْنَا وَ مَرَقْنَا مِنْ مُلُكْ الذَّنِبْ. كِكَّيْف نِعِيشُوا فَوْقَهْ بَتَّانْ؟ 
ROM.6.3	هَلْ إِنْتُو مَا عِرِفْتُوا كَدَرْ أَنِحْنَ كُلِّنَا الْغَطَّسَوْنَا لِنَبْقَوْا وَاحِدْ مَعَ الْمَسِيحْ عِيسَى، بِقِينَا بِالْغَطِّسِينْ دَا وَاحِدْ مَعَايَهْ فِي مَوْتَهْ؟ 
ROM.6.4	أَبُونَا اللهْ بَعَثْ الْمَسِيحْ بِقُدُرْتَهْ الْمَجِيدَةْ. وَ وَكِتْ غَطَّسَوْنَا، أَنِحْنَ مُتْنَا وَ دَفَنَوْنَا مَعَايَهْ أَشَانْ أَنِحْنَ نُقُمُّوا نَمْشُوا مَعَايَهْ كُلَ بِحَيَاةْ جَدِيدَةْ. 
ROM.6.5	أَشَانْ كَانْ أَنِحْنَ بِقِينَا وَاحِدْ مَعَ الْمَسِيحْ وَ مُتْنَا مَعَايَهْ فِي مَوْتَهْ، أَكِيدْ نَبْقَوْا مَعَايَهْ وَاحِدْ فِي بُعَاثَهْ الْبِقِي خَلَاصْ.
ROM.6.6	نَعَرْفُوا كَدَرْ أَوَّلْ أَنِحْنَ نَاسْ هَنَا آدَمْ وَ لَاكِنْ عَلَاقِتْنَا مَعَ آدَمْ مَاتَتْ فِي الصَّلِيبْ مَعَ الْمَسِيحْ. وَ مِثِلْ دَا، قُدْرَةْ الذَّنِبْ الْأَوَّلْ قَاعِدَةْ فِي أَجْسَامْنَا بِقَتْ بَاطْلَةْ. وَ خَلَاصْ، مَا نِكُونُوا بَتَّانْ عَبِيدْ لِلذَّنِبْ 
ROM.6.7	أَشَانْ النَّادُمْ الْمَاتْ هُو مُحَرَّرْ مِنْ قُدْرَةْ الذَّنِبْ. 
ROM.6.8	وَ كَانْ مُتْنَا مَعَ الْمَسِيحْ، نِآمُنُوا كَدَرْ نَحْيَوْا مَعَايَهْ كُلَ. 
ROM.6.9	وَ نَعَرْفُوا كَدَرْ اللهْ بَعَثْ الْمَسِيحْ مِنْ أُسْط الْمَيْتِينْ وَ الْمَسِيحْ أَبَداً مَا يُمُوتْ بَتَّانْ أَشَانْ الْمَوْت مَا عِنْدَهْ فَوْقَهْ قُدْرَةْ. 
ROM.6.10	هُو مَاتْ وَ بِمَوْتَهْ دَا، هُو مَرَقْ مِنْ الْبَكَانْ الْمَالِكْ فَوْقَهْ الذَّنِبْ لَاكِنْ هَسَّعْ هُو حَيّ وَ عَايِشْ فِي عَلَاقَةْ مَعَ اللهْ. 
ROM.6.11	وَ بِمِثِلْ دَا، وَاجِبْ تُخُطُّوا فِي عُقُولْكُو كَدَرْ إِنْتُو مَرَقْتُوا مِنْ قُدْرَةْ الذَّنِبْ بِالْمَوْت وَ بِقِيتُوا حَيِّينْ فِي الْمَسِيحْ عِيسَى وَ بَيَّهْ هُو تِعِيشُوا فِي عَلَاقَةْ مَعَ اللهْ.
ROM.6.12	مَا تِخَلُّوا الذَّنِبْ يَمْلُكْ فِي أَجْسَامْكُو الْبَعَدَيْن يُمُوتُوا. وَ مَا تِخَلُّوا الذَّنِبْ يِلِزُّكُو أَشَانْ تِتَابُعُوا شَهْوَاتْ أَجْسَامْكُو. 
ROM.6.13	مَا تِسَلُّمُوا بَتَّانْ أَجْسَامْكُو لِلذَّنِبْ الْيِدَوْر يِسَوِّي بَيْهُمْ الْفَسَالَةْ. لَاكِنْ بِالْعَكْس، أَعَرْفُوا كَدَرْ إِنْتُو مَرَقْتُوا مِنْ الْمَوْت وَ دَخَلْتُوا فِي الْحَيَاةْ. وَ خَلَاصْ سَلُّمُوا نُفُوسْكُو لِلهْ. سَلُّمُوا أَجْسَامْكُو كُلَ كَيْ لِلهْ أَشَانْ هُو يِسَوِّي بَيْهُمْ الْخَيْر. 
ROM.6.14	الذَّنِبْ مَا عِنْدَهْ قُدْرَةْ فَوْقكُو بَتَّانْ أَشَانْ هَسَّعْ إِنْتُو مَا تِحِتْ شُرُوطْ التَّوْرَاةْ لَاكِنْ تِحِتْ رَحْمَةْ اللهْ.
ROM.6.15	وَ دَا كِكَّيْف؟ هَلْ نَذْنُبُوا أَشَانْ أَنِحْنَ عَايْشِينْ تِحِتْ رَحْمَةْ اللهْ وَ مَا تِحِتْ شُرُوطْ التَّوْرَاةْ وَلَّا؟ لَا، أَبَداً. 
ROM.6.16	تَعَرْفُوا عَدِيلْ كَدَرْ كَانْ تِسَلُّمُوا نُفُوسْكُو لِنَادُمْ أَشَانْ تِتَابُعُوا كَلَامَهْ مِثِلْ عَبِيدْ خَلَاصْ إِنْتُو عَبِيدْ لِلنَّادُمْ التِّتَابُعُوا كَلَامَهْ دَا. كَانْ تَبْقَوْا عَبِيدْ لِلذَّنِبْ دَا، الذَّنِبْ يِوَدِّيكُو فِي الْمَوْت وَ لَاكِنْ كَانْ تِتَابُعُوا كَلَامْ اللهْ، هُو يِسَوِّيكُو صَالِحِينْ. 
ROM.6.17	وَ الْحَمْدُ لِلهْ، أَوَّلْ إِنْتُو كُنْتُوا عَبِيدْ لِلذَّنِبْ لَاكِنْ هَسَّعْ تِتَابُعُوا بِكُلَّ قُلُوبْكُو التَّعْلِيمْ الْاللهْ نَزَّلَهْ لَيْكُو. 
ROM.6.18	إِنْتُو مُحَرَّرِينْ مِنْ الذَّنِبْ وَ بِقِيتُوا عَبِيدْ اللهْ الصَّالِحِينْ. 
ROM.6.19	فِكِرْكُو فِكِرْ إِنْسَانِي وَ أَشَانْ دَا، أَنَا قَاعِدْ نِحَجِّي بِكَلَامْ هَيِّنْ مِثِلْ النَّاسْ بُقُولُوهْ. مِثِلْ أَوَّلْ سَلَّمْتُوا أَجْسَامْكُو لِلذُّنُوبْ النَّجَّسَوْكُو وَ لِلْخَطَايَا السَّوَّوْكُو خَاطِيِينْ بِزِيَادَةْ، هَسَّعْ وَاجِبْ تِسَلُّمُوا أَجْسَامْكُو لِلْحَالْ الصَّالْحَةْ وَ تَبْقَوْا نَاسْ اللهْ الصَّالِحِينْ.
ROM.6.20	وَكِتْ إِنْتُو كُنْتُوا عَبِيدْ لِلذَّنِبْ، مَا قِدِرْتُوا تِتَابُعُوا الْحَالْ الصَّالْحَةْ. 
ROM.6.21	وَ وَيْن الْفَايْدَةْ اللِّقِيتُوهَا مِنْ الذُّنُوبْ الْأَوَّلْ سَوَّيْتُوهُمْ دَوْل؟ هَسَّعْ الْعَيْب كَرَبَاكُو بِسَبَبْهُمْ أَشَانْ الذُّنُوبْ دَوْل يِوَدُّوا النَّاسْ لِلْمَوْت. 
ROM.6.22	لَاكِنْ هَسَّعْ إِنْتُو مُحَرَّرِينْ مِنْ الذَّنِبْ وَ بِقِيتُوا عَبِيدْ اللهْ. وَ الْفَايْدَةْ التَّلْقَوْهَا، هِي الْحَالْ الصَّالْحَةْ وَ هِي تِوَدِّي النَّاسْ لِلْحَيَاةْ الْأَبَدِيَّةْ. 
ROM.6.23	أَشَانْ أُجْرَةْ الذَّنِبْ هِي الْمَوْت وَ الْعَطِيَّةْ الْاللهْ يَنْطِيهَا بَلَا تَمَنْ هِي الْحَيَاةْ الْأَبَدِيَّةْ فِي رَبِّنَا عِيسَى الْمَسِيحْ.
ROM.7.1	يَا أَخْوَانِي، إِنْتُو النِّحَجِّي لَيْكُو تَعَرْفُوا شَرِيعَةْ التَّوْرَاةْ. و أَكِيدْ تَعَرْفُوا كَدَرْ الشَّرِيعَةْ عِنْدَهَا قُدْرَةْ فِي النَّادُمْ وَكِتْ هُو حَيّ بَسْ. 
ROM.7.2	مَثَلاً، الْمَرَةْ الْمَاخْدَةْ مَرْبُوطَةْ مَعَ رَاجِلْهَا بِالشَّرِيعَةْ وَكِتْ هُو حَيّ. لَاكِنْ كَانْ رَاجِلْهَا مَاتْ، الْمَرَةْ تَبْقَى حُرَّةْ مِنْ رُبَاطْ الشَّرِيعَةْ. 
ROM.7.3	وَ بِمِثِلْ دَا، كَانْ هِي مَشَتْ أَخَدَتْ رَاجِلْ آخَرْ وَكِتْ رَاجِلْهَا لِسَّاعْ قَاعِدْ حَيّ، الشَّرِيعَةْ تُقُولْ هِي زَانِيَةْ. لَاكِنْ كَانْ رَاجِلْهَا مَاتْ، هِي تَبْقَى حُرَّةْ مِنْ الشَّرِيعَةْ دِي. وَ كَانْ تَمْشِي تَاخُدْ رَاجِلْ آخَرْ كُلَ، الشَّرِيعَةْ مَا تُقُولْ هِي زَانِيَةْ.
ROM.7.4	وَ بِقِي لَيْكُو مِثِلْ دَا، يَا أَخْوَانِي. وَكِتْ كَتَلَوْا الْمَسِيحْ، إِنْتُو مُتُّوا في جِسْمَهْ وَ بِقِيتُوا حُرِّينْ مِنْ شُرُوطْ التَّوْرَاةْ. وَ بَيْدَا، تَقْدَرَوْا تِشِيلُوا سَيِّدْ آخَرْ وَ هُو النَّادُمْ الْبَعَثْ مِنْ أُسْط الْمَيْتِينْ. وَ نَدْخُلُوا فِي الْعَلَاقَةْ الْمَعَايَهْ دِي أَشَانْ نِسَوُّوا الْخَيْر الْاللهْ يِدَوْرَهْ. 
ROM.7.5	وَكِتْ أَنِحْنَ لِسَّاعْنَا عَايْشِينْ بِالْقُدْرَةْ الْإِنْسَانِيَّةْ بَسْ، وَصَايَا التَّوْرَاةْ سَبَّبَوْا فِي أَجْسَامْنَا الشَّهْوَاتْ الْفَسْلِينْ و الشَّهْوَاتْ دَوْل لَزَّوْنَا لِنِسَوُّوا الشَّيْء الْيِوَدِّينَا لِلْمَوْت. 
ROM.7.6	لَاكِنْ هَسَّعْ أَنِحْنَ حُرِّينْ مِنْ شُرُوطْ التَّوْرَاةْ أَشَانْ مُتْنَا مَعَ الْمَسِيحْ وَ أَنْحَلَّيْنَا مِنْ شُرُوطْ التَّوْرَاةْ. وَ بِمِثِلْ دَا، نَعَبُدُوا اللهْ مَا بِالْعِبَادَةْ الْقَدِيمَةْ الْحَسَبْ الْكَلَامْ الْمَكْتُوبْ، لَاكِنْ بِقُدْرَةْ الرُّوحْ الْقُدُّوسْ فِي الْحَيَاةْ الْجَدِيدَةْ.
ROM.7.7	وَ كَانْ نُقُولُوا وَصَايَا التَّوْرَاةْ سَبَّبَوْا فَوْقنَا ذُنُوبْ، فِي الْكَلَامْ دَا نُقُولُوا التَّوْرَاةْ وَ الذُّنُوبْ أَخْوَانْ وَلَّا؟ لَا، أَبَداً. مَا كَيْ أَشَانْ أَوَّلْ أَنَا مَا عِرِفْت الذَّنِبْ وَ التَّوْرَاةْ بَسْ هُو عَرَّفَانِي لَيَّهْ. أَوَّلْ كَانْ التَّوْرَاةْ مَا قَالْ ﴿مَا تَطْمَعْ﴾، أَنَا مَا نَعَرِفْ الطَّمَعْ. 
ROM.7.8	لَاكِنْ الذَّنِبْ لِقِي فُرْصَةْ بِالْوَصِيَّةْ وَ سَبَّبْ فَوْقِي كُلَّ نَفَرْ الطَّمَعْ. أَشَانْ كَانْ وَصَايَا اللهْ مَا فِيهُمْ، الذَّنِبْ مَيِّتْ. 
ROM.7.9	أَوَّلْ أَنَا حَيّ وَ مَا عِرِفْت كَلَامْ التَّوْرَاةْ لَاكِنْ الْوَصِيَّةْ جَاتْ لَيِّ وَ الذَّنِبْ حِيِي فَوْقِي 
ROM.7.10	وَ خَلَاصْ أَنَا مُتّ. وَ بِمِثِلْ دَا، الْوَصِيَّةْ الدَّوَّرَتْ تِوَدِّينِي لِلْحَيَاةْ وَدَّتْنِي لِلْمَوْت. 
ROM.7.11	أَشَانْ الذَّنِبْ لِقِي فُرْصَةْ بِجَيَّةْ الْوَصِيَّةْ وَ قَمَّ غَشَّانِي وَ كَرَبْ الْوَصِيَّةْ أَشَانْ يَكْتُلْنِي بَيْهَا. 
ROM.7.12	وَ خَلَاصْ، التَّوْرَاةْ مُقَدَّسْ وَ الْوَصِيَّةْ مُقَدَّسَةْ وَ صَالِحَةْ وَ عَدِيلَةْ.
ROM.7.13	وَ بِمِثِلْ دَا، الشَّيْء الْعَدِيلْ كَتَلَانِي وَلَّا؟ لَا، أَبَداً. لَاكِنْ الذَّنِبْ كَرَبْ الشَّيْء الْعَدِيلْ وَ بَيَّهْ سَبَّبْ فَوْقِي الْمَوْت. وَ مِثِلْ دَا، الذَّنِبْ يِنْعَرِفْ. وَ بِالْوَصِيَّةْ ذَاتْهَا، شَرّ الذَّنِبْ يِنْشَافْ مَرَّةْ وَاحِدْ. 
ROM.7.14	نَعَرْفُوا كَدَرْ كَلَامْ التَّوْرَاةْ هُو هَنَا الرُّوحْ، يَعْنِي جَايِ مِنْ اللهْ، لَاكِنْ أَنَا بَشَرِي بَسْ. أَنَا مِثِلْ عَبِدْ وَ الذَّنِبْ هُو مِثِلْ سِيدِي. 
ROM.7.15	أَنَا مَا نَفْهَمْ الشَّيْء النِّسَوِّيهْ أَشَانْ الشَّيْء الْأَنَا نِدَوْر نِسَوِّيهْ، دَا مَا نِسَوِّيهْ. لَاكِنْ الشَّيْء الْمَا نِرِيدَهْ، دَا بَسْ الشَّيْء النِّسَوِّيهْ. 
ROM.7.16	وَ كَانْ أَنَا قَاعِدْ نِسَوِّي الشَّيْء الْفِي نَفْسِي مَا نِدَوْر نِسَوِّيهْ، مِثِلْ دَا أَنَا نِسْتَفِقْ مَعَ كَلَامْ اللهْ وَ نُقُولْ هُو صَحِيحْ وَ عَدِيلْ. 
ROM.7.17	وَ بَيْدَا، أَنَا مَا النَّادُمْ الْيِسَوِّي الْفِعِلْ دَا. الْيِسَوِّي الْفِعِلْ هُو الذَّنِبْ الْقَاعِدْ فَوْقِي. 
ROM.7.18	نَعَرِفْ مَا فِي شَيْء عَدِيلْ قَاعِدْ فَوْقِي، يَعْنِي فِي طَبِيعْتِي الْبَشَرِيَّةْ. عِنْدِي نِيَّةْ نِسَوِّي الْخَيْر لَاكِنْ مَا نَقْدَرْ. 
ROM.7.19	مَا نِسَوِّي الْخَيْر النِّدَوْر نِسَوِّيهْ لَاكِنْ الْفَسَالَةْ الْمَا نِدَوْر نِسَوِّيهَا، دِي بَسْ الشَّيْء النِّسَوِّيهْ. 
ROM.7.20	وَ كَانْ أَنَا قَاعِدْ نِسَوِّي الشَّيْء الْمَا نِدَوْر نِسَوِّيهْ، بِمِثِلْ دَا الْبِسَوِّيهْ مَا أَنَا لَاكِنْ هُو الذَّنِبْ الْقَاعِدْ فَوْقِي.
ROM.7.21	أَنَا شِفْت كَدَرْ دَا بَسْ الشَّيْء الدَّايْماً بِقِي لَيِّ. كَانْ نِدَوْر نِسَوِّي الْخَيْر، إِلَّا الْفَسَالَةْ تِتَاتِرْ لَيِّ. 
ROM.7.22	فِي قَلْبِي، أَنَا نِرِيدْ وَصَايَا اللهْ 
ROM.7.23	لَاكِنْ نِحِسّ فِي نَفْسِي شَيْء آخَرْ الْقَاعِدْ فِي جِسْمِي الْيِدَوْر يَمْلُكْنِي وَ هُو يِدَاوِسْ فِكْرِي. وَ خَلَاصْ، أَنَا بِقِيتْ مَسْجُونْ فِي تِحِتْ مُلُكْ الذَّنِبْ الْقَاعِدْ فِي جِسْمِي. 
ROM.7.24	هَايْ! أَنَا نَادُمْ تَعْبَانْ مَرَّةْ وَاحِدْ. يَاتُو الْيِنَجِّينِي مِنْ جِسْمِي دَا الْيِوَدِّينِي فِي الْمَوْت؟ 
ROM.7.25	إِلَّا اللهْ يِنَجِّينِي بِرَبِّنَا عِيسَى الْمَسِيحْ وَ الْحَمْدُ لِلهْ. وَ خَلَاصْ، بِمِثِلْ دَا أَنَا عَبِدْ لِلهْ فِي عَقْلِي وَ نِدَوْر نِتَابِعْ مُرَادْتَهْ لَاكِنْ أَنَا كُلَ عَبِدْ لِلذَّنِبْ فِي نَفْسِي وَ نِتَابِعْ مُرَادَةْ الذَّنِبْ أَشَانْ أَنَا بَشَرْ بَسْ.
ROM.8.1	وَ خَلَاصْ، اللهْ أَبَداً مَا يَحْكِمْ بِالْعَذَابْ النَّاسْ الْقَاعِدِينْ فِي الْمَسِيحْ عِيسَى. 
ROM.8.2	وَ دَرِبْ الرُّوحْ الْقُدُّوسْ الْيَنْطِي الْحَيَاةْ فِي الْمَسِيحْ عِيسَى حَرَّرَانِي مِنْ الدَّرِبْ الْقَدِيمْ الْوَدَّانِي فِي الذَّنِبْ وَ الْمَوْت. 
ROM.8.3	شُرُوطْ التَّوْرَاةْ أَبَداً مَا قِدْرَوْا يِنَجُّوا النَّاسْ أَشَانْ ضُعُفْ النَّاسْ دَحَرَاهُمْ. وَ اللهْ ذَاتَهْ سَوَّى الشَّيْء شُرُوطْ التَّوْرَاةْ مَا قِدْرَوْا سَوَّوْه. هُو رَسَّلْ إِبْنَهْ الْوَاحِدْ لِيَبْقَى إِنْسَانْ فِي جِسِمْ مِثِلْ أَجسَامْ الْمُذْنِبِينْ أَشَانْ يَمْحَى الذَّنِبْ. وَ وَكِتْ هُو فِي جِسْمَهْ الْبَشَرِي دَا، هُو حَكَمْ فَوْق الذَّنِبْ مَرَّةْ وَاحِدْ. 
ROM.8.4	وَ اللهْ سَوَّى مِثِلْ دَا أَشَانْ الْمَسِيحْ يِتِمّ شَرْط التَّوْرَاةْ الْعَادِلْ فِينَا أَنِحْنَ الْعَايْشِينْ بِقُدْرَةْ الرُّوحْ الْقُدُّوسْ وَ مَا بِقُدْرَةْ الْبَشَرْ.
ROM.8.5	أَيْوَى، النَّاسْ الْعَايْشِينْ بِقُدْرَةْ الْبَشَرْ يُخُطُّوا فِكِرْهُمْ فِي الشَّيْء الْبُخُصّ النَّاسْ لَاكِنْ الْعَايْشِينْ بِقُدْرَةْ الرُّوحْ الْقُدُّوسْ يُخُطُّوا فِكِرْهُمْ فِي الشَّيْء الْبُخُصّ الرُّوحْ الْقُدُّوسْ. 
ROM.8.6	النَّادُمْ الْعَقْلَهْ ثَابِتْ فِي فِكِرْ الْبَشَرْ، هُو مَيِّتْ. وَ لَاكِنْ النَّادُمْ الْعَقْلَهْ ثَابِتْ فِي فِكِرْ الرُّوحْ الْقُدُّوسْ عِنْدَهْ الْحَيَاةْ وَ السَّلَامْ. 
ROM.8.7	أَشَانْ النَّادُمْ الْعَقْلَهْ ثَابِتْ فِي فِكِرْ الْبَشَرِي، هُو دَا عَاصِي اللهْ وَ مَا يُخُطّ نَفْسَهْ تِحِتْ وَصَايَا اللهْ. هُو مَا يَقْدَرْ كُلَ. 
ROM.8.8	النَّاسْ الْعَايْشِينْ بِقُدْرَةْ الْبَشَرْ مَا مُمْكِنْ يَلْقَوْا رِضَاءْ مِنْ اللهْ. 
ROM.8.9	لَاكِنْ إِنْتُو مَا عَايْشِينْ بِقُدْرَةْ الْبَشَرْ. إِنْتُو نَاسْ هَنَا رُوحْ اللهْ أَشَانْ رُوحْ اللهْ سَاكِنْ فِيكُو. وَ كَانْ نَادُمْ مَا عِنْدَهْ رُوحْ الْمَسِيحْ، هُو مَا هَنَا الْمَسِيحْ. 
ROM.8.10	أَجْسَامْكُو يُمُوتُوا بِسَبَبْ الذَّنِبْ لَاكِنْ كَانْ الْمَسِيحْ قَاعِدْ فِي قُلُوبْكُو، الرُّوحْ الْقُدُّوسْ هُو حَيَاتْكُو أَشَانْ بِقِيتُوا صَالِحِينْ. 
ROM.8.11	كَانْ رُوحْ اللهْ الْبَعَثْ عِيسَى مِنْ أُسْط الْمَيْتِينْ سَاكِنْ فِيكُو، أَكِيدْ اللهْ الْبَعَثْ الْمَسِيحْ مِنْ أُسْط الْمَيْتِينْ كُلَ يَنْطِي الْحَيَاةْ لِأَجْسَامْكُو الْيُمُوتُوا، بِرُوحَهْ السَّاكِنْ فِيكُو.
ROM.8.12	خَلَاصْ يَا أَخْوَانِي، بِسَبَبْ الرَّحْمَةْ الْكَبِيرَةْ دِي، فِيَهْ وَاجِبْ فَوْقنَا وَ الْوَاجِبْ دَا مَا بُخُصّ الطَّبِيعَةْ الْبَشَرِيَّةْ. وَاجِبْ مَا تِتَابُعُوا فِكِرْ الْبَشَرْ. 
ROM.8.13	كَانْ تِعِيشُوا بِقُدْرَةْ الْبَشَرْ، تُمُوتُوا. لَاكِنْ كَانْ بِقُدْرَةْ الرُّوحْ الْقُدُّوسْ تَكْتُلُوا الذُّنُوبْ الْفِي أَجْسَامْكُو، مِثِلْ دَا تَحْيَوْا. 
ROM.8.14	أَشَانْ النَّاسْ الْيِخَلُّوا رُوحْ اللهْ يُقُودْهُمْ، هُمَّنْ بَسْ أَوْلَادْ اللهْ. 
ROM.8.15	وَ اللهْ نَزَّلْ فَوْقكُو رُوحَهْ وَ دَا مَا أَشَانْ يِسَوِّيكُو عَبِيدْ عَايْشِينْ بَتَّانْ بِالْخَوْف. لَا. الرُّوحْ النَّزَّلَهْ فَوْقكُو هُو الرُّوحْ الْيِسَوِّيكُو عِيَالْ اللهْ وَ بِسَبَبْ الرُّوحْ دَا، كُلِّنَا نِنَادُوا بِحِسّ عَالِي «أَبَّا، أَبُونَا!». 
ROM.8.16	الرُّوحْ الْقُدُّوسْ ذَاتَهْ يَشْهَدْ فِي نُفُوسْنَا كَدَرْ أَنِحْنَ عِيَالْ اللهْ. 
ROM.8.17	وَ كَانْ أَنِحْنَ عِيَالَهْ، أَنِحْنَ كُلَ وُرَّاثَهْ. أَنِحْنَ وُرَّاثْ اللهْ. أَنِحْنَ وُرَّاثَهْ مَعَ الْمَسِيحْ. أَشَانْ كَانْ نَتْعَبَوْا مَعَ الْمَسِيحْ، نَدْخُلُوا مَعَ الْمَسِيحْ فِي مَجْدَهْ كُلَ.
ROM.8.18	تَعَبْ هَنَا وَكِتْنَا دَا، نَحْسِبَهْ شِيَّةْ وَكِتْ نُخُطّ فِكْرِي فِي الْمَجْد الْاللهْ يِبَيِّنَهْ لَيْنَا بَعَدَيْن. 
ROM.8.19	يَوْم وَاحِدْ، اللهْ يِبَيِّنْ مَجْد هَنَا أَوْلَادْ اللهْ. وَ كُلَّ شَيْء الْاللهْ خَلَقَهْ قَاعِدْ يِتْمَنَّى جَيَّةْ الْيَوْم دَا بِلْحَيْن. 
ROM.8.20	أَشَانْ الْخَلِيقَهْ ذَاتْهَا فَشَلَتْ أَشَانْ هِي مَرْبُوطَةْ. وَ هِي بِقَتْ مَرْبُوطَةْ مَا بِنِيِّتْهَا لَاكِنْ بِنِيَّةْ اللهْ الرَّبَطْهَا
ROM.8.21	أَشَانْ اللهْ يِدَوْر يِحِلَّهَا مِنْ الرُّبَاطْ السَّبَّبْ لَيْهَا التَّلَافْ وَ هِي تَلْقَى الْحُرِّيَّةْ الْمَجِيدَةْ مَعَ عِيَالْ اللهْ فِي الْيَوْم الْاللهْ يِبَيِّنْ فَوْقَهْ مَجْد عِيَالَهْ. 
ROM.8.22	نَعَرْفُوا كَدَرْ لَحَدِّي الْيَوْم الْخَلِيقَهْ كُلُّهَا قَاعِدَةْ تَتْعَبْ بِتَعَبْ مِثِلْ وَجَعْ الطَّلْقَةْ.
ROM.8.23	وَ الْخَلِيقَهْ مَا تَتْعَبْ وِحَيْدهَا. أَنِحْنَ الْعِنْدِنَا الرُّوحْ الْقُدُّوسْ وَ دِي أَوَّلْ بَرَكَةْ مِنْ الْبَرَكَاتْ الْاللهْ يِدَوْر يَنْطِينَا، أَنِحْنَ كُلَ نَقْنُتُوا مِنْ التَّعَبْ الْفِي قُلُوبْنَا. وَ نَرْجَوْا اللهْ يَفْدَى أَجْسَامْنَا وَ يِكَمِّلْ عَمَلَهْ فَوْقنَا وَ نَبْقَوْا أَوْلَادْ اللهْ مَرَّةْ وَاحِدْ. 
ROM.8.24	وَ اللهْ نَجَّانَا أَشَانْ نَلْقَوْا الْبَرَكَةْ دِي وَ نَرْجَوْهَا بِعَشَمْ. وَ كَانْ نَادُمْ بُقُولْ هُو يَرْجَى شَيْء وَاحِدْ وَ لَاكِنْ لِقِيهْ، خَلَاصْ دَا مَا الرَّجَاء. يَاتُو الْيَرْجَى الشَّيْء اللِّقِيهْ خَلَاصْ؟ 
ROM.8.25	لَاكِنْ كَانْ نَرْجَوْا شَيْء وَاحِدْ لِسَّاعْ بَعِيدْ شِيَّةْ مَا بِنْشَافْ، نَرْجَوْه بِالصَّبُرْ. 
ROM.8.26	وَ مِثِلْ دَا، الرُّوحْ الْقُدُّوسْ كُلَ يِعَاوِنَّا أَشَانْ أَنِحْنَ ضَعِيفِينْ. مَا نَعَرْفُوا كِكَّيْف وَاجِبْ نِصَلُّوا لَاكِنْ الرُّوحْ الْقُدُّوسْ يِصَلِّي لَيْنَا بِقَنَّتَانْ فَايِتْ لُغَّاتْ النَّاسْ. 
ROM.8.27	وَ اللهْ الْيِمْتَحِنْ قُلُوبْ النَّاسْ هُو يَعَرِفْ نِيَّةْ الرُّوحْ الْقُدُّوسْ أَشَانْ الرُّوحْ الْقُدُّوسْ يِلْوَسَّطْ لِلصَّالِحِينْ حَسَبْ مُرَادَةْ اللهْ. 
ROM.8.28	وَ نَعَرْفُوا كَدَرْ فِي كُلَّ شَيْء، اللهْ يِسَوِّي الْخَيْر لِلنَّاسْ الْيِحِبُّوهْ وَ هُمَّنْ النَّاسْ الْاللهْ نَادَاهُمْ فِي دَرْبَهْ لِيِتِمُّوا الشَّيْء الْهُو نَظَّمَهْ. 
ROM.8.29	أَشَانْ النَّاسْ الْاللهْ عِرِفَاهُمْ مِنْ أَوَّلْ، هُو شَالْ نِيَّةْ أَشَانْ يِسَوِّيهُمْ يِشَابُهُوا مِثِلْ إِبْنَهْ عِيسَى الْمَسِيحْ وَ مِثِلْ دَا، إِبْنَهْ عِيسَى الْمَسِيحْ يُكُونْ الْبِكِرْ وَ مَعَايَهْ أَخْوَانْ كَتِيرِينْ. 
ROM.8.30	وَ النَّاسْ الْاللهْ إِخْتَارَاهُمْ هُو نَادَاهُمْ. وَ النَّاسْ النَّادَاهُمْ دَوْل، هُو سَوَّاهُمْ صَالِحِينْ. وَ السَّوَّاهُمْ صَالِحِينْ دَوْل، هُو أَنْطَاهُمْ بَكَانْ مَعَايَهْ فِي مَجْدَهْ.
ROM.8.31	وَ خَلَاصْ، بَعَدْ كُلَّ الْكَلَامْ دَا، نُقُولُوا شُنُو؟ كَانْ اللهْ هُو مَعَانَا، يَاتُو الْيِخَالِفْنَا؟ 
ROM.8.32	اللهْ قَادِرْ يَحْفَضْ مَعَايَهْ إِبْنَهْ الْوَاحِدْ لَاكِنْ سَلَّمَهْ لِلْمَوْت لِفَايْدِتْنَا كُلِّنَا. وَ هُو الْأَنْطَانَا إِبْنَهْ مَا عِنْدَهْ نِيَّةْ يَنْطِينَا مِنْ نِعْمَتَهْ كُلَ شَيْء وَلَّا؟ 
ROM.8.33	يَاتُو الْيَتْهَمْ النَّاسْ الْاللهْ إِخْتَارَاهُمْ؟ اللهْ مَا يَتْهَمْهُمْ. هُو بَسْ الْيِبَرِّئْهُمْ. 
ROM.8.34	يَاتُو الْيِعَاقِبْهُمْ؟ الْمَسِيحْ عِيسَى مَا يِعَاقِبْهُمْ. بِالْعَكْس، دَاهُو الْمَاتْ فِي شَانَّا وَ زِيَادَةْ مِنْ دَا، هُو بَعَثْ وَ قَاعِدْ جَنْب اللهْ فِي نُصَّهْ الزَّيْنَايْ وَ بِقِي لَيْنَا وَسِيطْ. 
ROM.8.35	شُنُو كَيْ الْيَقْدَرْ يِفَرِّقْنَا مِنْ مَحَبَّةْ الْمَسِيحْ لَيْنَا؟ مَا فِي شَيْء. وَ لَا التَّعَبْ وَ لَا الضِّيقَةْ وَ لَا الْعَذَابْ وَ لَا الْجُوعْ وَ لَا الْعِرَيْ وَ لَا الْخُطُورَةْ وَ لَا السَّيْف. 
ROM.8.36	وَ الْأَشْيَاءْ دَوْل يَجُوا فَوْقنَا وَ مَكْتُوبْ فِي الْكِتَابْ ﴿يِكَتُّلُونَا كُلَّ يَوْم أَشَانْ أَنِحْنَ نَاسَكْ وَ يَحْسُبُونَا مِثِلْ غَنَمْ هَنَا الدَّبِيحَةْ﴾. 
ROM.8.37	وَ لَاكِنْ كُلَّ الصُّعُوبَاتْ دَوْل، أَنِحْنَ نِنَّصْرُوا فَوْقهُمْ بِزِيَادَةْ بِالْمَسِيحْ الْيِحِبِّنَا. 
ROM.8.38	وَ نُقُولْ لَيْكُو بِالْأَكِيدْ، وَ لَا الْمَوْت وَ لَا الْحَيَاةْ، وَ لَا الْمَلَائِكَةْ وَ لَا كُبَارَاتْ الشَّوَاطِينْ، وَ لَا شَيْء هَنَا الزَّمَنْ دَا وَ لَا شَيْء هَنَا الزَّمَنْ الْجَايِ، وَ لَا أَيِّ شَيْء الْعِنْدَهْ قُدْرَةْ، 
ROM.8.39	وَ لَا شَيْء فَوْق وَ لَا شَيْء تِحِتْ، وَ لَا شَيْء وَاحِدْ مِنْ كُلَّ الْأَشْيَاءْ الْاللهْ خَلَقَاهُمْ مَا يَقْدَرَوْا يِفَرُّقُونَا مِنْ مَحَبَّةْ اللهْ لَيْنَا فِي الْمَسِيحْ عِيسَى رَبِّنَا.
ROM.9.1	نُقُولْ لَيْكُو الْحَقّ بِأُسُمْ الْمَسِيحْ وَ كَلَامِي مَا كِدِبْ. وَ قَلْبِي يَشْهَدْ لَيِّ مَعَ الرُّوحْ الْقُدُّوسْ كَدَرْ كَلَامِي صَحِيحْ. 
ROM.9.2	أَنَا حَزْنَانْ بِلْحَيْن وَ قَلْبِي دَايْماً بَوْجَعْنِي. 
ROM.9.3	أَنَا نِتْمَنَّى اللهْ يَنْعَلْنِي وَ يِفَرِّقْنِي أَنَا ذَاتِي مِنْ الْمَسِيحْ، كَانْ بَيْدَا نَاسْ قَبِيلْتِي يَنْجَوْا، أَشَانْ هُمَّنْ أَخْوَانِي. 
ROM.9.4	هُمَّنْ بَسْ بَنِي إِسْرَائِيلْ، الشَّعَبْ الْاللهْ إِخْتَارَاهُمْ. اللهْ نَادَاهُمْ لِيَبْقَوْا عِيَالَهْ وَ جَهَّزْ لَيْهُمْ الْمَجْد وَ سَوَّى مَعَاهُمْ الْمُعَاهَدَاتْ وَ نَزَّلْ لَيْهُمْ التَّوْرَاةْ وَ أَنْطَاهُمْ الْعِبَادَةْ. لَيْهُمْ بَسْ أَنْطَاهُمْ الْوُعُودْ. 
ROM.9.5	وَ الْجُدُودْ الْمَشْهُورِينْ مِنْهُمْ
ROM.9.6	مَا تُخُطُّوا فِي عُقُولْكُو كَدَرْ كَلَامْ اللهْ الْقَالَهْ لِبَنِي إِسْرَائِيلْ فَشَلْ. مَا فَشَلْ أَشَانْ مَا كُلَّ بَنِي إِسْرَائِيلْ شَعَبْ اللهْ الْإِخْتَارْهُمْ. 
ROM.9.7	وَ زَمَانْ كُلَ، اللهْ مَا حَسَبْ كُلَّ عِيَالْ إِبْرَاهِيمْ فِي ذُرِّيتَهْ لَاكِنْ قَالْ ﴿مِنْ إِسْحَاقْ بَسْ تَلْقَى الذُّرِّيَّةْ الْبِنَادُوهَا بِأُسْمَكْ﴾. 
ROM.9.8	وَ مِنْ الْكَلَامْ دَا، نَعَرْفُوا كَدَرْ اللهْ مَا يَحْسِبْ كُلَّ النَّاسْ الْجَوْا مِنْ صُلُبْ إِبْرَاهِيمْ عِيَالْ اللهْ. إِلَّا النَّاسْ الْوِلْدَوْهُمْ حَسَبْ وَعَدْ اللهْ، هُمَّنْ بَسْ يَحْسِبْهُمْ الذُّرِّيَّةْ. 
ROM.9.9	أَشَانْ اللهْ وَاعَدْ إِبْرَاهِيمْ فِي الْكَلَامْ الْبُقُولْ ﴿فِي السَّنَةْ الْجَايَةْ فِي نَفْس الْوَكِتْ، أَنَا نَجِي وَ نَلْقَى مَرْتَكْ سَارَةْ وِلْدَتْ لَيْك وِلَيْد﴾.
ROM.9.10	وَ بِزِيَادَةْ مِنْ الْكَلَامْ دَا، فَكُّرُوا فِي رِفْقَةْ كُلَ. هِي بِقَتْ غَلْبَانَةْ وَ عِيَالْهَا عِنْدُهُمْ أَبُو وَاحِدْ وَ هُو جِدِّنَا إِسْحَاقْ. 
ROM.9.11	لَاكِنْ قُبَّالْ التِّيمَانْ مَا يَلْدَوْهُمْ وَ قُبَّالْ هُمَّنْ مَا يِسَوُّوا شَيْء وَ لَا زَيْن وَ لَا فَسِلْ، اللهْ شَالْ نِيَّةْ وَ إِخْتَارْ وَاحِدْ مِنْهُمْ أَشَانْ نِيَّةْ اللهْ تِتِمّ بِالْإِخْتِيَارْ. 
ROM.9.12	هُو يِنَادِي النَّاسْ حَسَبْ نِيِّتَهْ وَ مَا حَسَبْ الشَّيْء الْيِسَوُّوهْ. وَ خَلَاصْ قَالْ لِرِفْقَةْ ﴿الْكَبِيرْ يَخْدِمْ لِلصَّغَيَّرْ﴾. 
ROM.9.13	وَ الْكِتَابْ ذَاتَهْ بُقُولْ ﴿أَنَا حَبَّيْتَهْ لِيَعْقُوبْ وَ مَا حَبَّيْتَهْ لِعِيسُو﴾.
ROM.9.14	وَ فِي الْكَلَامْ دَا، نُقُولُوا شُنُو؟ نُقُولُوا اللهْ هُو ظَالِمْ وَلَّا؟ أَبَداً، مَا كَيْ. 
ROM.9.15	أَشَانْ اللهْ قَالْ لِمُوسَى ﴿أَنَا نَرْحَمْ أَيِّ نَادُمْ النِّدَوْر نَرْحَمَهْ وَ نِحِنّ أَيِّ نَادُمْ النِّدَوْر نِحِنَّهْ﴾. 
ROM.9.16	وَ بِمِثِلْ دَا، كَانْ اللهْ إِخْتَارْ نَادُمْ، دَا مَا أَشَانْ نِيَّةْ النَّادُمْ وَ مَا أَشَانْ الشَّيْء النَّادُمْ سَوَّاهْ. اللهْ إِخْتَارَاهْ أَشَانْ هُو دَوَّرْ يَرْحَمَهْ بَسْ. 
ROM.9.17	وَ فِي الْكِتَابْ اللهْ بُقُولْ لِفِرْعَوْن ﴿أَنَا سَوَّيْتَكْ نَادُمْ كَبِيرْ أَشَانْ شِلْت نِيَّةْ لِنِوَصِّفْ فَوْقَكْ قُدُرْتِي وَ يِحَجُّوا بِأُسْمِي فِي كُلَّ الْأَرْض﴾. 
ROM.9.18	وَ مِنْ الْكَلَامْ دَا، نَعَرْفُوا كَدَرْ اللهْ يَرْحَمْ النَّادُمْ الْيِدَوْر يَرْحَمَهْ وَ يِقَوِّي رَاسْ النَّادُمْ الْيِدَوْر يِقَوِّي رَاسَهْ.
ROM.9.19	وَ تَسْأَلْنِي تُقُولْ «كَانْ اللهْ يِسَوِّي مِثِلْ دَا، مَالَا هُو يُلُومْ أَيِّ نَادُمْ؟ وَيْن النَّادُمْ الْيَدْحَرْ نِيَّةْ اللهْ؟». 
ROM.9.20	لَاكِنْ إِنْتَ يَاتُو، يَا إِنْسَانْ؟ فِي فِكْرَكْ تَقْدَرْ تُلُومْ اللهْ وَلَّا؟ كَانْ أُسْطَا صَنَعْ شُغُلْ وَاحِدْ، هَلْ الشُّغُلْ الصَّنَعَهْ دَا عِنْدَهْ حَقّ يُقُولْ «مَالَا صَنَعْتَنِي مِثِلْ دَا» وَلَّا؟ 
ROM.9.21	الْبَصِيرِي مَا عِنْدَهْ حَقّ فَوْق الطِّينَةْ وَلَّا؟ مِنْ كَوْم وَاحِدْ هَنَا طِينَةْ يُدُقّ مَاعُونْ لِعَمَلْ خَاصّ وَ مَاعُونْ تَانِي لِعَمَلْ عَادِي. وَ فِي الْمَثَلْ دَا، الْبَصِيرِي هُو اللهْ وَ الْمَوَاعِينْ هُمَّنْ النَّاسْ. 
ROM.9.22	وَ تُقُولْ شُنُو كَانْ اللهْ دَوَّرْ يِبَيِّنْ غَضَبَهْ وَ قُدُرْتَهْ فَوْق الْمَوَاعِينْ الْهُو غَضْبَانْ فَوْقهُمْ الْجَاهِزِينْ لِلْهَلَاكْ وَ لَاكِنْ طَوَّلْ حِمْلَاهُمْ بِالصَّبُرْ؟ 
ROM.9.23	وَ حِمْلَاهُمْ طَوَّلْ أَشَانْ دَوَّرْ يِبَيِّنْ كُتُرْ خَيْرَهْ الْمَجِيدْ لِمَوَاعِينْ آخَرِينْ الْيِدَوْر يَرْحَمْهُمْ وَ جَهَّزَاهُمْ لِيَدْخُلُوا فِي مَجْدَهْ. 
ROM.9.24	وَ دَوْل أَنِحْنَ الْاللهْ نَادَانَا، مَا مِنْ أُسْط الْيَهُودْ بَسْ لَاكِنْ مِنْ كُلَّ النَّاسْ.
ROM.9.25	وَ دَا يِوَافِقْ مَعَ الْكَلَامْ الْقَالَهْ فِي كِتَابْ النَّبِي هُوشَعْ. قَالْ ﴿النَّاسْ الْأَوَّلْ مَا نَاسِي، نِنَادِيهُمْ أَشَانْ يَبْقَوْا نَاسِي. وَ الشَّعَبْ الْأَوَّلْ مَا حَبَّيْتْهُمْ، نُقُولْ لَيْهُمْ «يَا الْمَحْبُوبِينْ». 
ROM.9.26	وَ فِي الْبَكَانْ الْاللهْ قَالْ فَوْقَهْ «إِنْتُو مَا نَاسِي»، فِي نَفْس الْبَكَانْ اللهْ الْحَيّ يُقُولْ «هُمَّنْ أَوْلَادِي»﴾.
ROM.9.27	وَ لَاكِنْ فَوْق بَنِي إِسْرَائِيلْ النَّبِي إِشَعْيَاءْ حَجَّى بِحِسّ عَالِي وَ قَالْ ﴿كَانْ بَنِي إِسْرَائِيلْ بِقَوْا كَتِيرِينْ مِثِلْ رَمْلَةْ هَنَا خَشُمْ الْبَحَرْ كُلَ، شِيَّةْ مِنْهُمْ بَسْ يَنْجَوْا. 
ROM.9.28	أَشَانْ اللهْ شَالْ قَرَارْ فَوْق الْأَرْض وَ هُو يِتِمَّهْ عَجَلَةْ وَ يِسَوِّيهْ تَمَامْ مَرَّةْ وَاحِدْ﴾. 
ROM.9.29	وَ يَبْقَى مِثِلْ إِشَعْيَاءْ قَالْ يَبْقَى. هُو قَالْ ﴿كَانْ أَوَّلْ اللهْ الْقَادِرْ مَا خَلَّى لَيْنَا ذُرِّيَّةْ، أَنِحْنَ نَبْقَوْا مِثِلْ نَاسْ هَنَا حِلَّةْ سَدُومْ الْهِلِكَوْا وَ نَبْقَوْا مَا فِينَا مِثِلْ نَاسْ هَنَا حِلَّةْ قَمُورَةْ﴾.
ROM.9.30	فِي كُلَّ الْكَلَامْ دَا، نُقُولُوا شُنُو؟ النَّاسْ الْمَا يَهُودْ مَا جَاهَدَوْا أَشَانْ يَبْقَوْا صَالِحِينْ وَ لَاكِنْ بِقَوْا صَالِحِينْ. وَ بِقَوْا صَالِحِينْ بِدَرِبْ الْإِيمَانْ. 
ROM.9.31	وَ بَنِي إِسْرَائِيلْ تَابَعَوْا كَلَامْ التَّوْرَاةْ و جَاهَدَوْا بَيَّهْ أَشَانْ يَبْقَوْا صَالِحِينْ لَاكِنْ فَشَلَوْا. 
ROM.9.32	وَ دَا مَالَا؟ أَشَانْ مَا تَابَعَوْا دَرِبْ الْإِيمَانْ. وَ فِي فِكِرْهُمْ هُمَّنْ يَبْقَوْا صَالِحِينْ بِسَبَبْ الْعَمَلْ الْيِسَوُّوهْ. وَ خَلَاصْ، هُمَّنْ أَنْطَقَّوْا فَوْق ﴿الْحَجَرْ الْيَرْمِيهُمْ
ROM.9.33	وَ أَشَانْ دَا بَسْ الْكِتَابْ بُقُولْ ﴿أَسْمَعَوْا، أَنَا نُخُطّ فِي صَهْيُونْ
ROM.10.1	يَا أَخْوَانِي فِي الْمَسِيحْ، نِتْمَنَّى بِكُلَّ قَلْبِي كَدَرْ أَخْوَانِي الْيَهُودْ يَنْجَوْا وَ دَا الشَّيْء الْأَنَا دَايْماً نَطُلْبَهْ مِنْ اللهْ. 
ROM.10.2	أَنَا نَشْهَدْ لَيْهُمْ كَدَرْ هُمَّنْ مُنْكَرِبِينْ فِي عِبَادَةْ اللهْ لَاكِنْ فِيَهْ شَيْء وَاحِدْ مَا يَعَرْفُوهْ. 
ROM.10.3	هُمَّنْ مَا يَعَرْفُوا كِكَّيْف اللهْ يِسَوِّي النَّاسْ صَالِحِينْ وَ خَلَاصْ يِدَوْرُوا يَبْقَوْا صَالِحِينْ بِجُهُدْهُمْ وَ أَبَوْا مَا يَقْبَلَوْا الدَّرِبْ الْاللهْ فَتَحَهْ لِلنَّاسْ الْبَيَّهْ يَبْقَوْا صَالِحِينْ. 
ROM.10.4	الْمَسِيحْ جَاءْ وَ تَمَّ شُرُوطْ التَّوْرَاةْ وَ بِالْمَسِيحْ كُلَّ النَّاسْ يَبْقَوْا صَالِحِينْ، كَانْ يِآمُنُوا بَيَّهْ.
ROM.10.5	فِي الْكِتَابْ مُوسَى فَسَّرْ لَيْنَا كِكَّيْف النَّاسْ يَبْقَوْا صَالِحِينْ بِشُرُوطْ التَّوْرَاةْ. هُو قَالْ ﴿النَّادُمْ الْيِطَبِّقْ كُلَّ الشُّرُوطْ دَوْل يَحْيَا بَيْهُمْ﴾. 
ROM.10.6	لَاكِنْ مَكْتُوبْ بَتَّانْ كَدَرْ النَّاسْ يَبْقَوْا صَالِحِينْ بِالْإِيمَانْ. بُقُولْ ﴿مَا تُقُولْ فِي قَلْبَكْ، يَاتُو الْيَطْلَعْ فِي السَّمَاءْ؟﴾ يَعْنِي أَشَانْ يِنَزِّلْ الْمَسِيحْ. 
ROM.10.7	﴿وَ مَا تُقُولْ يَاتُو الْيَنْزِلْ فِي الْهَاوِيَّةْ؟﴾ يَعْنِي أَشَانْ يَمْرُقْ الْمَسِيحْ مِنْ أُسْط الْمَيْتِينْ. 
ROM.10.8	لَاكِنْ الشَّيْء الْبُقُولَهْ شُنُو؟ بُقُولْ ﴿الْكَلَامْ قَاعِدْ قَرِيبْ لَيْك. هُو فِي خَشْمَكْ وَ فِي قَلْبَكْ﴾. وَ الْكَلَامْ دَا، هُو كَلَامْ الْإِيمَانْ النِّبَلُّغُوهْ لَيْكُو. 
ROM.10.9	كَانْ بِخَشْمَكْ تَشْهَدْ لِعِيسَى وَ تُقُولْ هُو الرَّبّ وَ فِي قَلْبَكْ تِآمِنْ كَدَرْ اللهْ بَعَثَهْ مِنْ أُسْط الْمَيْتِينْ، بِمِثِلْ دَا تَنْجَى خَلَاصْ. 
ROM.10.10	أَشَانْ بِسَبَبْ الْإِيمَانْ الْقَاعِدْ فِي الْقَلِبْ، اللهْ يَجْعَلْ النَّادُمْ صَالِحْ وَ بِسَبَبْ شَهَادَةْ خَشْمَهْ، اللهْ يِنَجِّيهْ. 
ROM.10.11	الْكِتَابْ بُقُولْ أَيِّ نَادُمْ الْيِآمِنْ بَيَّهْ مَا يَفْشُلْ أَبَداً. 
ROM.10.12	وَ دَا بِقِي سَوَا سَوَا لِلْيَهُودْ وَ لِلْمَا يَهُودْ أَشَانْ الرَّبّ الْوَاحِدْ هُو رَبّ كُلَّ النَّاسْ وَ هُو كَرِيمْ لِأَيِّ نَادُمْ الْيَدْعِىي بِأُسْمَهْ. 
ROM.10.13	أَشَانْ مَكْتُوبْ ﴿أَيِّ نَادُمْ الْيَدْعِي بِأُسُمْ الرَّبّ يَنْجَى﴾.
ROM.10.14	وَ كِكَّيْف يَدْعُوا بِالرَّبّ، كَانْ مَا آمَنَوْا بَيَّهْ؟ وَ كِكَّيْف يِآمُنُوا بِالرَّبّ، كَانْ أَوَّلْ مَا عِنْدُهُمْ بَيَّهْ خَبَرْ. وَ كِكَّيْف يَسْمَعَوْا الْكَلَامْ، كَانْ مَا فِي نَادُمْ الْيِبَلِّغْ لَيْهُمْ الْبِشَارَةْ؟ 
ROM.10.15	وَ كِكَّيْف يِبَلُّغُوا لَيْهُمْ الْبِشَارَةْ، كَانْ مَا رَسَّلَوْا لَيْهُمْ مُرَسَّلِينْ؟ أَشَانْ دَا، الْكِتَابْ بُقُولْ ﴿كَانْ النَّاسْ جَايِينْ بِالْبِشَارَةْ، دَا حَلُو بِلْحَيْن﴾. 
ROM.10.16	وَ لَاكِنْ مَا كُلَّ النَّاسْ قِبْلَوْا الْبِشَارَةْ. أَشَانْ دَا، النَّبِي إِشَعْيَاءْ قَالْ ﴿يَا اللهْ، بَلَّغْنَا كَلَامَكْ لَاكِنْ يَاتُو الصَّدَّقْ بَيَّهْ؟﴾. 
ROM.10.17	خَلَاصْ، النَّاسْ مَا يَبْقَوْا مُؤْمِنِينْ بِالْمَسِيحْ إِلَّا كَانْ يَسْمَعَوْا الْبِشَارَةْ وَ مَا يَسْمَعَوْا الْبِشَارَةْ إِلَّا كَانْ نَادُمْ يِبَلِّغْهَا لَيْهُمْ. 
ROM.10.18	لَاكِنْ نَسْأَلْ شَيْء وَاحِدْ. صَحِيحْ، هُمَّنْ لِسَّاعْ مَا سِمْعَوْا الْبِشَارَةْ دِي وَلَّا؟ لَا. هُمَّنْ سِمْعَوْهَا. الْكِتَابْ بُقُولْ ﴿حِسّ الْمُرَسَّلِينْ أَنْسَمَعْ فِي كُلَّ الْأَرْض وَ كَلَامْهُمْ لِحِقْ كُلَّ بَكَانْ فِي الدُّنْيَا﴾.
ROM.10.19	وَ بَتَّانْ نَسْأَلْ، بَنِي إِسْرَائِيلْ مَا فِهْمَوْا الْكَلَامْ وَلَّا؟ أَوَّلْ بِخَشُمْ مُوسَى، اللهْ قَالْ ﴿نِسَوِّيكُو حَسُودِينْ فِي النَّاسْ الْمَا شَعَبِي وَ نِزَعِّلْكُو بِالنَّاسْ الْجَاهِلِينْ﴾. 
ROM.10.20	وَ النَّبِي إِشَعْيَاءْ قَمَّ حَجَّى كَلَامْ اللهْ لَيْهُمْ بَلَا شَكَكْ وَ قَالْ ﴿النَّاسْ اللِّقَوْا بَرَكَاتِي، مَا النَّاسْ الْجَاهَدَوْا لِيَعَرْفُونِي. وَ بَيَّنْت قُدُرْتِي لِلنَّاسْ الْمَا طَلَبَوْا مِنِّي شَيْء﴾. 
ROM.10.21	لَاكِنْ فَوْق بَنِي إِسْرَائِيلْ، هُو قَالْ ﴿كُلَّ مَا يَوْم أَنَا قَاعِدْ نِمِدّ إِيدَيْنِي نِنَادِي الشَّعَبْ دَا لَاكِنْ هُمَّنْ عَاصِيِّينْ وَ رَاسْهُمْ قَوِي﴾.
ROM.11.1	وَ أَشَانْ دَا، أَنَا نَسْأَلْ سُؤَالْ. اللهْ أَبَى شَعَبَهْ بَنِي إِسْرَائِيلْ مَرَّةْ وَاحِدْ وَلَّا؟ لَا، أَبَداً. أَنَا ذَاتِي مِنْ بَنِي إِسْرَائِيلْ وَ مِنْ ذُرِّيَّةْ إِبْرَاهِيمْ وَ مِنْ قَبِيلَةْ بَنْيَامِينْ. 
ROM.11.2	اللهْ مَا أَبَى شَعَبَهْ الْإِخْتَارَهْ مِنْ أَوَّلْ. وَلَّا نِسِيتُوا الْكَلَامْ الْمَكْتُوبْ فِي الْكِتَابْ فِي النَّبِي إِلِيَاسْ؟ فِي بَكَانْ وَاحِدْ، هُو حَجَّى لِلهْ وَ شَكَى مِنْ بَنِي إِسْرَائِيلْ 
ROM.11.3	وَ قَالْ ﴿يَا اللهْ، هُمَّنْ كَتَلَوْا الْأَنْبِيَاءْ الرَّسَّلْتُهُمْ وَ دَمَّرَوْا بَكَانَاتْ الْعِبَادَةْ. وَ أَنَا فَضَّلْت وِحَيْدِي وَ هُمَّنْ يِفَتُّشُونِي لِيَكْتُلُونِي﴾. 
ROM.11.4	وَ لَاكِنْ اللهْ رَدَّ لَيَّهْ كِكَّيْف؟ هُو قَالْ ﴿أَنَا حَفَضْت مِنْهُمْ سَبْعَةْ أَلِفْ نَادُمْ لِيَعَبُدُونْي وَ أَبَداً مَا سَجَدَوْا قِدَّامْ أَصْنَامْ بَعَلْ﴾. 
ROM.11.5	وَ الشَّيْء الْقَاعِدْ يَبْقَى هَسَّعْ هُو مِثِلْ الشَّيْء الْبِقِي فِي الْوَكِتْ دَاكْ. و فَضَّلَوْا مِنْهُمْ نَاسْ شِيَّةْ الْيِتَابُعُوا اللهْ. وَ النَّاسْ الْفَضَّلَوْا قَاعِدِينْ أَشَانْ اللهْ إِخْتَارَاهُمْ وَ دِي نِعْمَةْ. 
ROM.11.6	وَ كَانْ دِي نِعْمَةْ، دَا مَا بِقِي بِسَبَبْ أَيِّ شَيْء السَّوَّوْه. أَشَانْ كَانْ اللهْ إِخْتَارْ النَّاسْ بِسَبَبْ الشَّيْء السَّوَّوْه، دَا يَبْقَى لَيْهُمْ أَجُرْ وَ دَا مَا نِعْمَةْ.
ROM.11.7	وَ كِكَّيْف؟ الْبَرَكَةْ الْبَنِي إِسْرَائِيلْ طَلَبَوْهَا، مَا لِقَوْهَا. إِلَّا النَّاسْ الْاللهْ إِخْتَارَاهُمْ مِنْ أَمْبَيْنَاتْهُمْ بَسْ لِقَوْهَا. وَ الْآخَرِينْ رُوسَيْنهُمْ بِقَوْا قَوِيِّينْ وَ مَا سِمْعَوْا كَلَامْ اللهْ. 
ROM.11.8	أَشَانْ دَا، مَكْتُوبْ فِي الْكِتَابْ ﴿اللهْ سَوَّى فِكِرْهُمْ تَقِيلْ وَ عُيُونْهُمْ مَا يِشِيفُوا عَدِيلْ وَ أُدنَيْهُمْ مَا يَسْمَعَوْا عَدِيلْ لَحَدِّي الْيَوْم﴾. 
ROM.11.9	وَ النَّبِي دَاوُدْ قَالْ ﴿خَلِّي الْبَكَانْ الْيَاكُلُوا فَوْقَهْ يَبْقَى لَيْهُمْ مِثِلْ شَرَكْ الْيَكْرُبْهُمْ وَ يَبْقَى مِثِلْ شُغُلْ الْيِنْطَقُّوا فَوْقَهْ وَ بَكَانْ هَنَا عَذَابْ. 
ROM.11.10	خَلِّي عُيُونْهُمْ يِنْسَدَّوْا أَشَانْ مَا يِشِيفُوا وَ مِنْ شِدَّةْ التَّعَبْ خَلِّيهُمْ مَا يَرْفَعَوْا رَاسْهُمْ﴾.
ROM.11.11	وَ أَشَانْ دَا، نَسْأَلْ سُؤَالْ. هُمَّنْ وَقَعَوْا مَرَّةْ وَاحِدْ لَحَدِّي بَتَّانْ مَا يُقُمُّوا فَوْق وَلَّا؟ لَا، أَبَداً. هُمَّنْ وَقَعَوْا وَ بِخَطَاهُمْ دَا، نَجَاةْ اللهْ لِحِقَتْ النَّاسْ الْمَا يَهُودْ أَشَانْ يِسَوِّي الْيَهُودْ يِحَسُّدُوهُمْ. 
ROM.11.12	وَ كَانْ خَطَأْ الْيَهُودْ سَبَّبْ بَرَكَةْ كَبِيرَةْ لِنَاسْ الدُّنْيَا وَ مَسْكَنَةْ الْيَهُودْ سَبَّبَتْ بَرَكَةْ كَبِيرَةْ لِلنَّاسْ الْمَا يَهُودْ، أَكِيدْ كَانْ الْيَهُودْ يِقَبُّلُوا مَرَّةْ وَاحِدْ فِي الدَّرِبْ، دَا يَبْقَى لَيْنَا بَرَكَةْ كَبِيرَةْ بِزِيَادَةْ. 
ROM.11.13	يَا النَّاسْ الْمَا يَهُودْ، أَنَا قَاعِدْ نِحَجِّي لَيْكُو. أَنَا الرَّسُولْ الْمُرَسَّلْ لِلنَّاسْ الْمَا يَهُودْ وَ أَنَا فَرْحَانْ بِلْحَيْن بِخِدِمْتِي 
ROM.11.14	أَشَانْ أَكُونْ نِسَوِّي أَخْوَانِي الْيَهُودْ يِحَسُّدُوكُو وَ أَكُونْ بِمِثِلْ دَا نِنَجِّي وَاحِدِينْ مِنْهُمْ. 
ROM.11.15	وَكِتْ اللهْ أَبَى الْيَهُودْ، نَاسْ الدُّنْيَا لِقَوْا سَلَامْ مَعَ اللهْ. وَ كَانْ بِقِي مِثِلْ كَيْ، يَبْقَى كِكَّيْف وَكِتْ اللهْ يَقْبَلْ الْيَهُودْ بَتَّانْ؟ دَا يِجِيبْ بُعَاثْ الْمَيْتِينْ.
ROM.11.16	كَانْ الْغَلَّةْ النِّجِضَتْ فِي الْأَوَّلْ هِي هَنَا اللهْ، الْعَجِينْ الْبِسَوُّوهْ مِنْهَا كُلَ هَنَا اللهْ
ROM.11.17	وَ مِثِلْ دَا، ذُرِّيَّةْ إِبْرَاهِيمْ مِثِلْ شَدَرَةْ الزَّيْتُونْ وَ فُرُوعْ وَاحِدِينْ قَطَعَوْهُمْ مِنْهَا. وَ إِنْتَ الْمَا يَهُودِي، إِنْتَ مِثِلْ فِرِعْ هَنَا الزَّيْتُونْ الْبَنْدَرْ. وَ شَالَوْك وَ لَصَّقَوْك فِي الشَّدَرَةْ الْفِي الْجِنَيْنَةْ فِي بَدَلْ الْفُرُوعْ الْقَطَعَوْهُمْ. وَ مِثِلْ دَا، إِنْتَ كُلَ تِعِيشْ مِنْ الْقَعَرْ الْعَدِيلْ مَعَ الْفُرُوعْ الْفَضَّلَوْا. 
ROM.11.18	وَ بِمِثِلْ دَا، وَاجِبْ إِنْتَ مَا تِفَاشِرْ فَوْق الْفُرُوعْ الْقَطَعَوْهُمْ. وَ كَانْ تِدَوْر تِفَاشِرْ كَمَانْ، فَكِّرْ كَدَرْ إِنْتَ مَا قَاعِدْ تِعَيِّشْ الْقَعَرْ لَاكِنْ الْقَعَرْ هُو قَاعِدْ يِعَيِّشَكْ إِنْتَ.
ROM.11.19	أَكُونْ تُقُولْ «الْفُرُوعْ دَوْل قَطَعَوْهُمْ أَشَانْ سِيدْ الْجِنَيْنَةْ دَوَّرْ يِلَصِّقْنِي أَنَا فِي الشَّدَرَةْ فِي بَدَلْهُمْ». 
ROM.11.20	كَلَامَكْ دَا صَحِيحْ. لَاكِنْ مَا تَنْسَى قَطَعَوْهُمْ أَشَانْ هُمَّنْ مَا آمَنَوْا وَ إِنْتَ قَاعِدْ فِي بَكَانْهُمْ بِسَبَبْ إِيمَانَكْ بَسْ. مَا تِسْتَكْبَرْ. أَخَيْر تُخُطّ بَالَكْ. 
ROM.11.21	كَانْ اللهْ مَا عَفَى فُرُوعْ الشَّدَرَةْ، هُو مَا يَعَفَاكْ إِنْتَ. 
ROM.11.22	فَكِّرْ فِي مَحَنَّةْ اللهْ وَ فَكِّرْ فِي حُكْمَهْ الْقَوِي كُلَ. حُكْمَهْ قَوِي فِي النَّاسْ الْمَرَقَوْا مِنْ الدَّرِبْ لَاكِنْ هُو حَنُونْ لَيْك بِلْحَيْن، كَانْ تَقْعُدْ ثَابِتْ فِي مَحَنَّتَهْ. وَ كَانْ مَا تَقْعُدْ ثَابِتْ، إِنْتَ كُلَ يَقْطَعَوْك. 
ROM.11.23	وَ بَنِي إِسْرَائِيلْ كُلَ، كَانْ يِخَلُّوا مِنْهُمْ كُفُرْهُمْ، اللهْ يِقَبِّلْهُمْ بَتَّانْ فِي بَكَانْهُمْ الْأَوَّلْ قَاعِدِينْ فَوْقَهْ أَشَانْ اللهْ قَادِرْ. 
ROM.11.24	وَ نُقُولُوا إِنْتَ فِرِعْ مِنْ الْبَنْدَرْ. وَ اللهْ قَطَعَكْ مِنَّهْ وَ لَصَّقَاكْ فِي الزَّيْتُونَايْ الْمَقَّنَاهَا. وَ دَا مَا الْبَكَانْ الْوَاجِبْ لَيْك. أَشَانْ دَا، يَبْقَى هَيِّنْ لِلهْ يِقَبِّلْ الْفُرُوعْ الْقَطَعَاهُمْ وَ يِلَصِّقْهُمْ فِي الْبَكَانْ الْوَاجِبْ لَيْهُمْ.
ROM.11.25	يَا أَخْوَانِي، نِدَوْر نِأَوْرِيكُو سِرّ وَاحِدْ الْاللهْ بَيَّنَهْ لَيِّ. نِأَوْرِيكُو بَيَّهْ أَشَانْ كَانْ فِهِمْتُوهْ عَدِيلْ، مَا تِسْتَكْبَرَوْا فِي أَفْكَارْكُو. وَاحِدِينْ مِنْ بَنِي إِسْرَائِيلْ بِقَوْا عَاصِيِّينْ وَ مَا يِآمُنُوا بِعِيسَى الْمَسِيحْ. وَ عِصْيَانْهُمْ دَا يُدُومْ لَحَدِّي عَدَدْ الْمُؤْمِنِينْ مِنْ الْأُمَمْ يِتِمّ الْعَدَدْ الْاللهْ يِدَوْرَهْ. 
ROM.11.26	وَ بِمِثِلْ دَا، إِسْرَائِيلْ كُلَ كَيْ يَنْجَى خَلَاصْ. أَشَانْ دَا، مَكْتُوبْ فِي الْكِتَابْ ﴿الْيِنَجِّيهُمْ يَجِي مِنْ صَهْيُونْ
ROM.11.27	وَ مِثِلْ أَنَا قُلْت فِي الْمُعَاهَدَةْ السَّوَّيْتهَا مَعَاهُمْ، أَنَا نَمْحَى ذُنُوبْهُمْ﴾. 
ROM.11.28	فِي الشَّيْء الْبُخُصّ بِشَارَةْ الْمَسِيحْ، بَنِي إِسْرَائِيلْ يِخَالُفُوا اللهْ وَ مِنْ عِصْيَانْهُمْ إِنْتُو لِقِيتُوا فَايْدَةْ. لَاكِنْ فِي الشَّيْء الْبُخُصّ إِخْتِيَارْ اللهْ، هُمَّنْ مَحْبُوبِينْ بِسَبَبْ جُدُودْهُمْ. 
ROM.11.29	أَشَانْ كَانْ اللهْ أَنْطَى نَادُمْ عَطِيَّةْ، هُو مَا يَنْدَمْ لَيْهَا. وَ كَانْ نَادَى نَادُمْ، مَا يِبَطِّلْ مُنَادَاتَهْ. 
ROM.11.30	إِنْتُو الْمَا يَهُودْ أَوَّلْ عَاصِيِّينْ لَاكِنْ هَسَّعْ اللهْ رَحَمَاكُو بِسَبَبْ عِصْيَانْ بَنِي إِسْرَائِيلْ. 
ROM.11.31	وَ هَسَّعْ بَنِي إِسْرَائِيلْ بِقَوْا عَاصِيِّينْ وَ بِالرَّحْمَةْ الْاللهْ رَحَمَاكُو بَيْهَا، هُمَّنْ كُلَ يَلْقَوْا رَحْمَةْ. 
ROM.11.32	أَشَانْ فِي نِظَامْ اللهْ كُلَّ الْأُمَمْ مَرْبُوطِينْ فِي عِصْيَانْهُمْ أَشَانْ فِي الْأَخِيرْ، اللهْ يَرْحَمْ كُلَّ الْأُمَمْ سَوَا سَوَا.
ROM.11.33	الْحَمْدُ لِلهْ الْعَلِيمْ وَ الْحَكِيمْ. حِكْمَتَهْ وَ عِلْمَهْ أَبَداً مَا عِنْدُهُمْ حَدّ! حِكْمَةْ حُكْمَهْ نَفْهَمَوْا مِنْهَا إِلَّا شِيَّةْ. وَ نِظَامَهْ عَجِيبْ لَحَدِّي مَا يِلفَسَّرْ. 
ROM.11.34	أَشَانْ دَا، الْكِتَابْ بُقُولْ ﴿يَاتُو الْعِرِفْ أَفْكَارْ اللهْ؟ يَاتُو الْبِقِي لَيَّهْ سِيدْ شَوْرتَهْ! 
ROM.11.35	يَاتُو الْعِنْدَهْ دَيْن فَوْق اللهْ حَتَّى اللهْ وَاجِبْ يِكَفِّي لَيَّهْ شَيْء!﴾. 
ROM.11.36	كُلَّ شَيْء جَايِ مِنْ اللهْ وَ قَاعِدْ بِقُدْرَةْ اللهْ وَ مَوْجُودْ فِي شَانْ اللهْ. وَ الْحَمْدُ لِلهْ إِلَى الْأَبَدْ. آمِينْ.
ROM.12.1	يَا أَخْوَانِي، أَشَانْ كُلَّ الْكَلَامْ دَا وَ بِسَبَبْ كُتُرْ رَحْمَةْ اللهْ اللِّقِيتُوهَا، نِوَصِّي أَيِّ وَاحِدْ مِنْكُو أَشَانْ يِقَدِّمْ جِسْمَهْ لِلهْ ضَحِيَّةْ حَيَّةْ وَ مُقَدَّسَةْ مِثِلْ اللهْ يَرْضَى بَيْهَا. وَ دِيهِي عِبَادِتْكُو الْوَاجْبَةْ. 
ROM.12.2	آبَوْا مَا تِتَابُعُوا فِكِرْ هَنَا نَاسْ الدُّنْيَا لَاكِنْ خَلِّي اللهْ يِغَيِّرْكُو وَ يَنْطِيكُو الْعَقُلْ الْجَدِيدْ الْبَيَّهْ تَقْدَرَوْا تِمَيُّزُوا مُرَادَةْ اللهْ وَ تَعَرْفُوا الشَّيْء الْعَدِيلْ وَ الشَّيْء الْاللهْ يَرْضَى بَيَّهْ وَ الشَّيْء التَّمَامْ.
ROM.12.3	وَ بِالنِّعْمَةْ الْاللهْ أَنْطَاهَا لَيِّ، نِوَصِّيكُو أَشَانْ نَادُمْ مِنْكُو مَا يِسْتَكْبَرْ. خَلِّي أَيِّ وَاحِدْ يَحْسِبْ نَفْسَهْ بِفِكِرْ عَدِيلْ حَسَبْ قُدْرَةْ الْإِيمَانْ الْاللهْ أَنْطَاهَا لَيَّهْ. 
ROM.12.4	شِيفُوا. النَّادُمْ عِنْدَهْ فِي جِسْمَهْ الْوَاحِدْ أَعْضَاءْ كَتِيرِينْ وَ كُلَّ عُضُو مَا يِسَوِّي نَفْس الْخِدْمَةْ. 
ROM.12.5	وَ بِمِثِلْ دَا كُلَ، أَنِحْنَ نَاسْ كَتِيرِينْ لَاكِنْ بِقِينَا مِثِلْ جِسِمْ وَاحِدْ فِي الْمَسِيحْ. وَ أَيِّ وَاحِدْ هُو عُضُو فِي الْجِسِمْ دَا وَ بِقِي أَخُو لِلْآخَرِينْ كُلُّهُمْ. 
ROM.12.6	عِنْدِنَا عَطَايَا شِقْ شِقْ حَسَبْ نِعْمَةْ اللهْ. وَ كَانْ اللهْ أَنْطَى لِنَادُمْ قُدْرَةْ لِيِحَجِّي كَلَامْ نَازِلْ مِنْ اللهْ، خَلِّي يِحَجِّي فِي حُدُودْ الْإِيمَانْ. 
ROM.12.7	وَ كَانْ اللهْ أَنْطَى لِنَادُمْ قُدْرَةْ لِيَخْدِمْ فِي أُسْط الْأَخْوَانْ، خَلِّي يَخْدِمْ. وَ كَانْ اللهْ أَنْطَى لِنَادُمْ قُدْرَةْ لِيِعَلِّمْ النَّاسْ، خَلِّي يِعَلِّمْهُمْ. 
ROM.12.8	وَ كَانْ اللهْ أَنْطَى لِنَادُمْ قُدْرَةْ لِيِشَجِّعْ الْأَخْوَانْ، خَلِّي يِشَجِّعْهُمْ. وَ كَانْ اللهْ أَنْطَى لِنَادُمْ قُدْرَةْ لِيَنْطِي، خَلِّي يَنْطِي بِقَلِبْ نَضِيفْ. وَ كَانْ اللهْ أَنْطَى لِنَادُمْ قُدْرَةْ لِيُقُودْ أَخْوَانَهْ، خَلِّي يُخُطّ بَالَهْ وَ يُقُودْهُمْ عَدِيلْ كَيْ. وَ كَانْ اللهْ أَنْطَى لِنَادُمْ قُدْرَةْ لِيِحِنّ فِي النَّاسْ، خَلِّي يِحِنّ فِيهُمْ بِالْفَرَحْ.
ROM.12.9	حِبُّوا أَيِّ نَادُمْ بِمَحَبَّةْ صَحِيحَةْ. أَكْرَهَوْا الشَّرّ مَرَّةْ وَاحِدْ وَ أَكُرْبُوا الْخَيْر قَوِي. 
ROM.12.10	أَرَّايَدَوْا أَمْبَيْنَاتْكُو مِثِلْ أَخْوَانْ وَ خَلِّي أَيِّ وَاحِدْ يِشِيلْ نِيَّةْ أَشَانْ يِحِبّ أَخُوهْ بِالْإِحْتِرَامْ. 
ROM.12.11	تَابُعُوا رَبِّنَا بِنِيَّةْ وَاحِدَةْ وَ بَلَا كَسَلْ. إِنْكَرُبُوا فِي خِدْمَةْ الرَّبّ. 
ROM.12.12	أَفْرَحَوْا أَشَانْ عِنْدُكُو عَشَمْ فِي رَبِّنَا. أَصْبُرُوا فِي التَّعَبْ وَ صَلُّوا دَايْماً بَلَا كَسَلْ. 
ROM.12.13	سَاعُدُوا الْمُحْتَاجِينْ الْأَمْبَيْن الصَّالِحِينْ وَ ضَيُّفُوا بِالْفَرَحْ الضِّيفَانْ الْبَجُوكُو. 
ROM.12.14	سَامُحُوا النَّاسْ الْيِتَعُّبُوكُو وَ بَارُكُوهُمْ. أَيْوَى، بَارُكُوهُمْ وَ مَا تَنْعَلَوْهُمْ. 
ROM.12.15	أَفْرَحَوْا مَعَ الْفَرْحَانِينْ وَ أَحَزْنَوْا مَعَ الْحَزْنَانِينْ. 
ROM.12.16	أَلْوَافَقَوْا أَمْبَيْنَاتْكُو وَ خَلِّي أَيِّ وَاحِدْ مَا يَجْعَلْ نَفْسَهْ كَبِيرْ لَاكِنْ خَلِّي يَجْعَلْ نَفْسَهْ صَغَيَّرْ. مَا تِسَوُّوا نُفُوسْكُو عِنْدُكُو عِرْفَةْ كَتِيرَةْ.
ROM.12.17	كَانْ نَادُمْ سَوَّى فَوْقكُو شُغُلْ فَسِلْ، مَا تِسَوُّوا لَيَّهْ شُغُلْ فَسِلْ. فَكُّرُوا وَ سَوُّوا الشَّيْء الْكُلَّ النَّاسْ يَرْضَوْا بَيَّهْ. 
ROM.12.18	جَاهُدُوا بِأَيِّ دَلِيلْ أَشَانْ تِعِيشُوا بِالسَّلَامْ مَعَ كُلَّ النَّاسْ. 
ROM.12.19	يَا الْمَحْبُوبِينْ مَا تِكَفُّوا التَّارْ. خَلُّوا غَضَبْ اللهْ يِشِيلْ لَيْكُو التَّارْ أَشَانْ مَكْتُوبْ فِي الْكِتَابْ ﴿التَّارْ هَنَايِ. أَنَا بَسْ النِّشِيلَهْ. دَا بَسْ كَلَامْ اللهْ﴾. 
ROM.12.20	أَخَيْر كَانْ تِتَابُعُوا الْكَلَامْ الْبُقُولْ ﴿كَانْ عَدُوكْ جِيعَانْ، أَنْطِيهْ يَاكُلْ. كَانْ هُو عَطْشَانْ، أَنْطِيهْ يَشْرَبْ. وَ كَانْ تِسَوِّي مِثِلْ كَيْ دَا، تُصُبّ عَيْب مِثِلْ جَمُرْ فِي رَاسَهْ﴾. 
ROM.12.21	مَا تِخَلُّوا الشَّرّ يَنْصُرْ فَوْقكُو لَاكِنْ أَنْصُرُوا فَوْق الشَّرّ بِالْخَيْر.
ROM.13.1	خَلِّي أَيِّ نَادُمْ يَسْمَعْ كَلَامْ الْحَكُومَةْ أَشَانْ مَا فِي حَكُومَةْ إِلَّا بِإِذِنْ اللهْ وَ أَيِّ حَكُومَةْ الْقَاعِدَةْ اللهْ أَسَّسَاهَا. 
ROM.13.2	أَشَانْ دَا، أَيِّ نَادُمْ الْيِخَالِفْ الْحَكُومَةْ، يِخَالِفْ الشَّيْء الْاللهْ أَسَّسَهْ. وَ الْيِخَالِفْ دَا، حُكُمْ اللهْ يَنْزِلْ فَوْقَهْ. 
ROM.13.3	أَشَانْ النَّادُمْ الْحَالَهْ عَدِيلَةْ مَا يَخَافْ مِنْ الْكُبَارَاتْ إِلَّا النَّادُمْ الْحَالَهْ فَسْلَةْ هُو يَخَافْ مِنْهُمْ. كَانْ تِدَوْر مَا تَخَافْ مِنْ الْحَاكِمْ، خَلَاصْ سَوِّي الْخَيْر وَ الْحَاكِمْ يَشْكُرَكْ. 
ROM.13.4	الْحَاكِمْ هُو خَدَّامْ اللهْ أَشَانْ يِسَوِّي لَيْك الْخَيْر. لَاكِنْ كَانْ إِنْتَ مُجْرِمْ لَابُدَّ تَخَافْ مِنَّهْ أَشَانْ الْحَاكِمْ عِنْدَهْ السَّيْف وَ مَا يِشِيلَهْ سَاكِتْ. هُو خَدَّامْ اللهْ أَشَانْ يِنَزِّلْ غَضَبْ اللهْ فِي الْمُجْرِمْ. 
ROM.13.5	أَشَانْ دَا، وَاجِبْ تَسْمَعَوْا كَلَامْ الْحَكُومَةْ. وَ دَا مَا أَشَانْ تَخَافَوْا مِنْ الْغَضَبْ بَسْ، لَاكِنْ كُلَ أَشَانْ تِدَوْرُوا تِعِيشُوا بِنِيَّةْ مُخْلِصَةْ. 
ROM.13.6	وَ أَشَانْ دَا، وَاجِبْ تِكَفُّوا الْمِيرِي كُلَ. الْكُبَارَاتْ هُمَّنْ خَدَّامِينْ اللهْ وَ يِشْتَغُلُوا بِالْخِدْمَةْ الْأَنْطَاهَا لَيْهُمْ دِي. 
ROM.13.7	أَنْطُوا أَيِّ نَادُمْ الشَّيْء الْوَاجِبْ لَيَّهْ. وَ النَّادُمْ الْوَاجِبْ لَيَّهْ تِكَفُّوا الْمِيرِي، كَفُّوه لَيَّهْ. وَ النَّادُمْ الْوَاجِبْ لَيَّهْ تِكَفُّوا جَمَارِكْ، كَفُّوه لَيَّهْ. وَ النَّادُمْ الْوَاجِبْ لَيَّهْ إِحْتِرَامْ، إِحْتَرَمُوهْ. وَ النَّادُمْ الْوَاجِبْ لَيَّهْ الْإِكْرَامْ، كَرُّمُوهْ.
ROM.13.8	مَا تِخَلُّوا الدَّيْن يَقْعُدْ فَوْقكُو. دَيْن وَاحِدْ بَسْ قَاعِدْ فَوْقكُو وَ هُو الْمَحَبَّةْ أَمْبَيْنَاتْكُو. النَّادُمْ الْيِحِبّ أَخُوهْ، هُو طَبَّقْ وَصَايَا اللهْ خَلَاصْ. 
ROM.13.9	أَشَانْ الْوَصَايَا مِثِلْ مَا تَزْنَى وَ مَا وَ تَكْتُلْ وَ مَا تَسْرِقْ وَ مَا تَطْمَعْ وَ كُلَّ الْوَصَايَا الْآخَرِينْ دَيْل، زِبْدِتْهُمْ هِي الْوَصِيَّةْ التُّقُولْ ﴿حِبّ أَخُوكْ مِثِلْ تِحِبّ نَفْسَكْ﴾. 
ROM.13.10	النَّادُمْ الْيِحِبّ أَخُوهْ أَبَداً مَا يِسَوِّي لَيَّهْ شَيْء فَسِلْ. وَ بِمِثِلْ دَا، النَّادُمْ الْيِحِبّ النَّاسْ يِطَبِّقْ الْوَصَايَا بِالصَّحِيحْ. 
ROM.13.11	وَ خَلَاصْ، تَعَرْفُوا كَدَرْ أَنِحْنَ قَاعِدِينْ فِي وَكِتْ الْوَيْنُو. الْوَكِتْ تَمَّ خَلَاصْ. شِدُّوا حَيْلكُو، يَوْم النَّجَاةْ قَرِيبْ لَيْنَا هَسَّعْ وَ مَا بَعِيدْ مِنِّنَا مِثِلْ وَكِتْ أَوَّلْ آمَنَّا. 
ROM.13.12	اللَّيْل قَرِيبْ يِكَمِّلْ وَ النَّهَارْ جَايِ قَرِيبْ. وَاجِبْ نِخَلُّوا مِنِّنَا كُلَّ فِعِلْ هَنَا الضَّلَامْ وَ نِجَهُّزُوا نُفُوسْنَا أَشَانْ نِعِيشُوا فِي النُّورْ. 
ROM.13.13	خَلِّي حَالْنَا تُكُونْ حَالْ هَنَا عِيَالْ النُّورْ. وَ خَلِّي مَا نَمْشُوا فِي السَّفَاهَةْ وَ السَّكَرْ، وَ لَا فِي الزِّنَى وَ الْفَسَادْ، وَ لَا فِي الدُّوَاسْ وَ الْحُسُدْ. 
ROM.13.14	وَ فِي بَدَلْ الذُّنُوبْ دَوْل، أَرْبُطُوا صُلُبْكُو وَ خُطُّوا فِي عُقُولْكُو إِنْتُو خَدَّامِينْ لِرَبِّنَا عِيسَى الْمَسِيحْ وَ آبَوْا مَا تِشْتَغَلَوْا بِشَهْوَاتْ الْإِنْسَانْ.
ROM.14.1	أَقْبَلَوْا الْمُؤْمِنْ الضَّعِيفْ فِي إِيمَانَهْ وَ مَا تِغَالُطُوهْ فِي فِكْرَهْ. 
ROM.14.2	حَسَبْ إِيمَانْ نَاسْ وَاحِدِينْ، كُلَّ نَفَرْ الْأَكِلْ حَلَالْ. وَ لَاكِنْ النَّاسْ الْإِيمَانْهُمْ ضَعِيفْ أَبَداً مَا يَاكُلُوا أَيِّ لَحَمْ. 
ROM.14.3	النَّادُمْ الْيَاكُلْ أَيِّ نَفَرْ الْأَكِلْ وَاجِبْ مَا يَحْقِرْ الْمُؤْمِنْ الْمَا يَاكُلْ اللَّحَمْ. وَ الْمَا يَاكُلْ اللَّحَمْ وَاجِبْ مَا يُلُومْ النَّادُمْ الْيَاكُلْ كُلَّ شَيْء أَشَانْ أَخُوكْ دَا اللهْ قِبْلَهْ خَلَاصْ. 
ROM.14.4	إِنْتَ يَاتُو التُّلُومْ الْخَدَّامْ الْإِنْتَ مَا سَيِّدَهْ؟ سَيِّدَهْ بَسْ يُقُولْ كَانْ هُو ثَابِتْ وَلَّا مَا ثَابِتْ. وَ أَكِيدْ هُو يَقْعُدْ ثَابِتْ أَشَانْ رَبِّنَا يَقْدَرْ يِثَبِّتَهْ.
ROM.14.5	وَ فِي فِكِرْ نَاسْ وَاحِدِينْ، فِيَهْ يَوْم وَاحِدْ مُهِمّ زِيَادَةْ مِنْ الْأَيَّامْ الْآخَرِينْ. وَ فِي فِكِرْ نَاسْ آخَرِينْ، كُلَّ الْأَيَّامْ سَوَا سَوَا. خَلِّي أَيِّ نَادُمْ يَبْقَى مُأَكِّدْ فِي نَفْسَهْ. 
ROM.14.6	النَّادُمْ الْيِخَصِّصْ يَوْم وَاحِدْ يِخَصِّصَهْ أَشَانْ يِكَرِّمْ اللهْ. وَ النَّادُمْ الْيَاكُلْ كُلَّ نَفَرْ الْأَكِلْ يَشْكُرْ اللهْ فِي شَانَهْ وَ بَيْدَا هُو يِكَرِّمْ اللهْ. وَ النَّادُمْ الْمَا يَاكُلْ اللَّحَمْ يَابَى مَا يَاكُلَهْ أَشَانْ هُو يِدَوْر يِكَرِّمْ اللهْ وَ هُو كُلَ يَشْكُرْ اللهْ. 
ROM.14.7	مَا فِي نَادُمْ مِنِّنَا يِعِيشْ لِنَفْسَهْ بَسْ وَ مَا فِي نَادُمْ مِنِّنَا يُمُوتْ لِنَفْسَهْ بَسْ. 
ROM.14.8	كَانْ نِعِيشُوا، نِعِيشُوا لِرَبِّنَا وَ كَانْ نُمُوتُوا، نُمُوتُوا لِرَبِّنَا. وَ مِثِلْ دَا، كَانْ أَنِحْنَ حَيِّينْ وَلَّا مَيْتِينْ، أَنِحْنَ هَنَا رَبِّنَا. 
ROM.14.9	فِي السَّبَبْ دَا بَسْ، الْمَسِيحْ مَاتْ وَ بَعَثْ أَشَانْ يَبْقَى رَبّ الْحَيِّينْ وَ رَبّ الْمَيْتِينْ. 
ROM.14.10	وَ إِنْتَ، مَالَا قَاعِدْ تُلُومْ أَخُوكْ؟ وَ إِنْتَ، مَالَا قَاعِدْ تَحْقِرْ أَخُوكْ؟ أَيِّ وَاحِدْ مِنِّنَا يَقِيفْ قِدَّامْ كُرْسِي اللهْ فِي يَوْم الْحِسَابْ. 
ROM.14.11	أَشَانْ دَا، مَكْتُوبْ فِي الْكِتَابْ ﴿أَكِيدْ أَنَا حَيّ وَ كُلَّ رُكْبَةْ تَبْرُكْ قِدَّامِي وَ أَيِّ لِسَانْ يَشْهَدْ أَنَا اللهْ الْمَجِيدْ. دَا بَسْ كَلَامْ اللهْ﴾. 
ROM.14.12	وَ بِمِثِلْ دَا، فِي يَوْم الْحِسَابْ كُلَّ نَادُمْ مِنِّنَا مَسْؤُولْ قِدَّامْ اللهْ فِي الشَّيْء السَّوَّاهْ.
ROM.14.13	أَشَانْ دَا، خَلِّينَا مَا نُلُومُوا أَخْوَانَّا. أَخَيْر نِشِيلُوا نِيَّةْ أَشَانْ أَبَداً مَا نِسَوُّوا الشَّيْء الْأَخُونَا يِشَكِّكْ فَوْقَهْ لَحَدِّي يَمُرْقَهْ مِنْ الدَّرِبْ. 
ROM.14.14	أَنَا نَعَرْفَهْ أَشَانْ الرَّبّ عِيسَى أَكَّدَهْ لَيِّ كَدَرْ كُلَّ نَفَرْ الْأَكِلْ حَلَالْ فِي ذَاتَهْ. لَاكِنْ الْأَكِلْ يَبْقَى حَرَامْ لِلنَّادُمْ الْفِي فِكْرَهْ الْأَكِلْ دَا حَرَامْ. 
ROM.14.15	كَانْ الْأَكِلْ التَّاكُلَهْ يِسَبِّبْ لِأَخُوكْ مُشْكِلَةْ، إِنْتَ مَا مَاشِي فِي دَرِبْ الْمَحَبَّةْ. مَا تِخَلِّي أَكِلَكْ يِسَبِّبْ هَلَاكْ لِأَخُوكْ الْعِيسَى الْمَسِيحْ مَاتْ فِي شَانَهْ. 
ROM.14.16	مَا تِخَلُّوا الشُّغُلْ السَّمَحْ لَيْكُو يِسَبِّبْ كَلَامْ شَيْن. 
ROM.14.17	أَشَانْ الْمُهِمّ فِي مَمْلَكَةْ اللهْ مَا الْأَكِلْ وَ الشَّرَابْ لَاكِنْ هُو الْعَدَالَةْ وَ السَّلَامَةْ وَ الْفَرْحَةْ فِي الرُّوحْ الْقُدُّوسْ. 
ROM.14.18	النَّادُمْ الْيِتَابِعْ الْمَسِيحْ مِثِلْ دَا، اللهْ يَرْضَى بَيَّهْ وَ النَّاسْ كُلَ يِكَرُّمُوهْ.
ROM.14.19	بِمِثِلْ دَا، خَلِّي نِجَاهُدُوا أَشَانْ نِسَوُّوا الشَّيْء الْيِثَبِّتْ السَّلَامْ أَمْبَيْنَاتْنَا وَ الْيُقَوِّينَا كُلِّنَا. 
ROM.14.20	مَا تِتَلِّفْ عَمَلْ اللهْ بِسَبَبْ الْأَكِلْ. صَحِيحْ، كُلَّ نَفَرْ الْأَكِلْ حَلَالْ فِي ذَاتَهْ. لَاكِنْ أَيِّ أَكِلْ التَّاكُلَهْ الْيِسَبِّبْ لِأَخُوكْ شَكَكْ، دَا حَرَامْ لَيْك. 
ROM.14.21	كَانْ مَا تَاكُلْ اللَّحَمْ وَ مَا تَشْرَبْ الْخَمَرْ وَ كَانْ تَابَى أَيِّ شَيْء الْيِوَدِّرْ أَخُوكْ، مِثِلْ دَا تِسَوِّي الشَّيْء الْعَدِيلْ. 
ROM.14.22	الشَّيْء التِّآمِنْ بَيَّهْ فِي الْكَلَامْ دَا، خَلِّي يَبْقَى بَيْنَكْ وَ بَيْن اللهْ. مَبْرُوكْ لِلنَّادُمْ الْقَاعِدْ يِسَوِّي الشَّيْء النَّفْسَهْ تَرْضَى بَيَّهْ وَ مَا يُلُومْ نَفْسَهْ بِسَبَبَهْ. 
ROM.14.23	وَ أَيِّ نَادُمْ الْيِشَكِّكْ فِي قَلْبَهْ فِي الشَّيْء الْقَاعِدْ يَاكُلَهْ، اللهْ يُلُومَهْ أَشَانْ مَا قَاعِدْ يِتَابِعْ إِيمَانَهْ. أَيِّ شَيْء النِّسَوُّوهْ الْمَا حَسَبْ الْإِيمَانْ، هُو ذَنِبْ.
ROM.15.1	لَاكِنْ أَنِحْنَ الْقَوِيِّينْ فِي الْإِيمَانْ وَاجِبْ نَحْمَلَوْا أَخْوَانَّا الْمَا قَوِيِّينْ فِي الْإِيمَانْ. وَاجِبْ مَا نِسَوُّوا الشَّيْء الْيَعَجِبْنَا أَنِحْنَ بَسْ. 
ROM.15.2	خَلِّي أَيِّ نَادُمْ مِنِّنَا يِسَوِّي الشَّيْء الْيَعَجِبْ أَخُوهْ لِفَايْدِتَهْ أَشَانْ يِقَوِّيهْ. 
ROM.15.3	أَشَانْ الْمَسِيحْ ذَاتَهْ مَا شَالْ الدَّرِبْ الْيَعَجِبْ نَفْسَهْ لَاكِنْ مَكْتُوبْ فِي الْكِتَابْ ﴿الْمُعْيَارْ الْقَاعِدِينْ يِعَيُّرُوكْ بَيَّهْ، جَاءْ فَوْقِي أَنَا كُلَ﴾. 
ROM.15.4	كُلَّ شَيْء الْكَتَبَوْه فِي الزَّمَنْ الْفَاتْ أَنْكَتَبْ لِيِعَلِّمْنَا أَشَانْ بِالصَّبُرْ وَ الشَّجَاعَةْ الْعَلَّمْنَاهُمْ مِنْ الْكُتُبْ، نَمْشُوا قِدَّامْ عَشْمَانِينْ فَوْق رَبِّنَا. 
ROM.15.5	خَلِّي اللهْ رَبّ الصَّبُرْ وَ الشَّجَاعَةْ يَنْطِيكُو فِكِرْ وَاحِدْ أَمْبَيْنَاتْكُو فِي دَرِبْ الْمَسِيحْ عِيسَى 
ROM.15.6	لَحَدِّي كُلُّكُو تِمَجُّدُوا اللهْ أَبُو رَبِّنَا عِيسَى الْمَسِيحْ بِنِيَّةْ وَاحِدَةْ وَ بِحِسّ وَاحِدْ.
ROM.15.7	أَقْبَلَوْا كُلَ مُؤْمِنْ بِالْمَسِيحْ مِثِلْ الْمَسِيحْ قِبْلَاكُو. وَ بِمِثِلْ دَا، تِمَجُّدُوا اللهْ. 
ROM.15.8	نِأَوْرِيكُو كَدَرْ الْمَسِيحْ جَاءْ وَ بِقِي خَدَّامْ لِلْيَهُودْ أَشَانْ يِوَصِّفْ كَدَرْ اللهْ صَادِقْ وَ أَشَانْ يِتِمّ الشَّيْء الْاللهْ وَاعَدْ بَيَّهْ جُدُودْهُمْ. 
ROM.15.9	وَ جَاءْ أَشَانْ النَّاسْ الْمَا يَهُودْ كُلَ يَشْكُرُوا اللهْ فِي شَانْ رَحْمَتَهْ. مَكْتُوبْ فِي الْكِتَابْ ﴿أَشَانْ دَا، نَشْكُرَكْ فِي أُسْط الْأُمَمْ وَ نِمَجِّدْ أُسْمَكْ بِتَسْبِيحْ﴾. 
ROM.15.10	وَ كُلَ بُقُولْ ﴿يَا الْأُمَمْ، أَفْرَحَوْا مَعَ شَعَبْ اللهْ﴾. 
ROM.15.11	وَ كُلَ بُقُولْ ﴿يَا جَمِيعْ الْأُمَمْ، أَشْكُرُوا اللهْ. خَلِّي كُلَّ نَاسْ الْأَرْض يَشْكُرُوهْ﴾. 
ROM.15.12	وَ النَّبِي إِشَعْيَاءْ بُقُولْ ﴿مِنْ ذُرِّيَّةْ يَسَّى
ROM.15.13	وَ اللهْ الْخَطَّيْتُوا عَشَمْكُو فَوْقَهْ يَنْطِيكُو بِزِيَادَةْ الْفَرْحَةْ وَ السَّلَامَةْ فِي الْإِيمَانْ لَحَدِّي عَشَمْكُو فَوْقَهْ يِزِيدْ بِزِيَادَةْ بِقُدْرَةْ الرُّوحْ الْقُدُّوسْ.
ROM.15.14	يَا أَخْوَانِي، أَنَا فِي نَفْسِي مُأَكِّدْ كَدَرْ إِنْتُو مَلَانِينْ بِالْخَيْر وَ بِالْعِلِمْ وَ قَادْرِينْ تِشَّاجَعَوْا أَمْبَيْنَاتْكُو. 
ROM.15.15	لَاكِنْ فِي أَشْيَاءْ وَاحِدِينْ كَتَبْت لَيْكُو بِكَلَامْ قَوِي شِيَّةْ أَشَانْ دَوَّرْت نِذَكِّرْكُو بَيَّهْ. وَ قِدِرْت كَتَبْت مِثِلْ دَا بِسَبَبْ النِّعْمَةْ الْاللهْ أَنْطَاهَا لَيِّ 
ROM.15.16	لِنَبْقَى خَدَّامْ لِلْمَسِيحْ عِيسَى. وَ خِدِمْتِي هِي بَلِّغِينْ بِشَارَةْ اللهْ لِلْأُمَمْ. رَاجِلْ الدِّيْن بِقَدِّمْ لِلهْ الضَّحِيَّةْ الْاللهْ رَضْيَانْ بَيْهَا وَ أَنَا كُلَ فِي خِدِمْتِي نِقَدِّمْ لِلهْ النَّاسْ الْبِقَوْا خَاصِّينْ لِلهْ بِالرُّوحْ الْقُدُّوسْ. 
ROM.15.17	وَ أَشَانْ دَا، نِلْفَشَّرْ بِكُلَّ الْخِدْمَةْ السَّوَّيْتهَا لِلهْ فِي الْمَسِيحْ عِيسَى. 
ROM.15.18	وَ أَبَداً مَا نِدَوْر نِحَجِّي بِأَيِّ خِدْمَةْ إِلَّا الْخِدْمَةْ الْعِيسَى الْمَسِيحْ سَّوَّاهَا بَيِّ أَشَانْ الْأُمَمْ يِتَابُعُوا كَلَامْ اللهْ. هُو خَدَمْ بِكَلَامْ وَ بِفِعِلْ 
ROM.15.19	وَ بِقُدْرَةْ الْعَجَايِبْ فِي أُسْط النَّاسْ وَ بِقُدْرَةْ الرُّوحْ الْقُدُّوسْ. وَ مِثِلْ دَا، أَنَا بَلَّغْت بِشَارَةْ الْمَسِيحْ لِلنَّاسْ فِي كُلَّ بَكَانْ مِنْ مَدِينَةْ الْقُدُسْ لَحَدِّي بَلَدْ اللِّرِكُونْ. 
ROM.15.20	وَ عِنْدِي نِيَّةْ أَشَانْ نِبَلِّغْ الْبِشَارَةْ فِي أَيِّ بَكَانْ الْأُسُمْ هَنَا الْمَسِيحْ لِسَّاعْ مَا وِصِلْ فَوْقَهْ. مَا نِدَوْر نِبَشِّرْ فِي أَيِّ بَكَانْ النَّادُمْ آخَرْ بَشَّرْ فَوْقَهْ. 
ROM.15.21	نِدَوْر نِتَابِعْ الْكَلَامْ الْمَكْتُوبْ الْبُقُولْ ﴿النَّاسْ الْمَا أَوْرَوْهُمْ بَيَّهْ يِشِيفُوهْ. وَ الْمَا سِمْعَوْا خَبَرَهْ يَفْهَمَوْه﴾.
ROM.15.22	وَ عِدَّةْ مَرَّاتْ، حَاوَلْت نَجِيكُو وَ مَا قِدِرْت أَشَانْ خِدِمْتِي دِي دَحَرَتْنِي. 
ROM.15.23	لَاكِنْ هَسَّعْ مَا فَضَّلْ لَيِّ بَكَانْ نِبَشِّرْ فَوْقَهْ فِي الْبُلْدَانْ دَوْل. وَ مِنْ سِنِينْ كَتِيرِينْ نِدَوْر نَجِيكُو. 
ROM.15.24	وَ خَلَاصْ، نَقْدَرْ نَخْشَاكُو وَكِتْ نَمْشِي إِسْبَانِيَةْ. إِنْ شَاءْ اللهْ، نَجِيكُو وَ نَقْعُدْ مَعَاكُو أَيَّامْ وَ دَا يَبْقَى لَيِّ حَلُو. وَ بَعَدْ دَا، تِسَاعُدُونِي أَشَانْ نِسَافِرْ قِدَّامْ. 
ROM.15.25	لَاكِنْ هَسَّعْ دَا، أَنَا مَاشِي مَدِينَةْ الْقُدُسْ أَشَانْ نَخْدِمْ لِلصَّالِحِينْ. 
ROM.15.26	أَخْوَانَّا الْفِي مَقِدُونِيَةْ وَ الْيُونَانْ شَالَوْا نِيَّةْ أَمْبَيْنَاتْهُمْ أَشَانْ يِرَسُّلُوا مُسَاعَدَةْ لِلْمَسَاكِينْ الْبَيْن الصَّالِحِينْ فِي مَدِينَةْ الْقُدُسْ. 
ROM.15.27	وَ شَالَوْا النِّيَّةْ دِي بِفَرَحْ. وَ دَا وَاجِبْ لَيْهُمْ كُلَ أَشَانْ أَوَّلْ الْيَهُودْ قَسَّمَوْا بَرَكَاتْهُمْ اللِّقَوْهُمْ مِنْ اللهْ مَعَ الْمَا يَهُودْ. وَ هَسَّعْ الْمَا يَهُودْ وَاجِبْ لَيْهُمْ يِسَاعُدُوا الْيَهُودْ مِنْ الْبَرَكَاتْ اللِّقَوْهُمْ فِي الدُّنْيَا. 
ROM.15.28	وَ وَكِتْ الْخِدْمَةْ دِي تِكَمِّلْ وَ أَنَا أَنْطَيتْهُمْ كُلَّ شَيْء اللَّمَّوْه لَيْهُمْ، نِشِيلْ دَرِبْ هَنَا إِسْبَانِيَةْ وَ نَخْشَاكُو فِي رَوْمَا. 
ROM.15.29	وَ نَعَرِفْ كَدَرْ وَكِتْ نَلْحَقْ بَكَانْكُو دَا، نَجِيكُو مَلَانْ بِبَرَكَةْ الْمَسِيحْ. 
ROM.15.30	وَ هَسَّعْ يَا أَخْوَانِي، نَطْلُبْ مِنْكُو بِأُسُمْ رَبِّنَا عِيسَى الْمَسِيحْ وَ بِمَحَبَّةْ الرُّوحْ الْقُدُّوسْ أَشَانْ إِنْتُو تَسْأَلَوْا اللهْ مَعَايِ بِشِدَّةْ. 
ROM.15.31	أَسْأَلَوْا لَيِّ اللهْ أَشَانْ يِنَجِّينِي مِنْ النَّاسْ الْمَا مُؤْمِنِينْ الْفِي دَارْ الْيَهُودِيَّةْ وَ أَشَانْ الصَّالِحِينْ الْفِي مَدِينَةْ الْقُدُسْ يَرْضَوْا بِالْمُسَاعَدَةْ النِّجِيبْهَا لَيْهُمْ. 
ROM.15.32	وَ مِثِلْ دَا، إِنْ شَاءْ اللهْ نَجِيكُو بِفَرَحْ وَ نَنْجَمَّ مَعَاكُو شِيَّةْ. 
ROM.15.33	اللهْ رَبّ السَّلَامْ يُكُونْ مَعَاكُو كُلُّكُو. آمِينْ.
ROM.16.1	نِقَدِّمْ لَيْكُو أَخُتْنَا فِيبَةْ
ROM.16.2	أَقْلَبَوْهَا بِأُسُمْ الرَّبّ وَ ضَيُّفُوهَا بِالضِّيفَةْ الْوَاجِبْ لِلنَّاسْ الصَّالِحِينْ. سَاعُدُوهَا فِي أَيِّ شَيْء الْهِي تِدَوْرَهْ مِنْكُو أَشَانْ هِي ذَاتْهَا سَاعَدَتْ نَاسْ كَتِيرِينْ وَ سَاعَدَتْنِي أَنَا كُلَ. 
ROM.16.3	وَ سَلُّمُوا فِرِسْكَةْ
ROM.16.4	وَ هُمَّنْ دَخَلَوْا في خُطُورَةْ شَدِيدَةْ أَشَانْ يِنَجُّونِي مِنْ الْمَوْت. وَ كُلَّ جَمَاعَاتْ الْمَسِيحِيِّينْ الْقَاعِدِينْ فِي أُسْط النَّاسْ الْمَا يَهُودْ قَاعِدِينْ يَشْكُرُوهُمْ مَعَايِ. 
ROM.16.5	وَ سَلُّمُوا الْجَمَاعَةْ الْبُلُمُّوا فِي بَيْتهُمْ. سَلُّمُوا حَبِيبِي أَبِنَاتُسْ. هُو أَوَّلْ نَادُمْ الْآمَنْ بِالْمَسِيحْ فِي بَلَدْ آسِيَا.
ROM.16.6	وَ سَلُّمُوا مَرِيَمْ الْخَدَمَتْ لَيْكُو كَتِيرْ. 
ROM.16.7	وَ سَلُّمُوا أَهَلِي أَنْدَرُونِكِي وَ يُونِيَةْ الْقَعَدْنَا سَوَا مَعَاهُمْ فِي السِّجِنْ. كُلَّ الرُّسُلْ يَعَرْفُوهُمْ وَ يِكَرُّمُوهُمْ. هُمَّنْ مُؤْمِنِينْ بِالْمَسِيحْ قُبَّالِي أَنَا. 
ROM.16.8	وَ سَلُّمُوا حَبِيبِي الْمَسِيحِي أَمْفِلَاوُسْ. 
ROM.16.9	وَ سَلُّمُوا أُرْبَانْ الْبَخْدِمْ مِثِلْنَا لِلْمَسِيحْ وَ حَبِيبِي إِسْتَخِي. 
ROM.16.10	وَ سَلُّمُوا أَفَلِيسْ الْوَصَّفْ ثَبَاتَهْ فِي الْمَسِيحْ. وَ سَلُّمُوا الْأَخْوَانْ فِي بَيْت أَرِسْتُبُولْ. 
ROM.16.11	وَ سَلُّمُوا أَخُوِي هِرُودِيُنْ. وَ سَلُّمُوا نَاسْ رَبِّنَا الْقَاعِدِينْ فِي بَيْت نَرْكِيسْ. 
ROM.16.12	وَ سَلُّمُوا الْأَخْوَاتْ تَرْفِينَةْ وَ تَرْفُوسَةْ الْيَخْدِمَنْ كَتِيرْ لِلرَّبّ. وَ سَلُّمُوا أَخْتِي النِّرِيدْهَا فَرْسِيَّةْ الْخَدَمَتْ كَتِيرْ بِلْحَيْن لِلرَّبّ. 
ROM.16.13	وَ سَلُّمُوا رُوفُسْ. هُو مَسِيحِي عَجِيبْ. وَ سَلُّمُوا أَمَّهْ. هِي بِقَتْ مِثِلْ أَمِّي. 
ROM.16.14	وَ سَلُّمُوا سِنْكِرَاطْ وَ فِلِغُونْ وَ هَرْمِيسْ وَ بَتْرُوبْ وَ هَرْمَاسْ وَ كُلَّ الْأَخْوَانْ الْمَعَاهُمْ. 
ROM.16.15	وَ سَلُّمُوا فِلُولُوغْ وَ جُولِيَةْ وَ نِيرِي وَ أَخْتَهْ وَ أُلُومْبَا وَ كُلَّ الصَّالِحِينْ الْقَاعِدِينْ مَعَاهُمْ. 
ROM.16.16	أَسَّالَمَوْا أَمْبَيْنَاتْكُو بِسَلَامْ الصَّالِحِينْ. كُلَّ جَمَاعَاتْ الْمُؤْمِنِينْ يِسَلُّمُوكُو.
ROM.16.17	يَا الْأَخْوَانْ، نِوَصِّيكُو بِشَيْء وَاحِدْ. أَنْقَرْعُوا مِنْ النَّاسْ الْيِعَلُّمُوكُو بِتَعْلِيمْ شِقْ مِنْ التَّعْلِيمْ سِمِعْتُوهْ أَوَّلْ. النَّاسْ دَوْل يِفَرُّقُوا الْمُؤْمِنِينْ بِكَلَامْهُمْ وَ يِتَلُّفُوا إِيمَانْهُمْ. كُسُّوا مِنْهُمْ بَعِيدْ. 
ROM.16.18	النَّاسْ الْمِثِلْ دَوْل مَا يَخْدُمُوا لِرَبِّنَا الْمَسِيحْ لَاكِنْ يَخْدُمُوا لِفَايْدِتْهُمْ هُمَّنْ بَسْ. يِحَجُّوا لِلنَّاسْ بِكَلَامْ حَلُو وَ يَشْكُرُوهُمْ كَتِيرْ أَشَانْ يُغُشُّوا النَّاسْ الْعِنْدُهُمْ عِلِمْ شِيَّةْ بَسْ. 
ROM.16.19	وَ لَيْكُو إِنْتُو كُلَّ النَّاسْ بَعَرْفُوا إِنْتُو سِمِعْتُوا بِشَارَةْ الْمَسِيحْ وَ تَابَعْتُوهَا. وَ فِي شَانْكُو أَنَا فَرْحَانْ لَاكِنْ نِدَوْر إِنْتُو تَبْقَوْا فَاهِمِينْ فِي الْخَيْر وَ بَرِئِينْ مِنْ الشَّرّ. 
ROM.16.20	وَ اللهْ رَبّ السَّلَامْ مَا يِأَخِّرْ رَحَكَانْ إِبْلِيسْ تِحِتْ رِجِلَيْنكُو. عَلَيْكُمْ نِعْمَةْ رَبِّنَا عِيسَى.
ROM.16.21	وَ أَخُوِي تِمُوتَاوُسْ الْبَخْدِمْ مَعَايِ سَوَا يِسَلِّمْكُو. وَ أَهَلِي لُوكِيُسْ وَ يَاسُونْ وَ سُوبَاتَرْ كُلَ يِسَلُّمُوكُو. 
ROM.16.22	وَ أَنَا تَرْتِيُّسْ الْقَاعِدْ نَكْتِبْ كَلَامْ بُولُسْ فِي الْجَوَابْ دَا نِسَلِّمْكُو بِأُسُمْ الرَّبّ. 
ROM.16.23	وَ غَايُسْ يِسَلِّمْكُو. هُو سِيدْ الْبَيْت الْأَنَا مُضَيِّفْ فَوْقَهْ. وَ بَيْتَهْ هُو الْبَكَانْ الْبِلِمُّوا فَوْقَهْ الْمُؤْمِنِينْ. وَ رَسْطُسْ وَكِيلْ صَنْدُوقْ هَنَا مَالْ الْحِلَّةْ وَ أَخُونَا كَوَارْتُسْ يِسَلُّمُوكُو.
ROM.16.24	عَلَيْكُمْ كُلُّكُو نِعْمَةْ رَبِّنَا عِيسَى الْمَسِيحْ. آمِينْ. 
ROM.16.25	وَ خَلَاصْ نَشْكُرُوا اللهْ الْيَقْدَرْ يِقَوِّيكُو فِي الْإِيمَانْ حَسَبْ بِشَارَةْ الْمَسِيحْ النِّبَلِّغْهَا وَ هِي بِشَارَةْ عِيسَى الْمَسِيحْ. الْكَلَامْ دَا هُو مِنْ سِرّ اللهْ الْمَا بَيَّنَهْ فِي الزَّمَنْ الْفَاتْ 
ROM.16.26	وَ لَاكِنْ هَسَّعْ بَيَّنَهْ خَلَاصْ بِكُتُبْ الْأَنْبِيَاءْ. وَ الْبِشَارَةْ دِي يِبَلُّغُوهَا لِكُلَّ الْأُمَمْ بِأَمُرْ اللهْ الْحَيّ إِلَى الْأَبَدْ 
ROM.16.27	أَشَانْ يِآمُنُوا وَ يِتَابُعُوا كَلَامْ اللهْ. وَ الْحَمَدْ وَاجِبْ لِلهْ الْوَاحِدْ وَ الْحَكِيمْ بِأُسُمْ عِيسَى الْمَسِيحْ إِلَى الْأَبَدْ. آمِينْ.
1CO.1.1	جَوَابْ مِنِّي أَنَا بُولُسْ الْاللهْ نَادَانِي أَشَانْ نَبْقَى بِإِذْنَهْ رَسُولْ هَنَا عِيسَى الْمَسِيحْ. وَ دَاهُو نَكْتِبْ لَيْكُو مَعَ أَخُونَا سُوسْتَانْ. 
1CO.1.2	وَ أَنِحْنَ نِسَلُّمُوكُو إِنْتُو أُمَّةْ الْمَسِيحْ الْاللهْ إِخْتَارَاكُو الْقَاعِدِينْ فِي حِلَّةْ كُرُنْتُسْ، إِنْتُو الْبِقِيتُوا نَاسْ خَاصِّينْ لِلهْ بِعَلَاقِتْكُو مَعَ الْمَسِيحْ عِيسَى. اللهْ نَادَاكُو فِي دَرْبَهْ أَشَانْ تَبْقَوْا صَالِحِينْ سَوَا مَعَ كُلَّ النَّاسْ الْيَدْعُوا فِي أَيِّ بَكَانْ بِأُسُمْ رَبِّنَا عِيسَى الْمَسِيحْ وَ هُو رَبُّهُمْ و رَبِّنَا. 
1CO.1.3	عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ.
1CO.1.4	نَشْكُرْ اللهْ دَايْماً فِي شَانْكُو وَ فِي شَانْ النِّعْمَةْ الْهُو أَنْطَاكُو بِعَلَاقِتْكُو مَعَ الْمَسِيحْ عِيسَى. 
1CO.1.5	و بِعَلَاقِتْكُو مَعَايَهْ اللهْ بَارَكَاكُو وَ سَوَّاكُو غَنِيِينْ بِالْكَلَامْ وَ كُلَّ الْعِلِمْ. 
1CO.1.6	وَ مِثِلْ دَا، اللهْ ثَبَّتْ أَمْبَيْنَاتْكُو شَهَادِتْنَا الشِّهِدْنَا بَيْهَا لِلْمَسِيحْ. 
1CO.1.7	وَ في شَانْ دَا بَسْ، مَا فِي أَيِّ بَرَكَةْ مِنْ بَرَكَاتْ هَنَا الرُّوحْ الْقُدُّوسْ الْقَصَّرَتْ لَيْكُو إِنْتُو الْقَاعِدِينْ تَرْجَوْا الْيَوْم الْاللهْ يِبَيِّنْ فَوْقَهْ رَبِّنَا عِيسَى الْمَسِيحْ. 
1CO.1.8	الْمَسِيحْ يَحْفَضْكُو لَحَدِّي الْآخِرَةْ. أَشَانْ دَا، فِي يَوْم هَنَا جَيَّةْ رَبِّنَا عِيسَى الْمَسِيحْ تُكُونُوا بَلَا عَيْب. 
1CO.1.9	اللهْ هُو صَادِقْ وَ يِسَوِّي لَيْكُو كُلَّ شَيْء الْهُو قَالَهْ. وَ هُو بَسْ النَّادَاكُو أَشَانْ تَدْخُلُوا فِي الْعَلَاقَةْ الْعِنْدُكُو مَعَ إِبْنَهْ عِيسَى الْمَسِيحْ رَبِّنَا.
1CO.1.10	يَا أَخْوَانِي، أَنَا نِوَصِّيكُو بِأُسُمْ رَبِّنَا عِيسَى الْمَسِيحْ أَشَانْ كَلَامْكُو يَبْقَى وَاحِدْ لَحَدِّي فُرْقَةْ كَيْ أَمْبَيْنَاتْكُو مَا تَبْقَى. خَلِّي قَلِبْكُو يَبْقَى وَاحِدْ وَ فِكِرْكُو يَبْقَى وَاحِدْ. 
1CO.1.11	يَا أَخْوَانِي، أَنَا قُلْت الْكَلَامْ دَا أَشَانْ نَاسْ وَاحِدِينْ مِنْ بَيْت أَخُتْكُو خُلُوَةْ أَوْرَوْنِي كَدَرْ إِنْتُو قَاعِدِينْ تِلْغَالَطَوْا أَمْبَيْنَاتْكُو. 
1CO.1.12	وَ أَيِّ نَادُمْ مِنْكُو قَاعِدْ يُقُولْ «أَنَا نَادُمْ هَنَا بُولُسْ» أَوْ «أَنَا هَنَا أَبُلُوسْ» أَوْ «أَنَا هَنَا بُطْرُسْ» أَوْ «أَنَا هَنَا الْمَسِيحْ». 
1CO.1.13	هَايْ! الْمَسِيحْ دَا وَاحِدْ وَلَّا مُفَرَّقْ؟ بُولُسْ دَا مَاتْ فِي الصَّلِيبْ فِي شَانْكُو وَلَّا؟ وَ غَطَّسَوْكُو بِأُسُمْ بُولُسْ وَلَّا؟ أَكِيدْ، لَا. 
1CO.1.14	وَ أَنَا مَا غَطَّسْت أَيِّ نَادُمْ مِنْكُو إِلَّا كِرِيسْبُسْ وَ غَايُسْ وَ أَشَانْ دَا نُقُولْ الْحَمْدُ لِلهْ 
1CO.1.15	وَ بَيْدَا، مَا فِي نَادُمْ الْيَقْدَرْ يُقُولْ هُو غَطَّسَوْه بِأُسْمِي أَنَا. 
1CO.1.16	أَيْوَى، أَنَا غَطَّسْت نَاسْ بَيْت إِسْتِفَانْ كُلَ. لَاكِنْ مَا نَعَرِفْ كَانْ فِي نَادُمْ آخَرْ أَمْبَيْنَاتْكُو أَنَا غَطَّسْتَهْ. 
1CO.1.17	وَ الْمَسِيحْ رَسَّلَانِي مَا أَشَانْ نِغَطِّسْ النَّاسْ لَاكِنْ أَشَانْ نِبَلِّغْ لَيْهُمْ بِشَارَتَهْ. وَ مَا نِبَلِّغْهَا مِثِلْ الْعُلَمَاءْ الْيِبَلُّغُوا فِكِرْهُمْ بِكَلَامْ حَلُو. نِبَلِّغْ مَوْت الْمَسِيحْ فِي الصَّلِيبْ أَشَانْ الصَّلِيبْ كُلَ عِنْدَهْ قُدْرَةْ الْخَاصَّةْ بَيَّهْ.
1CO.1.18	صَحِيحْ النَّاسْ الْمُوَدِّرِينْ يُقُولُوا كَدَرْ كَلَامْنَا فِي الصَّلِيبْ كَلَامْ بَاطِلْ. لَاكِنْ لَيْنَا أَنِحْنَ الْاللهْ قَاعِدْ يِنَجِّينَا، كَلَامْ هَنَا الصَّلِيبْ عِنْدَهْ قُدْرَةْ اللهْ. 
1CO.1.19	وَ فَكُّرُوا فِي الْكَلَامْ الْاللهْ قَالَهْ فِي الْكِتَابْ ﴿عِلِمْ الْعُلَمَاءْ نِبَطِّلَهْ وَ فِهِمْ الْفَاهِمِينْ نِوَدِّرَهْ﴾. 
1CO.1.20	وَ هَسَّعْ دَا وَيْن الْفَاهِمْ؟ وَيْن الْعَالِمْ؟ وَيْن الْمُتَكَلِّمْ الْيِرِيدُوهْ نَاسْ الدُّنْيَا؟ أَكِيدْ، اللهْ وَصَّفْ كَدَرْ فِكِرْ نَاسْ الدُّنْيَا بَاطِلْ. 
1CO.1.21	اللهْ سَوَّى كُلَّ شَيْء حَسَبْ فِكْرَهْ هُو وَ مَا أَنْطَى إِذِنْ لِنَاسْ الدُّنْيَا أَشَانْ يَلْقَوْا عَلَاقَةْ مَعَايَهْ بِفِكِرْ إِنْسَانِي. وَ اللهْ شَالْ نِيَّةْ أَشَانْ يِرَسِّلْنَا نِبَلُّغُوا الْكَلَامْ الْيُقُولُوا كَدَرْ هُو كَلَامْ بَاطِلْ وَ يِنَجِّي النَّاسْ الْيِآمُنُوا بَيَّهْ. 
1CO.1.22	أَيْوَى، الْيَهُودْ يِدَوْرُوا يِشِيفُوا الْعَلَامَةْ التَّبْقَى لَيْهُمْ دَلِيلْ وَ الْيُونَانِيِّينْ يِفَتُّشُوا الْحَقّ بِعِلِمْ الدُّنْيَا 
1CO.1.23	لَاكِنْ أَنِحْنَ نِبَلُّغُوا لِكُلَّ النَّاسْ بِالْمَسِيحْ الْكَتَلَوْه فِي الصَّلِيبْ. وَ الْكَلَامْ دَا يِزَعِّلْ الْيَهُودْ وَ هُو كَلَامْ بَاطِلْ لِلْيُونَانِيِّينْ. 
1CO.1.24	لَاكِنْ لِكُلَّ النَّاسْ الْاللهْ نَادَاهُمْ فِي دَرْبَهْ، كَانْ مِنْ الْيَهُودْ وَلَّا مِنْ الْيُونَانِيِّينْ كُلَ، الْمَسِيحْ هُو قُدْرَةْ اللهْ وَ فِكِرْ اللهْ. 
1CO.1.25	وَ النَّاسْ بُقُولُوا فِكِرْ اللهْ بَاطِلْ لَاكِنْ فِكِرْ اللهْ قَوِي مِنْ فِكِرْهُمْ مَرَّةْ وَاحِدْ. وَ النَّاسْ بُقُولُوا الشَّيْء اللهْ سَوَّاهْ مَا عِنْدَهْ قُدْرَةْ، لَاكِنْ اللهْ دَايْماً قَادِرْ مِنْهُمْ بِلْحَيْن.
1CO.1.26	وَ بِكَلَامْ آخَرْ، يَا أَخْوَانِي، فَكُّرُوا فِي كِكَّيْف حَالِتْكُو قُبَّالْ اللهْ مَا نَادَاكُو فِي دَرْبَهْ. أَوَّلْ دَا، فِي فِكِرْ النَّاسْ، شِيَّةْ مِنْكُو نَاسْ عِنْدُهُمْ فِكِرْ وَ شِيَّةْ مِنْكُو عِنْدُهُمْ قُدْرَةْ وَ شِيَّةْ مِنْكُو عِيَالْ الْكُبَارَاتْ. 
1CO.1.27	لَاكِنْ النَّاسْ الْجَاهِلِينْ حَسَبْ نَاسْ الدُّنْيَا، هُمَّنْ دَوْل بَسْ اللهْ إِخْتَارَاهُمْ أَشَانْ يِجِيبْ الْعَيْب فِي الْعُلَمَاءْ. وَ النَّاسْ الْمَا عِنْدُهُمْ قُدْرَةْ حَسَبْ نَاسْ الدُّنْيَا، هُمَّنْ دَوْل بَسْ اللهْ إِخْتَارَاهُمْ أَشَانْ يِجِيبْ الْعَيْب فِي الْقَادْرِينْ. 
1CO.1.28	أَيْوَى، اللهْ إِخْتَارْ النَّاسْ الْمَسَاكِينْ وَ الْمَحْقُورِينْ وَ الْمَا عِنْدُهُمْ فَايْدَةْ لِنَاسْ الدُّنْيَا أَشَانْ يِبَطِّلْ فَايْدَةْ النَّاسْ الْبُقُولُوا هُمَّنْ بَسْ عِنْدُهُمْ فَايْدَةْ. 
1CO.1.29	وَ خَلَاصْ، مَا فِي إِنْسَانْ عِنْدَهْ حَقّ يِسَوِّي نَفْسَهْ كَبِيرْ قِدَّامْ اللهْ. 
1CO.1.30	وَ اللهْ بَسْ الْأَنْطَاكُو الْعَلَاقَةْ الْعِنْدُكُو مَعَ الْمَسِيحْ عِيسَى. وَ بِالْمَسِيحْ بَسْ نَلْقَوْا فِكِرْ اللهْ. وَ بِالْمَسِيحْ بَسْ اللهْ جَعَلَانَا صَالِحِينْ وَ سَوَّانَا شَعَبَهْ الْخَاصّ وَ فَدَانَا. 
1CO.1.31	وَ أَشَانْ دَا، خَلِّي نِتَابُعُوا الْكَلَامْ الْمَكْتُوبْ فِي الْكِتَابْ ﴿خَلِّي نَادُمْ مَا يِسَوِّي نَفْسَهْ كَبِيرْ. أَخَيْر يُقُولْ اللهْ بَسْ الْكَبِيرْ﴾.
1CO.2.1	يَا أَخْوَانِي، وَكِتْ أَنَا مَشَيْت لَيْكُو، بَلَّغْت لَيْكُو كَلَامْ اللهْ الْأَوَّلْ النَّاسْ مَا عِرِفَوْه. لَاكِنْ مَا بَلَّغْتَهْ بِكَلَامْ صَعَبْ زِيَادَةْ وَ مَا حَجَّيْت لَيْكُو مِثِلْ عَالِمْ كَبِيرْ. 
1CO.2.2	وَ شِلْت نِيَّةْ أَشَانْ نِكَلِّمْ لَيْكُو مِثِلْ مَا نَعَرِفْ شَيْء إِلَّا عِيسَى الْمَسِيحْ وَ مَوْتَهْ فِي الصَّلِيبْ. 
1CO.2.3	وَ أَنَا فَاقِدْ الْقُدْرَةْ وَكِتْ أَنَا قَاعِدْ مَعَاكُو وَ خَايِفْ بِلْحَيْن. 
1CO.2.4	وَ كَلَّمْت لَيْكُو بِكَلَامْ هَيِّنْ وَ مَا جِبْتُكُو فِي الدَّرِبْ بِكَلَامْ الْبِرَضِّي قُلُوبْكُو وَ لَا بِفِكِرْ إِنْسَانِي. فِي بَدَلْ الْكَلَامْ دَا، خَلَّيْت الرُّوحْ الْقُدُّوسْ يِوَصِّفْكُو قُدُرْتَهْ. 
1CO.2.5	وَ مِثِلْ دَا، تَبْقَوْا مُؤْمِنِينْ مَا بِسَبَبْ فِكِرْ إِنْسَانِي لَاكِنْ بِقُدْرَةْ اللهْ.
1CO.2.6	وَ لَاكِنْ كَانْ أَنِحْنَ قَاعِدِينْ مَعَ مُؤْمِنِينْ كُبَارْ فِي الْإِيمَانْ نِكَلُّمُوا لَيْهُمْ بِفِكِرْ عَدِيلْ. وَ الْفِكِرْ دَا مَا يِشَابِهْ فِكِرْ نَاسْ الدُّنْيَا وَ لَا فِكِرْ كُبَارَاتْ نَاسْ الدُّنْيَا اللَّابُدَّ يَبْقَوْا مَا فِيهُمْ. 
1CO.2.7	وَ نِعَرُّفُوا النَّاسْ سِرّ اللهْ الْهُو فِكِرْ اللهْ الْمَا عِرِفَوْه. وَ قُبَّالْ بِدَايَةْ الدُّنْيَا، اللهْ قَرَّرْ بِالْفِكِرْ دَا يِوَدِّينَا فِي مَجْدَهْ. 
1CO.2.8	وَ مَا فِي نَادُمْ مِنْ كُبَارَاتْ الزَّمَنْ دَا فِهِمْ نِيَّةْ اللهْ دِي. كَانْ أَوَّلْ فِهْمَوْهَا مَا يَكْتُلُوا رَبِّنَا الْمَجِيدْ فِي الصَّلِيبْ. 
1CO.2.9	وَ خَلَاصْ، دَا مُوَافِقْ مَعَ الْكَلَامْ الْمَكْتُوبْ فِي الْكِتَابْ ﴿لِلنَّاسْ الْيِحِبُّوا اللهْ، هو جَهَّزْ لَيْهُمْ شَيْء عَجِيبْ بِلْحَيْن. وَ النَّاسْ أَبَداً مَا شَافَوْا شَيْء مِثْلَهْ وَ لَا سِمْعَوْا فَوْقَهْ خَبَرْ. وَ رَايْ فِي شَيْء مِثِلْ دَا أَبَداً مَا دَخَلْ فِي قَلِبْ إِنْسَانِي﴾. 
1CO.2.10	وَ الشَّيْء الْاللهْ جَهَّزَهْ دَا، هُو وَصَّفَهْ لَيْنَا بِالرُّوحْ الْقُدُّوسْ. أَشَانْ الرُّوحْ الْقُدُّوسْ يِشِيفْ كُلَّ شَيْء وَ يَعَرِفْ فِكِرْ اللهْ و أَسْرَارَهْ. 
1CO.2.11	أَكِيدْ، النَّاسْ مَا يَعَرْفُوا أَفْكَارْ نَادُمْ إِلَّا النَّادُمْ ذَاتَهْ يَعَرِفْ أَفْكَارَهْ. وَ مِثِلْ دَا، مَا فِي نَادُمْ يَعَرِفْ أَفْكَارْ اللهْ إِلَّا رُوحْ اللهْ يَعَرِفْ أَفْكَارْ اللهْ. 
1CO.2.12	وَ اللهْ أَنْطَانَا الرُّوحْ الْقُدُّوسْ وَ الرُّوحْ الْقُدُّوسْ دَا مَا جَايِ مِنْ الدُّنْيَا. هُو رُوحْ اللهْ النَّازِلْ لَيْنَا فِي شَانْ يِعَرِّفْنَا الْبَرَكَاتْ الْاللهْ أَنْطَاهُمْ لَيْنَا.
1CO.2.13	وَ أَنِحْنَ نِكَلُّمُوا بِالْبَرَكَاتْ دَيْل لِلنَّاسْ. وَ مَا نِحَجُّوا بَيْهُمْ بِالْكَلَامْ الْعَلَّمْنَاهْ مِنْ الْعِلِمْ الْإِنْسَانِي. لَا. نِحَجُّوا بِالْكَلَامْ الْعَلَّمَهْ لَيْنَا الرُّوحْ الْقُدُّوسْ. وَ نِفَسُّرُوا تَعَالِيمْ الرُّوحْ الْقُدُّوسْ لِلنَّاسْ الْعِنْدُهُمْ الرُّوحْ الْقُدُّوسْ. 
1CO.2.14	وَ نَادُمْ عَادِي مَا يَقْبَلْ كَلَامْ هَنَا الرُّوحْ الْقُدُّوسْ. فِي فِكْرَهْ، كَلَامْ الرُّوحْ الْقُدُّوسْ بَاطِلْ وَ هُو مَا يَفْهَمَهْ. أَشَانْ نَادُمْ مَا يَفْهَمَهْ إِلَّا بِقُدْرَةْ الرُّوحْ الْقُدُّوسْ. 
1CO.2.15	وَ النَّادُمْ الْعِنْدَهْ الرُّوحْ الْقُدُّوسْ هُو يَكْشِفْ كُلَّ شَيْء لَاكِنْ مَا فِي نَادُمْ الْعِنْدَهْ حَقّ يَكْشِفَهْ هُو. 
1CO.2.16	أَشَانْ مَكْتُوبْ فِي الْكِتَابْ ﴿يَاتُو الْعِنْدَهْ حَقّ يِعَلِّمْ اللهْ؟ يَاتُو الْعِرِفْ فِكِرَهْ؟﴾. وَ لَاكِنْ أَنِحْنَ فِكِرْنَا وَ فِكِرْ الْمَسِيحْ وَاحِدْ.
1CO.3.1	يَا أَخْوَانِي، وَكِتْ أَنَا مَعَاكُو مَا قِدِرْت نِحَجِّي لَيْكُو مِثِلْ إِنْتُو نَاسْ الْعِنْدُهُمْ الرُّوحْ الْقُدُّوسْ. إِنْتُو قَاعِدِينْ تِتَابُعُوا فِكِرْ الْبَشَرْ. فِي دَرِبْ الْمَسِيحْ إِنْتُو مِثِلْ أَطْفَالْ دُقَاقْ. 
1CO.3.2	أَشَانْ دَا بَسْ، أَنَا عَلَّمْتُكُو بِتَعْلِيمْ هَيِّنْ مِثِلْ رِضَاعَةْ اللَّبَنْ وَ مَا بِتَعْلِيمْ قَوِي مِثِلْ مَدَغِينْ الْعَصَبْ أَشَانْ إِنْتُو مَا قِدِرْتُوا تَقْبَلَوْا تَعْلِيمْ قَوِي. يَا هَسَّعْ إِنْتُو مَا تَقْدَرَوْا. 
1CO.3.3	إِنْتُو قَاعِدِينْ تِتَابُعُوا فِكِرْ الْبَشَرْ وَ مَا فِكِرْ اللهْ. إِنْتُو قَاعِدِينْ تِلْحَاسَدَوْا وَ تِلْغَالَطَوْا أَمْبَيْنَاتْكُو. هَلْ دَا مَا يِثَبِّتْ كَدَرْ فِكِرْكُو فِكِرْ الْبَشَرْ وَ حَالْكُو مِثِلْ حَالْ نَاسْ الدُّنْيَا وَلَّا؟ 
1CO.3.4	نَادُمْ وَاحِدْ بُقُولْ «أَنَا هَنَا بُولُسْ» وَ نَادُمْ آخَرْ بُقُولْ «أَنَا هَنَا أَبُلُوسْ». وَ كَانْ تِحَجُّوا مِثِلْ كَيْ خَلَاصْ، إِنْتُو مِثِلْ نَاسْ الدُّنْيَا.
1CO.3.5	وَ أَبُلُوسْ هُو يَاتُو؟ وَ أَنَا بُولُسْ كُلَ يَاتُو؟ أَنِحْنَ خَدَّامِينْ بَسْ وَ بِسَبَبْ كَلَامْنَا إِنْتُو آمَنْتُوا. أَيِّ وَاحِدْ مِنِّنَا سَوَّى الْخِدْمَةْ الرَّبِّنَا كَلَّفَهْ بَيْهَا. 
1CO.3.6	إِنْتُو مِثِلْ جِنَيْنَةْ وَ أَنَا تَيْرَبْت فَوْقْهَا كَلَامْ اللهْ وَ أَبُلُوسْ زَقَاهَا لَاكِنْ اللهْ بَسْ قَوَّمْ الْبِزْرَةْ. 
1CO.3.7	وَ بَيْدَا، الْيِتَيْرِبْ مَا كَبِيرْ وَ الْيَزْقِي مَا كَبِيرْ إِلَّا اللهْ الْيِقَوِّمْ الْبِزْرَةْ بَسْ كَبِيرْ. 
1CO.3.8	وَ الْيِتَيْرِبْ وَ الْيَزْقِي هُمَّنْ سَوَا سَوَا وَ أَيِّ وَاحِدْ يَلْقَى أُجُرْتَهْ حَسَبْ خِدِمْتَهْ. 
1CO.3.9	وَ خَلَاصْ، أَنِحْنَ أَخْوَانْ فِي خِدْمَةْ اللهْ وَ إِنْتُو بِقِيتُوا جِنَيْنَةْ هَنَا اللهْ، أَوْ بِمَثَلْ آخَرْ، إِنْتُو الْبَيْت الْاللهْ قَاعِدْ يَبْنِيهْ.
1CO.3.10	وَ أَنَا مِثِلْ بَنَّايْ الْبَعَرِفْ خِدِمْتَهْ وَ بِالنِّعْمَةْ الْاللهْ أَنْطَانِي أَنَا خَطَّيْت أَسَاسْ الْبَيْت وَ نَادُمْ آخَرْ جَاءْ وَ بَنَى فَوْقَهْ. وَ أَيِّ نَادُمْ الْيَبْنِي فَوْقَهْ وَاجِبْ يُخُطّ بَالَهْ فِي خِدِمْتَهْ. 
1CO.3.11	نَادُمْ مَا يَقْدَرْ يُخُطّ أَسَاسْ آخَرْ مِنْ الْأَسَاسْ الْقَاعِدْ وَ الْأَسَاسْ دَا عِيسَى الْمَسِيحْ. 
1CO.3.12	وَ هَسَّعْ أَيِّ نَادُمْ يَبْنِي فَوْق الْأَسَاسْ دَا. وَ وَاحِدِينْ يَبْنُوا فَوْقَهْ بِدَهَبْ وَلَّا بِفُضَّةْ وَلَّا بِحَجَرْ لُؤْلُؤْ وَ وَاحِدِينْ يَبْنُوا بِحَطَبْ وَلَّا بِقَشّ وَلَّا بِعَقَيْق. 
1CO.3.13	وَ الْخِدْمَةْ الْأَيِّ نَادُمْ خَدَمْهَا تِنْعَرِفْ أَشَانْ يَوْم الْحِسَابْ يِوَصِّفْهَا أَشَانْ الْيَوْم دَا يَجِي بِنَارْ وَ النَّارْ تِجَرِّبْ خِدِمْتَهْ وَ تِوَصِّفْ خِدْمَةْ هَنَا أَيِّ نَادُمْ كَانْ عَدِيلَةْ وَلَّا مَا عَدِيلَةْ. 
1CO.3.14	وَ كَانْ نَادُمْ بَنَى فَوْق الْأَسَاسْ وَ النَّارْ مَا أَكَلَتْ خِدِمْتَهْ النَّادُمْ دَا يَلْقَى أُجْرَةْ. 
1CO.3.15	وَ كَانْ نَادُمْ بَنَى فَوْق الْأَسَاسْ وَ النَّارْ أَكَلَتْ خِدِمْتَهْ خَلَاصْ خِدِمْتَهْ طَلَعَتْ خَسَارَةْ لَاكِنْ هُو ذَاتَهْ يَنْجَى. وَ هُو يَنْجَى مِثِلْ النَّادُمْ الْفَزَعَوْه مِنْ أُسْط النَّارْ الْمَا فَضَّلْ لَيَّهْ شَيْء.
1CO.3.16	إِنْتُو نِسِيتُوا وَلَّا؟ إِنْتُو ذَاتْكُو بَيْت اللهْ. رُوحْ اللهْ سَاكِنْ فَوْقكُو. 
1CO.3.17	كَانْ نَادُمْ تَلَّفْ بَيْت اللهْ، النَّادُمْ دَا اللهْ يِتَلِّفَهْ. أَشَانْ بَيْت اللهْ هُو مُقَدَّسْ. وَ إِنْتُو بَسْ الْبَيْت دَا.
1CO.3.18	خَلِّي نَادُمْ مَا يُغُشّ نَفْسَهْ. أَيِّ نَادُمْ مِنْكُو الْيُقُولْ هُو عِنْدَهْ فِكِرْ عَدِيلْ و فِكْرَهْ فِكِرْ هَنَا نَاسْ الدُّنْيَا، خَلِّي يَبْقَى جَاهِلْ أَشَانْ يَلْقَى الْفِكِرْ الصَّحِيحْ. 
1CO.3.19	أَشَانْ فِكِرْ نَاسْ الدُّنْيَا بَاطِلْ قِدَّامْ اللهْ. وَ مَكْتُوبْ فِي الْكِتَابْ ﴿اللهْ يَكْرُبْ الْعُلَمَاءْ فِي نَجَاضِتْهُمْ﴾ 
1CO.3.20	وَ بَتَّانْ ﴿اللهْ يَعَرِفْ كَدَرْ أَفْكَارْ الْعُلَمَاءْ مَا عِنْدُهُمْ فَايْدَةْ﴾. 
1CO.3.21	أَشَانْ دَا، مَا تِسَوُّوا نُفُوسْكُو كُبَارْ فِي أَيِّ إِنْسَانْ. أَشَانْ كُلَّ شَيْء هَنَاكُو. 
1CO.3.22	أَيْوَى، بُولُسْ وَ أَبُلُوسْ وَ بُطْرُسْ كُلُّهُمْ هِنَيْكُو إِنْتُو. وَ الدُّنْيَا وَ الْحَيَاةْ وَ الْمَوْت وَ الْوَكِتْ الْحَالِي وَ الْوَكِتْ الْجَايِ كُلُّهُمْ هِنَيْكُو. 
1CO.3.23	وَ إِنْتُو هَنَا الْمَسِيحْ وَ الْمَسِيحْ هُو هَنَا اللهْ.
1CO.4.1	وَ لَيِّ أَنَا وَ أَخْوَانِي، وَاجِبْ تَحْسُبُونَا خَدَّامِينْ الْمَسِيحْ مَسْؤُولِينْ مِنْ بَلِّغِينْ كَلَامْ اللهْ الْأَوَّلْ مَا عِرِفَوْه النَّاسْ. 
1CO.4.2	وَ الشَّيْء الْوَاجِبْ لِأَيِّ نَادُمْ الْمَسْؤُولْ، هُو الصِّدَقْ. 
1CO.4.3	وَ لَيِّ أَنَا، مَا لَمَّانِي كَانْ إِنْتُو تِسَوُّوا لَيِّ تَفْتِيشْ في خِدِمْتِي وَلَّا كَانْ أَيِّ إِنْسَانْ يِسَوِّي لَيِّ تَفْتِيشْ. أَنَا كُلَ مَا نِسَوِّي تَفْتِيشْ فِي نَفْسِي. 
1CO.4.4	قَلْبِي قَاعِدْ يُقُولْ أَنَا مَا عِنْدِي عَيْب لَاكِنْ دَا وِحَيْدَهْ مَا يِثَبِّتْ كَدَرْ أَنَا بَرِئْ. الْقَاعِدْ يَكْشِفْنِي، هُو رَبِّنَا عِيسَى. 
1CO.4.5	بِمِثِلْ دَا، مَا تِسَوُّوا تَفْتِيشْ فِي خِدْمَةْ أَيِّ نَادُمْ قُبَّالْ يَوْم الْحِسَابْ. فِي الْيَوْم دَا، رَبِّنَا يَجِي وَ يِبَيِّنْ كُلَّ شَيْء الْمُلَبَّدْ فِي الضَّلَامْ وَ يِظَهِّرْ نِيَّةْ النَّاسْ الْقَاعِدَةْ فِي قُلُوبْهُمْ. وَ أَيِّ نَادُمْ يَلْقَى رِضَاءْ مَا مِنْ النَّاسْ لَاكِنْ مِنْ اللهْ.
1CO.4.6	يَا أَخْوَانِي، أَنَا طَبَّقْت كَلَامِي دَا فِي الشَّيْء الْبُخُصِّنِي أَنَا وَ أَبُلُوسْ أَشَانْ إِنْتُو تَلْقَوْا مِنَّهْ فَايْدَةْ. وَ بَيْدَا، نِدَوْر إِنْتُو تَعَرْفُوا مَعَنَى الْمَثَلْ الْمَعْرُوفْ الْبُقُولْ «خَلِّي نَادُمْ مَا يَمْرُقْ مِنْ دَرِبْ الْكِتَابْ». مَا تِسْتَكْبَرَوْا بَتَّانْ فِي النَّادُمْ الْوَاحِدْ وَ تَحْقُرُوا الْآخَرْ. 
1CO.4.7	وَ نُقُولْ لِأَيِّ وَاحِدْ، مَالَا تُقُولْ إِنْتَ أَخَيْر مِنْ أَخُوكْ؟ الشَّيْء الْعِنْدَكْ دَا، هُو مِنْ اللهْ. وَ كَانْ اللهْ بَسْ أَنْطَاهْ لَيْك، مَالَا تِسَوُّوا نُفُوسْكُو كُبَارْ بَيَّهْ مِثِلْ هُو مَا أَنْطَاكْ؟
1CO.4.8	وَ خَلَاصْ، تُقُولُوا إِنْتُو شَبْعَانِينْ وَ بِقِيتُوا غَنِيِينْ بِالْإِيمَانْ وَ خَلَّيْتُونَا وَرَاءْ وَ قَعَدْتُوا خَلَاصْ فِي كَرَاسِيكُو أَشَانْ تَمْلُكُوا. نِتْمَنَّى كَدَرْ إِنْتُو تَمْلُكُوا أَشَانْ نِشَارُكُوا مَعَاكُو فِي الْمُلُكْ. 
1CO.4.9	وَ قُلْت الْكَلَامْ دَا أَشَانْ فِي فِكْرِي، اللهْ خَطَّانَا أَنِحْنَ رُسُلْ الْمَسِيحْ فِي الْبَكَانْ الْوَرَاءْ مَرَّةْ وَاحِدْ. أَنِحْنَ بِقِينَا مِثِلْ الْمَسَاجِينْ الْحَكَمَوْا لَيْهُمْ بِالْمَوْت وَ مَرَقَوْهُمْ قِدَّامْ النَّاسْ. أَنِحْنَ قَاعِدِينْ نَتْعَبَوْا وَ كُلَّ الدُّنْيَا وَ كُلَّ نَاسْهَا وَ كُلَّ الْمَلَائِكَةْ قَاعِدِينْ يِشِيفُوا تَعَبْنَا. 
1CO.4.10	أَنِحْنَ سَوَّيْنَا نُفُوسْنَا جَاهْلِينْ فِي شَانْ الْمَسِيحْ وَ لَاكِنْ إِنْتُو تُقُولُوا إِنْتُو عُلَمَاءْ فِي الْمَسِيحْ. أَنِحْنَ فَاقْدِينْ الْقُدْرَةْ لَاكِنْ إِنْتُو قَوِيِّينْ. إِنْتُو مُكَرَّمِينْ لَاكِنْ أَنِحْنَ مَحْقُورِينْ. 
1CO.4.11	يَا هَسَّعْ أَنِحْنَ جِيعَانِينْ وَ عَطْشَانِينْ. مَا عِنْدِنَا خُلْقَانْ. يُدُقُّونَا وَ يَطُرْدُونَا مِنْ أَيِّ بَكَانْ. 
1CO.4.12	وَ نَخْدُمُوا بِدُرَاعْنَا أَشَانْ نِعِيشُوا. النَّاسْ قَاعِدِينْ يِعَيُّرُونَا وَ أَنِحْنَ نِبَارُكُوهُمْ. يِتَعُّبُونَا وَ أَنِحْنَ نَصْبُرُوا. 
1CO.4.13	يِحَجُّوا لَيْنَا كَلَامْ مُرّ وَ نُرُدُّوا لَيْهُمْ بِنَفَسْ بَارِدْ. وَ بِقِينَا مِثِلْ شَيْء الْكُلَّ نَاسْ الدُّنْيَا يَكْرَهَوْه وَ يِدَفُّقُوهْ بَرَّا.
1CO.4.14	أَنَا مَا كَتَبْت الْكَلَامْ دَا أَشَانْ نِعَيِّبْكُو. إِنْتُو عِيَالِي النِّحِبُّكُو وَ كَتَبْتَهْ أَشَانْ نِحَذِّرْكُو. 
1CO.4.15	أَكُونْ عِنْدُكُو نَاسْ كَتِيرِينْ الْيِدَوْرُوا يِرَبُّوكُو فِي دَرِبْ الْمَسِيحْ لَاكِنْ أَبَّهَاتْ كَتِيرِينْ مَا عِنْدُكُو. أَيْوَى، أَنَا وِحَيْدِي بِقِيتْ أَبُوكُو أَشَانْ أَنَا بَلَّغْت لَيْكُو بِشَارَةْ الْمَسِيحْ وَ بَيِّ أَنَا بَسْ، إِنْتُو دَخَلْتُوا فِي عَلَاقِتْكُو مَعَ الْمَسِيحْ عِيسَى. 
1CO.4.16	أَشَانْ دَا نِحَنِّسْكُو. تَابُعُوا دَرْبِي أَنَا. 
1CO.4.17	وَ فِي شَانْ دَا بَسْ، أَنَا رَسَّلْت لَيْكُو تِمُوتَاوُسْ. تَعَرْفُوا كَدَرْ بِنِعْمَةْ رَبِّنَا هُو بِقِي وِلَيْدِي الْأَمِينْ النِّرِيدَهْ بِلْحَيْن. هُو يِفَكِّرْكُو بِحَالِي أَنَا في دَرِبْ الْمَسِيحْ وَ دِي بَسْ الْحَالْ النِّعَلِّمْهَا لِلْمُؤْمِنِينْ فِي أَيِّ بَكَانْ.
1CO.4.18	وَاحِدِينْ مِنْكُو بِقَوْا مُسْتَكْبِرِينْ. أَكُونْ فِي فِكِرْهُمْ أَنَا أَبَداً مَا نَمْشِي لَيْكُو. 
1CO.4.19	لَاكِنْ كَانْ رَبِّنَا قَالْ آمِينْ، نَمْشِي لَيْكُو قَرِيبْ. وَ فِي الْيَوْم دَا، نَعَرِفْ الْمُسْتَكْبِرِينْ دَوْل. مَا نِدَوْر نَسْمَعْ كَلَامْهُمْ. قُدْرِتْهُمْ بَسْ نِدَوْر نِشِيفْهَا. 
1CO.4.20	أَشَانْ مَمْلَكَةْ اللهْ مَا مَبْنِيَّةْ بِكَلَامْ النَّاسْ. هِي مَبْنِيَّةْ بِقُدْرَةْ اللهْ. 
1CO.4.21	وَ تِدَوْرُوا شُنُو؟ تِدَوْرُوا نَجِيكُو بِعَصَاءْ وَلَّا نَجِيكُو بِمَحَبَّةْ وَ نَفَسْ بَارِدْ؟
1CO.5.1	سِمِعْت كَلَامْ عَجِيبْ بِلْحَيْن فَوْقكُو. بُقُولُوا نَادُمْ مِنْكُو قَاعِدْ يِسَوِّي زِنَى النَّاسْ الْمَا بَعَرْفُوا اللهْ كُلَ مَا يِسَوُّوهْ. بُقُولُوا نَادُمْ وَاحِدْ قَاعِدْ يَزْنَى مَرَةْ أَبُوهْ. 
1CO.5.2	كِكَّيْف بِقِيتُوا مُسْتَكْبِرِينْ؟ أَخَيْر تَحْزَنَوْا حِزِنْ شَدِيدْ. وَ النَّادُمْ السَّوَّى الذَّنِبْ دَا، وَاجِبْ تَطُرْدُوهْ مِنْ أُسُطْكُو. 
1CO.5.3	وَ كَانْ لَيِّ أَنَا، صَحِيحْ أَنَا قَاعِدْ فِي بَكَانْ بَعِيدْ مِنْكُو لَاكِنْ أَنَا مَعَاكُو بِالرُّوحْ الْقُدُّوسْ. وَ أَنَا حَاكَمْت النَّادُمْ دَا خَلَاصْ مِثِلْ أَنَا بِنَفْسِي قَاعِدْ فِي أُسُطْكُو. 
1CO.5.4	وَ وَكِتْ إِنْتُو لَامِّينْ بِأُسُمْ رَبِّنَا عِيسَى وَ حَسَّيْتُوا كَدَرْ أَنَا قَاعِدْ مَعَاكُو وَ قُدْرَةْ رَبِّنَا عِيسَى مَعَاكُو، 
1CO.5.5	وَاجِبْ تِسَلُّمُوا النَّادُمْ دَا لِلشَّيْطَانْ أَشَانْ شَهْوَتَهْ الْبَشَرِيَّةْ تِدَّمَّرْ وَ هُو ذَاتَهْ يَنْجَى فِي يَوْم جَيَّةْ رَبِّنَا عِيسَى.
1CO.5.6	سَوَّيْتُوْا نُفُوسْكُو كُبَارْ وَ دَا مَا عِنْدَهْ فَايْدَةْ. هَلْ نِسِيتُوا كَدَرْ تَوَّارَةْ شِيَّةْ بَسْ تِقَوِّمْ الْعَجِينْ كُلَ كَيْ؟ 
1CO.5.7	أَمُرْقُوا مِنْكُو النَّادُمْ الْقَاعِدْ يَذْنِبْ دَا أَشَانْ تَبْقَوْا بَتَّانْ مِثِلْ عَجِينْ جَدِيدْ بَلَا تَوَّارَةْ. أَشَانْ اللهْ سَوَّاكُو نَاسْ جُدَادْ. وَ أَنِحْنَ نَاسْ جُدَادْ أَشَانْ الْمَسِيحْ مَاتْ فِي شَانَّا خَلَاصْ، مِثِلْ الْخَرُوفْ الدَّبَحَوْه زَمَانْ فِي الْفِصْحَةْ الْأَوَّلَانِيَّةْ
1CO.5.8	أَشَانْ دَا، خَلِّينَا نَبْقَوْا مِثِلْ النَّاسْ الْيِعَيُّدُوا عِيدْ الْفِصْحَةْ الْبَاكُلُوا الْخُبْزَةْ الْجَدِيدَةْ. وَ الْخُبْزَةْ الْقَدِيمَةْ تِوَصِّفْ الْفَسَالَةْ وَ الذُّنُوبْ. وَ الْخُبْزَةْ الْجَدِيدَةْ تِوَصِّفْ النِّيَّةْ الْمُخْلِصَةْ وَ الْحَقّ.
1CO.5.9	وَ فَكُّرُوا فِي الْكلَامْ الْكَتَبْتَهْ لَيْكُو فِي جَوَابِي الْقِبَيْل. أَنَا قُلْت أَنْقَرْعُوا مِنْ الزَّنَّايِينْ وَ كُسُّوا مِنْهُمْ بَعِيدْ. 
1CO.5.10	وَ مَعَنَى الْكَلَامْ دَا مَا بُخُصّ النَّاسْ الزَّنَّايِينْ الْمَا مُؤْمِنِينْ وَ لَا الطَّمَّاعِينْ وَ لَا السَّرَّاقِينْ وَ لَا عَابْدِينْ الْأَصْنَامْ. أَشَانْ مَا تَقْدَرَوْا تُكُسُّوا مِنْ النَّاسْ دَوْل إِلَّا كَانْ تَمُرْقُوا مِنْ الدُّنْيَا مَرَّةْ وَاحِدْ. 
1CO.5.11	لَا. فِي قَدَّهْ أَنَا كَتَبْت لَيْكُو أَشَانْ تُكُسُّوا مِنْ أَيِّ نَادُمْ الْبُقُولْ هُو أَخُوكُو مُؤْمِنْ وَ لَاكِنْ هُو زَنَّايْ وَلَّا طَمَّاعْ وَلَّا عَابِدْ الْأَصْنَامْ وَلَّا نَمَّامْ وَلَّا سَكَّارِي وَلَّا سَرَّاقْ. أَيْوَى، النَّادُمْ الْمِثِلْ دَا مَا تَاكُلُوا مَعَايَهْ كُلَ. 
1CO.5.12	أَنَا مَا عِنْدِي حَقّ نِحَاسِبْ النَّاسْ الْبَرَّا مِنْ أُمَّةْ الْمَسِيحْ. وَ لَاكِنْ أَخْوَانْكُو الْمُؤْمِنِينْ الْفِي أُسُطْكُو وَاجِبْ إِنْتُو تِحَاسُبُوهُمْ. 
1CO.5.13	النَّاسْ الْبَرَّا دَوْل، اللهْ يِحَاسِبْهُمْ. وَ لَاكِنْ كَانْ لَيْكُو إِنْتُو مَكْتُوبْ ﴿أَطْرُدُوا مِنْ أُسُطْكُو النَّادُمْ الْفَسِلْ﴾.
1CO.6.1	كَانْ نَادُمْ مِنْكُو مَظْلُومْ فِي أَخُوهْ الْمُؤْمِنْ، مَالَا يِوَدِّيهْ لِلْمُذْنِبِينْ أَشَانْ يَقْطَعَوْا لَيَّهْ الشَّرِيعَةْ؟ أَخَيْر كَانْ يِخَلِّي الصَّالِحِينْ يَقْطَعَوْا لَيَّهْ الشَّرِيعَةْ وَ يِحَاسُبُوا الظَّالِمْ. 
1CO.6.2	نِسِيتُوا كَدَرْ الصَّالِحِينْ يَحْكُمُوا فِي الدُّنْيَا وَلَّا؟ كَانْ بَعَدَيْن إِنْتُو تَحْكُمُوا فِي الدُّنْيَا، كِكَّيْف مَا تَقْدَرَوْا تَحْكُمُوا فِي مُشْكِلَةْ صَغَيَّرَةْ كُلَ؟ 
1CO.6.3	نِسِيتُوا كَدَرْ نَحْكُمُوا فِي الْمَلَائِكَةْ وَلَّا؟ وَ كَانْ مِثِلْ دَا، أَكِيدْ نَقْدَرَوْا نَحْكُمُوا فِي مَشَاكِلْ أَخْوَانَّا فِي الدُّنْيَا كُلَ. 
1CO.6.4	وَ كَانْ عِنْدُكُو مَشَاكِلْ أَمْبَيْنَاتْكُو، مَالَا تِقَدُّمُوهُمْ لِلنَّاسْ الْمَا مُهِمِّينْ لِأُمَّةْ الْمَسِيحْ؟ 
1CO.6.5	وَ دَا عَيْب فَوْقكُو. مَا فِي نَادُمْ مِنْكُو عِنْدَهْ حِكْمَةْ أَشَانْ يَحْكِمْ أَمْبَيْنَاتْ أَخْوَانَهْ وَلَّا؟ 
1CO.6.6	لَاكِنْ إِنْتُو قَاعِدِينْ تِخَلُّوا الْمُؤْمِنْ يَشْكِي أَخُوهْ فِي الْحُكَّامْ حَتَّى كَانْ الْحُكَّامْ دَوْل مَا مُؤْمِنِينْ كُلَ.
1CO.6.7	كَانْ وَدَّيْتُوا أَخُوكُو فِي الْمَحْكَمَةْ، إِنْتُو فَشَلْتُوا خَلَاصْ. أَخَيْر تَقْبَلَوْا الظُّلُمْ وَ تَصْبُرُوا فَوْقَهْ. أَخَيْر تِخَلُّوا نَادُمْ يَسْرِقْ مِنْكُو. 
1CO.6.8	لَاكِنْ إِنْتُو ذَاتْكُو قَاعِدِينْ تَظْلُمُوا أَخْوَانْكُو وَ تَسُرْقُوا خُمَامْهُمْ بِالْغَشّ! 
1CO.6.9	نِسِيتُوا كَدَرْ الْمُذْنِبِينْ مَا يَوْرُثُوا مَمْلَكَةْ اللهْ وَلَّا؟ مَا تُغُشُّوا نَفِسْكُو. كَانْ نَادُمْ فَاسِقْ وَلَّا عَابِدْ أَصْنَامْ وَلَّا زَنَّايْ وَلَّا شَمْرَوْخَةْ وَلَّا لُوطِي 
1CO.6.10	وَلَّا سَرَّاقْ وَلَّا طَمَّاعْ وَلَّا سَكَّارِي وَلَّا نَمَّامْ وَلَّا نَهَّابْ مَا عِنْدَهْ وَرَثَةْ فِي مَمْلَكَةْ اللهْ. 
1CO.6.11	وَ نَاسْ وَاحِدِينْ مِنْكُو أَوَّلْ قَاعِدِينْ يِسَوُّوا الذُّنُوبْ دَوْل. لَاكِنْ اللهْ غَسَّلَاكُو وَ سَوَّاكُو خَاصِّينْ لَيَّهْ وَ جَعَلَاكُو صَالِحِينْ بِأُسُمْ رَبِّنَا عِيسَى الْمَسِيحْ وَ بِقُدْرَةْ رُوحْ اللهْ إِلـٰهْنَا.
1CO.6.12	إِنْتُو قُلْتُوا «كُلَّ شَيْء حَلَالْ لَيِّ» وَ لَاكِنْ أَنَا نُقُولْ مَا كُلَّ شَيْء عِنْدَهْ فَايْدَةْ. قُلْتُوا «كُلَّ شَيْء حَلَالْ لَيِّ» وَ لَاكِنْ أَنَا نُقُولْ أَبَداً مَا نِقَصِّدْ كَدَرْ أَيِّ شَيْء يِعَبِّدْنِي. 
1CO.6.13	وَ قُلْتُوا «الْبَطُنْ قَاعِدَةْ لِلْأَكِلْ وَ الْأَكِلْ قَاعِدْ لِلْبَطُنْ». أَيْوَى، وَ فِي الْأَخِيرْ، اللهْ يِدَمِّرْ الْأَكِلْ وَ الْبَطُنْ سَوَا سَوَا. وَ لَاكِنْ الْجِسِمْ مَا قَاعِدْ لِلزِّنَى. الْجِسِمْ قَاعِدْ فِي شَانْ رَبِّنَا عِيسَى وَ رَبِّنَا بَعَثْ فِي شَانْ الْجِسِمْ. 
1CO.6.14	وَ اللهْ بَعَثْ رَبِّنَا وَ بِنَفْس الْقُدْرَةْ يَبْعَثْنَا أَنِحْنَ كُلَ. 
1CO.6.15	مَا عِرِفْتُوا كَدَرْ هَسَّعْ جِسِمْ الْمُؤْمِنْ عُضُو مِنْ جِسِمْ الْمَسِيحْ وَلَّا؟ وَ كَانْ مِثِلْ دَا، هَلْ نِوَدِّي جِسْمِي الْهَسَّعْ عُضُو مِنْ جِسِمْ الْمَسِيحْ وَ نَنْطِيهْ لِمَرَةْ شَرْمُوطَةْ؟ أَبَداً. 
1CO.6.16	مَا عِرِفْتُوا كَدَرْ النَّادُمْ الْيِلِمّ مَعَ شَرْمُوطَةْ يَبْقَى مَعَاهَا جِسِمْ وَاحِدْ؟ مَكْتُوبْ فِي الْكِتَابْ ﴿النَّاسَيْن يَبْقَوْا جِسِمْ وَاحِدْ﴾. 
1CO.6.17	وَ لاكن الْيِلِمّ مَعَ رَبِّنَا الْمَسِيحْ يَبْقَى مَعَايَهْ رُوحْ وَاحِدَةْ. 
1CO.6.18	خَلَاصْ، أَنْقَرْعُوا مِنْ الزِّنَى. كُلَّ الذُّنُوبْ الْآخَرِينْ الْيِسَوِّيهُمْ الْإِنْسَانْ مَا يِلَمُّسُوا الْجِسِمْ، لَاكِنْ الزَّنَّايْ هُو بَسْ يُضُرّ جِسْمَهْ. 
1CO.6.19	مَا عِرِفْتُوا كَدَرْ الرُّوحْ الْقُدُّوسْ قَاعِدْ فِيكُو وَلَّا؟ وَ بَيْدَا، الْجِسِمْ هُو بَيْت اللهْ. إِنْتُو مَا هَنَا نُفُوسْكُو. إِنْتُو هَنَا اللهْ. 
1CO.6.20	هُو كَفَّى التَّمَنْ فِي شَانْكُو. أَشَانْ دَا، خَلِّي كُلَّ شَيْء التِّسَوُّوهْ بِجِسِمْكُو يِمَجِّدْ اللهْ.
1CO.7.1	وَ هَسَّعْ دَا، نُرُدّ لَيْكُو فِي الْكَلَامْ السَّأَلْتُونِي مِنَّهْ. وَ كَتَبْتُوا قُلْتُوا «أَخَيْر لِلرَّاجِلْ كَانْ أَبَداً مَا يَرْقُدْ مَعَ مَرَةْ». 
1CO.7.2	لَاكِنْ مُشْكِلَةْ الزِّنَى قَاعِدَةْ وَ تِدَوْر تَكْرُبْكُو. أَشَانْ دَا، أَخَيْر أَيِّ رَاجِلْ عِنْدَهْ مَرْتَةْ حَلَالَهْ وَ أَيِّ مَرَةْ عِنْدَهَا رَاجِلْهَا حَلَالْهَا. 
1CO.7.3	وَاجِبْ الرَّاجِلْ الْمَاخِدْ يَنْطِي نَفْسَهْ لِمَرْتَهْ وَ الْمَرَةْ الْمَاخْدَةْ تَنْطِي نَفِسْهَا لِرَاجِلْهَا. 
1CO.7.4	الْمَرَةْ مَا عِنْدَهَا حُقُوقْ فِي جِسِمْهَا، إِلَّا رَاجِلْهَا بَسْ عِنْدَهْ حَقّ. وَ سَوَا مِثِلْ دَا، الرَّاجِلْ مَا عِنْدَهْ حُقُوقْ فِي جِسْمَهْ، إِلَّا مَرْتَهْ بَسْ عِنْدَهَا حَقّ. 
1CO.7.5	خَلِّي الرَّاجِلْ مَا يَابَى مَرْتَهْ وَ الْمَرَةْ مَا تَابَى رَاجِلْهَا. لَاكِنْ كَانْ تِدَوْرُوا تِوَقُّفُوا الْعَلَاقَةْ الْجِنْسِيَّةْ أَمْبَيْنَاتْكُو لِمُدَّةْ مُحَدَّدَةْ، مَثَلاً وَكِتْ تِنْكَرُبُوا فِي الصَّلَاةْ، أَوَّلاً كَيْ أَسْتَفَقَوْا فَوْقَهْ. وَ وَكِتْ الْمُدَّةْ دِي كَمَّلَتْ، لُمُّوا بَتَّانْ. وَ قُلْت الْكَلَامْ دَا أَشَانْ كَانْ مَا تَقْدَرَوْا تَلْزَمَوْا شَهْوَاتْكُو، أَكُونْ إِبْلِيسْ يِلِزُّكُو فِي الذَّنِبْ. 
1CO.7.6	الْوَقَّفَانْ الْمِثِلْ دَا، مَا أَمَرْتُكُو بَيَّهْ لَاكِنْ كَانْ تِدَوْرُوا تِسَوُّوهْ، مَا عِنْدَهْ عَيْب. 
1CO.7.7	صَحِيحْ، فِي فِكْرِي أَخَيْر كَانْ كُلِّ نَادُمْ يُكُونْ مِثْلِي أَنَا الْمَا مَاخِدْ. لَاكِنْ أَيِّ نَادُمْ عِنْدَهْ الْبَرَكَةْ الْاللهْ أَنْطَاهَا لَيَّهْ. وَ لِلْوَاحِدْ بَرَكَةْ وَاحِدَةْ وَ لِلْآخَرْ بَرَكَةْ شِقْ.
1CO.7.8	وَ فِي الشَّيْء الْبُخُصّ الرُّجَالْ الْهَسَّعْ مَا عِنْدُهُمْ عَوِينْ وَ الْعَوِينْ الرُّجَالْهِنْ مَيْتِينْ، نُقُولْ أَخَيْر كَانْ يَقْعُدُوا بَلَا أَخِيدَةْ مِثْلِي أَنَا. 
1CO.7.9	لَاكِنْ كَانْ مَا يَقْدَرَوْا يَلْزَمَوْا شَهْوَاتْهُمْ، أَخَيْر يَاخُدُوا. كَانْ يَاخُدُوا دَا أَخَيْر مِنْ الشَّهْوَةْ تَاكُلْهُمْ مِثِلْ النَّارْ. 
1CO.7.10	وَ كَانْ لِلنَّاسْ الْمَاخْدِينْ نَنْطِيهُمْ وَصِيَّةْ. وَ الْوَصِيَّةْ دِي مَا مِنِّي أَنَا لَاكِنْ مِنْ رَبِّنَا عِيسَى. وَاجِبْ الْمَرَةْ الْمَاخْدَةْ مَا تِتَلِّقْ رَاجِلْهَا. 
1CO.7.11	وَ كَانْ هِي تَلَّقَتَهْ، وَاجِبْ تَقْعُدْ بَلَا أَخِيدَةْ أَوْ تِصَالِحْ رَاجِلْهَا. وَ خَلِّي الرَّاجِلْ الْمَاخِدْ مَا يِطَلِّقْ مَرْتَهْ. 
1CO.7.12	وَ لِلْآخَرِينْ، عِنْدِي وَصِيَّةْ. وَ الْوَصِيَّةْ دِي مَا مِنْ رَبِّنَا، هِي مِنِّي أَنَا. كَانْ أَيِّ مُؤْمِنْ عِنْدَهْ مَرَةْ مَا مُؤْمِنَةْ وَ مَرْتَهْ تِقَصِّدْ تَقْعُدْ مَعَايَهْ، وَاجِبْ هُو مَا يِطَلِّقْهَا. 
1CO.7.13	وَ كَانْ مَرَةْ مِنْكُو عِنْدَهَا رَاجِلْ مَا مُؤْمِنْ وَ رَاجِلْهَا يِقَصِّدْ يَقْعُدْ مَعَاهَا، وَاجِبْ هِي مَا تِطَلِّقَهْ. 
1CO.7.14	أَشَانْ الرَّاجِلْ الْمَا مُؤْمِنْ بِقِي طَاهِرْ بِسَبَبْ إِيمَانْ مَرْتَهْ وَ الْمَرَةْ الْمَا مُؤْمِنَةْ بِقَتْ طَاهْرَةْ بِسَبَبْ رَاجِلْهَا. وَ كَانْ مَا كَيْ عِيَالْكُو، يُكُونُوا مَا طَاهِرِينْ وَ لَاكِنْ بِالصَّحِيحْ هُمَّنْ طَاهِرِينْ. 
1CO.7.15	وَ لَاكِنْ كَانْ النَّادُمْ الْمَا مُؤْمِنْ يِدَوْر الطَّلَاقْ، خَلِّي يِسَوِّيهْ. وَ كَانْ سَوَّاهْ، الْمُؤْمِنْ كَانْ رَاجِلْ وَلَّا مَرَةْ كُلَ، مَا مَرْبُوطْ. لَاكِنْ إِنْتُو اللهْ نَادَاكُو أَشَانْ تِعِيشُوا بِالسَّلَامْ. 
1CO.7.16	إِنْتُو مَا تَعَرْفُوا الشَّيْء الْيَبْقَى. يَا الْمَرَةْ، أَكُونْ رَاجِلْكِ يَنْجَى بِسَبَبْكِ. يَا الرَّاجِلْ، أَكُونْ مَرْتَكْ تَنْجَى بِسَبَبَكْ.
1CO.7.17	وَ الْكَلَامْ الْمُهِمّ دَاهُو، خَلِّي أَيِّ مُؤْمِنْ يَقْعُدْ فِي الْحَالَةْ الرَّبِّنَا جَعَلَاهَا لَيَّهْ. وَ دِي الْحَالَةْ الْهُو قَاعِدْ فَوْقهَا وَكِتْ اللهْ نَادَاهْ فِي الْإِيمَانْ. دِي بَسْ الْوَصِيَّةْ النِّعَلِّمْهَا لِلْمُؤْمِنِينْ فِي أَيِّ بَكَانْ. 
1CO.7.18	مَثَلاً كَانْ نَادُمْ مُطَهَّرْ مِنْ قُبَّالْ اللهْ مَا نَادَاهْ فِي دَرْبَهْ، خَلِّي مَا يِسَوِّي شَيْء لِيِبَطِّلْ الطَّهُورَةْ. وَ النَّادُمْ الْمَا مُطَهَّرْ قُبَّالْ اللهْ مَا نَادَاهْ، خَلِّي مَا يِطَهُّرُوهْ. 
1CO.7.19	كَانْ نَادُمْ مُطَهَّرْ وَلَّا مَا مُطَهَّرْ، دَا مَا بِسَوِّي شَيْء. الشَّيْء الْوَاجِبْ هُو يِتَابِعْ وَصَايَا اللهْ. 
1CO.7.20	خَلِّي أَيِّ نَادُمْ يَقْعُدْ فِي الْحَالَةْ الْهُو قَاعِدْ فَوْقهَا وَكِتْ اللهْ نَادَاهْ. 
1CO.7.21	كَانْ إِنْتَ عَبِدْ وَكِتْ اللهْ نَادَاكْ، مَا تِخَلِّي الْعُبُودِيَّةْ تِزَعِّلَكْ. لَاكِنْ كَانْ يَنْطُوكْ فُرْصَةْ تَبْقَى حُرّ، قَصِّدْ طَوَّالِي. 
1CO.7.22	وَ قُلْت لَيْك مَا تَزْعَلْ أَشَانْ الْعَبِدْ الْاللهْ نَادَاهْ في دَرِبْ رَبِّنَا بِقِي خَدَّامْ مُحَرَّرْ هَنَا رَبِّنَا. وَ نَفْس الشَّيْء لِلنَّادُمْ الْأَوَّلْ حُرّ قُبَّالْ اللهْ مَا نَادَاهْ. هُو بِقِي عَبِدْ الْمَسِيحْ. 
1CO.7.23	اللهْ كَفَّى التَّمَنْ فِي شَانْكُو وَ أَشَانْ دَا، مَا تَبْقَوْا عَبِيدْ لِلنَّاسْ. 
1CO.7.24	يَا أَخْوَانِي، زِبْدَةْ الْكَلَامْ هِي خَلِّي أَيِّ نَادُمْ يَقْعُدْ فِي الْحَالَةْ الْقَاعِدْ فَوْقهَا وَكِتْ اللهْ نَادَاهْ وَ خَلِّي يَقْعُدْ فَوْقهَا فِي عَلَاقَةْ مَعَ اللهْ.
1CO.7.25	وَ فِي الشَّيْء الْبُخُصّ النَّاسْ اللِّسَّاعْ مَا أَخَدَوْا، مَا عِنْدِي وَصِيَّةْ مِنْ رَبِّنَا. لَاكِنْ اللهْ رَحَمَانِي وَ جَعَلَانِي نَادُمْ صَادِقْ وَ أَشَانْ دَا نُقُولْ لَيْكُو فِكْرِي. 
1CO.7.26	هَسَّعْ حَالِياً إِنْتُو قَاعِدِينْ فِي تَعَبْ شَدِيدْ. أَشَانْ دَا، فِي فِكْرِي أَخَيْر كَانْ أَيِّ نَادُمْ مَا يِغَيِّرْ حَالْتَهْ. 
1CO.7.27	كَانْ نَادُمْ عِنْدَهْ مَرَةْ، خَلِّي مَا يِطَلِّقْهَا. كَانْ نَادُمْ مَا عِنْدَهْ مَرَةْ، خَلِّي مَا يَاخُدْ. 
1CO.7.28	وَ كَانْ صَبِي يَاخُدْ، دَا مَا خَطَأْ. وَ كَانْ بِنَيَّةْ تَاخُدْ، دَا مَا خَطَأْ. لَاكِنْ فِي الدُّنْيَا دِي الْمَاخْدِينْ يَتْعَبَوْا زِيَادَةْ وَ لَيْكُو إِنْتُو نِدَوْر نِنَجِّيكُو مِنْ التَّعَبْ دَا. 
1CO.7.29	وَ قُلْت الْكَلَامْ دَا أَشَانْ الزَّمَنْ الْأَنِحْنَ قَاعِدِينْ فَوْقَهْ دَا، اللهْ حَدَّدَهْ. وَ مِنْ هَسَّعْ لِقِدَّامْ، خَلِّي الرَّاجِلْ الْعِنْدَهْ مَرَةْ مَا يِنْكَرِبْ زِيَادَةْ فِي مَرْتَهْ. 
1CO.7.30	وَ خَلِّي الْحَزْنَانِينْ مَا يِنْكَرُبُوا فِي حِزِنْهُمْ بَسْ. وَ خَلِّي الْفَرْحَانِينْ مَا يِنْكَرُبُوا فِي فَرْحِتْهُمْ بَسْ. وَ خَلِّي النَّاسْ الْيَشْرُوا مَا يِنْكَرُبُوا فِي خُمَامْهُمْ. 
1CO.7.31	وَ خَلِّي النَّاسْ الْعِنْدُهُمْ مُعَامَلَةْ مَعَ نَاسْ الدُّنْيَا مَا يِشْتَغَلَوْا بَيْهَا. أَكِيدْ، نِظَامْ الدُّنْيَا الْحَالِي دَا قَاعِدْ يِكَمِّلْ.
1CO.7.32	وَ نِدَوْر الْهَمّ مَا يَكْرُبْكُو. الْمُؤْمِنْ الْمَا عِنْدَهْ مَرَةْ قَاعِدْ يِنْكَرِبْ فِي خِدْمَةْ رَبِّنَا وَ فِي رِضَاءْ رَبِّنَا. 
1CO.7.33	لَاكِنْ الْمُؤْمِنْ الْعِنْدَهْ مَرَةْ قَاعِدْ يِنْكَرِبْ فِي خِدْمَةْ الدُّنْيَا دِي، مَعَنَاتَهْ هُو يِدَوْر يِرَضِّي مَرْتَهْ، 
1CO.7.34	وَ مِثِلْ دَا هُو عِنْدَهْ خِدْمَةْ إِتْنَيْن. وَ الْمَرَةْ أَوْ الْبِنَيَّةْ الْمُؤْمِنَةْ الْمَا مَاخْدَةْ قَاعِدَةْ تِنْكَرِبْ فِي خِدْمَةْ رَبِّنَا أَشَانْ تَبْقَى صَالْحَةْ بِفِعِلْهَا وَ فِكِرْهَا. لَاكِنْ الْمُؤْمِنَةْ الْمَاخْدَةْ تِنْكَرِبْ فِي خِدْمَةْ الدُّنْيَا دِي، مَعَنَاتَهْ هِي تِدَوْر تِرَضِّي رَاجِلْهَا. 
1CO.7.35	وَ قُلْت الْكَلَامْ دَا لِفَايْدِتْكُو. مَا نِدَوْر نُخُطّ لَيْكُو حُدُودْ. قُلْت الْكَلَامْ دَا أَشَانْ نِوَصِّفْكُو كِكَّيْف تِتَابُعُوا دَرِبْ رَبِّنَا بِنِيَّةْ وَاحِدَةْ وَ تَخْدُمُوا لَيَّهْ بِقَلِبْ وَاحِدْ.
1CO.7.36	كَانْ أَيِّ نَادُمْ مِنْكُو كَرَبْ رَاسْ بِنَيَّةْ وَ أَخَّرْ مَوْعِدْ الشَّيْلِينْ وَ هُو فَكَّرْ كَدَرْ التَّأْخِيرْ دَا بِقِي قَاسِي لِلْبِنَيَّةْ أَوْ يِدَوْر يِشِيلْهَا أَشَانْ شَهْوَتَهْ بِقَتْ شَدِيدَةْ، خَلَاصْ خَلِّي يِشِيلْهَا. خَلِّي يِلْآخَدَوْا. دَا مَا خَطَأْ. 
1CO.7.37	لَاكِنْ الرَّاجِلْ الْعِنْدَهْ نِيَّةْ ثَابْتَةْ فِي قَلْبَهْ وَ مَا جَبَرَوْه وَ لَزَمْ شَهْوَتَهْ تَمَامْ وَ شَالْ قَرَارْ فِي قَلْبَهْ أَشَانْ يِأَخِّرْ مَوْعِدْ الشَّيْلِينْ دَا، هُو سَوَّى شَيْء عَدِيلْ. 
1CO.7.38	وَ بِمِثِلْ دَا، الْيِشِيلْ الْبِنَيَّةْ الْكَرَبْ رَاسْهَا يِسَوِّي شَيْء عَدِيلْ وَ الْمَا يِشِيلْهَا دَا يِسَوِّي أَخَيْر.
1CO.7.39	وَ الْمُؤْمِنَةْ الْمَاخْدَةْ مَرْبُوطَةْ مَعَ رَاجِلْهَا لَحَدِّي مَوْتَهْ. وَ كَانْ رَاجِلْهَا مَاتْ، هِي عِنْدَهَا حَقّ أَشَانْ تَاخُدْ أَيِّ نَادُمْ التِّرِيدَهْ كَانْ هُو كُلَ يِتَابِعْ دَرِبْ رَبِّنَا عِيسَى. 
1CO.7.40	لَاكِنْ لَيِّ أَنَا، يَبْقَى لَيْهَا أَخَيْر كَانْ مَا تَاخُدْ بَتَّانْ. وَ فِي فِكْرِي أَنَا، رُوحْ اللهْ قَاعِدْ فَوْقِي وَ فِي كَلَامِي.
1CO.8.1	وَ أَنَا نُرُدّ لَيْكُو فِي الشَّيْء الْبُخُصّ اللَّحَمْ الْقَدَّمَوْه ضَحِيَّةْ لِلْأَصْنَامْ. الْكَلَامْ الْإِنْتُو قُلْتُوا «أَنِحْنَ الْمُؤْمِنِينْ كُلِّنَا عِنْدِنَا عِلِمْ»، دَا مَعْرُوفْ. لَاكِنْ نُقُولْ لَيْكُو الْعِلِمْ يِسَبِّبْ الْإِسْتِكْبَارْ وَ الْمَحَبَّةْ بَسْ تِقَوِّي الْأُخُوَّةْ. 
1CO.8.2	كَانْ نَادُمْ بُقُولْ هُو عَارِفْ هُو لِسَّاعْ مَا عِرِفْ مِثِلْ هُو وَاجِبْ يَعَرِفْ. 
1CO.8.3	لَاكِنْ كَانْ نَادُمْ يِحِبّ اللهْ، النَّادُمْ دَا اللهْ عَارْفَهْ.
1CO.8.4	وَ فِي الشَّيْء الْبُخُصّ أَكِلْ اللَّحَمْ الدَّبَحَوْه ضَحِيَّةْ لِلْأَصْنَامْ، أَكِيدْ أَنِحْنَ نَعَرْفُوا كَدَرْ «الصَّنَمْ هُو يِمَثِّلْ شَيْء الْأَبَداً مَا مَوْجُودْ». وَ نَعَرْفُوا كَدَرْ «مَا فِي إِلٰهْ إِلَّا اللهْ الْوَاحِدْ». 
1CO.8.5	وَ أَكِيدْ، النَّاسْ بُقُولُوا فِي إِلَهَاتْ فِي السَّمَاوَاتْ وَ الْأَرْض. وَ بِالصَّحِيحْ، النَّاسْ بُقُولُوا فِي إِلَهَاتْ وَ أَرْبَابْ كَتِيرِينْ. 
1CO.8.6	وَ لَاكِنْ لَيْنَا أَنِحْنَ الْمُؤْمِنِينْ، اللهْ وَاحِدْ بَسْ قَاعِدْ وَ هُو أَبُونَا الْخَلَقْ كُلَّ شَيْء وَ أَنِحْنَ مَوْجُودِينْ لَيَّهْ هُو. وَ رَبّ وَاحِدْ بَسْ قَاعِدْ وَ هُو عِيسَى الْمَسِيحْ وَ بَيَّهْ هُو كُلَّ شَيْء قَاعِدْ وَ بَيَّهْ هُو أَنِحْنَ حَيِّينْ.
1CO.8.7	لَاكِنْ نَاسْ وَاحِدِينْ مَا كَرَبَوْا الْعِلِمْ دَا عَدِيلْ. وَ أَخْوَانْ وَاحِدِينْ فِي عَادِتْهُمْ قُبَّالْ مَا آمَنَوْا قَاعِدِينْ يَعَبُدُوا الْأَصْنَامْ. وَ فِي فِكِرْهُمْ، كَانْ يَاكُلُوا اللَّحَمْ دَا، يِشَارُكُوا بَتَّانْ فِي الْعِبَادَةْ دِي. وَ كَانْ أَكَلَوْا، الْعَيْب يِسَوِّيهُمْ أَشَانْ فِكِرْهُمْ فِي الْإِيمَانْ لِسَّاعْ مَا قَوِي. 
1CO.8.8	وَ صَحِيحْ، الْأَكِلْ مَا يِزِيدْ لَيْنَا رِضَاءْ اللهْ. كَانْ مَا نَاكُلُوهْ، مَا نَخْسُرُوا شَيْء قِدَّامْ اللهْ. وَ كَانْ نَاكُلُوهْ كَمَانْ، مَا نَلْقَوْا مِنَّهْ فَايْدَةْ قِدَّامْ اللهْ. 
1CO.8.9	لَاكِنْ أَوْعُوا بَالْكُو أَشَانْ الْحُرِّيَّةْ التِّرِيدُوهَا دِي مَا تَمُرْقَهْ مِنْ الدَّرِبْ لِلْمُؤْمِنْ الْإِيمَانَهْ مَا قَوِي. 
1CO.8.10	أَشَانْ إِنْتَ تُقُولْ إِنْتَ نَادُمْ عَالِمْ وَ كَانْ نَادُمْ إِيمَانَهْ مَا قَوِي يِشِيفَكْ إِنْتَ قَاعِدْ تَاكُلْ فِي بَيْت الْأَصْنَامْ، أَكُونْ هُو كُلَ يَاكُلْ اللَّحَمْ الْقَدَّمَوْه لِلْأَصْنَامْ وَ خَلَاصْ، الْعَيْب يَكُرْبَهْ. 
1CO.8.11	وَ مِثِلْ دَا، إِنْتَ تَابَعْت عِلْمَكْ وَ تَلَّفْت بَيَّهْ أَخُوكْ الرَّبِّنَا الْمَسِيحْ مَاتْ فِي شَانَهْ. 
1CO.8.12	وَ بَيْدَا، إِنْتُو خِطِيتُوا فِي أَخْوَانْكُو وَ جِبْتُوا الْعَيْب فِي الْأَخْوَانْ الْإِيمَانْهُمْ مَا قَوِي وَ خَلَاصْ خِطِيتُوا فِي الْمَسِيحْ. 
1CO.8.13	أَشَانْ دَا، كَانْ اللَّحَمْ النَّاكُلَهْ يَمْرُقْ أَخُوِي مِنْ الدَّرِبْ، أَنَا أَبَداً مَا نَاكُلْ اللَّحَمْ بَتَّانْ أَشَانْ مَا نِدَوْر أَخُوِي يَمْرُقْ مِنْ الدَّرِبْ بِسَبَبِي أَنَا.
1CO.9.1	أَنَا مَا نَادُمْ حُرّ وَلَّا؟ أَنَا مَا رَسُولْ الْمَسِيحْ وَلَّا؟ أَنَا مَا شِفْت عِيسَى رَبِّنَا وَلَّا؟ وَ تَعَرْفُوا كَدَرْ بِخِدِمْتِي أَنَا بَسْ، إِنْتُو آمَنْتُوا بِرَبِّنَا. 
1CO.9.2	كَانْ فِي فِكِرْ نَاسْ آخَرِينْ أَنَا مَا رَسُولْ كُلَ، أَكِيدْ لَيْكُو إِنْتُو أَنَا رَسُولْ أَشَانْ الْعَلَاقَةْ الْعِنْدُكُو مَعَ رَبِّنَا هِي ذَاتْهَا الدَّلِيلْ الْيِثَبِّتْ كَدَرْ أَنَا رَسُولْ بِالصَّحِيحْ. 
1CO.9.3	وَ مِثِلْ دَا بَسْ، قَاعِدْ نِدَافِعْ لِنَفْسِي قِدَّامْ النَّاسْ الْيُخُطُّوا فَوْقِي كَلَامْ.
1CO.9.4	مَا عِنْدِنَا حَقّ نِشِيلُوا مِنْكُو مَعِيشِتْنَا وَلَّا؟ 
1CO.9.5	مَا عِنْدِنَا حَقّ نَاخُدُوا مُؤْمِنَةْ وَ هِي تِرَافِقْنَا فِي رُوَاغِتْنَا وَلَّا؟ دَا بَسْ الشَّيْء الْقَاعِدِينْ يِسَوُّوهْ الرُّسُلْ الْآخَرِينْ وَ أَخْوَانَهْ لِرَبِّنَا عِيسَى وَ بُطْرُسْ كُلَ. 
1CO.9.6	أَنَا وَ بَرْنَابَا نِعِيشُوا مِنْ خِدْمَةْ دُرَاعْنَا. هَلْ أَنِحْنَ وِحَيْدنَا بَسْ مَا عِنْدِنَا حَقّ نِشِيلُوا مَعِيشِتْنَا مِنْ الْمُؤْمِنِينْ وَلَّا؟ 
1CO.9.7	وَيْن الْعَسْكَرِي الْيِكَفِّي نَفْسَهْ؟ وَيْن النَّادُمْ الْيِمَقِّنْ جِنَيْنَةْ هَنَا عِنَبْ وَ مَا يَاكُلْ مِنْهَا شَيْء؟ وَيْن الرَّاعِي الْيَسْرَحْ بِغَنَمْ وَ مَا يَشْرَبْ لَبَنْ؟
1CO.9.8	وَ الْكَلَامْ دَا مَا حَسَبْ عَادَاتْ النَّاسْ بَسْ. التَّوْرَاةْ كُلَ بُقُولْ نَفْس الشَّيْء. 
1CO.9.9	مَثَلاً، مَكْتُوبْ فِي تَوْرَاةْ مُوسَى ﴿وَكِتْ التَّوْر قَاعِدْ يِفَجِّخْ لَيْك الْغَلَّةْ فِي المَدَقّ، مَا تَرْبُطْ خَشْمَهْ. خَلِّي يَاكُلْ﴾. هَلْ التَّوْر بَسْ اللهْ يِهِمّ بَيَّهْ؟ 
1CO.9.10	أَكِيدْ، اللهْ قَالْ الْكَلَامْ دَا فِي شَانَّا أَنِحْنَ. أَيْوَى، الْكَلَامْ دَا مَكْتُوبْ لِفَايْدِتْنَا لَحَدِّي الْحَرَّاتِي الْيَحْرِتْ فِي الزَّرَعْ وَ النَّادُمْ الْيُدُقّ الْغَلَّةْ فِي الْمَدَقّ يَخْدُمُوا بِعَشَمْ أَشَانْ يَلْقَوْا شَيْء مِنْ الْغَلَّةْ. 
1CO.9.11	كَانْ تَيْرَبْنَا فَوْقكُو شَيْء جَايِ من اللهْ وَ نَطْلْبُوا مِنْكُو شَيْء هَنَا الدُّنْيَا، هَلْ نَطْلْبُوا مِنْكُو زِيَادَةْ مِنْ الْوَاجِبْ وَلَّا؟ أَبَداً. 
1CO.9.12	وَ كَانْ فِي نَاسْ آخَرِينْ عِنْدُهُمْ حَقّ يِشِيلُوا مِنْكُو، أَنِحْنَ كُلَ عِنْدِنَا بِزِيَادَةْ. لَاكِنْ أَنِحْنَ مَا شِلْنَا الشَّيْء الْعِنْدِنَا فَوْقَهْ حَقّ. لَا. بِصَبُرْ تِعِبْنَا كَتِيرْ أَشَانْ التَّعَبْ أَخَيْر لَيْنَا مِنْ نِسَوُّوا أَيِّ شَيْء الْيِسِدّ الدَّرِبْ لِبَلِّغِينْ بِشَارَةْ الْمَسِيحْ. 
1CO.9.13	أَكِيدْ، تَعَرْفُوا كَدَرْ النَّاسْ الْيَخْدُمُوا فِي بَيْت الْعِبَادَةْ يَلْقَوْا مَعِيشِتْهُمْ مِنْ بَيْت الْعِبَادَةْ وَ النَّاسْ الْخِدْمِتْهُمْ دَبِحِينْ الْبَهَايِمْ وَ قَدِّمِينْهُمْ ضَحِيَّةْ لِلهْ يَاكُلُوهْ مِنْ اللَّحَمْ. 
1CO.9.14	وَ مِثِلْ دَا، رَبِّنَا عِيسَى أَمَرْ وَ قَالْ كَدَرْ النَّاسْ الْخِدْمِتْهُمْ بَلِّغِينْ بِشَارَةْ الْمَسِيحْ يَلْقَوْا مِنْهَا مَعِيشِتْهُمْ.
1CO.9.15	لَاكِنْ الشَّيْء الْعِنْدِي فَوْقَهْ حَقّ لِنِشِيلَهْ، أَنَا أَبَداً مَا شِلْتَهْ. وَ هَسَّعْ دَا، أَنَا مَا قَاعِدْ نَكْتِبْ الْكَلَامْ دَا أَشَانْ نِدَوْر نَلْقَى مِنْكُو شَيْء. أَخَيْر لَيِّ نُمُوتْ. أَشَانْ الشَّيْء النَّرْفَعْ بَيَّهْ رَاسِي قِدَّامْ أَيِّ نَادُمْ، مَا نِخَلِّي نَادُمْ يِشِيلَهْ مِنِّي. 
1CO.9.16	صَحِيحْ، أَنَا قَاعِدْ نِبَلِّغْ بِشَارَةْ الْمَسِيحْ لَاكِنْ دَا مَا يَنْطِينِي سَبَبْ أَشَانْ نِسَوِّي نَفْسِي كَبِيرْ بَيَّهْ. الْبَلِّغِينْ دَا اللهْ أَمَرَانِي بَيَّهْ. كَانْ أَنَا مَا نِبَلِّغْ الْبِشَارَةْ، دَا عَيْب كَبِيرْ مَرَّةْ وَاحِدْ. 
1CO.9.17	كَانْ نِسَوِّي الْخِدْمَةْ دِي أَشَانْ أَنَا نِدَوْرهَا بَسْ، الْأُجْرَةْ وَاجْبَةْ لَيِّ. لَاكِنْ أَنَا مَا عَزَّلْت الْخِدْمَةْ دِي بِنِيِّتِي. اللهْ بَسْ كَلَّفَانِي بَيْهَا. 
1CO.9.18	وَ بِمِثِلْ دَا، أُجُرْتِي شُنُو؟ كَانْ النَّاسْ النِّبَلِّغْ لَيْهُمْ الْبِشَارَةْ مَا يِكَفُّوا شَيْء أَشَانْ أَنَا أَبَيْت مَا نِشِيلْ الْوَاجِبْ لَيِّ مِنْ بَلِّغِينْ الْبِشَارَةْ، خَلَاصْ أَنَا فَرْحَانْ بِلْحَيْن. وَ دِي بَسْ أُجُرْتِي.
1CO.9.19	صَحِيحْ، أَنَا حُرّ وَ أَنَا مَا عَبِدْ هَنَا أَيِّ نَادُمْ لَاكِنْ أَنَا جَعَلْت نَفْسِي مِثِلْ عَبِدْ هَنَا كُلَّ النَّاسْ أَشَانْ نِجِيبْ نَاسْ زِيَادَةْ فِي دَرِبْ النَّجَاةْ. 
1CO.9.20	كَانْ أَنَا قَاعِدْ فِي أُسْط الْيَهُودْ، أَنَا نِتَابِعْ عَادَاتْ الْيَهُودْ أَشَانْ نِجِيبْهُمْ فِي الدَّرِبْ. أَيْوَى، كَانْ أَنَا قَاعِدْ أَمْبَيْنَاتْ النَّاسْ الْيِتَابُعُوا شُرُوطْ التَّوْرَاةْ، أَنَا كُلَ نَبْقَى مِثِلْ نَادُمْ يِتَابِعْ شُرُوطْ التَّوْرَاةْ. وَ بِالصَّحِيحْ، أَنَا مَا تِحِتْ شُرُوطْ التَّوْرَاةْ لَاكِنْ نِدَوْر نِجِيبْهُمْ فِي الدَّرِبْ لِلنَّاسْ الْقَاعِدِينْ تِحِتْ شُرُوطْ التَّوْرَاةْ. 
1CO.9.21	وَ كَانْ أَنَا قَاعِدْ مَعَ النَّاسْ الْمَا يَهُودْ مَعَنَاتَهْ الْمَا تِحِتْ شُرُوطْ التَّوْرَاةْ، أَنَا نِسَوِّي نَفْسِي مِثِلْهُمْ مَا تِحِتْ شُرُوطْ التَّوْرَاةْ أَشَانْ نِجِيبْهُمْ فِي الدَّرِبْ لِلنَّاسْ الْمَا تِحِتْ شُرُوطْ التَّوْرَاةْ. وَ بِالصَّحِيحْ، أَنَا مَا أَبَيْت شُرُوطْ اللهْ أَشَانْ أَنَا قَاعِدْ نِتَابِعْ شُرُوطْ الْمَسِيحْ. 
1CO.9.22	وَ كَانْ أَنَا قَاعِدْ مَعَ النَّاسْ الْمَا عِنْدُهُمْ قُدْرَةْ، أَنَا نَبْقَى نَادُمْ مَا عِنْدَهْ قُدْرَةْ أَشَانْ نِجِيبْ الْمَا عِنْدُهُمْ قُدْرَةْ فِي الدَّرِبْ. أَنَا نِسَوِّي نَفْسِي مِثِلْ أَيِّ نَادُمْ فِي أَيِّ حَالْ أَشَانْ بِأَيِّ دَلِيلْ نِنَجِّي وَاحِدِينْ مِنْهُمْ. 
1CO.9.23	وَ خَلَاصْ، دَا كُلَّ كَيْ نِسَوِّيهْ فِي شَانْ بَلِّغِينْ بِشَارَةْ الْمَسِيحْ أَشَانْ نِشَارِكْ فِي بَرَكَاتْهَا.
1CO.9.24	تَعَرْفُوا كَدَرْ فِي السَّبَقْ، كُلَّ النَّاسْ يَجْرُوا لَاكِنْ وَاحِدْ مِنْهُمْ بَسْ يَلْقَى الْجَائِزَةْ. شِيلُوا الْمَثَلْ دَا وَ جَاهُدُوا فِي دَرِبْ الْإِيمَانْ أَشَانْ تَلْقَوْا الْجَائِزَةْ. 
1CO.9.25	وَ نَعَرْفُوا كَانْ نَادُمْ رِيَاضِي، هُو يِثَبِّتْ نَفْسَهْ فِي أَيِّ حَالْ وَ يِجَاهِدْ. وَ الْجَائِزَةْ الْهُو يِدَوْر يَلْقَاهَا دِي، هِي تَتْلَفْ عَجَلَةْ. لَاكِنْ أَنِحْنَ نِجَاهُدُوا أَشَانْ نَلْقَوْا الْجَائِزَةْ الْأَبَداً مَا تَتْلَفْ. 
1CO.9.26	أَشَانْ دَا، فِي دَرِبْ الْإِيمَانْ أَنَا جَارِي قِدَّامْ بِنِيَّةْ وَاحِدَةْ. نِسَوِّي نَفْسِي مِثِلْ الْمُصَارِعْ الشَّدِيدْ. 
1CO.9.27	أَيْوَى، أَنَا نِوَلِّفْ جِسْمِي بِشِدَّةْ وَ نِثَبِّتَهْ مَرَّةْ وَاحِدْ. أَشَانْ كَانْ مَا نِثَبِّتْ نَفْسِي، أَكُونْ نِنَادِي النَّاسْ فِي دَرِبْ النَّجَاةْ لَاكِنْ فِي الْأَخِيرْ أَنَا ذَاتِي يَدْحَرَوْنِي مِنْ الْجَائِزَةْ.
1CO.10.1	يَا أَخْوَانِي، نِدَوْر إِنْتُو تَعَرْفُوا مَعْنَى الشَّيْء الْبِقِي فِي زَمَنْ مُوسَى
1CO.10.2	وَ كُلُّهُمْ بِقَوْا شَعَبْ مُوسَى بِغَطِّسِينْ فِي السَّحَابَايْ وَ الْبَحَرْ. 
1CO.10.3	وَ كُلُّهُمْ أَكَلَوْا الْأَكِلْ الْوَاحِدْ الْاللهْ أَنْطَاهْ لَيْهُمْ. 
1CO.10.4	وَ كُلُّهُمْ شِرْبَوْا الشَّرَابْ الْوَاحِدْ الْاللهْ أَنْطَاهُمْ. وَ مِنْ الْحَجَرْ الْاللهْ أَنْطَاهُمْ، هُمَّنْ شِرْبَوْا أَلْمِي. وَ الْحَجَرْ دَا مَشَى مَعَاهُمْ وَ هُو الْمَسِيحْ. 
1CO.10.5	وَ لَاكِنْ نَعَرْفُوا كَدَرْ فِي الْأَخِيرْ اللهْ مَا رِضِي بِكَتِيرِينْ مِنْهُمْ. وَ أَشَانْ دَا، كَتِيرِينْ مِنْهُمْ مَاتَوْا فِي الصَّحَرَاءْ.
1CO.10.6	وَ دَا كُلَّ كَيْ بِقِي لَيْهُمْ أَشَانْ يَبْقَى لَيْنَا مَثَلْ. هُمَّنْ حَبَّوْا الشَّرّ وَ خَلِّي مَا نَبْقَوْا مِثِلْهُمْ. 
1CO.10.7	وَاحِدِينْ مِنْهُمْ بِقَوْا عَابْدِينْ أَصْنَامْ وَ وَاجِبْ مَا تَبْقَوْا مِثِلْهُمْ. وَ مَكْتُوبْ فِي الْكِتَابْ ﴿الشَّعَبْ قَعَدَوْا أَشَانْ يَاكُلُوا وَ يَشَرْبَوْا وَ قَمَّوْا أَشَانْ يَلْعَبَوْا مَعَ الْعَوِينْ
1CO.10.8	وَاجِبْ أَنِحْنَ مَا نَزْنَوْا. وَاحِدِينْ مِنْهُمْ زَنَوْا وَ فِي يَوْم وَاحِدْ بَسْ، مَاتَوْا تَلَاتَةْ وَ عِشْرِينْ أَلِفْ. 
1CO.10.9	وَاجِبْ مَا نِجَرُّبُوا الْمَسِيحْ مِثِلْهُمْ. وَاحِدِينْ مِنْهُمْ جَرَّبَوْه وَ الدَّبِيبْ جَوْا دَمَّرَوْهُمْ. 
1CO.10.10	وَاجِبْ مَا نَشْكُوا لِلهْ. وَاحِدِينْ مِنْهُمْ بِقَوْا شَكَّايِينْ وَ خَلَاصْ، مَلَكْ الْمَوْت جَاءْ دَمَّرَاهُمْ. 
1CO.10.11	وَ دَا كُلَّ كَيْ جَاءْ فَوْقهُمْ أَشَانْ يَبْقَى لَيْنَا مَثَلْ وَ أَنْكَتَبْ أَشَانْ يِعَلِّمْنَا أَنِحْنَ الْعَايْشِينْ فِي الزَّمَنْ الْأَخِيرْ. 
1CO.10.12	وَ فِي شَانْ دَا، خَلِّي كُلِّ نَادُمْ الْيُقُولْ هُو ثَابِتْ فِي الْإِيمَانْ يُخُطّ بَالَهْ أَشَانْ مَا يَمْرُقْ مِنْ الدَّرِبْ. 
1CO.10.13	مَا فِي تَجْرِبَةْ جَاتْ فَوْقكُو الْمَا جَاتْ فَوْق كُلَّ النَّاسْ. وَ اللهْ هُو صَادِقْ وَ بِالتَّجْرِبَةْ دِي، هُو يَفْتَحْ لَيْكُو دَرِبْ أَشَانْ تَمْرُقُوا بَيَّهْ وَ يَنْطِيكُو الْقُدْرَةْ أَشَانْ تَصْبُرُوا فِي التَّجْرِبَةْ دِي.
1CO.10.14	يَا أَخْوَانِي النِّحِبُّكُو، فَكُّرُوا فِي كُلَّ الْكَلَامْ دَا وَ أَنْقَرْعُوا مِنْ عِبَادَةْ الْأَصْنَامْ. 
1CO.10.15	أَنَا قَاعِدْ نِحَجِّي كَلَامْ عَدِيلْ لِنَاسْ عَاقْلِينْ. فَكُّرُوا فِي كَلَامِي وَ مَيُّزُوهْ. 
1CO.10.16	فَكُّرُوا فِي عَشَاءْ الْمَسِيحْ وَ فِي كَاسْ هَنَا عَصِيرْ الْعِنَبْ النَّشَرْبَوْا مِنَّهْ بِشُكُرْ، شَاكِرِينْ اللهْ. وَ وَكِتْ نَشَرْبَوْا مِنَّهْ، أَنِحْنَ مَا مُشْتَرِكِينْ فِي دَمّ الْمَسِيحْ وَلَّا؟ وَ فَكُّرُوا فِي الْخُبْزَةْ النَّكْسُرُوهَا. وَكِتْ نَاكُلُوا مِنْهَا، أَنِحْنَ مَا مُشْتَرِكِينْ فِي جِسِمْ الْمَسِيحْ وَلَّا؟ 
1CO.10.17	أَيْوَى، أَشَانْ الْخُبْزَةْ دِي وَاحِدَةْ وَ أَنِحْنَ الْكَتِيرِينْ كُلَ بِقِينَا جِسِمْ وَاحِدْ بِأَكِلْنَا لِلْخُبْزَةْ الْوَاحِدَةْ دِي. 
1CO.10.18	فَكُّرُوا فِي عِبَادَةْ هَنَا بَنِي إِسْرَائِيلْ. النَّاسْ الْيَاكُلُوا مِنْ لَحَمْ الضَّحِيَّةْ الْقَدَّمَوْهَا لِلهْ مُشْتَرِكِينْ فِي الضَّحِيَّةْ دِي. 
1CO.10.19	وَ مَالَا أَنَا قُلْت لَيْكُو الْكَلَامْ دَا؟ هَلْ أَنَا قُلْت اللَّحَمْ النَّاسْ حِلِّتْكُو يِقَدُّمُوهْ لِأَصْنَامْهُمْ دَوْل عِنْدَهْ قُدْرَةْ ولا؟ هَلْ أَنَا قُلْت الصَّنَمْ هُو يِمَثِّلْ أَيِّ شَيْء الْقَاعِدْ بِالصَّحِيحْ؟ 
1CO.10.20	لَا، أَبَداً. لَاكِنْ نِدَوْر نُقُولْ لَيْكُو كَدَرْ النَّاسْ الْمَا بَعَرْفُوا اللهْ يِقَدُّمُوا ضَحِيَّةْ لِلشَّوَاطِينْ وَ مَا لِلهْ وَ أَنَا مَا نِدَوْر إِنْتُو تَبْقَوْا مُشْتَرِكِينْ مَعَ الشَّوَاطِينْ. 
1CO.10.21	مَا وَاجِبْ تَشَرْبَوْا مِنْ كَاسْ الْمَسِيحْ وَ بَتَّانْ مِنْ كَاسْ الشَّوَاطِينْ. مَا وَاجِبْ تِشْتَرُكُوا فِي عَشَاءْ الْمَسِيحْ وَ بَتَّانْ فِي عَشَاءْ الشَّوَاطِينْ. 
1CO.10.22	نِدَوْرُوا نِزَعُّلُوا رَبِّنَا وَلَّا؟ أَنِحْنَ قَادْرِينْ مِنَّهْ هُو وَلَّا؟
1CO.10.23	إِنْتُو قُلْتُوا «كُلَّ شَيْء حَلَالْ». وَ لَاكِنْ نُقُولْ مَا كُلَّ شَيْء عِنْدَهْ فَايْدَةْ. «كُلَّ شَيْء حَلَالْ» لَاكِنْ مَا كُلَّ شَيْء يِقَوِّي الْإِيمَانْ. 
1CO.10.24	خَلِّي أَيِّ وَاحِدْ يُخُطّ بَالَهْ فِي الشَّيْء الْيِجِيبْ فَايْدَةْ لِأَخُوهْ وَ مَا فِي الشَّيْء الْيِجِيبْ فَايْدَةْ لَيَّهْ هُو وِحَيْدَهْ بَسْ. 
1CO.10.25	اللَّحَمْ الْيِبِيعُوهْ فِي السُّوقْ دَا، آكُلُوهْ بَلَا شَكَّكْ. 
1CO.10.26	أَشَانْ مَكْتُوبْ فِي الْكِتَابْ ﴿الْأَرْض هِنْت اللهْ وَ كُلَّ شَيْء الْقَاعِدْ فَوْقهَا هَنَايَهْ﴾. 
1CO.10.27	كَانْ نَادُمْ مَا مُؤْمِنْ يَعَزِمْكُو أَشَانْ تِعَشُّوا مَعَايَهْ وَ كَانْ عِنْدُكُو نِيَّةْ، أَمْشُوا وَ عَشُّوا مَعَايَهْ. آكُلُوا كُلَّ شَيْء الْيِقَدُّمُوهْ لَيْكُو بَلَا شَكَّكْ. 
1CO.10.28	لَاكِنْ كَانْ نَادُمْ وَاحِدْ يُقُولْ لَيْكُو «اللَّحَمْ دَا هَنَا الضَّحِيَّةْ الْقَدَّمَوْه لِلْأَصْنَامْ» فِي الْبَكَانْ دَا بَسْ، مَا تَاكُلُوهْ. فَكُّرُوا فِي النَّادُمْ الْأَوْرَاكْ بَيَّهْ وَ فِي الْمُشْكِلَةْ الْعِنْدَهْ فِي اللَّحَمْ دَا. 
1CO.10.29	أَنَا مَا نُقُولْ عِنْدُكُو مُشْكِلَةْ لَاكِنْ النَّادُمْ الْأَوْرَاكُو، هُو عِنْدَهْ مُشْكِلَةْ. وَ أَنَا مَا قَاعِدْ نِقَصِّرْ الْحُرِّيَّةْ الْعِنْدِي فِي شَانْ مُشْكِلَةْ هَنَا نَادُمْ آخَرْ. 
1CO.10.30	أَنَا شَكَرْت اللهْ فِي شَانْ الْأَكِلْ النَّاكُلَهْ وَ خَلَاصْ، مَا نِدَوْر يُلُومُونِي فِي الْأَكِلْ الشَّكَرْت اللهْ فِي شَانَّهْ.
1CO.10.31	وَ خَلَاصْ، مَجُّدُوا اللهْ فِي كُلَّ شَيْء التَّاكُلُوهْ وَ التَّشَرْبَوْه وَ فِي أَيِّ شَيْء التِّسَوُّوهْ. 
1CO.10.32	مَا تِسَوُّوا مُشْكِلَةْ لِأَيِّ نَادُمْ، وَ لَا مِنْ الْيَهُودْ وَ لَا مِنْ الْيُونَانِيِّينْ وَ لَا مِنْ أُمَّةْ الْمَسِيحْ الْاللهْ إِخْتَارَاهُمْ. 
1CO.10.33	سَوُّوا مِثْلِي أَنَا. أَنَا نِدَوْر دَايْماً نِسَوِّي الشَّيْء الْكُلَّ النَّاسْ يَرْضَوْا بَيَّهْ. وَ مَا نُخُطّ بَالِي فِي الشَّيْء الْيِجِيبْ لَيِّ أَنَا بَسْ فَايْدَةْ لَاكِنْ نُخُطّ بَالِي فِي الشَّيْء الْيِجِيبْ فَايْدَةْ لِكُلَّ النَّاسْ أَشَانْ نِدَوْر هُمَّنْ يَنْجَوْا.
1CO.11.1	تَابُعُوا دَرْبِي أَشَانْ أَنَا قَاعِدْ نِتَابِعْ دَرِبْ الْمَسِيحْ.
1CO.11.2	وَ أَنَا فَرْحَانْ مِنْكُو أَشَانْ إِنْتُو قَاعِدِينْ تِفَكُّرُوا فَوْقِي وَ تِتَابُعُوا عَدِيلْ الْعَادَاتْ الْعَلَّمْتُهُمْ لَيْكُو. 
1CO.11.3	وَ لَاكِنْ فِي شَيْء نِدَوْر إِنْتُو تَفْهَمَوْه وَ دَا هُو. رَئِيسْ هَنَا رَاجِلْ هُو الْمَسِيحْ وَ رَئِيسْ الْمَرَةْ هُو الرَّاجِلْ وَ رَئِيسْ الْمَسِيحْ هُو اللهْ. 
1CO.11.4	وَ أَيِّ رَاجِلْ الْيِصَلِّي وَلَّا يِكَلِّمْ كَلَامْ نَازِلْ مِنْ اللهْ وَ يِغَطِّي رَاسَهْ، يِجِيبْ عَيْب فِي الْمَسِيحْ الْهُو رَئِيسَهْ. 
1CO.11.5	وَ أَيِّ مَرَةْ التِّصَلِّي وَلَّا تِكَلِّمْ كَلَامْ نَازِلْ مِنْ اللهْ وَ مَا تِغَطِّي رَاسْهَا، هِي تِجِيبْ عَيْب فِي رَاجِلْهَا الْهُو رَئِيسْهَا. وَ دَا عَيْب كَبِيرْ لَيْهَا مِثِلْ زَيَّنَوْا صُوفْ رَاسْهَا. 
1CO.11.6	وَ كَانْ مَرَةْ تَابَى مَا تِغَطِّي رَاسْهَا، خَلِّي تُقُصّ شَعَرْهَا. وَ كَانْ قَصِّينْ الشَّعَرْ وَ زَيِّنِينْ الرَّاسْ تِشِيفَهْ عَيْب لِلْمَرَةْ، خَلَاصْ خَلِّي تِغَطِّي رَاسْهَا. 
1CO.11.7	وَ مَا وَاجِبْ لِلرَّاجِلْ يِغَطِّي رَاسَهْ أَشَانْ اللهْ خَلَقَهْ فِي صُورْتَهْ أَشَانْ يِوَصِّفْ عَظَمْتَهْ لَاكِنْ الْمَرَةْ تِوَصِّفْ عَظَمَةْ الرَّاجِلْ. 
1CO.11.8	أَشَانْ الرَّاجِلْ مَا مِنْ مَرَةْ لَاكِنْ الْمَرَةْ مِنْ الرَّاجِلْ 
1CO.11.9	وَ اللهْ مَا خَلَقْ الرَّاجِلْ مِنْ الْمَرَةْ لَاكِنْ خَلَقْ الْمَرَةْ مِنْ الرَّاجِلْ. 
1CO.11.10	وَ أَشَانْ دَا بَسْ، وَاجِبْ لِلْمَرَةْ تُخُطّ شَيْء فِي رَاسْهَا الْيِوَصِّفْ هِي فِي تِحِتْ السُّلْطَةْ. وَ بَتَّانْ دَا مُهِمّ لِلْمَلَائِكَةْ. 
1CO.11.11	وَ دَا كُلَّ كَيْ صَحِيحْ لَاكِنْ فِي نِظَامْ رَبِّنَا، بَلَا الرَّاجِلْ الْمَرَةْ مَا فِيهَا وَ بَلَا الْمَرَةْ الرَّاجِلْ مَا فِيهْ. 
1CO.11.12	أَشَانْ أَوَّلْ الْمَرَةْ جَاتْ مِنْ الرَّاجِلْ وَ هَسَّعْ أَيِّ رَاجِلْ جَاءْ مِنْ مَرَةْ وَ كُلَّ شَيْء جَاءْ مِنْ اللهْ.
1CO.11.13	وَ لَيْكُو إِنْتُو نُقُولْ فَكُّرُوا عَدِيلْ وَ مَيُّزُوا الْكَلَامْ دَا. كَانْ مَرَةْ تِصَلِّي لِلهْ وَ رَاسْهَا مَا مُغَطَّى، دَا مُوَافِقْ وَلَّا؟ 
1CO.11.14	وَ نَعَرْفُوا مِنْ طَبِيعَةْ الْحَالْ شَعَرْ طُوَالْ عَيْب لِلرَّاجِلْ. 
1CO.11.15	وَ لَاكِنْ كَانْ مَرَةْ عِنْدَهَا شَعَرْ طُوَالْ، دَا سَمَحْ وَ دَا شَرَفْهَا. وَ اللهْ أَنْطَاهَا شَعَرْ طُوَالْ أَشَانْ يَبْقَى لَيْهَا غَطَّايْ. 
1CO.11.16	وَ كَانْ أَيِّ نَادُمْ يِدَوْر يِنَاقِشْ فِي الْكَلَامْ دَا، خَلِّي يَعَرِفْ أَنِحْنَ مَا نِقَصُّدُوا بِالْعَادَةْ الْهُو يِدَوْرهَا وَ بَتَّانْ أُمَّةْ الْمَسِيحْ الْاللهْ إِخْتَارَاهُمْ مَا يِقَصُّدُوا بَيْهَا فِي أَيِّ بَكَانْ.
1CO.11.17	وَ لَاكِنْ فِي الشَّيْء الْبُخُصّ الْكَلَامْ هَسَّعْ النِّحَجِّي فَوْقَهْ، أَنَا مَا فَرْحَانْ بَيْكُو مَرَّةْ وَاحِدْ أَشَانْ وَكِتْ تُلُمُّوا فِي مَلَمَّةْ الْمُؤْمِنِينْ، الْفَسَالَةْ كَتِيرَةْ مِنْ الْخَيْر. 
1CO.11.18	وَ قُلْت الْكَلَامْ دَا أَشَانْ الْخَبَرْ السِّمِعْتَهْ فَوْقكُو. أَوَّلْ شَيْء بُقُولُوا وَكِتْ تُلُمُّوا فِي مَلَمَّةْ الْمُؤْمِنِينْ، إِنْتُو مُفَرَّقِينْ وَ أَمْبَيْنَاتْكُو تِلْخَالَفَوْا. وَ فِي فِكْرِي، الْكَلَامْ دَا مَا كُلَّ كَيْ كِدِبْ. 
1CO.11.19	أَيْوَى، لَابُدَّ إِنْتُو مُفَرَّقِينْ أَشَانْ كَانْ خِلَافْ أَمْبَيْنَاتْكُو مَا فِيهْ، كِكَّيْف النَّاسْ الْإِيمَانْهُمْ ثَابْتِينْ يِنْعَرْفُوا؟ 
1CO.11.20	وَ وَكِتْ تُلُمُّوا سَوَا الْعَشَاءْ التَّاكُلُوهْ دَا مَا عَشَاءْ رَبِّنَا. 
1CO.11.21	أَشَانْ فِي سَاعَةْ الْعَشَاءْ، وَاحِدِينْ يَاكُلُوا عَجَلَةْ قُبَّالْ الْآخَرِينْ. وَ بَيْدَا، نَاسْ وَاحِدِينْ أَكَلَوْا وَ سِكِرَوْا كُلَ وَ نَاسْ آخَرِينْ جِيعَانِينْ. 
1CO.11.22	وَ دَا كِكَّيْف؟ مَا تَاكُلُوا وَ تَشَرْبَوْا فِي بُيُوتْكُو وَلَّا؟ أَوْ تَحْقُرُوا أُمَّةْ الْمَسِيحْ الْاللهْ إِخْتَارْهَا وَ تِدَوْرُوا تِعَيُّبُوا النَّاسْ الْمَا عِنْدُهُمْ شَيْء؟ وَ نُقُولْ لَيْكُو شُنُو؟ وَ بَيْدَا، نَشْكُرْكُو وَلَّا؟ لَا، أَبَداً.
1CO.11.23	أَسْمَعَوْا، دَا بَسْ الْكَلَامْ اللِّقِيتَهْ مِنْ رَبِّنَا وَ عَلَّمْتُكُو لَيَّهْ. فِي اللَّيْلَةْ الْيُخُونُوا فَوْقهَا رَبِّنَا عِيسَى، هُو شَالْ خُبْزَةْ وَاحِدَةْ 
1CO.11.24	و شَكَرْ اللهْ وَ كَسَرْهَا وَ قَالْ «دَا جِسْمِي الْهُو فِي شَانْكُو. دَا بَسْ سَوُّوهْ أَشَانْ تِذَّكُّرُونِي بَيَّهْ». 
1CO.11.25	وَ بَعَدْ الْعَشَاءْ، هُو سَوَّى نَفْس الشَّيْء بِالْكَاسْ. هُو شَالَهْ وَ قَالْ «الْكَاسْ دَا يِوَصِّفْ الْمُعَاهَدَةْ الْجَدِيدَةْ مَعَ اللهْ النِّسَوِّيهَا بِدَمِّي. دَا بَسْ سَوُّوهْ وَ أَيِّ وَكِتْ التَّشَرْبَوْا مِنَّهْ، تِذَّكُّرُونِي». 
1CO.11.26	وَ خَلَاصْ أَيِّ وَكِتْ تَاكُلُوا الْخُبْزَةْ دِي وَ تَشَرْبَوْا مِنْ الْكَاسْ دَا، تِبَلُّغُوا مَوْت رَبِّنَا عِيسَى لَحَدِّي يَجِي بَتَّانْ. 
1CO.11.27	وَ أَشَانْ دَا، بَتَّانْ أَيِّ نَادُمْ الْيَاكُلْ خُبْزَةْ رَبِّنَا وَ يَشْرَبْ مِنْ كَاسَهْ وَ نِيِّتَهْ مَا مُخْلِصَةْ، هُو يُضُرّ جِسِمْ رَبِّنَا وَ دَمَّهْ. 
1CO.11.28	خَلِّي أَيِّ نَادُمْ يِمْتَحِنْ نَفْسَهْ قُبَّالْ مَا يَاكُلْ الْخَبْزَةْ وَ يَشْرَبْ مِنْ الْكَاسْ. 
1CO.11.29	أَشَانْ أَيِّ نَادُمْ الْيَاكُلْ وَ يَشْرَبْ عَشَاءْ الْمَسِيحْ بَلَا فِكِرْ فِي جِسِمْ الْمَسِيحْ، هُو يِنَادِي الْعَذَابْ يَنْزِلْ فِي نَفْسَهْ. 
1CO.11.30	وَ أَشَانْ دَا بَسْ، كَتِيرِينْ مِنْكُو عَيَّانِينْ وَ مَرْضَانِينْ وَ وَاحِدِينْ مَاتَوْا كُلَ. 
1CO.11.31	وَ كَانْ أَوَّلْ نَعَمَلَوْا فِي نُفُوسْنَا حِسَابْ عَدِيلْ، خَلَاصْ الْعَذَابْ مَا يَنْزِلْ فَوْقنَا. 
1CO.11.32	وَ لَاكِنْ كَانْ رَبِّنَا يِحَاسِبْنَا كُلَ، هُو يِأَدِّبْنَا أَشَانْ الْعَذَابْ الْيَنْزِلْ فَوْق نَاسْ الدُّنْيَا مَا يَجِي فَوْقنَا. 
1CO.11.33	أَشَانْ دَا يَا أَخْوَانِي، وَكِتْ تُلُمُّوا أَشَانْ تَاكُلُوا عَشَاءْ الْمَسِيحْ، خَلِّي أَيِّ نَادُمْ يَرْجَى أَخْوَانَهْ. 
1CO.11.34	كَانْ نَادُمْ جِيعَانْ وَ مَا يَقْدَرْ يَرْجَى الْآخَرِينْ، أَخَيْر يَاكُلْ فِي بَيْتَهْ. مَا تِخَلُّوا مَلَمِّتْكُو تِنَادِي الْعَذَابْ يَنْزِلْ فَوْقكُو.
1CO.11.34	وَ خَلَاصْ، فِي الشَّيْء الْبُخُصّ السُّؤَالَاتْ الْآخَرِينْ، نَنْطِيكُو وَصَايَا وَكِتْ نَجِيكُو.
1CO.12.1	يَا أَخْوَانِي، فِي الشَّيْء الْبُخُصّ بَرَكَاتْ الرُّوحْ الْقُدُّوسْ، نِدَوْر إِنْتُو تَفْهَمَوْا عَدِيلْ. 
1CO.12.2	تَعَرْفُوا كَدَرْ أَوَّلْ إِنْتُو مَا عِرِفْتُوا اللهْ وَ إِنْتُو غَشَّوْكُو وَ وَدَّوْكُو لَحَدِّي عَبَدْتُوا الْأَصْنَامْ الْمَا بُقُولُوا شَيْء. 
1CO.12.3	أَشَانْ دَا، نِدَوْر إِنْتُو تَفْهَمَوْا عَدِيلْ كَدَرْ النَّادُمْ الْيِحَجِّي بِقُدْرَةْ رُوحْ اللهْ، أَبَداً مَا يُقُولْ «عِيسَى مَنْعُولْ». وَ مَا فِي نَادُمْ يُقُولْ «عِيسَى هُو الرَّبّ» إِلَّا بِقُدْرَةْ الرُّوحْ الْقُدُّوسْ.
1CO.12.4	خَلَاصْ، الْعَطَايَا الْاللهْ يَنْطِيهُمْ شِقْ شِقْ لَاكِنْ الرُّوحْ الْقُدُّوسْ وَاحِدْ. 
1CO.12.5	وَ الْخِدْمَةْ النَّخْدُمُوهَا شِقْ شِقْ لَاكِنْ رَبِّنَا وَاحِدْ. 
1CO.12.6	وَ الْعَمَلْ النِّسَوُّوهْ شِقْ شِقْ لَاكِنْ اللهْ الْوَاحِدْ بَسْ يَنْطِينَا الْقُدْرَةْ أَشَانْ أَيِّ نَادُمْ يِسَوِّي أَيِّ شَيْء.
1CO.12.7	وَ اللهْ يِنَزِّلْ لِأَيِّ نَادُمْ عَطِيَّةْ بِالرُّوحْ الْقُدُّوسْ أَشَانْ كُلِّنَا نَلْقَوْا مِنْهَا فَايْدَةْ. 
1CO.12.8	هُو يَنْطِي لِنَادُمْ وَاحِدْ قُدْرَةْ بِالرُّوحْ الْقُدُّوسْ أَشَانْ يِكَلِّمْ بِالْحِكْمَةْ وَ لِنَادُمْ آخَرْ يَنْطِي قُدْرَةْ أَشَانْ يِكَلِّمْ بَيْهَا الْعِلِمْ وَ دَا بِالرُّوحْ الْقُدُّوسْ الْوَاحِدْ بَسْ. 
1CO.12.9	وَ يَنْطِي لِنَادُمْ آخَرْ بِالرُّوحْ الْقُدُّوسْ الْوَاحِدْ إِيمَانْ قَوِي مَرَّةْ وَاحِدْ وَ لِنَادُمْ آخَرْ يَنْطِي قُدْرَةْ أَشَانْ يِدَاوِي بَيْهَا الْمَرْضَانِينْ وَ دَا كُلَ بِالرُّوحْ الْقُدُّوسْ الْوَاحِدْ بَسْ. 
1CO.12.10	وَ لِنَادُمْ وَاحِدْ يَنْطِي قُدْرَةْ أَشَانْ يِسَوِّي عَجَايِبْ وَ لِنَادُمْ وَاحِدْ كَلَامْ نَازِلْ مِنْ اللهْ وَ لِنَادُمْ وَاحِدْ قُدْرَةْ أَشَانْ يِمَيِّزْ قُدْرَةْ إِبْلِيسْ مِنْ قُدْرَةْ الرُّوحْ الْقُدُّوسْ. وَ لِنَادُمْ وَاحِدْ يَنْطِيهْ لُغَّاتْ شِقْ شِقْ مِنْ الرُّوحْ الْقُدُّوسْ وَ لِنَادُمْ آخَرْ قُدْرَةْ أَشَانْ يِفَسِّرْ اللُّغَّاتْ دَوْل. 
1CO.12.11	وَ الرُّوحْ الْقُدُّوسْ الْوَاحِدْ، هو بَسْ الْيِجِيبْ كُلَّ الْبَرَكَاتْ دَوْل وَ يِقَسِّمْهُمْ لِأَيِّ نَادِمْ مِثِلْ هُو يِدَوْرَهْ.
1CO.12.12	وَ تَعَرْفُوا كَدَرْ جِسِمْ هَنَا نَادُمْ هُو وَاحِدْ وَ بَتَّانْ الْجِسِمْ دَا عِنْدَهْ أَعْضَاءْ كَتِيرِينْ. وَ أَعْضَاءْ الْجِسِمْ كَتِيرِينْ لَاكِنْ هُمَّنْ جِسِمْ وَاحِدْ بَسْ. وَ أُمَّةْ الْمَسِيحْ كُلَ مِثِلْ الْجِسِمْ دَا. 
1CO.12.13	أَشَانْ اللهْ غَطَّسَانَا كُلِّنَا بِالرُّوحْ الْقُدُّوسْ الْوَاحِدْ أَشَانْ نَبْقَوْا جِسِمْ وَاحِدْ وَ دَا جِسِمْ الْمَسِيحْ. وَ سَوَّى نَفْس الشَّيْء لَيْنَا كُلِّنَا كَانْ أَنِحْنَ يَهُودْ وَلَّا مَا يَهُودْ، وَ كَانْ أَنِحْنَ عَبِيدْ وَلَّا حُرِّينْ. و اللهْ سَوَّى الرُّوحْ الْقُدُّوسْ بِقِي لَيْنَا مِثِلْ الشَّرَابْ الْوَاحِدْ الْكُلِّنَا كَيْ شِرِبْنَا مِنَّهْ.
1CO.12.14	أَشَانْ الْجِسِمْ أَبَداً مَا عُضُو وَاحِدْ بَسْ. هُو أَعْضَاءْ كَتِيرِينْ. 
1CO.12.15	مَثَلاً، الرِّجِلْ عُضُو مِنْ الْجِسِمْ. وَ كَانْ هِي تُقُولْ «أَنَا مَا إِيدْ وَ أَشَانْ دَا أَنَا مَا عُضُو مِنْ الْجِسِمْ»، الْكَلَامْ دَا مَا يَمْرُقْهَا مِنْ الْجِسِمْ. 
1CO.12.16	وَ كَانْ الْأَدَانْ تُقُولْ «أَنَا مَا عَيْن وَ أَشَانْ دَا أَنَا مَا عُضُو مِنْ الْجِسِمْ»، الْكَلَامْ دَا مَا يَمْرُقْهَا مِنْ الْجِسِمْ. 
1CO.12.17	وَ بَتَّانْ، كَانْ كُلَّ الْجِسِمْ بِقِي عَيْن، كِكَّيْف يَسْمَعْ؟ وَ كَانْ كُلَّ الْجِسِمْ بِقِي أَدَانْ، كِكَّيْف يُشُمّ؟ 
1CO.12.18	لَاكِنْ اللهْ نَظَّمْ كُلَّ الْأَعْضَاءْ فِي الْجِسِمْ أَشَانْ أَيِّ عُضُو قَاعِدْ فِي الْبَكَانْ الْهُو دَوَّرَهْ. 
1CO.12.19	كَانْ كُلَّ الْجِسِمْ بِقِي عُضُو وَاحِدْ، وَيْن الْجِسِمْ؟
1CO.12.20	وَ خَلَاصْ، الْأَعْضَاءْ كَتِيرِينْ وَ بَتَّانْ هُمَّنْ جِسِمْ وَاحِدْ. 
1CO.12.21	وَ وَاجِبْ الْعَيْن مَا تُقُولْ لِلْإِيدْ «أَنَا مَا نِدَوْركِ» وَلَّا الرَّاسْ يُقُولْ لِلرِّجِلَيْن «أَنَا مَا نِدَوْركُو». 
1CO.12.22	لَا، دَا مَا يَبْقَى أَشَانْ أَعْضَاءْ وَاحِدِينْ قَاعِدِينْ فِي لُبّ الْجِسِمْ مَا قَوِيِّينْ وَ لَاكِنْ نَعَرْفُوا كَدَرْ بَلَاهُمْ الْجِسِمْ مَا يَنْفَعْ. 
1CO.12.23	وَ نَنْطُوا لُبَاسْ لِلْأَعْضَاءْ الْمَا نِكَرُّمُوهُمْ وَ مِثِلْ دَا نِشَرُّفُوهُمْ زِيَادَةْ مِنْ الْأَعْضَاءْ الْآخَرِينْ. وَ الْأَعْضَاءْ الْوَاجِبْ مَا بِنْشَافَوْا بِسَبَبْ الْعَيْب نِرَيِّسُوهُمْ بِإِكْرَامْ زِيَادَةْ. 
1CO.12.24	وَ الرَّيِّسِينْ دَا مَا وَاجِبْ لِأَعْضَاءْنَا الْبِنَشَافَوْا. وَ اللهْ نَظَّمْ الْجِسِمْ وَ هُو أَنْطَى إِكْرَامْ زِيَادَةْ لِلْعُضُو الْعِنْدَهْ عَيْب 
1CO.12.25	أَشَانْ أَعْضَاءْ الْجِسِمْ ما يِنْفَرُقُوا أَبَداً وَ أَيِّ عُضُو وَاجِبْ يِرَيِّسْ كُلَّ أَخْوَانَهْ بِنِيَّةْ وَاحِدَةْ. 
1CO.12.26	وَ كَانْ وَاحِدْ مِنْهُمْ تَعْبَانْ، كُلُّهُمْ تَعْبَانِينْ سَوَا سَوَا. وَ كَانْ وَاحِدْ يَلْقَى إِكْرَامْ، كُلُّهُمْ فَرْحَانِينْ سَوَا سَوَا.
1CO.12.27	وَ خَلَاصْ إِنْتُو كُلُّكُو جِسِمْ الْمَسِيحْ وَ أَيِّ نَادُمْ عُضُو مِنَّهْ. 
1CO.12.28	وَ اللهْ نَظَّمْ أُمَّةْ الْمَسِيحْ وَ جَعَلْ لَيْهَا خَدَّامِينْ. أَوَّلْ كَيْ الرُّسُلْ وَ تَانِي الْأَنْبِيَاءْ وَ تَالِتْ الْمُعَلِّمِينْ. وَ بَتَّانْ هُو أَنْطَى قُدْرَةْ أَشَانْ نَاسْ وَاحِدِينْ يِسَوُّوا عَجَايِبْ وَ يِدَاوُوا الْمَرْضَانِينْ وَ يِسَاعُدُوا أَخْوَانْهُمْ وَ يُقُودُوهُمْ وَ يِحَجُّوا لُغَّاتْ شِقْ شِقْ مِنْ الرُّوحْ الْقُدُّوسْ. 
1CO.12.29	كُلَّ الْمُؤْمِنِينْ رُسُلْ وَلَّا؟ كُلُّهُمْ أَنْبِيَاءْ وَلَّا؟ كُلُّهُمْ مُعَلِّمِينْ وَلَّا؟ كُلُّهُمْ يِسَوُّوا عَجَايِبْ وَلَّا؟ 
1CO.12.30	كُلُّهُمْ عِنْدُهُمْ قُدْرَةْ أَشَانْ يِدَاوُوا الْمَرْضَانِينْ وَلَّا؟ كُلُّهُمْ يِكَلُّمُوا بِلُغَّاتْ مِنْ الرُّوحْ الْقُدُّوسْ وَلَّا؟ وَ كُلُّهُمْ يِفَسُّرُوا اللُّغَّاتْ دَوْل؟ أَكِيدْ لَا. 
1CO.12.31	وَ لَاكِنْ نُقُولْ لَيْكُو إِتْمَنُّوا بِنِيَّةْ وَاحِدَةْ أَشَانْ تَلْقَوْا بَرَكَاتْ هَنَا الرُّوحْ الْقُدُّوسْ الْكُبَارْ. وَ أَوَّلْ كَيْ، نِوَصِّفْكُو الدَّرِبْ الْعَدِيلْ مَرَّةْ وَاحِدْ.
1CO.13.1	كَانْ نِكَلِّمْ بِلُغَّاتْ النَّاسْ وَ بِلُغَّاتْ الْمَلَائِكَةْ وَ مَا عِنْدِي الْمَحَبَّةْ، كَلَامِي مَا عِنْدَهْ فَايْدَةْ. بَيْدَا، كَلَامِي بِقِي مِثِلْ دَقِّينْ النَّحَاسْ وَلَّا بَكِي هَنَا الْجَرَسْ. 
1CO.13.2	وَ كَانْ نِكَلِّمْ كَلَامْ نَازِلْ مِنْ اللهْ وَ نَفْهَمْ كُلَّ الْأَسْرَارْ وَ كُلَّ شَيْء هَنَا الْعِلِمْ وَ كَانْ عِنْدِي إِيمَانْ قَوِي مَرَّةْ وَاحِدْ لَحَدِّي نَرْفَعْ الْجِبَالْ مِنْ بَكَانَاتْهُمْ كُلَ وَ كَانْ مَا عِنْدِي الْمَحَبَّةْ، أَنَا مَا شَيْء. 
1CO.13.3	وَ كَانْ نَنْطِي كُلَّ شَيْء الْعِنْدِي لِلْمَسَاكِينْ وَ نِسَلِّمْ جِسْمِي لِلْخِدْمَةْ أَشَانْ فِي الْيَوْم الْأَخِيرْ نَرْفَعْ رَاسِي فَوْق
1CO.13.4	النَّادُمْ الْعِنْدَهْ مَحَبَّةْ صَبُورْ وَ زَيْن. الْعِنْدَهْ مَحَبَّةْ مَا حَسُودْ. الْعِنْدَهْ مَحَبَّةْ مَا فَشَّارْ وَ مَا مُسْتَكْبِرْ. 
1CO.13.5	هُو مَا يِسَوِّي شَيْء هَنَا عَيْب. هُو مَا يِفَكِّرْ فِي نَفْسَهْ بَسْ. وَ مَا يَزْعَلْ عَجَلَةْ. هُو مَا يِفَكِّرْ فِي الْخَطَأْ الْأَخْوَانَهْ سَوَّوهْ. 
1CO.13.6	هُو أَبَداً مَا يَفْرَحْ بِالظُّلُمْ لَاكِنْ يَفْرَحْ دَايْماً بَالْحَقّ. 
1CO.13.7	الْعِنْدَهْ مَحَبَّةْ هُو يَحْمَلْ أَيِّ شَيْء. هُو يِآمِنْ فِي كُلِّ حَالْ وَ عَشْمَهْ ثَابِتْ فِي كُلِّ حَالْ وَ هُو صَابِرْ فِي كُلِّ حَالْ.
1CO.13.8	الْمَحَبَّةْ أَبَداً مَا تِكَمِّلْ. وَكِتْ هَنَا الْكَلَامْ النَّازِلْ مِنْ اللهْ يِكَمِّلْ. وَ وَكِتْ هَنَا اللُّغَّاتْ الْمِنْ الرُّوحْ الْقُدُّوسْ يِنْتَهِي. وَ وَكِتْ هَنَا الْعِلِمْ يِكَمِّلْ. 
1CO.13.9	أَشَانْ الْعِلِمْ الْعِنْدِنَا مُحَدَّدْ وَ نِبَلُّغُوا كَلَامْ نَازِلْ مِنْ اللهْ لَاكِنْ بَلِّغِينَّا مُحَدَّدْ. 
1CO.13.10	لَاكِنْ يَوْم الْآخِرَةْ يَجِي وَ فِي الْيَوْم دَا، الْمُحَدَّدْ يِكَمِّلْ خَلَاصْ. 
1CO.13.11	مَثَلاً، وَكِتْ أَنَا وِلَيْد صَغَيَّرْ أَنَا حَجَّيْت حِجَيْ هَنَا عِيَالْ دُقَاقْ وَ فِكْرِي كُلَ هَنَا عِيَالْ دُقَاقْ وَ عَقْلِي كُلَ هَنَا عِيَالْ دُقَاقْ. وَ وَكِتْ أَنَا كِبِرْت خَلَاصْ وَ بِقِيتْ رَاجِلْ، خَلَّيْت مِنِّي الْعِيَالِيَّةْ. 
1CO.13.12	أَشَانْ هَسَّعْ فِي زَمَنَّا دَا، نِشِيفُوا الْحَقّ مِثِلْ نِشِيفُوهْ فِي أَمْ شَوَّافَةْ الْوَسْخَانَةْ وَ فِي الْآخِرَةْ نِشِيفُوهْ تَمَامْ. هَسَّعْ دَا، أَنَا عِرِفْت شِيَّةْ وَ بَعَدَيْن نَعَرِفْ تَمَامْ مِثِلْ اللهْ عِرِفْنِي. 
1CO.13.13	وَ خَلَاصْ، التَّلَاتَةْ الْيَقْعُدُوا دَايْماً هُمَّنْ الْإِيمَانْ وَ الْعَشَمْ وَ الْمَحَبَّةْ. وَ الْأَكْبَرْ مِنْهُمْ هُو الْمَحَبَّةْ.
1CO.14.1	أَشَانْ دَا، إِنْكَرُبُوا فِي الْمَحَبَّةْ وَ بَتَّانْ إِتْمَنُّوا بِنِيَّةْ وَاحِدَةْ أَشَانْ تَلْقَوْا بَرَكَاتْ الرُّوحْ الْقُدُّوسْ. وَ مِنْ الْبَرَكَاتْ دَوْل، إِتْمَنُّوا زِيَادَةْ أَشَانْ تِكَلُّمُوا الْكَلَامْ النَّازِلْ مِنْ اللهْ. 
1CO.14.2	أَشَانْ كَانْ نَادُمْ يِكَلِّمْ بِلُغَّاتْ مِنْ الرُّوحْ الْقُدُّوسْ، هُو يِحَجِّي لِلهْ وَ مَا يِحَجِّي لِلنَّاسْ أَشَانْ مَا فِي نَادُمْ يَفْهَمْ كَلَامَهْ. هُو قَاعِدْ يِحَجِّي بِقُدْرَةْ الرُّوحْ الْقُدُّوسْ كَلَامْ مَا مَعْرُوفْ. 
1CO.14.3	لَاكِنْ كَانْ نَادُمْ يِكَلِّمْ كَلَامْ نَازِلْ مِنْ اللهْ، هُو يِحَجِّي لِلنَّاسْ وَ يِقَوِّي إِيمَانْهُمْ وَ يِشَجِّعْهُمْ وَ يِصَبِّرْهُمْ. 
1CO.14.4	الْيِكَلِّمْ بِلُغَّاتْ يِقَوِّي نَفْسَهْ لَاكِنْ الْيِكَلِّمْ كَلَامْ نَازِلْ مِنْ اللهْ يِقَوِّي جَمَاعَةْ الْمُؤْمِنِينْ. 
1CO.14.5	وَ أَنَا نِدَوْر كُلُّكُو تِحَجُّوا بِلُغَّاتْ لَاكِنْ نِدَوْر زِيَادَةْ كَدَرْ تِكَلُّمُوا كَلَامْ نَازِلْ مِنْ اللهْ. الْيِكَلِّمْ لِلنَّاسْ كَلَامْ نَازِلْ مِنْ اللهْ أَخَيْر مِنْ الْيِكَلِّمْ لِلنَّاسْ بِلُغَّاتْ. أَشَانْ الْيِكَلِّمْ بِلُغَّاتْ مَا يِقَوِّي الْمُؤْمِنِينْ إِلَّا كَانْ نَادُمْ وَاحِدْ يِفَسِّرْ كَلَامَهْ لَيْهُمْ.
1CO.14.6	يَا أَخْوَانِي، كَانْ نَجِيكُو وَ نِكَلِّمْ لَيْكُو كَلَامْ بِلُغَّاتْ، مَا تَلْقَوْا فَايْدَةْ مِنْ كَلَامِي. لَاكِنْ تَلْقَوْا فَايْدَةْ مُهِمَّةْ كَانْ نِكَلِّمْ لَيْكُو رُؤْيَا الشِّفْتَهَا أَوْ كَلَامْ هَنَا الْعِلِمْ أَوْ كَلَامْ نَازِلْ مِنْ اللهْ أَوْ كَلَامْ هَنَا تَعْلِيمْ. 
1CO.14.7	شِيلُوا مَثَلْ هَنَا آلَاتْ الْمُسِيقَةْ مِثِلْ الصُّفَّارَةْ وَلَّا الْجِقِنْدِيَةْ. هُمَّنْ مَا عِنْدُهُمْ رُوحْ كُلَ لَاكِنْ نِدَوْرُوا حِسُّهُمْ يَبْقَي وَاضِحْ. وَ كَانْ مَا وَاضِحْ، الْمُسِيقَةْ مَا تِنْعَرِفْ. 
1CO.14.8	كَانْ الْبُرُنْجِي مَا يِنَادِي الْعَسْكَرْ بِحِسّ وَاضِحْ، يَاتُو الْيِجَهِّزْ نَفْسَهْ لِلدُّوَاسْ؟ 
1CO.14.9	وَ لَيْكُو إِنْتُو كُلَ نَفْس الشَّيْء. كَانْ لِسَانْكُو مَا يِحَجِّي كَلَامْ وَاضِحْ، كِكَّيْفْ أَيِّ نَادُمْ يَفْهَمْ الْكَلَامْ التُّقُولُوهْ؟ كَلَامْكُو مَشَى فِي الرِّيحْ سَاكِتْ. 
1CO.14.10	بَلَا شَكّ، فِيَهْ لُغَّاتْ كَتِيرِينْ فِي الدُّنْيَا وَ أَيِّ وَاحِدَةْ تِنْفَهِمْ. 
1CO.14.11	لَاكِنْ كَانْ نَادُمْ يِحَجِّي لَيِّ بِلُغَّةْ الْمَا نَعَرِفْهَا، أَنَا مَا نَفْهَمْ كَلَامَهْ. نَبْقَى مِثِلْ أَجْنَبِي لِلنَّادُمْ الْيِحَجِّي بَيْهَا وَ هُو أَجْنَبِي لَيِّ أَنَا. 
1CO.14.12	وَ لَيْكُو إِنْتُو كُلَ نَفْس الشَّيْء. إِنْتُو مُنْكَرِبِينْ فِي قُدْرَةْ الرُّوحْ الْقُدُّوسْ أَمْبَيْنَاتْكُو وَ دَا عَدِيلْ لَاكِنْ إِنْكَرُبُوا زِيَادَةْ فِي الْبَرَكَاتْ الْيِقَوُّوا جَمَاعَةْ الْمُؤْمِنِينْ.
1CO.14.13	أَشَانْ دَا، وَاجِبْ أَيِّ نَادُمْ الْيِكَلِّمْ بِلُغَّاتْ يَطْلُبْ مِنْ اللهْ قُدْرَةْ أَشَانْ يِفَسِّرْ كَلَامَهْ. 
1CO.14.14	كَانْ نِصَلِّي بِلُغَّاتْ مِنْ الرُّوحْ الْقُدُّوسْ، قَلْبِي يِصَلِّي لَاكِنْ الْكَلَامْ النُّقُولَهْ مَا جَايِ مِنْ فِكْرِي. 
1CO.14.15	وَ الْوَاجِبْ النِّسَوِّيهْ نِصَلِّي بِلُغَّاتْ مِنْ الرُّوحْ وَ بَتَّانْ نِصَلِّي بِكَلَامْ جَايِ مِنْ فِكْرِي. نَشْكُرْ اللهْ بِمَدِحْ بِلُغَّاتْ مِنْ الرُّوحْ وَ نَشْكُرَهْ بِمَدِحْ جَايِ مِنْ فِكْرِي كُلَ. 
1CO.14.16	وَ كَانْ إِنْتَ شَكَرْت اللهْ بِكَلَامْ بِلُغَّاتْ مِنْ الرُّوحْ، النَّادُمْ الْمَا فِهِمْ كَلَامَكْ دَا بِقِي لَيْك مِثِلْ أَجْنَبِي. هُو مَا فِهِمْ الْكَلَامْ الْإِنْتَ قُلْتَهْ وَ أَشَانْ دَا، مَا يَقْدَرْ يُقُولْ «آمِينْ». 
1CO.14.17	أَكُونْ شَكَرْت اللهْ عَدِيلْ لَاكِنْ أَخُوكْ دَا، إِنْتَ مَا قَوَّيْت إِيمَانَهْ. 
1CO.14.18	وَ الْحَمْدُ لِلهْ، أَنَا ذَاتِي نِحَجِّي بِلُغَّاتْ مِنْ الرُّوحْ الْقُدُّوسْ زِيَادَةْ مِنْكُو كُلُّكُو. 
1CO.14.19	لَاكِنْ فِي مَلَمَّةْ الْمُؤْمِنِينْ، كَانْ نِعَلِّمْ النَّاسْ بِخَمْسَةْ كَلِمَاتْ مِنْ لُغَّةْ التِّنْفَهِمْ، دَا أَخَيْر مِنْ نِكَلِّمْ بِلُغَّاتْ عَشَرَةْ أَلِفْ كَلِمَةْ الْمَا تِنْفَهِمْ.
1CO.14.20	يَا أَخْوَانِي، خَلِّي فِكِرْكُو مَا يَبْقَى مِثِلْ فِكِرْ هَنَا الْعِيَالْ الدُّقَاقْ. خَلِّي أَيِّ نَادِمْ يَبْقَى بَرِئْ مِثِلْ الطِّفِلْ فِي الشَّيْء الْبُخُصّ الشَّرّ. لَاكِنْ خَلِّي فِكِرْكُو يَبْقَى فِكِرْ هَنَا النَّادُمْ الْعَاقِلْ. 
1CO.14.21	وَ مَكْتُوبْ فِي كِتَابْ اللهْ ﴿نِكَلِّمْ لِلشَّعَبْ دَوْل بِالنَّاسْ اللُّغَّاتْهُمْ مَا مَعْرُوفَةْ وَ بِخُشُومْ الْأَجَانِبْ لَاكِنْ فِي الْبَكَانْ دَا كُلَ، الشَّعَبْ دَوْل يَابَوْا مَا يَسْمَعَوْا كَلَامِي. وَ دَا بَسْ كَلَامْ اللهْ﴾. 
1CO.14.22	وَ بِمِثِلْ دَا، كَلَامْ بِلُغَّاتْ مَا يَبْقَى عَلَامَةْ لِلْمُؤْمِنِينْ لَاكِنْ لِلْمَا مُؤْمِنِينْ. وَ الْكَلَامْ النَّازِلْ مِنْ اللهْ مَا يَبْقَى عَلَامَةْ لِلْمَا مُؤْمِنِينْ وَ لَاكِنْ لِلْمُؤْمِنِينْ. 
1CO.14.23	مَثَلاً، كَانْ كُلُّكُو تَجُوا فِي مَلَمَّةْ الْمُؤْمِنِينْ وَ كُلُّكُو تِحَجُّوا بِلُغَّاتْ وَ ضِيفَانْ أَوْ نَاسْ مَا مُؤْمِنِينْ يِنْدَسَّوْا، هُمَّنْ يُقُولُوا إِنْتُو مُشَوْطِنِينْ. 
1CO.14.24	لَاكِنْ كَانْ كُلُّكُو تِكَلُّمُوا الْكَلَامْ النَّازِلْ مِنْ اللهْ وَ نَادُمْ مَا مُؤْمِنْ أَوْ ضَيْف يِنْدَسَّ فِي الْبَكَانْ دَا، كَلَامْكُو يِنْدَسَّ فَوْقَهْ وَ هُو يِنْفَضِحْ قِدَّامْ اللهْ. 
1CO.14.25	وَ الذُّنُوبْ اللَّبَّدَاهُمْ فِي قَلْبَهْ يِنْكَشْفُوا وَ أَشَانْ دَا، عَجَلَةْ كَيْ يَسْجُدْ وَ يَعَبُدْ اللهْ. وَ يَشْهَدْ وَ يُقُولْ «بَالصَّحِيحْ اللهْ قَاعِدْ فِي أُسُطْكُو».
1CO.14.26	وَ بِمِثِلْ دَا يَا أَخْوَانِي، شُنُو الْوَاجِبْ؟ وَكِتْ تُلُمُّوا، خَلِّي أَيِّ نَادُمْ يِجِيبْ الشَّيْء الْعِنْدَهْ. نَادُمْ وَاحِدْ عِنْدَهْ مَدِحْ وَ نَادُمْ آخَرْ عِنْدَهْ تَعْلِيمْ وَ آخَرْ عِنْدَهْ الشَّيْء الْاللهْ وَصَّفَهْ لَيَّهْ فِي رُؤْيَا وَ آخَرْ عِنْدَهْ كَلَامْ بِلُغَّاتْ وَلَّا تَفْسِيرْ. وَ كُلَّ شَيْء التِّسَوُّوهْ وَاجِبْ يِقَوِّي الْأَخْوَانْ. 
1CO.14.27	كَانْ نَاسْ يِكَلُّمُوا بِلُغَّاتْ مِنْ الرُّوحْ الْقُدُّوسْ، خَلِّي إِتْنَيْن وَلَّا تَلَاتَةْ بَسْ يِكَلُّمُوا وَاحِدْ بَعَدْ وَاحِدْ. وَ خَلِّي نَادُمْ يِفَسِّرْ كَلَامْهُمْ. 
1CO.14.28	وَ لَاكِنْ كَانْ مَا فِي نَادُمْ الْيَقْدَرْ يِفَسِّرْ كَلَامْهُمْ، خَلِّي يَقْعُدُوا سَاكِتْ مَا يِكَلُّمُوا فِي مَلَمَّةْ الْمُؤْمِنِينْ. خَلِّيهُمْ يِحَجُّوا لِلهْ بِحِسّ تِحِتْ بَسْ. 
1CO.14.29	وَ خَلِّي إِتْنَيْن وَلَّا تَلَاتَةْ نَاسْ يِكَلُّمُوا كَلَامْ نَازِلْ مِنْ اللهْ وَ خَلِّي الْآخَرِينْ يِمَيُّزُوا كَلَامْهُمْ. 
1CO.14.30	وَ كَانْ نَادُمْ آخَرْ قَاعِدْ يَسْمَعْ وَ كَلَامْ اللهْ يَنْزِلْ لَيَّهْ، خَلِّي النَّادُمْ الْقَاعِدْ يِكَلِّمْ يَسْكُتْ. 
1CO.14.31	أَشَانْ كُلُّكُو عِنْدُكُو فُرْصَةْ تِكَلُّمُوا كَلَامْ نَازِلْ مِنْ اللهْ وَاحِدْ بَعَدْ وَاحِدْ. وَ مِثِلْ دَا، أَيِّ نَادُمْ يِلْعَلَّمْ مِنْ الْآخَرِينْ وَ كُلُّكُو تَلْقَوْا شَجَاعَةْ. 
1CO.14.32	وَ النَّادُمْ الْيِكَلِّمْ الْكَلَامْ النَّازِلْ مِنْ اللهْ عِنْدَهْ قُدْرَةْ فَوْق الْكَلَامْ الْيُقُولَهْ 
1CO.14.33	أَشَانْ اللهْ مَا يَرْضَى بِالْبَرْجَالْ. هُو يَرْضَى بِالسَّلَامْ. وَ يَبْقَى مِثِلْ دَا فِي كُلَّ جَمَاعَاتْ الصَّالِحِينْ.
1CO.14.34	وَ فِي مَلَّمَةْ الْمُؤْمِنِينْ وَاجِبْ الْعَوِينْ يَسْكُتَنْ. مَا عِنْدِهِنْ إِذِنْ يِعَوَّنْ. وَاجِبْ يَبْقَنْ دَلُولَاتْ مِثِلْ مَكْتُوبْ فِي التَّوْرَاةْ كُلَ. 
1CO.14.35	وَ كَانْ عِنْدِهِنْ سُؤَالْ فِي التَّعَالِيمْ، خَلِّي يَسْأَلَنْ رُجَالْهِنْ فِي بُيُوتْهِنْ. كَانْ مَرَةْ تِحَجِّي فِي مَلَمَّةْ الْمُؤْمِنِينْ، دَا عَيْب مَرَّةْ وَاحِدْ.
1CO.14.36	وَ كِكَّيْف؟ فِي فِكِرْكُو بَلِّغِينْ كَلَامْ اللهْ أَوَّلْ بَدَأْ فِي أُسُطْكُو وَلَّا؟ أَوْ إِنْتُو وِحَيْدكُو بَسْ سِمِعْتُوا كَلَامْ اللهْ وَلَّا؟ 
1CO.14.37	كَانْ نَادُمْ يُقُولْ هُو نَبِي وَلَّا نَادُمْ هَنَا الرُّوحْ الْقُدُّوسْ، خَلِّي يِعْتَرِفْ كَدَرْ الْكَلَامْ الْقَاعِدْ نَكْتِبَهْ لَيْكُو دَا أَمُرْ مِنْ رَبِّنَا. 
1CO.14.38	وَ كَانْ أَيِّ نَادُمْ يَنْكُرْ الْكَلَامْ دَا، رَبِّنَا يَنْكُرَهْ. 
1CO.14.39	وَ يَا أَخْوَانِي، دَا بَسْ زِبْدَةْ الْكَلَامْ. إِتْمَنُّوا بِنِيَّةْ وَاحِدَةْ أَشَانْ تِكَلُّمُوا كَلَامْ نَازِلْ مِنْ اللهْ وَ مَا تَدْحَرَوْا كَلَامْ بِلُغَّاتْ مِنْ الرُّوحْ الْقُدُّوسْ. 
1CO.14.40	وَ سَوُّوا كُلَّ شَيْء فِي مَلَمَّةْ الْكَنِيسَةْ بِأَدَبْ وَ نِظَامْ.
1CO.15.1	يَا أَخْوَانِي، نِدَوْر نِفَكِّرْكُو بِالْبِشَارَةْ الْمَسِيحْ الْبَلَّغْتَهَا لَيْكُو. الْبِشَارَةْ دِي إِنْتُو قِبِلْتُوهَا وَ بِسَبَبْهَا بَسْ إِنْتُو مُؤْمِنِينْ. 
1CO.15.2	وَ بِالْبِشَارَةْ دِي تَنْجَوْا كَانْ تَكُرْبُوا قَوِي الْكَلَامْ الْبَلَّغْتَهْ لَيْكُو. وَ كَانْ الْكَلَامْ دَا مَا صَحِيحْ، إِيمَانْكُو بَاطِلْ.
1CO.15.3	وَ الْكَلَامْ الْمُهِمّ قُبَّالْ كُلَّ شَيْء الْأَنَا عَلَّمْتَهْ لَيْكُو الْأَنَا كُلَ عَلَّمَوْنِي لَيَّهْ، دَا هُو. الْمَسِيحْ مَاتْ فِي شَانْ ذُنُوبْنَا مِثِلْ مَكْتُوبْ فِي الْكِتَابْ لَابُدَّ يَبْقَى. 
1CO.15.4	وَ هُو دَفَنَوْه وَ اللهْ بَعَثَهْ فِي الْيَوْم التَّالِتْ مِثِلْ مَكْتُوبْ فِي الْكِتَابْ لَابُدَّ يَبْقَى. 
1CO.15.5	وَ هُو بَانْ لِبُطْرُسْ وَ بَعَدْ دَا بَانْ لِلرُّسُلْ الْأَتْنَا عَشَرْ. 
1CO.15.6	وَ يَوْم آخَرْ، هُو بَانْ فِي بَكَانْ وَاحِدْ لِخُمْسُمِيَةْ نَاسْ مِنْ الْمُؤْمِنِينْ. وَ النَّاسْ دَوْل وَاحِدِينْ مِنْهُمْ مَاتَوْا لَاكِنْ كَتِيرِينْ مِنْهُمْ لِسَّاعْهُمْ حَيِّينْ. 
1CO.15.7	وَ بَعَدْ دَا، بَانْ لِيَعْقُوبْ وَ لِكُلَّ الرُّسُلْ.
1CO.15.8	وَ بَعَدْ الْمَسِيحْ بَانْ لِكُلَّ النَّاسْ دَوْل، فِي الْأَخِيرْ بَانْ لَيِّ أَنَا الْمِثِلْ الصَّغِيرْ الْوِلْدَوْه فِي وَكِتْ مَا وَكْتَهْ. 
1CO.15.9	وَ مِنْ كُلَّ الرُّسُلْ، أَنَا بَسْ صَغَيَّرْهُمْ لَحَدِّي مَا وَاجِبْ يِنَادُونِي رَسُولْ كُلَ أَشَانْ أَوَّلْ أَنَا تَعَّبْت أُمَّةْ الْمَسِيحْ الْاللهْ إِخْتَارْهَا. 
1CO.15.10	لَاكِنْ هَسَّعْ أَنَا رَسُولْ أَشَانْ اللهْ أَنْطَانِي نِعْمَةْ وَ نِعْمَتَهْ الْقَاعِدَةْ فَوْقِي دِي أَبَداً مَا فَشَلَتْ. وَ أَكِيدْ مَا فَشَلَتْ فِي شَانْ أَنَا خَدَمْت خِدْمَةْ زِيَادَةْ مِنْهُمْ كُلُّهُمْ. وَ بِالصَّحِيحْ، الْخَدَمْ عَدِيلْ مَا أَنَا لَاكِنْ نِعْمَةْ اللهْ الْقَاعِدَةْ فَوْقِي هِي بَسْ الْخَدَمَتْ. 
1CO.15.11	وَ كَانْ سِمِعْتُوا الْبِشَارَةْ مِنِّي أَنَا وَلَّا مِنْ الرُّسُلْ الْآخَرِينْ، مَا فِي فَرِقْ. كُلِّنَا نِبَلُّغُوا نَفْس الْكَلَامْ وَ خَلَاصْ، بِسَبَبَهْ إِنْتُو آمَنْتُوا.
1CO.15.12	وَ كَانْ كُلِّنَا نِبَلُّغُوا كَدَرْ اللهْ بَعَثْ الْمَسِيحْ مِنْ أُسْط الْمَيْتِينْ، كِكَّيْف وَاحِدِينْ مِنْكُو بُقُولُوا الْمَيْتِينْ مَا يَبْعَثَوْا؟ 
1CO.15.13	كَانْ بُعَاثْ الْمَيْتِينْ مَا يَبْقَى، الْمَسِيحْ كُلَ مَا بَعَثْ. 
1CO.15.14	وَ كَانْ الْمَسِيحْ مَا بَعَثْ، بَلَّغْنَا كَلَامْ مَا عِنْدَهْ فَايْدَةْ وَ إِيمَانْكُو بَاطِلْ. 
1CO.15.15	وَ فِي الْبَكَانْ دَا، أَنِحْنَ قَاعِدِينْ نَكْدُبُوا فِي اللهْ أَشَانْ شِهِدْنَا قُلْنَا اللهْ بَعَثْ الْمَسِيحْ. وَ دَا مَا يَبْقَى صَحِيحْ كَانْ الْمَيْتِينْ مَا يَبْعَثَوْا. 
1CO.15.16	أَشَانْ كَانْ الْمَيْتِينْ مَا يَبْعَثَوْا، خَلَاصْ الْمَسِيحْ كُلَ مَا بَعَثْ. 
1CO.15.17	وَ كَانْ الْمَسِيحْ مَا بَعَثْ إِيمَانْكُو بَاطِلْ وَ إِنْتُو قَاعِدِينْ بِذُنُوبْكُو. 
1CO.15.18	وَ بَيْدَا، الْمُؤْمِنِينْ بِالْمَسِيحْ الْمَاتَوْا وَدَّرَوْا سَاكِتْ. 
1CO.15.19	وَ كَانْ الْقِيَامَةْ مَا فِيهَا وَ خَطَّيْنَا عَشَمْنَا فِي الْمَسِيحْ فِي شَانْ الدُّنْيَا بَسْ، حَالِتْنَا قَاسِيَةْ مَرَّةْ وَاحِدْ مِنْ كُلَّ النَّاسْ.
1CO.15.20	لَاكِنْ بِالصَّحِيحْ اللهْ بَعَثْ الْمَسِيحْ وَ الْمَسِيحْ بَسْ بِكِرْ الْمَيْتِينْ، مَعَنَاتَهْ هُو أَوَّلْ نَادُمْ الْبَعَثْ مِنْ أُسْط الْمَيْتِينْ. 
1CO.15.21	وَ مِثِلْ الْمَوْت جَاءْ فَوْق النَّاسْ بِسَبَبْ نَادُمْ وَاحِدْ، الْبُعَاثْ كُلَ جَاءْ بِسَبَبْ نَادُمْ وَاحِدْ. 
1CO.15.22	كُلَّ عِيَالْ آدَمْ يُمُوتُوا وَ كُلَّ نَاسْ الْمَسِيحْ يَبْعَثَوْا. 
1CO.15.23	لَاكِنْ أَيِّ نَادُمْ يَبْعَثْ حَسَبْ بَكَانَهْ فِي نِظَامْ اللهْ. أَوَّلْ، الْبِكِرْ بَعَثْ وَ هُو الْمَسِيحْ. وَ بَعَدَيْن، فِي يَوْم جَيِّتَهْ، كُلَّ نَاسْ هَنَا الْمَسِيحْ يَبْعَثَوْا. 
1CO.15.24	وَ دَا بَسْ الْوَكِتْ الْأَخِيرْ. وَ الْمَسِيحْ يِدَمِّرْ قُدْرَةْ هَنَا أَيِّ رَئِيسْ وَ سُلْطَانْ وَ حَاكِمْ وَ خَلَاصْ يِسَلِّمْ الْمَمْلَكَةْ لِأَبُوهْ اللهْ. 
1CO.15.25	وَ لَابُدَّ الْمَسِيحْ يَمْلُكْ لَحَدِّي اللهْ يُخُطّ كُلَّ عُدْوَانَهْ تِحِتْ رِجِلَيْنَهْ. 
1CO.15.26	وَ آخِرْ عَدُو الْيِدَمِّرَهْ، هُو الْمَوْت. 
1CO.15.27	أَشَانْ مَكْتُوبْ فِي الْكِتَابْ ﴿اللهْ خَطَّ كُلَّ شَيْء تِحِتْ رِجِلَيْنَهْ﴾. وَ نَعَرْفُوا كَدَرْ اللهْ مَا خَطَّ نَفْسَهْ تِحِتْ رِجِلَيْن الْمَسِيحْ، أَشَانْ اللهْ بَسْ الْخَطَّ تِحِتْ الْمَسِيحْ كُلَّ شَيْء. 
1CO.15.28	وَ وَكِتْ كُلَّ شَيْء يُكُونْ تِحِتْ رِجِلَيْن إِبْن اللهْ، خَلَاصْ، فِي الْوَكِتْ دَاكْ إِبْن اللهْ ذَاتَهْ يُخُطّ نَفْسَهْ تِحِتْ اللهْ الْخَطَّ تِحْتَهْ كُلَّ شَيْء. وَ خَلَاصْ، اللهْ وِحَيْدَهْ بَسْ يَبْقَى فَوْق كُلَّ شَيْء.
1CO.15.29	وَ كَانْ بُعَاثْ مَا فِيهْ، النَّاسْ الْيِغَطُّسُوهُمْ فِي شَانْ أَخْوَانْهُمْ الْمَيْتِينْ قَاعِدِينْ يِسَوُّوا شُنُو؟ كَانْ الْمَيْتِينْ أَبَداً مَا يَبْعَثَوْا، مَالَا نَاسْ وَاحِدِينْ يِغَطُّسُوهُمْ فِي شَانْ أَخْوَانْهُمْ الْمَيْتِينْ؟ 
1CO.15.30	وَ أَنِحْنَ كَمَانْ، مَالَا قَاعِدِينْ فِي الْخُطُورَةْ أَيِّ وَكِتْ؟ 
1CO.15.31	يَا أَخْوَانِي الْبِسَبَبْكُو رَاسِي فَوْق قِدَّامْ الْمَسِيحْ عِيسَى رَبِّنَا، نَشْهَدْ كَدَرْ كُلَّ مَا يَوْم أَنَا قَاعِدْ فِي أُسْط الْمَوْت. 
1CO.15.32	هِنِي فِي حِلَّةْ أَفَسُسْ أَنَا تِعِبْت مَرَّةْ وَاحِدْ مِثِلْ نَادُمْ قَاعِدْ يِدَاوِسْ الْحَيْوَانَاتْ الْخَطَرِيِينْ. وَ كَانْ بُعَاثْ مَا فِيَهْ، وَيْن الْفَايْدَةْ لِلْإِنْسَانْ مِنْ التَّعَبْ الْمِثِلْ دَا؟ كَانْ مِثِلْ دَا، أَخَيْر نِتَابُعُوا كَلَامْ هَنَا مُذْنِبِينْ الزَّمَانْ الْقَالَوْا ﴿خَلِّي نَاكُلُوا وَ نَشَرْبَوْا وَ نَفْرَحَوْا أَشَانْ أَمْبَاكِرْ نُمُوتُوا بَسْ﴾. 
1CO.15.33	مَا تُغُشُّوا نُفُوسْكُو. حَالْ الصَّالِحِينْ تَتْلَفْ فِي أُسْط الْمُذْنِبِينْ. 
1CO.15.34	قَبُّلُوا فِي الدَّرِبْ الْعَدِيلْ التَّعَرْفُوهْ وَ خَلُّوا مِنْكُو الذُّنُوبْ. قُلْت الْكَلَامْ دَا أَشَانْ نَاسْ وَاحِدِينْ مِنْكُو مَا بَعَرْفُوا اللهْ. وَ دَا عَيْب لَيْكُو.
1CO.15.35	وَ لَاكِنْ أَكُونْ نَادُمْ يَسْأَلْ وَ يُقُولْ «الْمَيْتِينْ يَبْعَثَوْا كِكَّيْف؟ جِسِمْهُمْ يَبْقَى كِكَّيْف؟». 
1CO.15.36	إِنْتَ الْمَطْمُوسْ! التَّيْرَابْ التِّتَيْرِبَهْ فِي الْأَرْض مَا يُقُمّ حَيّ إِلَّا كَانْ أَوَّلْ مَا دَفَنْتَهْ مِثِلْ شَيْء مَيِّتْ. 
1CO.15.37	وَ التَّيْرَابْ التَّدَفِنَهْ دَا مَا النَّبَاتْ الْكَامِلْ الْيُقُمّ مِنَّهْ بَعَدَيْن. لَا. هُو حَبَّةْ يَابْسَةْ بَسْ، كَانْ هَنَا قَمَحْ وَلَّا نَبَاتْ آخَرْ. 
1CO.15.38	لَاكِنْ أَيِّ تَيْرَابْ، اللهْ يَنْطِيهْ الْجِسِمْ الْهُو جَعَلَهْ لَيَّهْ وَ يَنْطِي لِأَيِّ نَفَرْ هَنَا تَيْرَابْ الْجِسِمْ الْوَاجِبْ لَيَّهْ. 
1CO.15.39	أَشَانْ كُلَّ الْأَشْيَاءْ الْحَيِّينْ مَا سَوَا سَوَا وَ لَحَمْهُمْ مَا وَاحِدْ. لَحَمْ وَاحِدْ هُو هَنَا النَّاسْ وَ لَحَمْ آخَرْ هَنَا الْحَيْوَانَاتْ وَ فِي آخَرْ هَنَا الطُّيُورْ وَ آخَرْ هَنَا الْحُوتْ. 
1CO.15.40	وَ فِيَهْ أَجْسَامْ سَمَاوِيَّةْ وَ أَجْسَامْ أَرْضِيَّةْ. وَ الْجِسِمْ السَّمَاوِي عِنْدَهْ جَمَالْ حَقَّهْ وَ الْجِسِمْ الْأَرْضِي عِنْدَهْ جَمَالْ شِقْ. 
1CO.15.41	وَ الْحَرَّايْ عِنْدَهَا جَمَالْ وَ جَمَالْهَا شِقْ مِنْ جَمَالْ الْقَمَرْ وَ جَمَالْ النُّجُومْ. وَ أَيِّ نَجْمَةْ جَمَالْهَا شِقْ مِنْ النُّجُومْ الْآخَرِينْ.
1CO.15.42	وَ بُعَاثْ الْمَيْتِينْ كُلَ يَبْقَى مِثِلْ دَا. الْجِسِمْ الْيَدْفُنُوهْ فِي الْأَرْض يَتْلَفْ وَ لَاكِنْ الْجِسِمْ الْبَعَثْ أَبَداً مَا يَتْلَفْ. 
1CO.15.43	وَ الْجِسِمْ الْيَدْفُنُوهْ مِثِلْ شَيْء مَزْقُولْ كَيْ لَاكِنْ وَكِتْ يَبْعَثْ عِنْدَهْ إِكْرَامْ. وَ الْجِسِمْ الْيَدْفُنُوهْ مَا عِنْدَهْ قُدْرَةْ وَ لَاكِنْ وَكِتْ يَبْعَثْ، عِنْدَهْ قُدْرَةْ كَتِيرَةْ. 
1CO.15.44	وَ الْيَدْفُنُوهْ هُو جِسِمْ عَادِي وَ الْيَبْعَثْ هُو جِسِمْ هَنَا الرُّوحْ. وَ أَكِيدْ كَانْ جِسِمْ عَادِي قَاعِدْ جِسِمْ هَنَا الرُّوحْ كُلَ قَاعِدْ. 
1CO.15.45	وَ أَشَانْ دَا مَكْتُوبْ فِي الْكِتَابْ، آدَمْ الْإِنْسَانْ الْأَوَّلْ لِقِي الْحَيَاةْ. وَ آدَمْ الْأَخِيرْ هُو الْمَسِيحْ وَ هُو بِقِي سِيدْ الرُّوحْ وَ هُو يَنْطِي الْحَيَاةْ. 
1CO.15.46	وَ إِنْسَانْ هَنَا الرُّوحْ مَا جَاءْ أَوَّلْ. الْإِنْسَانْ الْعَادِي هُو جَاءْ أَوَّلْ وَ بَعَدَيْن جَاءْ إِنْسَانْ هَنَا الرُّوحْ. 
1CO.15.47	وَ الْإِنْسَانْ الْأَوَّلْ هُو بَسْ هَنَا الْأَرْض وَ هَنَا التُّرَابْ. وَ الْإِنْسَانْ التَّانِي هُو بَسْ هَنَا السَّمَاءْ. 
1CO.15.48	وَ آدَمْ هُو إِنْسَانْ هَنَا التُّرَابْ وَ عِيَالْ هَنَا آدَمْ هُمَّنْ نَاسْ هَنَا التُّرَابْ مِثْلَهْ هُو. وَ الْمَسِيحْ هُو إِنْسَانْ هَنَا السَّمَاءْ وَ نَاسْ هَنَا الْمَسِيحْ كُلَ نَاسْ هَنَا السَّمَاءْ مِثْلَهْ هُو. 
1CO.15.49	وَ مِثِلْ أَوَّلْ صُورِتْنَا تِشَابِهْ صُورَةْ إِنْسَانْ التُّرَابْ، بَعَدَيْن صُورِتْنَا تِشَابِهْ صُورَةْ إِنْسَانْ السَّمَاءْ.
1CO.15.50	يَا أَخْوَانِي، أَسْمَعَوْا كَلَامِي. أَيِّ جِسِمْ الْعِنْدَهْ دَمّ وَ لَحَمْ مَا يَوْرِثْ مَمْلَكَةْ اللهْ. وَ الْيَتْلَفْ أَبَداً مَا يَوْرِثْ الْمَا يَتْلَفْ. 
1CO.15.51	أَسْمَعَوْا وَ نِأَوْرِيكُو بِسِرّ وَاحِدْ اللهْ بَسْ وَصَّفَانَا. مَا كُلِّنَا نُمُوتُوا لَاكِنْ أَكِيدْ كُلِّنَا نِلْغَيَّرَوْا. 
1CO.15.52	وَ دَا يَبْقَى عَجَلَةْ كَيْ مِثِلْ رَمْشَةْ عَيْن. وَ يَبْقَى فِي ضَرِّبِينْ الْبُرُنْجِي الْأَخِيرْ. أَشَانْ حِسّ الْبُرُنْجِي يِنْسَمِعْ وَ الْمَيْتِينْ يَبْعَثَوْا بِالْجِسِمْ الْمَا يَتْلَفْ وَ كُلِّنَا كَيْ نِلْغَيَّرَوْا. 
1CO.15.53	أَشَانْ الْجِسِمْ الْيَتْلَفْ دَا وَاجِبْ يَلْبَسْ الْجِسِمْ الْأَبَداً مَا يَتْلَفْ. وَ الْجِسِمْ الْيُمُوتْ وَاجِبْ يَلْبَسْ الْمَا يُمُوتْ. 
1CO.15.54	وَ وَكِتْ الْيَتْلَفْ لِبِسْ الْمَا يَتْلَفْ وَ الْيُمُوتْ لِبِسْ الْمَا يُمُوتْ، فِي الْبَكَانْ دَا بَسْ الْكَلَامْ الْمَكْتُوبْ دَا يِتِمّ ﴿خَلَاصْ، النَّصُرْ بَطَّلْ الْمَوْت مَرَّةْ وَاحِدْ﴾. 
1CO.15.55	﴿يَا الْمَوْت نَصُرَكْ وَيْن؟ يَا الْمَوْت قُدُرْتَكْ وَيْن؟﴾. 
1CO.15.56	وَ الْمَوْت عِنْدَهْ قُدْرَةْ فَوْقنَا بِسَبَبْ الذُّنُوبْ وَ الذُّنُوبْ عِنْدَهُمْ قُدْرَةْ فَوْقنَا بِسَبَبْ شُرُوطْ اللهْ. 
1CO.15.57	شُكْراً لِلهْ الْأَنْطَانَا النَّصُرْ بِرَبِّنَا عِيسَى الْمَسِيحْ.
1CO.15.58	يَا أَخْوَانِي النِّحِبُّكُو، فَكُّرُوا فِي كُلَّ الْكَلَامْ دَا وَ أَقْعُدُوا ثَابْتِينْ وَ قَوِيِّينْ. وَ إِنْكَرُبُوا دَايْماً فِي خِدْمَةْ رَبِّنَا أَشَانْ تَعَرْفُوا كَدَرْ الْخِدْمَةْ التَّخْدُمُوهَا لِرَبِّنَا أَبَداً مَا بَاطْلَةْ.
1CO.16.1	وَ فِي الشَّيْء الْبُخُصّ الْمُسَاعَدَةْ التِّرَسُّلُوهَا لِلصَّالِحِينْ الْفِي دَارْ الْيَهُودِيَّةْ
1CO.16.2	كُلَّ يَوْم الْأَحَدْ، خَلِّي أَيِّ نَادُمْ مِنْكُو يِفَكِّرْ فِي كِكَّيْف اللهْ رَزَقَهْ وَ يَمْرُقْ شَيْء مِنْ مَالَهْ لِلْمُسَاعَدَةْ. خَلِّيهْ يُخُطَّهْ جَاهِزْ لَحَدِّي نَجِيكُو. وَ بِمِثِلْ دَا، وَكِتْ أَنَا نَجِي مَا وَاجِبْ تُقُمُّوا تُتْشُكُّوا. 
1CO.16.3	إِخْتَارُوا مِنْ أَمْبَيْنَاتْكُو الْأَخْوَانْ التِّدَوْرُوا يِوَدُّوا مُسَاعَدِتْكُو. وَ وَكِتْ نَجِيكُو، نِرَسِّلْهُمْ بِمَكَاتِيبْ هَنَا شَهَادَةْ فِي مَدِينَةْ الْقُدُسْ. وَ خَلَاصْ هُمَّنْ يِوَدُّوا الْمُسَاعَدَةْ الْأَنْطَيْتُوهَا. 
1CO.16.4	وَ فِي الْبَكَانْ دَا كَانْ بِقِي لَيِّ، أَنَا كُلَ نِسَافِرْ وَ هُمَّنْ يِرَافُقُونِي.
1CO.16.5	وَ وَكِتْ نُشُقّ بَلَدْ مَقِدُونِيَةْ خَلَاصْ، نَمْشِي لَيْكُو زِيَارَةْ. أَشَانْ أَوَّلْ كَيْ نُرُوغْ فِي مَقِدُونِيَةْ. 
1CO.16.6	وَ أَكُونْ نَقْعَدْ مَعَاكُو أَيَّامْ. أَكُونْ طُولْ الشِّتَاءْ كُلَ، أَشَانْ فِي الْأَخِيرْ تَنْطُونِي زَادْ لِلسَّفَرْ وَكِتْ نَعَرِفْ الْبَكَانْ النَّمْشِي فَوْقَهْ. 
1CO.16.7	أَشَانْ مَا نِدَوْر نُقُمّ هَسَّعْ وَ نَخْشَاكُو بَسْ لَاكِنْ كَانْ رَبِّنَا قَالْ آمِينْ، نِطَوِّلْ شِيَّةْ مَعَاكُو. 
1CO.16.8	وَ نَقْعُدْ هِنِي فِي حِلَّةْ أَفَسُسْ لَحَدِّي عِيدْ الْخَمْسِينْ 
1CO.16.9	أَشَانْ اللهْ فَتَحْ لَيِّ الْبَابْ وَ عِنْدِي فُرْصَةْ نِسَوِّي خِدْمَةْ عَدِيلَةْ بِلْحَيْن. وَ الْيِخَالُفُوا كَلَامْ اللهْ كُلَ كَتِيرِينْ. 
1CO.16.10	وَ وَكِتْ تِمُوتَاوُسْ يَجِيكُو، أَكُرْبُوهْ قَوِي وَ خَلِّي يَقْعُدْ مَعَاكُو بِالسَّلَامْ أَشَانْ هُو قَاعِدْ يَخْدِمْ خِدْمَةْ اللهْ مِثْلِي أَنَا. 
1CO.16.11	أَشَانْ دَا، مَا تِخَلُّوا أَيِّ نَادُمْ يَحْقِرَهْ. أَنْطُوهْ زَادْ وَ خَلُّوا يَجِي لَيِّ بِالسَّلَامَةْ أَشَانْ أَنَا قَاعِدْ نَرْجَاهْ، هُو وَ الْأَخْوَانْ الْمَعَايَهْ. 
1CO.16.12	وَ أَخُونَا أَبُلُوسْ النِّرِيدُوهْ هُو قَاعِدْ هِنِي. أَنَا حَنَّسْتَهْ أَشَانْ يَمْشِي لَيْكُو مَعَ الْأَخْوَانْ لَاكِنْ هَسَّعْ حَالِياً دَا، مَا يِدَوْر يَمْشِي. أَكِيدْ هُو يَمْشِي لَيْكُو وَكِتْ عِنْدَهْ فُرْصَةْ.
1CO.16.13	أَقْعُدُوا وَاعِيِينْ وَ ثَابْتِينْ فِي الْإِيمَانْ. مَا تَخَافُوا مِنْ شَيْء و أَبْقَوْا قَوِيِّينْ. 
1CO.16.14	سَوُّوا كُلَّ شَيْء بِالْمَحَبَّةْ.
1CO.16.15	يَا أَخْوَانِي، تَعَرْفُوا نَاسْ بَيْت إِسْتِفَانْ وَ تَعَرْفُوا كَدَرْ فِي بَلَدْ الْيَوْنَانْ هُمَّنْ أَوَّلْ نَاسْ الْآمَنَوْا بِالْمَسِيحْ وَ تَعَرْفُوا هُمَّنْ مُنْكَرِبِينْ فِي الْخِدْمَةْ فِي شَانْ الصَّالِحِينْ. 
1CO.16.16	وَ نِوَصِّيكُو أَشَانْ تَسْمَعَوْا عَدِيلْ كَلَامْ هَنَا النَّاسْ الْمِثِلْهُمْ وَ هَنَا أَيِّ نَادُمْ الْيَخْدِمْ مَعَاهُمْ بِنِيَّةْ وَاحِدَةْ.
1CO.16.17	وَ أَنَا فِرِحْت بِلْحَيْن بِجَيَّةْ أَخْوَانْكُو إِسْتِفَانْ وَ فُرْتُونَا وَ أَخَايِكْ أَشَانْ أَنَا قَرْمَانْ لَيْكُو وَ هُمَّنْ جَوْا فِي قَدُّكُو. 
1CO.16.18	وَ بَرَّدَوْا قَلْبِي مِثِلْ بَرَّدَوْا قُلُوبْكُو إِنْتُو كُلَ. كَرُّمُوا النَّاسْ الْمِثِلْ دَوْل. 
1CO.16.19	وَ جَمَاعَاتْ الْمُؤْمِنِينْ الْفِي بَلَدْ آسِيَا يِسَلُّمُوكُو. وَ أَكِيلَا وَ فِرِسْكَةْ وَ الْمُؤْمِنِينْ الْيِلِمُّوا فِي بَيْتهُمْ يِسَلُّمُوكُو كَتِيرْ في رَبِّنَا الْمَسِيحْ. 
1CO.16.20	وَ الْأَخْوَانْ كُلُّهُمْ يِسَلُّمُوكُو. أَسَّالَمَوْا أَمْبَيْنَاتْكُو بِسَلَامْ الصَّالِحِينْ. 
1CO.16.21	وَ خَلَاصْ أَنَا ذَاتِي شِلْت الْقَلَمْ وَ كَتَبْت بِإِيدِي «أَنَا بُولُسْ نِسَلِّمْكُو». 
1CO.16.22	كَانْ أَيِّ نَادُمْ مَا يِحِبّ رَبِّنَا عِيسَى، خَلِّي اللهْ يَنْعَلَهْ. يَا رَبِّنَا تَعَالْ
1CO.16.23	و عَلَيْكُم نِعْمَةْ رَبِّنَا عِيسَى. 
1CO.16.24	نِرَسِّلْ لَيْكُو كُلُّكُو مَحَبِّتِي فِي الْمَسِيحْ عِيسَى.
2CO.1.1	جَوَابْ مِنِّي أَنَا بُولُسْ رَسُولْ هَنَا عِيسَى الْمَسِيحْ بِإِذِنْ اللهْ. وَ دَاهُو نَكْتِبْ لَيْكُو مَعَ أَخُونَا تِمُوتَاوُسْ. وَ أَنِحْنَ نِسَلُّمُوكُو إِنْتُو أُمَّةْ الْمَسِيحْ الْاللهْ إِخْتَارَاكُو الْقَاعِدِينْ فِي حِلَّةْ كُرُنْتُسْ وَ لِكُلَّ الصَّالِحِينْ الْقَاعِدِينْ فِي أَيِّ بَكَانْ مِنْ بَلَدْ الْيُونَانْ. 
2CO.1.2	عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ.
2CO.1.3	خَلِّي نَشْكُرُوا اللهْ أَبُو رَبِّنَا عِيسَى الْمَسِيحْ. هُو أَبُونَا الرَّحِيمْ وَ كُلَّ شَجَاعَةْ جَايَةْ مِنَّهْ هُو. 
2CO.1.4	وَ اللهْ يِشَجِّعْنَا فِي كُلَّ ضِيْقَةْ أَشَانْ أَنِحْنَ كُلَ بِالشَّجَاعَةْ دِي نِشَجُّعُوا الْآخَرِينْ الْقَاعِدِينْ فِي أَيِّ ضِيْقَةْ. 
2CO.1.5	وَ صَحِيحْ، قَاعِدِينْ نِشَارُكُوا كَتِيرْ فِي تَعَبْ الْمَسِيحْ وَ لَاكِنْ بِعَلَاقِتْنَا مَعَايَهْ، كُلَ نَلْقَوْا شَجَاعَةْ زِيَادَةْ. 
2CO.1.6	وَ كَانْ أَنِحْنَ قَاعِدِينْ فِي الضِّيقَةْ، دَا بِقِي أَشَانْ إِنْتُو تَلْقَوْا الشَّجَاعَةْ وَ النَّجَاةْ. وَ كَانْ اللهْ أَنْطَانَا الشَّجَاعَةْ، دَا بِقِي أَشَانْ إِنْتُو كُلَ تَلْقَوْا الشَّجَاعَةْ وَ تَقْدَرَوْا تَحْمَلَوْا التَّعَبْ بِصَبُرْ مِثِلْنَا. 
2CO.1.7	عَشَمْنَا فَوْقكُو قَوِي بِلْحَيْن أَشَانْ نَعَرْفُوا كَدَرْ تِشَارُكُوا فِي الشَّجَاعَةْ مِثِلْ أَوَّلْ قَاعِدِينْ تِشَارُكُوا مَعَانَا فِي التَّعَبْ.
2CO.1.8	يَا أَخْوَانَّا نِدَوْرُوا نِعَرُّفُوكُو بِالضِّيقَةْ الْجَاتْ فَوْقنَا فِي بَلَدْ آسِيَا. وَ الضِّيقَةْ دِي شَدِيدَةْ بِلْحَيْن وَ فَاتَتْ قُدْرِتْنَا لَحَدِّي قُلْنَا مُتْنَا خَلَاصْ. 
2CO.1.9	وَ فِي الْبَكَانْ دَا، بِقِينَا مِثِلْ نَاسْ الْحَكَمَوْا لَيْهُمْ بِالْمَوْت. وَ دَا بِقِي أَشَانْ مَا نِنْتَكُلُوا عَلَيْ نُفُوسْنَا لَاكِنْ نِنْتَكُلُوا عَلَيْ اللهْ الْيَبْعَثْ الْمَيْتِينْ. 
2CO.1.10	وَ أَكِيدْ اللهْ الْفَزَعَانَا مِنْ الْمَوْت دَا، هُو يَفْزَعْنَا بَتَّانْ. خَطَّيْنَا عَشَمْنَا فَوْقَهْ هُو بَسْ وَ أَكِيدْ هُو يَفْزَعْنَا بَتَّانْ. 
2CO.1.11	وَ إِنْتُو كُلَ وَاجِبْ تِعَاوُنُونَا بِدُعَاكُو. وَ اللهْ يَقْبَلْ دُعَاكُو الْكَتِيرْ وَ بِسَبَبْ دُعَاكُو دَا، هُو يِبَارِكْنَا وَ خَلَاصْ نَاسْ كَتِيرِينْ يَشْكُرُوا فِي شَانَّا.
2CO.1.12	وَ أَنِحْنَ فَرْحَانِينْ أَشَانْ قُلُوبْنَا قَاعِدِينْ يِأَكُّدُوا لَيْنَا كَدَرْ عِشْنَا مَعَ كُلَّ نَاسْ الدُّنْيَا وَ خَاصَّةً مَعَاكُو إِنْتُو بِقَلِبْ أَبْيَضْ وَ بِالنِّيَّةْ الْمُخْلِصَةْ الْاللهْ يَرْضَى بَيْهَا. مَا عِشْنَا حَسَبْ فِكِرْ نَاسْ الدُّنْيَا لَاكِنْ عِشْنَا بِنِعْمَةْ اللهْ. 
2CO.1.13	وَ أَبَداً مَا نَكْتُبُوا لَيْكُو إِلَّا الْكَلَامْ الْوَاضِحْ التَّقْرُوهْ وَ طَوَّالِي تَفْهَمَوْه. وَ أَنَا نِتْمَنَّى كَدَرْ تَفْهَمَوْا نِيِّتْنَا تَمَامْ. 
2CO.1.14	وَ قُلْت الْكَلَامْ دَا أَشَانْ إِنْتُو لِسَّاعْكُو مَا فِهِمْتُوا نِيِّتْنَا تَمَامْ. وَ كَانْ فِهِمْتُوا نِيِّتْنَا خَلَاصْ، فِي يَوْم جَيَّةْ رَبِّنَا عِيسَى، إِنْتُو تَبْقَوْا فَرْحَانِينْ بَيْنَا مِثِلْ أَنِحْنَ نَبْقَوْا فَرْحَانِينْ بَيْكُو. 
2CO.1.15	وَ أَكِيدْ، عَشَمِي فَوْقكُو بِقِي قَوِي. وَ أَشَانْ دَا، دَوَّرْت نَمْشِي لَيْكُو طَوَّالِي وَ نِسَلِّمْكُو مَرَّتَيْن وَ تَلْقَوْا مِنِّي بَرَكَةْ مَرَّتَيْن. 
2CO.1.16	وَ دَوَّرْت نَخْشَاكُو أَوَّلْ مَرَّةْ وَكِتْ أَنَا مَاشِي فِي مَقِدُونِيَةْ وَ بَتَّانْ وَكِتْ أَنَا مُقَبِّلْ مِنْهَا. وَ دَوَّرْت تِسَاعُدُونِي فِي سَفَرِي لِدَارْ الْيَهُودِيَّةْ.
2CO.1.17	وَ كَانْ دَوَّرْت نَمْشِي لَيْكُو مِثِلْ دَا هَلْ تُقُولُوا أَنَا شِلْت نِيَّةْ بَلَا فِكِرْ وَلَّا؟ هَلْ تُقُولُوا أَنَا نِشِيلْ نِيَّةْ مِثِلْ النَّادُمْ الْمَا مُؤْمِنْ الْبُقُولْ فِي نَفْس الْوَكِتْ «أَيْوَى» و «لَا»؟ 
2CO.1.18	اللهْ صَادِقْ! كَلَامْنَا لَيْكُو أَبَداً مَا يَبْقَى «أَيْوَى» و «لَا» فِي نَفْس الْوَكِتْ. 
2CO.1.19	وَ إِبْن اللهْ عِيسَى الْمَسِيحْ الْأَنَا وَ أَخْوَانِي سِيلَا وَ تِمُوتَاوُسْ بَلَّغْنَاكُو، بَيَّهْ أَبَداً مَا يِخَلْبِطْ «أَيْوَى» وَ «لَا». كَلَامَهْ كُلَ كَيْ دَايْماً أَيْوَى. 
2CO.1.20	أَشَانْ كُلَّ شَيْء الْاللهْ قَالْ يِسَوِّيهْ، هُو تَمَّهْ فِي الْمَسِيحْ. وَ بِالْمَسِيحْ اللهْ يُقُولْ «أَيْوَى». وَ بِالسَّبَبْ دَا بَسْ، نُقُولُوا آمِينْ بِأُسْمَهْ وَ نِمَجُّدُوا اللهْ. 
2CO.1.21	وَ اللهْ بَسْ ثَبَّتَانَا مَعَاكُو فِي عَلَاقَةْ مَعَ الْمَسِيحْ. وَ هُو بَسْ الْإِخْتَارَانَا لِخِدِمْتَهْ. 
2CO.1.22	وَ هُو خَطَّ فَوْقنَا خِتْمَهْ وَ نَزَّلْ فِي قُلُوبْنَا الرُّوحْ الْقُدُّوسْ أَشَانْ يَبْقَى الْعَلَامَةْ التِّوَصِّفْنَا كَدَرْ اللهْ يِسَوِّي كُلَّ شَيْء الْقَالَهْ. 
2CO.1.23	وَ اللهْ شَاهِدْ لَيِّ كَدَرْ مَا دَوَّرْت يَبْقَى لَيْكُو قَاسِي. وَ أَشَانْ دَا بَسْ، أَنَا مَا مَشَيْت بَتَّانْ فِي كُرُنْتُسْ. 
2CO.1.24	وَ مَا نَعَصُرُوكُو فِي الشَّيْء الْبُخُصّ الْإِيمَانْ أَشَانْ نَعَرْفُوا كَدَرْ إِنْتُو ثَابْتِينْ فِي الْإِيمَانْ. أَخَيْر لَيْنَا نَخْدُمُوا مَعَاكُو أَشَانْ فَرْحِتْكُو تِزِيدْ.
2CO.2.1	وَ أَنَا شِلْت نِيَّةْ أَشَانْ مَا نُزُورْكُو بَتَّانْ لِنِسَبِّبْ لَيْكُو مُشْكِلَةْ. 
2CO.2.2	أَشَانْ كَانْ أَنَا بِقِيتْ لَيْكُو سَبَبْ هَنَا مُشْكِلَةْ، يَاتُو الْيِفَرِّحْنِي بَلَاكُو؟ إِلَّا إِنْتُو الْأَنَا سَبَّبْت لَيْكُو الْمُشْكِلَةْ. 
2CO.2.3	وَ الْكَلَامْ الْكَتَبْتَهْ يَوْم دَاكْ فِي الْجَوَابْ، كَتَبْتَهْ أَشَانْ وَكِتْ نَجِيكُو النَّاسْ الْوَاجِبْ يِفَرُّحُونِي مَا يَبْقَوْا لَيِّ سَبَبْ مُشْكِلَةْ. أَشَانْ أَنَا مُأَكِّدْ كَدَرْ كَانْ أَنَا نَبْقَى فَرْحَانْ، إِنْتُو كُلَ تَبْقَوْا فَرْحَانِينْ. 
2CO.2.4	وَ كَتَبْتَهْ لَيْكُو بِقَلِبْ حَزْنَانْ شَدِيدْ وَ مُضَيِّقْ وَ أَنَا قَاعِدْ نَبْكِي كَتِيرْ. وَ مَا دَوَّرْت نِسَبِّبْ لَيْكُو مُشْكِلَةْ لَاكِنْ دَوَّرْت نِوَصِّفْكُو كَدَرْ نِحِبُّكُو.
2CO.2.5	أَنَا مَا نِدَوْر نِكَبِّرْ الْكَلَامْ. النَّادُمْ سَبَّبْ الْمُشْكِلَةْ دِي مَا لَيِّ أَنَا لَاكِنْ هُو سَبَّبْ مُشْكِلَةْ لَيْكُو إِنْتُو كُلُّكُو. 
2CO.2.6	كَتِيرِينْ مِنْكُو هَرَجَوْه وَ خَلَاصْ، دَا يَكْفِي لَيَّهْ. 
2CO.2.7	وَ هَسَّعْ دَا، وَاجِبْ تِسَامُحُوهْ وَ تِشَجُّعُوهْ أَشَانْ تِخَفُّفُوا لَيَّهْ نَدَامْتَهْ الشَّدِيدَةْ. 
2CO.2.8	وَ أَشَانْ دَا نِوَصِّيكُو. وَصُّفُوا لَيَّهْ بَتَّانْ مَحَبِّتْكُو. 
2CO.2.9	وَ أَوَّلْ كُلَ، أَنَا كَتَبْت لَيْكُو جَوَابْ أَشَانْ نِجَرِّبْكُو وَ أَشَانْ نَعَرِفْ كَانْ تِتَابُعُوا كَلَامْ اللهْ فِي كُلَّ شَيْء. 
2CO.2.10	وَ أَيِّ نَادُمْ أَنَا الْإِنْتُو تِسَامُحُوهْ، أَنَا كُلَ نِسَامِحَهْ. وَ أَيِّ خَطَأْ الْأَنَا سَامَحْتَهْ لِأَيِّ نَادُمْ، كَانْ صَحِيحْ خَطَأْ فِي وَ وَاجِبْ لَيَّهْ الْمُسَامَحَةْ، أَنَا سَامَحْتَهْ فِي شَانْكُو قِدَّامْ الْمَسِيحْ. 
2CO.2.11	وَ سَامَحْتَهْ أَشَانْ الشَّيْطَانْ مَا يِنَّصِرْ فَوْقنَا. أَشَانْ أَنِحْنَ نَعَرْفُوا نِيَّةْ الشَّيْطَانْ.
2CO.2.12	وَ مَشَيْت فِي حِلَّةْ تُرُوَاسْ أَشَانْ نِبَلِّغْ بِشَارَةْ الْمَسِيحْ. وَ وَكِتْ وِصِلْت، رَبِّنَا فَتَحْ لَيِّ الْبَابْ أَشَانْ نِبَشِّرْ. 
2CO.2.13	لَاكِنْ قَلْبِي مُعَلَّقْ بِلْحَيْن أَشَانْ أَخُوِي تِيطُسْ الْوَاجِبْ يَجِي قِدَّامِي مِنْ بَكَانْكُو أَنَا مَا لِقِيتَهْ. وَ أَشَانْ دَا بَسْ، قَمَّيْت مِنْ الْأَخْوَانْ الْفِي تُرُوَاسْ وَ مَشَيْت فِي مَقِدُونِيَةْ. 
2CO.2.14	وَ الْحَمْدُ لِلهْ. اللهْ قَاعِدْ دَايْماً يُقُودْنَا قِدَّامْ بِالْمَسِيحْ. وَ الْمَسِيحْ مِثِلْ مَلِكْ كَبِيرْ الْأَنَّصَرْ فَوْق عُدْوَانَهْ وَ جَايِ مُقَبِّلْ مِنْ الْحَرْب بِفَرْحَةْ. وَ فِي أَيِّ بَكَانْ هُو يِوَزِّعْ بَيْنَا عِرْفَةْ اللهْ الْمِثِلْ رِيحَةْ حَلْوَةْ. 
2CO.2.15	وَ أَنِحْنَ مِثِلْ الْبَخُورْ الْقَاعِدْ يِقَدِّمَهْ الْمَسِيحْ لِلهْ. وَ النَّاسْ الْقَاعِدِينْ يَنْجَوْا يُشُمُّوا رِيحْتَهْ وَ النَّاسْ الْقَاعِدِينْ يَهْلَكَوْا كُلَ يُشُمُّوا رِيحْتَهْ. 
2CO.2.16	وَ لِلنَّاسْ الْيَهْلَكَوْا، هِي رِيحَةْ الْمَوْت التِّوَدِّيهُمْ لِلْمَوْت. وَ لِلنَّاسْ الْيَنْجَوْا، هِي رِيحَةْ الْحَيَاةْ التِّوَدِّيهُمْ فِي الْحَيَاةْ. وَ مَا فِي إِنْسَانْ يَقْدَرْ لِلْخِدْمَةْ الْمِثِلْ دِي! 
2CO.2.17	نَاسْ كَتِيرِينْ قَاعِدِينْ يِخَلْبُطُوا كَلَامْ اللهْ وَ يِتَاجُرُوا بَيَّهْ وَ أَنِحْنَ مَا مِثِلْهُمْ. أَنِحْنَ نِكَلُّمُوا بِنِيَّةْ مُخْلِصَةْ. أَنِحْنَ نَاسْ الْمَسِيحْ وَ اللهْ رَسَّلَانَا وَ قِدَّامْ اللهْ نِكَلُّمُوا لِلنَّاسْ.
2CO.3.1	أَكُونْ تُقُولُوا أَنِحْنَ بَدَيْنَا بَتَّانْ نِفَاشُرُوا. لَا، مَا كَيْ. أَكِيدْ نَاسْ وَاحِدِينْ وَاجِبْ لَيْهُمْ جَوَابْ الْيَشْهَدْ لَيْهُمْ، كَانْ جَوَابْ لَيْكُو أَوْ جَوَابْ مِنْكُو. وَ لَاكِنْ دَا مَا وَاجِبْ لَيْنَا. 
2CO.3.2	إِنْتُو ذَاتْكُو جَوَابْنَا. إِنْتُو مَكْتُوبِينْ فَوْق قُلُوبْنَا. وَ كُلَّ النَّاسْ يَعَرْفُوهْ وَ يَقْرُوهْ. 
2CO.3.3	أَيْوَى، إِنْتُو بَسْ جَوَابْ الْمَسِيحْ وَ هُو رَسَّلَهْ بِإِيدْنَا وَ دَا وَاضِحْ لِأَيِّ نَادُمْ. وَ الْجَوَابْ دَا مَا مَكْتُوبْ بِقَلَمْ لَاكِنْ بِرُوحْ اللهْ الْحَيّ. وَ هُو مَا مَكْتُوبْ فِي لَوْح هَنَا حَجَرْ لَاكِنْ مَكْتُوبْ فِي قُلُوبْ النَّاسْ.
2CO.3.4	وَ قُلْنَا الْكَلَامْ دَا أَشَانْ عَشَمْنَا فِي اللهْ قَوِي بِالْمَسِيحْ. 
2CO.3.5	أَنِحْنَ بِنَفِسْنَا مَا عِنْدِنَا الْقُدْرَةْ الْوَاجْبَةْ أَشَانْ نِسَوُّوا الْخِدْمَةْ دِي. نَقْدَرَوْا نِسَوُّوا الْخِدْمَةْ دِي أَشَانْ اللهْ بَسْ أَنْطَانَا الْقُدْرَةْ الْوَاجْبَةْ. 
2CO.3.6	وَ هُو أَنْطَانَا الْقُدْرَةْ الْوَاجْبَةْ أَشَانْ نَبْقَوْا خَدَّامِينْ وَ نَخْدُمُوا لِلهْ فِي الْمُعَاهَدَةْ الْجَدِيدَةْ. وَ الْمُعَاهَدَةْ الْجَدِيدَةْ دِي مَا هَنَا شُرُوطْ مَكْتُوبِينْ وَ لَاكِنْ هَنَا رُوحْ اللهْ. أَشَانْ مُعَاهَدَةْ الشُّرُوطْ الْمَكْتُوبِينْ تِجِيبْ الْمَوْت وَ لَاكِنْ رُوحْ اللهْ يِجِيبْ الْحَيَاةْ. 
2CO.3.7	شُرُوطْ التَّوْرَاةْ كَتَبَوْهُمْ فِي لِيحَانْ هَنَا حَجَرْ وَ نُورْ هَنَا اللهْ الْمَجِيدْ بَانْ وَكِتْ هُو نَزَّلَاهُمْ. وَ النُّورْ الْمَجِيدْ دَا شَدِيدْ لَحَدِّي بَنِي إِسْرَائِيلْ مَا قِدْرَوْا يَحْمَلَوْا شَوْفِينْ النُّورْ الْقَاعِدْ فِي وِجِهْ مُوسَى
2CO.3.8	أَكِيدْ كَلَامْ اللهْ الْيَنْطِي لَيْنَا الرُّوحْ الْقُدُّوسْ يَجِي بِنُورْ مَجِيدْ زِيَادَةْ. 
2CO.3.9	نَعَرْفُوا كَدَرْ خِدْمَةْ الْمُعَاهَدَةْ الْجَعَلَتْ النَّاسْ خَاطِيِينْ قِدَّامْ اللهْ عِنْدَهَا نُورْ مَجِيدْ. وَ مِثِلْ دَا، نَعَرْفُوا كَدَرْ خِدْمَةْ الْمُعَاهَدَةْ التَّجْعَلْ النَّاسْ صَالِحِينْ عِنْدَهَا نُورْ مَجِيدْ زِيَادَةْ مَرَّةْ وَاحِدْ. 
2CO.3.10	وَ صَحِيحْ، أَوَّلْ فِي نُورْ مَجِيدْ وَ حَالِياً جَاءْ نُورْ مَجِيدْ آخَرْ زِيَادَةْ مِنَّهْ وَ وَدَّرَهْ. 
2CO.3.11	وَ كَانْ الشَّيْء الْمَا طَوَّلْ جَاءْ بِنُورْ مَجِيدْ، أَكِيدْ الْيَقْعُدْ إِلَى الْأَبَدْ يَجِي بِنُورْ شَدِيدْ مِنَّهْ زِيَادَةْ.
2CO.3.12	وَ بِمِثِلْ دَا، عِنْدِنَا عَشَمْ قَوِي وَ أَشَانْ دَا نَخْدُمُوا بِشَجَاعَةْ شَدِيدَةْ. 
2CO.3.13	أَنِحْنَ مَا نِسَوُّوا مِثِلْ مُوسَى. هُو غَطَّى وِجْهَهْ بِغَطَّايْ أَشَانْ بَنِي إِسْرَائِيلْ مَا يِشِيفُوا نِهَايَةْ النُّورْ الْمَا طَوَّلْ. 
2CO.3.14	لَاكِنْ هُمَّنْ دَوْل فِكِرْهُمْ أَنْطَمَسْ. وَ لَحَدِّي الْيَوْم كَانْ كَلَامْ التَّوْرَاةْ يَقْرُوهْ لَيْهُمْ، نَفْس الْغَطَّايْ قَاعِدَةْ فَوْق فِكِرْهُمْ وَ مَا يَفْهَمَوْا الْكَلَامْ عَدِيلْ. وَ الْغَطَّايْ دِي مَا تِنْرَفِعْ مِنْهُمْ إِلَّا كَانْ يِآمُنُوا بِالْمَسِيحْ. 
2CO.3.15	أَيْوَى، لَحَدِّي الْيَوْم كَانْ كَلَامْ مُوسَى يَقْرُوهْ لَيْهُمْ، الْغَطَّايْ قَاعِدَةْ فَوْق قُلُوبْهُمْ. 
2CO.3.16	لَاكِنْ كَانْ نَادُمْ يِشِيلْ دَرِبْ الرَّبّ، الْغَطَّايْ تِنْرَفِعْ وَ يَفْهَمْ عَدِيلْ. 
2CO.3.17	وَ فِي الْكَلَامْ دَا، الرَّبّ هُو الرُّوحْ الْقُدُّوسْ. وَ أَيِّ بَكَانْ الرُّوحْ الْقُدُّوسْ قَاعِدْ فَوْقَهْ الْحُرِّيَةْ قَاعِدَةْ فِي الْبَكَانْ دَا. 
2CO.3.18	وَ أَنِحْنَ مَا عِنْدِنَا الْغَطَّايْ فِي وُجُوهْنَا وَ كُلِّنَا قَاعِدِينْ نِشِيفُوا نُورْ اللهْ الْمَجِيدْ مِثِلْ فِي أَمْ شَوَّافَةْ. وَ النُّورْ الْمَجِيدْ دَا الْيَجِي مِنْ رُوحْ اللهْ قَاعِدْ يِغَيِّرْنَا زِيَادَةْ لَحَدِّي صُورِتْنَا تَبْقَى مِثِلْ صُورْتَهْ اللهْ الْمَجِيدَةْ.
2CO.4.1	وَ خَلَاصْ اللهْ بَسْ رَحَمَانَا بِالْخِدْمَةْ دِي وَ أَشَانْ دَا، أَبَداً مَا نَكْسَلَوْا مِنْهَا. 
2CO.4.2	وَ أَنِحْنَ أَبَيْنَا مَا تَابَعْنَا الْحَالْ التِّجِيبْ الْعَيْب وَ لَا الذُّنُوبْ الْيِسَوُّوهُمْ النَّاسْ بِعَشِيرْ. نَابَوْا مَا نِسَوُّوا شَيْء بِنَجَاضَةْ وَ أَبَداً مَا نِبَدُّلُوا كَلَامْ اللهْ. لَا. لَاكِنْ نِكَلُّمُوا الْحَقّ بِكَلَامْ وَاضِحْ وَ نِخَلُّوا قَلِبْ هَنَا أَيِّ نَادُمْ يَشْهَدْ لِحَالْنَا الْعَدِيلَةْ قِدَّامْ اللهْ. 
2CO.4.3	وَ كَانْ الْبِشَارَةْ النِّبَلُّغُوهَا مَا تِنْفَهِمْ، هِي مَا تِنْفَهِمْ إِلَّا لِلْمُوَدِّرِينْ. 
2CO.4.4	النَّاسْ الْمَا مُؤْمِنِينْ دَوْل قُلُوبْهُمْ مَسْدُودِينْ أَشَانْ إِبْلِيسْ
2CO.4.5	وَ الْكَلَامْ النِّبَلُّغُوهْ مَا بُخُصّ نُفُوسْنَا. نِبَلُّغُوا بِعِيسَى الْمَسِيحْ وَ نُقُولُوا هُو بَسْ الرَّبّ. وَ أَنِحْنَ خَدَّامِينْ بَسْ وَ نَخْدُمُوا لَيْكُو فِي شَانَهْ. 
2CO.4.6	أَشَانْ اللهْ بَسْ الْقَالْ ﴿خَلِّي النُّورْ يِضَاوِي فِي أُسْط الضَّلَامْ﴾ وَ هُو نَوَّرْ قُلُوبْنَا أَشَانْ نَعَرْفُوا نُورْ اللهْ الْمَجِيدْ الْقَاعِدْ فِي وِجِهْ عِيسَى الْمَسِيحْ.
2CO.4.7	وَ الْبَرَكَةْ الْعِنْدِنَا دِي مِثِلْ دَهَبْ صَافِي الْقَاعِدْ فِي مَاعُونْ هَنَا تِينَةْ. وَ دَا يِوَصِّفْ كَدَرْ الْقُدْرَةْ الْعَجِيبَةْ النَّخْدُمُوا بَيْهَا مِنْ اللهْ بَسْ وَ مَا مِنِّنَا أَنِحْنَ. 
2CO.4.8	أَنِحْنَ يِضَايُقُونَا فِي أَيِّ بَكَانْ لَاكِنْ مَا يِوَقُّفُونَا. وَ أَنِحْنَ مُلْحَيِّرِينْ لَاكِنْ مَا وَدَّرْنَا الْعَشَمْ. 
2CO.4.9	وَ النَّاسْ يِتَعُّبُونَا لَاكِنْ اللهْ مَا يِخَلِّينَا. يَرْمُونَا لَاكِنْ مَا يِدَمُّرُونَا. 
2CO.4.10	الْمَسِيحْ تِعِبْ وَ مَاتْ. وَ فِي أَيِّ بَكَانْ أَنِحْنَ كُلَ نَتْعَبَوا مِثْلَهْ أَشَانْ حَيَاةْ عِيسَى كُلَ تِنْشَافْ فِي جِسِمْنَا. 
2CO.4.11	أَنِحْنَ حَيِّينْ لَاكِنْ دَايْماً يِسَلُّمُونَا لِلْمَوْت فِي شَانْ خِدْمِتْنَا لِعِيسَى. وَ دَا يَبْقَى لَيْنَا أَشَانْ حَيَاةْ عِيسَى تِنْشَافْ فِي جِسِمْنَا الْيُمُوتْ. 
2CO.4.12	وَ خَلَاصْ، أَنِحْنَ نِعِيشُوا فِي أُسْط الْمَوْت أَشَانْ إِنْتُو تَلْقَوْا الْحَيَاةْ الْأَبَدِيَّةْ. 
2CO.4.13	مَكْتُوبْ فِي الْكِتَابْ ﴿أَنَا آمَنْت وَ أَشَانْ دَا كَلَّمْت﴾. وَ أَنِحْنَ كُلَ عِنْدِنَا إِيمَانْ مِثِلْ الْإِيمَانْ دَا. أَنِحْنَ مُؤْمِنِينْ وَ أَشَانْ دَا نِكَلُّمُوا. 
2CO.4.14	وَ نَعَرْفُوا كَدَرْ اللهْ الْبَعَثْ رَبِّنَا عِيسَى مِنْ أُسْط الْمَيْتِينْ يَبْعَثْنَا أَنِحْنَ كُلَ مَعَ عِيسَى وَ يِوَدِّينَا مَعَاكُو فِي حَضَرَتَهْ. 
2CO.4.15	وَ كُلَّ خِدْمِتْنَا دِي لِفَايْدِتْكُو. وَ نَخْدُمُوا أَشَانْ بَرَكَةْ اللهْ تَلْحَقْ كُلَّ النَّاسْ وَ هُمَّنْ يَشْكُرُوا اللهْ زِيَادَةْ وَ خَلَاصْ كُلُّهُمْ يِمَجُّدُوا اللهْ.
2CO.4.16	أَشَانْ دَا أَبَداً مَا نَكْسَلَوْا. صَحِيحْ، جِسِمْنَا قَاعِدْ يُمُوتْ وَ لَاكِنْ الْحَيَاةْ الْجَدِيدَةْ قَاعِدَةْ تِزِيدْ فِي قُلُوبْنَا كُلِّ يَوْم. 
2CO.4.17	وَ التَّعَبْ الْعِنْدِنَا هَسَّعْ دَا، هُو خَفِيفْ وَ مَا يِطَوِّلْ. لَاكِنْ التَّعَبْ دَا يِجَهِّزْنَا لِلْمَجْد الْعَظِيمْ الْأَبَداً مَا يِكَمِّلْ. 
2CO.4.18	وَ مَا نُخُطُّوا بَالْنَا فِي الْبِنْشَافْ. نُخُطُّوا بَالْنَا فِي الْمَا بِنْشَافْ. أَشَانْ الْبِنْشَافْ يِكَمِّلْ وَ لَاكِنْ الْمَا بِنْشَافْ مَا يِكَمِّلْ أَبَداً.
2CO.5.1	وَ الْجِسِمْ الْعِنْدِنَا دَا وَكِتْ قَاعِدِينْ فِي الْأَرْض، هُو مِثِلْ خَيْمَةْ بَسْ. وَ نَعَرْفُوا كَدَرْ وَكِتْ جِسِمْنَا دَا يُمُوتْ، عِنْدِنَا جِسِمْ آخَرْ الْقَاعِدْ فِي السَّمَاوَاتْ. وَ الْجِسِمْ دَا مِثِلْ بَيْت قَوِي الْاللهْ بَسْ بَنَاهْ. وَ يَقْعُدْ إِلَى الْأَبَدْ وَ مَا مِثِلْ بَيْت الْبَنَوْه النَّاسْ. 
2CO.5.2	وَ وَكِتْ أَنِحْنَ قَاعِدِينْ فِي الْخَيْمَةْ دِي، نَقْنُتُوا أَشَانْ قَرْمَانِينْ بِلْحَيْن لِبَيْتنَا السَّمَاوِي الْاللهْ يَنْطِيهْ لَيْنَا لِنِعِيشُوا فَوْقَهْ. 
2CO.5.3	وَ مِثِلْ دَا، كَانْ لِبِسْنَا الْجِسِمْ الْجَدِيدْ دَا، بَتَّانْ مَا نَبْقَوْا عَرْيَانِينْ بَلَا جِسِمْ. 
2CO.5.4	وَ وَكِتْ أَنِحْنَ قَاعِدِينْ فِي الْخَيْمَةْ الْأَرْضِيَّةْ دِي، نَقْنُتُوا مِنْ الْحِمِلْ التَّقِيلْ. وَ الشَّيْء النِّدَوْرُوهْ هُو مَا نَبْقَوْا عَرْيَانِينْ مِنْ الْجِسِمْ الْأَرْضِي لَاكِنْ نِدَوْرُوا نَلْبَسَوْا الْجِسِمْ الْجَدِيدْ. وَ فِي الْبَكَانْ دَا، الْحَيَاةْ الْأَبَدِيَّةْ دِي تَاكُلْ مَرَّةْ وَاحِدْ الْجِسِمْ الْيُمُوتْ. 
2CO.5.5	اللهْ ذَاتَهْ جَهَّزَانَا لِلْحَيَاةْ دِي وَ هُو نَزَّلْ فَوْقنَا الرُّوحْ الْقُدُّوسْ أَشَانْ يَبْقَى الْعَلَامَةْ التِّوَصِّفْ كَدَرْ اللهْ يِسَوِّي كُلَّ شَيْء الْجَهَّزَهْ لَيْنَا.
2CO.5.6	وَ أَشَانْ دَا، عَشَمْنَا دَايْماً قَوِي. صَحِيحْ نَعَرْفُوا كَدَرْ وَكِتْ أَنِحْنَ سَاكْنِينْ فِي الْجِسِمْ الْأَرْضِي، أَنِحْنَ لِسَّاعْ مَا سَاكْنِينْ فِي بَيْتنَا الصَّحِيحْ الْقَاعِدْ مَعَ رَبِّنَا الْمَسِيحْ. 
2CO.5.7	لَاكِنْ نِعِيشُوا حَسَبْ الشَّيْء الْأَنِحْنَ مُؤْمِنِينْ بَيَّهْ وَ مَا حَسَبْ النِّشِيفُوهْ بِعَيْنَّا. 
2CO.5.8	أَيْوَى، عَشَمْنَا قَوِي وَ أَخَيْر لَيْنَا نِخَلُّوا الْجِسِمْ الْأَرْضِي دَا أَشَانْ نَسْكُنُوا مَعَ رَبِّنَا. 
2CO.5.9	وَ خَلَاصْ، زِيَادَةْ مِنْ كُلَّ شَيْء آخَرْ، نِدَوْرُوا نِسَوُّوا الشَّيْء الْيَرْضَى بَيَّهْ رَبِّنَا، كَانْ أَنِحْنَ نَسْكُنُوا فِي الْجِسِمْ الْأَرْضِي وَلَّا نِخَلُّوهْ. 
2CO.5.10	أَشَانْ لَابُدَّ أَيِّ وَاحِدْ مِنِّنَا يَقِيفْ قِدَّامْ كُرْسِي الْمَسِيحْ فِي يَوْم الْحِسَابْ. وَ فِي الْبَكَانْ دَا، أَيِّ نَادُمْ يَلْقَى الشَّيْء الْوَاجِبْ لَيَّهْ حَسَبْ الْعَمَلْ السَّوَّاهْ وَكِتْ هُو عَايِشْ بِالْجِسِمْ الْأَرْضِي كَانْ عَمَلَهْ هَنَا الْخَيْر وَلَّا الشَّرّ.
2CO.5.11	وَ نَعَرْفُوا رَبِّنَا يِحَاسِبْنَا في خِدْمِتْنَا وَ أَشَانْ دَا، نِدَوْرُوا نِجِيبُوا النَّاسْ فِي الدَّرِبْ. اللهْ يَعَرِفْ حَالْنَا مَرَّةْ وَاحِدْ وَ نِتْمَنَّى كَدَرْ إِنْتُو كُلَ تَعَرْفُوهَا فِي قُلُوبْكُو. 
2CO.5.12	وَ بَتَّانْ مَا نِدَوْرُوا نِفَاشُرُوا. أَنِحْنَ نِدَوْرُوا نَنْطُوكُو فُرْصَةْ أَشَانْ تِحَجُّوا بَيْنَا رَاسْكُو مَرْفُوعْ وَ تُرُدُّوا لِلنَّاسْ الْقَاعِدِينْ يَرْفَعَوْا رُوسَيْنهُمْ بِالشَّيْء الْبِنْشَافْ بَسْ وَ مَا فِي الشَّيْء الْقَاعِدْ فِي الْقَلِبْ. 
2CO.5.13	كَانْ صَحِيحْ عَقُلْنَا لَفَّ، دَا فِي شَانْ اللهْ. وَ كَانْ عَقُلْنَا عَافَيْ دَا لِفَايْدِتْكُو. 
2CO.5.14	وَ مَحَبَّةْ الْمَسِيحْ لَيْنَا تَجْبُرْنَا أَشَانْ أَنِحْنَ مُلَأَكِّدِينْ كَدَرْ الْوَاحِدْ الْمَاتْ فِي شَانْ كُلَّ النَّاسْ وَ بَيَّهْ هُو بَسْ، كُلُّهُمْ مَاتَوْا. 
2CO.5.15	وَ هُو مَاتْ لِكُلَّ النَّاسْ أَشَانْ النَّاسْ الْحَيِّينْ مَا يِعِيشُوا بَتَّانْ لِنُفُوسْهُمْ لَاكِنْ يِعِيشُوا لِلْمَسِيحْ الْمَاتْ وَ بَعَثْ فِي شَانْهُمْ. 
2CO.5.16	أَشَانْ دَا، مِنْ هَسَّعْ وَ قِدَّامْ مَا نِفَكُّرُوا فِي أَيِّ نَادُمْ مِثِلْ النَّاسْ يِفَكُّرُوا فَوْقَهْ. أَوَّلْ فَكَّرْنَا فِي الْمَسِيحْ مِثِلْ النَّاسْ. لَاكِنْ أَبَداً مَا نِفَكُّرُوا فَوْقَهْ بَتَّانْ مِثِلْ دَا. 
2CO.5.17	وَ كَانْ أَيِّ نَادُمْ قَاعِدْ فِي عَلَاقَةْ مَعَ الْمَسِيحْ هُو بِقِي خَلِيقَةْ جَدِيدَةْ. حَيَاتَهْ الْقَدِيمَةْ فَاتَتْ وَ حَيَاتَهْ الْجَدِيدَةْ بَدَتْ خَلَاصْ. 
2CO.5.18	وَ دَا كُلَّ كَيْ مِنْ اللهْ. هُو بَسْ سَوَّى الصُّلُحْ مَعَانَا بِالْمَسِيحْ أَشَانْ نَدْخُلُوا فِي عَلَاقَةْ جَدِيدَةْ مَعَايَهْ. وَ الْخِدْمَةْ الْاللهْ كَلَّفَانَا بَيْهَا هِي بَلِّغِينْ خَبَرْ هَنَا الصُّلُحْ. 
2CO.5.19	وَ مَعَنَاتَهْ اللهْ جَاءْ بِالْمَسِيحْ وَ سَوَّى الصُّلُحْ أَشَانْ كُلَّ نَاسْ الدُّنْيَا يَدْخُلُوا فِي عَلَاقَةْ جَدِيدَةْ مَعَايَهْ. وَ هُو شَالْ نِيَّةْ أَشَانْ مَا يِحَاسِبْهُمْ حَسَبْ خَطَايَاهُمْ. وَ كَلَّفَانَا بِبَلِّغِينْ بِشَارَةْ الصُّلُحْ. 
2CO.5.20	وَ بِمِثِلْ دَا، أَنَا وَ أَخْوَانِي بِقِينَا سَفِيرْ لِلْمَسِيحْ وَ اللهْ قَاعِدْ يِنَادِيكُو بِلِسَانَّا. وَ خَلَاصْ، نَطْلْبُوا مِنْكُو بِأُسُمْ الْمَسِيحْ أَصَّالَحَوْا مع اللهْ. 
2CO.5.21	وَ الْمَسِيحْ الْأَبَداً مَا أَذْنَبْ، اللهْ جَعَلَهْ ضَحِيَّةْ فِي شَانْ ذُنُوبْنَا أَشَانْ أَنِحْنَ نَبْقَوْا بَيَّهْ شَعَبْ اللهْ الصَّالِحِينْ.
2CO.6.1	وَ خَلَاصْ أَنِحْنَ نَخْدُمُوا مَعَ اللهْ وَ أَشَانْ دَا نِوَصُّوكُو. أَكِيدْ قِبْلْتُوا نِعْمَةْ اللهْ وَ هَسَّعْ دَا، أَكُرْبُوهَا قَوِي أَشَانْ تَلْقَوْا مِنْهَا الْفَايْدَةْ الْكَامِلَةْ. 
2CO.6.2	أَشَانْ فِي الْكِتَابْ، اللهْ قَالْ ﴿فِي الْوَكِتْ الْأَنَا رِضِيتْ بَيَّهْ، أَنَا قِبِلْت دُعَاكْ. أَيْوَى، فِي يَوْم النَّجَاةْ، أَنَا فَزَعْتَكْ﴾. أَسْمَعَوْا، دَا بَسْ الْوَكِتْ الْاللهْ يَرْضَى بَيَّهْ. دَا بَسْ يَوْم النَّجَاةْ.
2CO.6.3	وَ أَبَداً مَا نِسِدُّوا لِأَيِّ نَادُمْ الدَّرِبْ الْيِوَدِّيهْ لِلهْ أَشَانْ مَا نِدَوْرُوا نِجِيبُوا لَوْم فِي خِدْمِتْنَا. 
2CO.6.4	وَ بِحَالْنَا وَصَّفْنَا فِي كُلَّ شَيْء كَدَرْ أَنِحْنَ خَدَّامِينْ اللهْ. صَبَرْنَا صَبُرْ قَوِي فِي تَعَبْ شَدِيدْ وَ ضِيقَةْ وَ صُعُوبَاتْ. 
2CO.6.5	فَرَشَوْنَا وَ سَجَّنَوْنَا وَ أَصْبَحْنَا في أُسْط الْبَرْجَلَةْ. خَدَمْنَا بِدُرَاعْنَا. فَقَدْنَا النَّوْم وَ الْأَكِلْ. 
2CO.6.6	وَ وَصَّفْنَا كَدَرْ أَنِحْنَ خَدَّامِينْ اللهْ بِحَالْنَا السَّمْحَةْ وَ عِلِمْنَا وَ صَبُرْنَا وَ قَلِبْنَا الْأَبْيَضْ وَ الرُّوحْ الْقُدُّوسْ الْقَاعِدْ فَوْقنَا وَ مَحَبِّتْنَا الْمُخْلِصَةْ. 
2CO.6.7	كَلَامْنَا كَلَامْ الْحَقّ وَ نَخْدُمُوا بِقُدْرَةْ اللهْ. الْحَالْ الصَّالْحَةْ بَسْ سِلَاحْنَا فِي إِيدْنَا الزَّيْنَةْ وَ إِيدْنَا الْإِسْرَةْ. 
2CO.6.8	وَ نَخْدُمُوا لِلهْ كَانْ يِكَرُّمُونَا وَلَّا يَحْقُرُونَا، كَانْ يِعَيُّرُونَا وَلَّا يَشْكُرُونَا. بُقُولُوا أَنِحْنَ كَدَّابِينْ وَ لَاكِنْ أَنِحْنَ صَادِقِينْ. 
2CO.6.9	بُقُولُوا أَنِحْنَ نَاسْ مَا مَعْرُوفِينْ وَ لَاكِنْ اللهْ شَاهِدْ لَيْنَا. بُقُولُوا مُتْنَا وَ شِيفُوا أَنِحْنَ حَيِّينْ. أَنِحْنَ أَذَّبَوْنَا شَدِيدْ لَاكِنْ مَا كَتَلَوْنَا. 
2CO.6.10	عِنْدِنَا حِزِنْ وَ لَاكِنْ نَفْرَحَوْا دَايْماً. أَنِحْنَ مَسَاكِينْ وَ لَاكِنْ نِجِيبُوا لِكَتِيرْ مِنْ النَّاسْ بَرَكَةْ كَتِيرَةْ. مَا عِنْدِنَا شَيْء وَ لَاكِنْ كُلَّ شَيْء هَنَانَا.
2CO.6.11	يَا أَخْوَانَّا فِي كُرُنْتُسْ، كَلَّمْنَا لَيْكُو بِكَلَامْ وَاضِحْ. فَتَحْنَا لَيْكُو قُلُوبْنَا. 
2CO.6.12	أَنِحْنَ مَا سَدَّيْنَا لَيْكُو دَرِبْ وَ لَاكِنْ إِنْتُو بَسْ سَدَّيْتُوا لَيْنَا دَرِبْكُو. 
2CO.6.13	نِحَجِّي لَيْكُو مِثِلْ إِنْتُو عِيَالِي. سَوُّوا لَيْنَا السَّوَّيْنَا لَيْكُو. أَفْتَحَوْا لَيْنَا قُلُوبْكُو.
2CO.6.14	مَا تَدْخُلُوا فِي عَلَاقَةْ مَعَ النَّاسْ الْمَا مُؤْمِنِينْ أَشَانْ إِنْتُو مَا سَوَا. كِكَّيْف حَالْ الصَّالِحِينْ وَ حَالْ الْعَاصِيِينْ يَبْقَوْا وَاحِدْ؟ كِكَّيْف النُّورْ وَ الضَّلَامْ يِلِمُّوا؟ 
2CO.6.15	كِكَّيْف الْمَسِيحْ وَ إِبْلِيسْ بِتَّفُقُوا؟ هَلْ فِي شَيْء الْيَرْبُطْ الْمُؤْمِنْ مَعَ الْمَا مُؤْمِنْ؟ 
2CO.6.16	وَ وَيْن الْعَلَاقَةْ بَيْن بَيْت عِبَادَةْ اللهْ وَ بَيْت عِبَادَةْ الْأَصْنَامْ؟ وَ أَنِحْنَ بَسْ بَيْت اللهْ الْحَيّ. وَ فِي الْكِتَابْ اللهْ قَالْ ﴿نَسْكُنْ فَوْقهُمْ وَ نُرُوغْ أَمْبَيْنَاتْهُمْ وَ نَبْقَى رَبُّهُمْ وَ هُمَّنْ يَبْقَوْا شَعَبِي. 
2CO.6.17	أَشَانْ دَا، أَمُرْقُوا مِنْ أُسُطْهُمْ وَ أَنْفَصُلُوا مِنْهُمْ. دَا بَسْ كَلَامْ اللهْ. مَا تَلْمَسَوْا شَيْء نِجِسْ وَ أَنَا نَقْبَلْكُو 
2CO.6.18	وَ نَبْقَى أَبُوكُو وَ إِنْتُو تَبْقَوْا أَوْلَادِي وَ بَنَاتِي. أَنَا اللهْ الْقَادِرْ وَ أَنَا بَسْ قُلْتَهْ﴾.
2CO.7.1	يَا أَخْوَانِي النِّحِبُّكُو، خَلِّي نِفَكُّرُوا فِي الْكَلَامْ الْاللهْ قَالَهْ دَا وَ نِطَهُّرُوا جِسِمْنَا وَ قُلُوبْنَا مِنْ أَيِّ شَيْء الْيِنَجِّسْنَا لَحَدِّي نِعِيشُوا بِحَالْ صَالِحَةْ وَ بِتَقْوَى تَمَامْ.
2CO.7.2	أَفْتَحَوْا قُلُوبْكُو لَيْنَا. أَنِحْنَ مَا ظَلَمْنَا نَادُمْ وَ مَا أذَيْنَا نَادُمْ وَ مَا غَشَّيْنَا نَادُمْ. 
2CO.7.3	وَ مَا قُلْت الْكَلَامْ دَا أَشَانْ نِدَوْر نُلُومْكُو. مِثِلْ أَوَّلْ قُلْتَهْ، إِنْتُو قَاعِدِينْ فِي قُلُوبْنَا وَ أَشَانْ دَا، نِعِيشُوا سَوَا وَ نُمُوتُوا سَوَا. 
2CO.7.4	نِحَجِّي بَيْكُو دَايْماً بِفَرْحَةْ. أَنَا فَرْحَانْ مِنْكُو بِلْحَيْن. شَجَّعْتُونِي شَجَاعَةْ شَدِيدَةْ بِلْحَيْن. وَ خَلَاصْ، فِي أُسُطْ كُلَّ صُعُوبَاتْنَا، عِنْدِي فَرَحْ زِيَادَةْ.
2CO.7.5	وَ وَكِتْ جِينَا فِي مَقِدُونِيَةْ كُلَ، مَا لِقِينَا رَاحَةْ. تِعِبْنَا وَ فِي أَيِّ بَكَانْ لِقِينَا مَشَاكِلْ وَ الْخَوْف قَاعِدْ فِي قُلُوبْنَا. 
2CO.7.6	لَاكِنْ اللهْ الْيِشَجِّعْ التَّعْبَانِينْ شَجَّعَانَا بِجَيَّةْ أَخُونَا تِيطُسْ. 
2CO.7.7	وَ شَجَاعِتْنَا دِي مَا بِسَبَبْ جَيِّتَهْ بَسْ. لَا. الْخَبَرْ الْجَابَهْ مِنْكُو شَجَّعَانَا زِيَادَةْ. هُو أَوْرَانَا بِكِكَّيْف إِنْتُو شَجَّعْتُوهْ. وَ قَالْ إِنْتُو قَرْمَانِينْ لَيِّ وَ حَزْنَانِينْ لِلْمُشْكِلَةْ الْبِقَتْ وَ عِنْدُكُو حَمِيسَةْ لَيِّ فِي قُلُوبْكُو. وَ أَشَانْ دَا، أَنَا فِرِحْت فَرْحَةْ كَبِيرَةْ. 
2CO.7.8	كَانْ جَوَابِي جَابْ حِزِنْ فِي قُلُوبْكُو كُلَ، أَنَا مَا نَدْمَانْ بَيَّهْ. صَحِيحْ، أَوَّلْ نِدِمْت لَيَّهْ. لَاكِنْ هَسَّعْ نَعَرِفْ جَوَابِي دَا حَزَّنْ قُلُوبْكُو لَاكِنْ الْحِزِنْ دَا مَا طَوَّلْ.
2CO.7.9	وَ هَسَّعْ دَا، أَنَا فَرْحَانْ. أَنَا مَا فَرْحَانْ بِحِزِنْكُو. أَنَا فَرْحَانْ أَشَانْ الْحِزِنْ وَدَّاكُو لِلتَّوْبَةْ. الْحِزِنْ دَا جَاءْ مِنْ اللهْ وَ أَشَانْ دَا، مَا خَصَّرْنَاكُو شَيْء. 
2CO.7.10	أَشَانْ الْحِزِنْ الْيَجِي مِنْ اللهْ يِسَبِّبْ التَّوْبَةْ التِّوَدِّينَا لِلنَّجَاةْ وَ مَا يِجِيبْ النَّدَامَةْ. لَاكِنْ الْحِزِنْ النَّاسْ الدُّنْيَا يِسَبُّبُوهْ، يِوَدِّيهُمْ لِلْمَوْت. 
2CO.7.11	فَكُّرُوا فِي الشَّيْء السَّبَّبْ لَيْكُو الْحِزِنْ الْجَاءْ مِنْ اللهْ دَا. إِنْتُو وَاجَهْتُوا الْمُشْكِلَةْ بِنِيَّةْ وَاحِدَةْ. وَ عَجَلَةْ كَيْ دَافَعْتُوا لِنُفُوسْكُو وَ زِعِلْتُوا مِنْ الْخَاطِي. وَ خُفْتُوا خَوْف شَدِيدْ وَ بِقِيتُوا قَرْمَانِينْ لَيِّ زِيَادَةْ. وَ قَلِبْكُو قَمَّ وَ أَدَّبْتُوا الْمُذْنِبْ. وَ خَلَاصْ، بِأَيِّ دَلِيلْ إِنْتُو وَصَّفْتُوا كَدَرْ إِنْتُو بَرِئِينْ مِنْ كُلَّ الْكَلَامْ دَا.
2CO.7.12	صَحِيحْ أَنَا كَتَبْت لَيْكُو جَوَابْ يَوْم دَاكْ لَاكِنْ مَا كَتَبْتَهْ فِي شَانْ الظَّالِمْ وَ لَا فِي شَانْ الْمَظْلُومْ. أَنَا كَتَبْتَهْ فِي شَانْ حَمِيسِتْكُو لَيْنَا تِبِينْ لَيْكُو قِدَّامْ اللهْ. 
2CO.7.13	وَ دَا شَجَّعَانَا بِلْحَيْن. فِرِحْنَا بِسَبَبْ الشَّجَاعَةْ اللِّقِينَاهَا دِي. وَ فِرِحْنَا زِيَادَةْ بِفَرْحَةْ تِيطُسْ أَشَانْ أَوَّلْ قَلْبَهْ مُعَلَّقْ وَ إِنْتُو رَقَّدْتُوا قَلْبَهْ مَرَّةْ وَاحِدْ. 
2CO.7.14	أَشَانْ أَوَّلْ رَاسِي مَرْفُوعْ وَكِتْ أَنَا أَوْرَيْتَهْ بَيْكُو وَ خَلَاصْ، كَلَامِي دَا مَا خَجَّلَانِي. مِثِلْ كُلَّ الْكَلَامْ الْقُلْنَاهْ لَيْكُو صَحِيحْ، الْكَلَامْ الْقُلْتَهْ فِيكُو لِتِيطُسْ، دَا كُلَ بِقِي صَحِيحْ. 
2CO.7.15	وَ هُو قَاعِدْ يِفَكِّرْ فِيكُو وَ فِي كِكَّيْف إِنْتُو كُلُّكُو سِمِعْتُوا كَلَامَهْ وَ كَرَبْتُوهْ عَدِيلْ وَ كَرَّمْتُوهْ بِإِحْتِرَامْ تَمَامْ وَ خَلَاصْ، هُو يِحِبُّكُو كَتِيرْ. 
2CO.7.16	وَ أَنَا نَفْرَحْ أَشَانْ عَشَمِي فَوْقكُو ثَابِتْ.
2CO.8.1	يَا أَخْوَانِي، نِدَوْر نِأَوْرِيكُو بِالنِّعْمَةْ الْاللهْ أَنْطَاهَا لِلْمُؤْمِنِينْ الْقَاعِدِينْ هِنِي فِي بَلَدْ مَقِدُونِيَةْ. 
2CO.8.2	صُعُوبَةْ شَدِيدَةْ قَاعِدَةْ تِجَرِّبْ إِيمَانْهُمْ لَاكِنْ هُمَّنْ فَرْحَانِينْ فَرْحَةْ شَدِيدَةْ. وَ وَكِتْ هُمَّنْ فَقْرَانِينْ فَقُرْ شَدِيدْ، أَنْطَوْا بِجُودْ. 
2CO.8.3	وَ نَشْهَدْ لَيْهُمْ كَدَرْ هُمَّنْ أَنْطَوْا حَسَبْ قُدْرِتْهُمْ وَ أَنْطَوْا زِيَادَةْ مِنْ قُدْرِتْهُمْ كُلَ بِنِيِّتْهُمْ. 
2CO.8.4	وَ طَلَبَوْا مِنِّنَا بِشِدَّةْ أَشَانْ نَنْطُوهُمْ فُرْصَةْ لِيِشَارُكُوا فِي الْمُسَاعَدَةْ لِلْأَخْوَانْ الصَّالِحِينْ. 
2CO.8.5	وَ هُمَّنْ سَوَّوْا زِيَادَةْ مِنْ الدَّوَّرْنَاهْ مِنْهُمْ. شَالَوْا نِيَّةْ أَشَانْ يِتَابُعُوا مُرَادَةْ رَبِّنَا وَ بَتَّانْ شَالَوْا نِيَّةْ أَشَانْ يِتَابُعُوا عَدِيلْ كَلَامْنَا مِثِلْ اللهْ يِدَوْرَهْ. 
2CO.8.6	أَشَانْ دَا، طَلَبْنَا مِنْ تِيطُسْ هُو يِكَمِّلْ مَعَاكُو خِدْمَةْ النِّعْمَةْ دِي الْهُو أَوَّلْ بَدَاهَا أَمْبَيْنَاتْكُو. 
2CO.8.7	أَكِيدْ، إِنْتُو بِقِيتُوا شُدَادْ فِي كُلَّ شَيْء. إِنْتُو شُدَادْ فِي الْإِيمَانْ وَ الْكَلَامْ وَ الْعِلِمْ وَ نِيِّتْكُو شَدِيدَةْ وَ مَحَبِّتْكُو اللِّقِيتُوهَا مِنِّنَا شَدِيدَةْ. وَ هَسَّعْ أَبْقَوْا شُدَادْ فِي خِدْمَةْ النِّعْمَةْ دِي كُلَ.
2CO.8.8	وَ فِي الشَّيْء الْبُخُصّ الْمُسَاعَدَةْ، مَا نَامُرْكُو بَيَّهْ. أَنَا قَاعِدْ نِأَوْرِيكُو بِخَبَرْ النِّيَّةْ الشَّدِيدَةْ هَنَا الْأَخْوَانْ الْآخَرِينْ أَشَانْ نِجَرِّبْكُو. نَنْطِيكُو فُرْصَةْ أَشَانْ تِوَصُّفُوا كَدَرْ مَحَبِّتْكُو مُخْلِصَةْ. 
2CO.8.9	أَشَانْ نِعْمَةْ رَبِّنَا عِيسَى الْمَسِيحْ تَعَرْفُوهَا. أَوَّلْ هُو غَنِي. وَ فِي شَانْكُو إِنْتُو، هُو بِقِي فَقْرِي أَشَانْ بِفَقْرَهْ إِنْتُو تَبْقَوْا غَنِيِّينْ بِبَرَكَةْ اللهْ. 
2CO.8.10	وَ فِي الشَّيْء الْبُخُصّ الْكَلَامْ دَا، نِأَوْرِيكُو بِفِكْرِي. أَخَيْر تِكَمُّلُوا هَسَّعْ الْخِدْمَةْ الْبَدَيْتُوهَا السَّنَةْ الْفَاتَتْ أَشَانْ إِنْتُو بَسْ الْأَوَّلَانِيِّينْ فِي الْخِدْمَةْ دِي. وَ زِيَادَةْ مِنْ دَا، إِنْتُو الْأَوَّلَانِيِّينْ الْعِنْدُكُو نِيَّةْ أَشَانْ تِسَوُّوا الْخِدْمَةْ دِي. 
2CO.8.11	وَ خَلَاصْ كَمُّلُوهَا. وَ كَمُّلُوهَا بِنَفْس النِّيَّةْ الشَّدِيدَةْ الْبَدَيْتُوهَا بَيْهَا. وَاجِبْ تَنْطُوا حَسَبْ قُدْرِتْكُو. 
2CO.8.12	كَانْ نِيِّتْكُو عَدِيلَةْ، اللهْ يَرْضَى بِالشَّيْء التَّنْطُوهْ. الْمَا فِيهْ مَا بِنْلَقِي. هُو يِدَوْر إِنْتُو تَنْطُوا مِنْ الْمَالْ الْعِنْدُكُو بَسْ. 
2CO.8.13	مَا تِفَكُّرُوا أَنَا نِدَوْر كَدَرْ يَبْقَى قَاسِي لَيْكُو وَ هَيِّنْ لِنَاسْ آخَرِينْ. نِدَوْر يَبْقَى لَيْنَا كُلِّنَا سَوَا سَوَا. 
2CO.8.14	فِي الْوَكِتْ الْحَالِي، إِنْتُو عِنْدُكُو كَتِيرْ وَ هُمَّنْ حَوْجَانِينْ وَ خَلَاصْ سَاعُدُوهُمْ. وَ بَعَدَيْن، كَانْ هُمَّنْ عِنْدُهُمْ كَتِيرْ وَ إِنْتُو حَوْجَانِينْ، هُمَّنْ كُلَ يِسَاعُدُوكُو وَ يَبْقَى لَيْنَا كُلِّنَا سَوَا سَوَا. 
2CO.8.15	وَ دَا يِفَكِّرْنَا بِالْكَلَامْ الْمَكْتُوبْ فِي الْكِتَابْ الْبُقُولْ ﴿الشَّالْ كَتِيرْ كُلَ، مَا فَضَّلْ لَيَّهْ. وَ الشَّالْ شِيَّةْ كُلَ، مَا قَصَّرْ لَيَّهْ﴾.
2CO.8.16	وَ نُقُولْ الْحَمْدُ لِلهْ أَشَانْ اللهْ أَنْطَى لِتِيطُسْ نِيَّةْ شَدِيدَةْ مِثِلْ نِيِّتِي أَنَا أَشَانْ يِعَاوِنْكُو. 
2CO.8.17	وَ تِيطُسْ مَا قِبِلْ طَلَبْنَا بَسْ. أَوَّلْ كُلَ، هُو بِنَفْسَهْ دَوَّرْ يَمْشِي لَيْكُو بِنِيَّةْ شَدِيدَةْ. 
2CO.8.18	وَ النَّادُمْ النِّرَسُّلُوهْ مَعَايَهْ مَعْرُوفْ. الْمُؤْمِنِينْ فِي أَيِّ بَكَانْ يَشْكُرُوهْ بِسَبَبْ خِدِمْتَهْ فِي بَلِّغِينْ بِشَارَةْ الْمَسِيحْ. 
2CO.8.19	وَ زِيَادَةْ مِنْ دَا، هُو وَاحِدْ مِنْ الْأَخْوَانْ الْإِخْتَارَوْهُمْ الْمُؤْمِنِينْ لِيِسَافُرُوا مَعَانَا وَكِتْ أَنِحْنَ مَسْؤُولِينْ فِي شَيْلِينْ الْعَطِيَّةْ دِي. وَ نِسَوُّوا الْخِدْمَةْ دِي أَشَانْ نِمَجُّدُوا بَيْهَا رَبِّنَا عِيسَى وَ نِوَصُّفُوا نِيِّتْنَا الْمُخْلِصَةْ. 
2CO.8.20	وَ خَطَّيْنَا بَالْنَا أَشَانْ نِكَمُّلُوا عَدِيلْ مَسْؤُولِيتْنَا فِي الْعَطِيَّةْ الْكَبِيرَةْ دِي، فِي شَانْ مَا نِجِيبُوا فَوْقنَا شَكَكْ مِنْ أَيِّ نَادُمْ. 
2CO.8.21	وَ شِلْنَا نِيَّةْ أَشَانْ نِسَوُّوا الشَّيْء الْوَاجِبْ، مَا قِدَّامْ اللهْ بَسْ، لَاكِنْ قِدَّامْ النَّاسْ كُلَ. 
2CO.8.22	وَ مَعَ الْأَخْوَانْ الْإِتْنَيْن دَوْل نِرَسُّلُوا لَيْكُو أَخُو آخَرْ. وَ هُو نَادُمْ جَرَّبْنَاهْ بِخِدْمَةْ كَتِيرَةْ. نَعَرْفُوا هُو عِنْدَهْ نِيَّةْ لِلْخِدْمَةْ. وَ هَسَّعْ نِيِّتَهْ زَادَتْ بِلْحَيْن أَشَانْ عِنْدَهْ عَشَمْ قَوِي فَوْقكُو إِنْتُو. 
2CO.8.23	وَ تِيطُسْ دَا، هُو رَفِيقِي وَ يَخْدِمْ مَعَايِ أَشَانْ يِعَاوِنْكُو. وَ أَخْوَانَّا الْمَعَايَهْ دَوْل، هُمَّنْ مُمَثِّلِينْ هَنَا جَمَاعَاتْ الْمُؤْمِنِينْ. وَ حَالْهُمْ عَدِيلَةْ لَحَدِّي النَّاسْ يِمَجُّدُوا الْمَسِيحْ بِسَبَبْهُمْ. 
2CO.8.24	خَلَاصْ وَصُّفُوهُمْ مَحَبِّتْكُو أَشَانْ الْمُؤْمِنِينْ فِي أَيِّ بَكَانْ يَعَرْفُوهَا وَ يَعَرْفُوا مَالَا حَجَّيْنَا بَيْكُو بِرَاسْ مَرْفُوعْ.
2CO.9.1	وَ بِالصَّحِيحْ مَا وَاجِبْ لَيِّ نَكْتِبْ لَيْكُو فِي الشَّيْء الْبُخُصّ الْمُسَاعَدَةْ النِّدَوْرُوا نِوَدُّوهَا لِلْأَخْوَانْ الصَّالِحِينْ الْفِي مَدِينَةْ الْقُدُسْ. 
2CO.9.2	أَنَا نَعَرِفْ نِيِّتْكُو شَدِيدَةْ. وَ أَنَا حَجَّيْت بَيْهَا رَاسِي مَرْفُوعْ لِأَخْوَانَّا الْهِنِي فِي مَقِدُونِيَةْ وَ قُلْت لَيْهُمْ كَدَرْ إِنْتُو الْفِي الْيُونَانْ جَاهِزِينْ مِنْ السَّنَةْ الْفَاتَتْ. وَ خَبَرْ هَنَا حَمِيسِتْكُو شَجَّعْ كَتِيرِينْ مِنْهُمْ أَشَانْ يَنْطُوا. 
2CO.9.3	وَ هَسَّعْ رَسَّلْت الْأَخْوَانْ التَّلَاتَةْ دَوْل بِالْجَوَابْ دَا، أَشَانْ نِأَكِّدْ كَدَرْ الْكَلَامْ الْقُلْتَهْ فِي نِيِّتْكُو مَا يَبْقَى كِدِبْ. نِدَوْر إِنْتُو تَبْقَوْا جَاهِزِينْ مِثِلْ أَنَا أَوَّلْ قُلْتَهْ. 
2CO.9.4	كَانْ نَجِيكُو مَعَ أَخْوَانْ وَاحِدِينْ مِنْ مَقِدُونِيَةْ وَ إِنْتُو مَا جَاهِزِينْ، الْأَخْوَانْ يِشِيفُوا كَدَرْ إِنْتُو مَا جَاهِزِينْ. وَ الْعَيْب يِسَوِّينَا أَشَانْ عَشَمْنَا فَوْقكُو فَشَلْ. وَ الْعَيْب يِسَوِّيكُو زِيَادَةْ. 
2CO.9.5	أَشَانْ دَا، فِي فِكْرِي أَنَا وَاجِبْ نِوَصِّي الْأَخْوَانْ دَوْل يَمْشُوا لَيْكُو قِدَّامِي وَ يِنَظُّمُوا مَعَاكُو عَطِيِّتْكُو الْقُلْتُوا تَنْطُوهَا بِجُودْ. وَ مِثِلْ دَا، وَكِتْ نَجُوا الْعَطِيَّةْ تُكُونْ جَاهِزَةْ وَ تَنْطُوهَا لَيْنَا بِنِيِّتْكُو وَ مَا مِثِلْ جَبَرْنَاكُو جَبَرَانْ.
2CO.9.6	وَ مَا تَنْسَوْا كَدَرْ النَّادُمْ الْيِتَيْرِبْ شِيَّةْ يِلِمّ شِيَّةْ وَ الْيِتَيْرِبْ كَتِيرْ يَقْطَعْ كَتِيرْ. 
2CO.9.7	خَلِّي أَيِّ نَادُمْ مِنْكُو يَنْطِي حَسَبْ النِّيَّةْ الشَّالَاهَا فِي قَلْبَهْ. خَلِّي مَا يَنْطِي شَيْء بَلَا نِيِّتَهْ وَ مَا مِثِلْ نَادُمْ عَصَرَوْه عَصَرَانْ أَشَانْ اللهْ يِحِبّ النَّادُمْ الْيَنْطِي بِفَرَحْ. 
2CO.9.8	وَ اللهْ يَقْدَرْ يَنْطِيكُو نِعْمَةْ بِزِيَادَةْ لَحَدِّي فِي أَيِّ وَكِتْ عِنْدُكُو الْيَكْفِي لَيْكُو أَشَانْ تِشَارُكُوا زِيَادَةْ فِي أَيِّ عَمَلْ هَنَا الْخَيْر. 
2CO.9.9	وَ يَبْقَى مِثِلْ الْكَلَامْ الْمَكْتُوبْ فِي الْكِتَابْ الْبُقُولْ فِي النَّادُمْ الصَّالِحْ ﴿هُو يَنْطِي بِجُودْ لِلْمَسَاكِينْ وَ خَيْرَهْ ما بِنَّسِي أَبَداً﴾. 
2CO.9.10	وَ اللهْ الْيَنْطِي التَّيْرَابْ لِلْحَرَّاتِي وَ مَعَاشْ لِلنَّاسْ، هُو يِكَتِّرْ لَيْكُو تَيْرَابْكُو أَشَانْ تَلْقَوْا كَتِيرْ وَ تَنْطُوا زِيَادَةْ وَ يِزِيدْكُو بَرَكَةْ. 
2CO.9.11	وَ اللهْ يِزِيدْ لَيْكُو كُلَّ شَيْء أَشَانْ أَنْطَيْتُوا بِجُودْ وَ وَكِتْ نِوَدُّوا عَطِيِّتْكُو لِمَدِينَةْ الْقُدُسْ، النَّاسْ يَشْكُرُوا اللهْ. 
2CO.9.12	أَشَانْ الْخِدْمَةْ التِّسَوُّوهَا لِلهْ دِي مَا تِسَاعِدْ الصَّالِحِينْ الْحَوْجَانِينْ بَسْ. هِي تِكَتِّرْ شُكُرْ النَّاسْ الْيِقَدُّمُوهْ لِلهْ كُلَ. 
2CO.9.13	وَ نَاسْ كَتِيرِينْ يِمَجُّدُوا اللهْ أَشَانْ الْخِدْمَةْ التِّسَوُّوهَا لِلهْ دِي تَبْقَى الدَّلِيلْ الْيِوَصِّفْ كَدَرْ إِنْتُو مُؤْمِنِينْ بِبِشَارَةْ الْمَسِيحْ وَ تِتَابُعُوهْ عَدِيلْ. وَ يِمَجُّدُوا اللهْ أَشَانْ أَنْطَيْتُوهُمْ وَ أَنْطَيْتُوا لِنَاسْ آخَرِينْ بِجُودْ. 
2CO.9.14	وَ يَسْأَلَوْا اللهْ لَيْكُو وَ يِرِيدُوكُو بِمَحَبَّةْ شَدِيدَةْ وَ بِسَبَبْ نِعْمَةْ اللهْ الْعَظِيمَةْ الْأَنْطَاهَا لَيْكُو. 
2CO.9.15	وَ الْحَمْدُ لِلهْ، الْعَطِيَّةْ الْهُو أَنْطَاهَا مَا تِلْوَصَّفْ.
2CO.10.1	أَنَا بُولُسْ الْبُقُولُوا فَوْقِي أَنَا نِمَسْكِنْ نَفْسِي وَكِتْ أَنَا قَاعِدْ مَعَاكُو وَ لَاكِنْ كَلَامِي حَارّ وَكِتْ أَنَا غَايِبْ مِنْكُو. وَ أَنَا نِحَنِّسْكُو بِأُسُمْ الْمَسِيحْ الْمَسْكَنْ نَفْسَهْ وَ كَلَامَهْ دَايْماً بَارِدْ. 
2CO.10.2	نِتْمَنَّى أَشَانْ وَكِتْ نَجِيكُو مَا تِلِزُّونِي لَحَدِّي نِحَجِّي لَيْكُو بِكَلَامْ حَارّ. مَا نِدَوْر نِحَجِّي لَيْكُو مِثِلْ نِحِجِّي لِلنَّاسْ الْوَاحِدِينْ الْبُقُولُوا فَوْقنَا أَنِحْنَ نِتَابُعُوا حَالْ نَاسْ الدُّنْيَا. 
2CO.10.3	صَحِيحْ، أَنِحْنَ عَايْشِينْ فِي الدُّنْيَا لَاكِنْ مَا نِحَارُبُوا مِثِلْ نَاسْ الدُّنْيَا. 
2CO.10.4	وَ السِّلَاحْ النِّحَارُبُوا بَيَّهْ مَا سِلَاحْ هَنَا النَّاسْ. قُدْرَةْ سِلَاحْنَا مِنْ اللهْ وَ بَيَّهْ نِدَمُّرُوا خِدْمَةْ إِبْلِيسْ الْقَوِيَّةْ. نِفَشُّلُوا مُنَاقَشَاتْ النَّاسْ 
2CO.10.5	وَ أَيِّ كَلَامْ هَنَا الْإِسْتِكْبَارْ الْيِسِدّ الدَّرِبْ الْبَيَّهْ النَّاسْ يَعَرْفُوا اللهْ. وَ نَكُرْبُوا أَيِّ فِكْرَةْ وَ نِسَوُّوهَا تِتَابِعْ كَلَامْ الْمَسِيحْ. 
2CO.10.6	وَ نِدَوْرُوا إِنْتُو تِتَابُعُوا كَلَامْ الْمَسِيحْ تَمَامْ. وَ فِي الْوَكِتْ دَاكْ، أَنِحْنَ جَاهِزِينْ أَشَانْ نِأَدُّبُوا أَيِّ نَادُمْ بِسَبَبْ عَمَلَهْ هَنَا الْعِصْيَانْ.
2CO.10.7	إِنْتُو قَاعِدِينْ تِفَكُّرُوا فِي الشَّيْء الْقَاعِدْ وَاضِحْ قِدَّامْكُو بَسْ. أَيِّ نَادُمْ كَانْ هُو مُأَكِّدْ هُو هَنَا الْمَسِيحْ، خَلِّي يِفَكِّرْ. كَانْ هُو هَنَا الْمَسِيحْ، أَنِحْنَ كُلَّ هَنَا الْمَسِيحْ. 
2CO.10.8	وَ كَانْ نِلْفَشَّرْ شِيَّةْ بِالسُّلْطَةْ الرَّبِّنَا أَنْطَانِي فَوْقكُو، دَا مَا عَيْب لَيِّ. هُو أَنْطَانِي السُّلْطَةْ دِي أَشَانْ نِقَوِّيكُو فِي الْإِيمَانْ وَ مَا أَشَانْ نِخَرِّبْكُو. 
2CO.10.9	وَ مَا عِنْدِي نِيَّةْ نِخَوِّفْكُو بِجَوَابَاتِي. 
2CO.10.10	حَتَّى كَانْ نَاسْ وَاحِدِينْ يَحْقُرُونِي وَ يُقُولُوا فَوْقِي «كَلَامْ بُولُسْ فِي جَوَابَاتَهْ حَارّ وَ قَوِي. لَاكِنْ وَكِتْ هُو ذَاتَهْ حَاضِرْ مَعَانَا، هُو مَا عِنْدَهْ قُدْرَةْ وَ كَلَامَهْ مَا عِنْدَهْ فَايْدَةْ». 
2CO.10.11	وَ خَلِّي النَّاسْ الْبُقُولُوا الْكَلَامْ دَا يَعَرْفُوا كَدَرْ الشَّيْء الْكَتَبْنَاهْ وَكِتْ أَنِحْنَ غَايْبِينْ مِنْهُمْ، نِسَوُّوهْ وَكِتْ أَنِحْنَ حَاضِرِينْ مَعَاهُمْ.
2CO.10.12	أَنِحْنَ أَبَداً مَا نُخُطُّوا نُفُوسْنَا فِي نَفْس الصَّفّ مَعَ نَاسْ وَاحِدِينْ الْيِسَوُّوا نُفُوسْهُمْ كُبَارْ. مَا نِدَوْرُوا نِقَادُرُوا نُفُوسْنَا مَعَاهُمْ. هُمَّنْ قَاعِدِينْ يِقَادُرُوا نُفُوسْهُمْ بِنُفُوسْهُمْ وَ يِقَادُرُوا نُفُوسْهُمْ أَمْبَيْنَاتْهُمْ. وَ بَيْدَا، يِوَصُّفُوا كَدَرْ هُمَّنْ مَطَامِيسْ. 
2CO.10.13	لَاكِنْ أَنِحْنَ مَا نِلْفَشَّرَوْا زِيَادَةْ. نَعَرْفُوا حُدُودْنَا. نِحَجُّوا بِالْخِدْمَةْ السَّوَّيْنَاهَا فِي التُّرَابْ الْقَاعِدْ فِي الْحُدُودْ الْاللهْ جَعَلَاهُمْ لَيْنَا. وَ أَكِيدْ إِنْتُو كُلَ قَاعِدِينْ فِي بَكَانْ الْخِدْمَةْ الْاللهْ جَعَلَاهَا لَيْنَا. 
2CO.10.14	وَ مَا فُتْنَا غَادِي مِنْ حُدُودْنَا وَكِتْ مَشَيْنَا لَحَدِّي حِلِّتْكُو. وَ أَنِحْنَ بِقِينَا الْأَوَّلَانِيِّينْ الْبَلَّغَوْا لَيْكُو بِشَارَةْ الْمَسِيحْ. 
2CO.10.15	وَ أَنِحْنَ مَا نُفُوتُوا غَادِي مِنْ حُدُودْنَا فِي الْكَلَامْ النُّقُولُوهْ فِي الْخِدْمَةْ، يَعْنِي مَا نِسَوُّوا نُفُوسْنَا كُبَارْ فِي الْخِدْمَةْ السَّوَّوْهَا نَاسْ آخَرِينْ. لَاكِنْ نِتْمَنُّوا كَدَرْ إِيمَانْكُو يِزِيدْ وَ خِدْمِتْنَا أَمْبَيْنَاتْكُو كُلَ تِزِيدْ مَرَّةْ وَاحِدْ. 
2CO.10.16	وَ خَلَاصْ، نَمْشُوا فِي الْبُلْدَانْ الْغَادِي مِنْكُو وَ نِبَلُّغُوا فَوْقهُمْ الْبِشَارَةْ. وَ مَا نَخْدُمُوا فِي أَيِّ بَكَانْ النَّادُمْ آخَرْ بَلَّغْ فَوْقَهْ الْبِشَارَةْ قَبُلْنَا. وَ بِمِثِلْ دَا، أَبَداً مَا نِسَوُّوا نُفُوسْنَا كُبَارْ بِالْخِدْمَةْ السَّوَّاهَا نَادُمْ آخَرْ فِي الْبَكَانْ الْاللهْ أَنْطَاهْ لَيَّهْ. 
2CO.10.17	وَ الْكِتَابْ بُقُولْ ﴿خَلِّي نَادُمْ مَا يِسَوِّي نَفْسَهْ كَبِيرْ. أَخَيْر يُقُولْ اللهْ بَسْ الْكَبِيرْ﴾. 
2CO.10.18	أَشَانْ النَّادُمْ الْاللهْ يَشْهَدْ لَيَّهْ، هُو بَسْ الْاللهْ قِبْلَهْ وَ مَا يَقْبَلْ النَّادُمْ الْيَشْهَدْ لِنَفْسَهْ.
2CO.11.1	شِيلُوا صَبُرْ أَشَانْ هَسَّعْ نِدَوْر نِحَجِّي لَيْكُو شِيَّةْ مِثِلْ نَادُمْ مَا عِنْدَهْ فِكِرْ. شِيلُوا صَبُرْ بَسْ. 
2CO.11.2	أَنَا زَعْلَانْ فِي شَانْكُو وَ زَعَلِي دَا جَايِ مِنْ اللهْ. أَنَا مِثِلْ أَبُو هَنَا بِنَيَّةْ لِسَّاعْ مَا شَافَتْ رَاجِلْ وَ إِنْتُو بَسْ الْبِنَيَّةْ. وَ أَنَا سَوَّيْت مَوْعِدْ أَشَانْ الْبِنَيَّةْ دِي تَاخُدْ رَاجِلْ وَاحِدْ وَ هُو الْمَسِيحْ. وَ نِدَوْر نِقَدِّمْكُو لَيَّهْ مِثِلْ بِنَيَّةْ الْمَا عِنْدَهَا عَيْب. 
2CO.11.3	لَاكِنْ إِنْتُو تَعَرْفُوا كَدَرْ الدَّابِي غَشَّ حَوَّاءْ بِنَجَاضْتَهْ وَ هَسَّعْ أَنَا خَايِفْ لَيْكُو. أَكُونْ نَادُمْ يِتَلِّفْ فِكِرْكُو وَ مَا تِتَابُعُوا الْمَسِيحْ بِمَحَبَّةْ صَحِيحَةْ وَ مُخْلِصَةْ. 
2CO.11.4	أَنَا خَايِفْ أَشَانْ كَانْ نَادُمْ يَمْشِي لَيْكُو وَ يِبَلِّغْ لَيْكُو عِيسَى آخَرْ شِقْ مِنْ عِيسَى الْأَنِحْنَ بَلَّغْنَاكُو بَيَّهْ، إِنْتُو تَقْبَلَوْه. وَ إِنْتُو جَاهِزِينْ أَشَانْ تَقْبَلَوْا رُوحْ شِقْ مِنْ الرُّوحْ الْقُدُّوسْ الْأَوَّلْ قِبِلْتُوهْ وَ كَانْ نَادُمْ يِبَلِّغْ لَيْكُو بِشَارَةْ شِقْ مِنْ الْبِشَارَةْ الْأَوَّلْ قِبِلْتُوهَا، إِنْتُو تِتَابُعُوهْ عَجَلَةْ. وَ تَصْبُرُوا لِلنَّادُمْ الْمِثِلْ دَا. 
2CO.11.5	وَ الرُّسُلْ الْإِنْتُو تُقُولُوا هُمَّنْ كُبَارْ دَوْل، أَنَا نُقُولْ أَنَا مَا صَغَيَّرْ مِنْهُمْ بِأَيِّ شَيْء. 
2CO.11.6	صَحِيحْ، أَنَا مَا نِكَلِّمْ كَلَامْ صَعَبْ مِثِلْ كَلَامْ الْعُلَمَاءْ لَاكِنْ عِلْمِي شَدِيدْ بِلْحَيْن. وَ دَا وَضَّحْنَاهْ لَيْكُو كُلُّكُو فِي كُلَّ شَيْء.
2CO.11.7	وَ تَعَرْفُوا كَدَرْ مَا طَلَبْت مِنْكُو قُرُسْ وَكِتْ بَلَّغْت لَيْكُو بِشَارَةْ اللهْ. وَ بِمِثِلْ دَا، أَنَا سَوَّيْت نَفْسِي صَغَيَّرْ أَشَانْ إِنْتُو تَبْقَوْا كُبَارْ. وَ هَسَّعْ تُقُولُوا دَا خَطَأْ مِنِّي أَنَا وَلَّا؟ 
2CO.11.8	هَايْ! أَنَا شِلْت مُسَاعَدَةْ مِنْ مُؤْمِنِينْ بَلَاكُو أَشَانْ نَخْدِمْ لَيْكُو. وَ دَا مِثِلْ أَنَا سِرِقْت مِنْهُمْ فِي شَانْكُو. 
2CO.11.9	وَ وَكِتْ أَنَا مَعَاكُو وَ بِقِيتْ حَوْجَانْ، أَنَا مَا كَلَّفْت أَيِّ نَادُمْ مِنْكُو. الْأَخْوَانْ الْجَوْا مِنْ مَقِدُونِيَةْ بَسْ سَاعَدَوْنِي فِي الشَّيْء الْقَصَّرْ لَيِّ. وَ أَنَا أَبَيْت مَا كَلَّفْتُكُو بِأَيِّ شَيْء الدَّوَّرْتَهْ وَ أَبَداً مَا نِكَلِّفْكُو. 
2CO.11.10	وَ بِالْكَلَامْ الصَّحِيحْ هَنَا الْمَسِيحْ الْقَاعِدْ فَوْقِي، نُقُولْ لَيْكُو نَادُمْ وَاحِدْ مَا يَدْحَرْنِي مِنْ الْفَرْحَةْ دِي فِي أَيِّ بَكَانْ فِي الْيُونَانْ.
2CO.11.11	وَ مَالَا مَا نِكَلِّفْكُو؟ أَشَانْ مَا نِحِبُّوكُو وَلَّا؟ اللهْ يَعَرِفْ كَدَرْ أَنَا نِرِيدْكُو بِلْحَيْن. 
2CO.11.12	وَ أَنَا نَخْدِمْ دَايْماً مِثِلْ أَنَا خَدَمْت مِنْ أَوَّلْ. وَ مِثِلْ دَا، النَّاسْ الْيِفَاشُرُوا بِخِدْمِتْهُمْ مَا يَلْقَوْا فُرْصَةْ يُقُولُوا هُمَّنْ رُسُلْ سَوَا سَوَا مَعَايِ. 
2CO.11.13	الْفَشَّارِينْ دَوْل هُمَّنْ مَا رُسُلْ بَالصَّحِيحْ. هُمَّنْ خَدَّامِينْ غَشَّاشِينْ وَ يِسَوُّوا نُفُوسْهُمْ يِشَابُهُوا رُسُلْ الْمَسِيحْ. 
2CO.11.14	وَ وَاجِبْ مَا تِعَجُّبُوا مِنْ الْكَلَامْ دَا أَشَانْ إِبْلِيسْ ذَاتَهْ يِسَوِّي نَفْسَهْ يِشَابِهْ مَلَائِكَةْ النُّورْ. 
2CO.11.15	وَ كَانْ خَدَّامِينْ إِبْلِيسْ كُلَ يِسَوُّوا نُفُوسْهُمْ يِشَابُهُوا خَدَّامِينْ اللهْ الصَّالِحِينْ، مَا نِعَجُّبُوا مِنْهُمْ. وَ فِي الْأَخِيرْ، يَلْقَوْا الْوَاجِبْ لَيْهُمْ حَسَبْ خِدْمِتْهُمْ.
2CO.11.16	وَ نُقُولْ بَتَّانْ مَا تَحْسُبُونِي أَنَا نَادُمْ مَا عِنْدَهْ فِكِرْ. لَاكِنْ كَانْ فِي فِكِرْكُو أَنَا نَادُمْ مَا عِنْدِي فِكِرْ كُلَ، أَقْبَلَوْنِي بَسْ. وَ بَيْدَا، أَنَا نَقْدَرْ نِلْفَشَّرْ شِيَّةْ. 
2CO.11.17	وَ الْكَلَامْ النُّقُولَهْ بِفَشَّارْ دَا مَا مِثِلْ رَبِّنَا يِدَوْرَهْ لَاكِنْ مِثِلْ كَلَامْ هَنَا نَادُمْ مَا عِنْدَهْ فِكِرْ. 
2CO.11.18	أَكِيدْ نَاسْ كَتِيرِينْ يِلْفَشَّرَوْا بِالشَّيْء الْبُخُصّ الْبَشَرْ وَ أَنَا كُلَ نِلْفَشَّرْ مِثِلْهُمْ. 
2CO.11.19	أَشَانْ أَنَا شِفْت كَدَرْ إِنْتُو التُّقُولُوا فِكِرْكُو قَوِي تَحْمَلَوْا بِفَرَحْ النَّاسْ الْمَا عِنْدُهُمْ فِكِرْ. 
2CO.11.20	وَ إِنْتُو تَحْمَلَوْا النَّادُمْ الْيِسَوِّيكُو عَبِيدَهْ وَلَّا يَاكُلْ مَالْكُو وَلَّا يَسْرِقْ مِنْكُو بِالْغَشّ وَلَّا يِسْتَكْبَرْ قِدَّامْكُو وَلَّا يُدُقُّكُو أَمْ كَفّ. 
2CO.11.21	وَ كَانْ دَا بَسْ الشَّيْء الْيِسَوُّوهْ الرُّسُلْ الْقَوِيِّينْ، صَحِيحْ أَنِحْنَ مَا قَوِيِّينْ وَ دَا عَيْب لَيْنَا.
2CO.11.21	وَ لَاكِنْ كَانْ نَادُمْ يِدَوْر يِلْفَشَّرْ بِأَيِّ شَيْء، أَنَا نِلْفَشَّرْ مِثْلَهْ. شِفْتُوا؟ أَنَا نِحَجِّي مِثِلْ مَا عِنْدِي فِكِرْ. 
2CO.11.22	بُقُولُوا هُمَّنْ يَهُودْ وَلَّا؟ أَنَا كُلَ يَهُودِي. هُمَّنْ مِنْ بَنِي إِسْرَائِيلْ وَلَّا؟ أَنَا كُلَ مِنْ بَنِي إِسْرَائِيلْ. هُمَّنْ مِنْ ذُرِّيَّةْ إِبْرَاهِيمْ وَلَّا؟ أَنَا كُلَ مِنْ ذُرِّيَّةْ إِبْرَاهِيمْ. 
2CO.11.23	هُمَّنْ خَدَّامِينْ الْمَسِيحْ وَلَّا؟ شِفْتُوا؟ هَسَّعْ نِحَجِّي مِثِلْ رَاسِي لَفَّ مَرَّةْ وَاحِدْ! أَنَا خَدَّامْ أَخَيْر مِنْهُمْ. خَدَمْت بِشِدَّةْ زِيَادَةْ مِنْهُمْ. كَرَبَوْنِي فِي السِّجِنْ زِيَادَةْ مِنْهُمْ. فَرَشَوْنِي زِيَادَةْ مِنْهُمْ. وَ قَعَدْت فِي أُسْط الْمَوْت كَتِيرْ. 
2CO.11.24	الْيَهُودْ جَلَدَوْنِي خَمْسَةْ مَرَّاتْ وَ فِي أَيِّ جَلْدَةْ تِسْعَةْ وَ تَلَاتِينْ ضَرْبَةْ
2CO.11.25	الرَّوْمَانِيِّينْ فَرَشَوْنِي تَلَاتَةْ مَرَّاتْ بِعَصَايْ. وَ النَّاسْ رَجَمَوْنِي مَرَّةْ وَاحِدَةْ. تَلَاتَةْ مَرَّاتْ أَنَا مُسَافِرْ بِسَفِينَةْ وَ السَّفِينَةْ أَنْكَسَرَتْ بَيِّ فِي أُسْط الْبَحَرْ. يَوْم وَاحِدْ أَنَا قَعَدْت فِي أُسْط الْبَحَرْ يَوْم كَامِلْ لَيْل وَ نَهَارْ. 
2CO.11.26	أَنَا سَافَرْت كَتِيرْ بِلْحَيْن وَ وَاجَهْت خُطُورَةْ كَتِيرَةْ. خُطُورَةْ وَكِتْ أَنَا قَاطِعْ الْبُحُورْ. وَ خُطُورَةْ من رَبَّاطِينْ الدُّرُوبْ. وَ خُطُورَةْ فِي أُسُطْ نَاسِي الْيَهُودْ وَ خُطُورَةْ فِي أُسْط النَّاسْ الْمَا يَهُودْ. وَ خُطُورَةْ فِي الْحِلَّالْ وَ خُطُورَةْ فِي الْكَدَادَةْ وَ خُطُورَةْ فِي أُسْط الْبَحَرْ الْمَالِحْ. وَ خُطُورَةْ فِي أُسْط الْمُؤْمِنِينْ الْخَايْنِينْ. 
2CO.11.27	أَنَا خَدَمْت بِدُرَاعِي و تِعِبْت وَ فَقَدْت دَايْماً النَّوْم وَ الْأَكِلْ وَ الشُّرَابْ. وَ كَتِيرْ كَيْ الْبَرِدْ لِحِقَانِي وَ خُلْقَانْ قَصَّرَوْا لَيِّ. 
2CO.11.28	وَ بَتَّانْ، فِي شَيْء آخَرْ. كُلَّ مَا يَوْم، الْهَمّ الشَّدِيدْ يَكْرُبْنِي فِي شَانْ الْمُؤْمِنِينْ الْفِي أَيِّ بَكَانْ. 
2CO.11.29	كَانْ أَخُو وَاحِدْ تَعْبَانْ أَنَا كُلَ، تَعْبَانْ. كَانْ نَادُمْ مَرَقَوْه مِنْ الدَّرِبْ، أَنَا نِحِسّ بِنَارْ.
2CO.11.30	كَانْ وَاجِبْ نِلْفَشَّرْ، نِلْفَشَّرْ بِالشَّيْء الْيِوَصِّفْ كَدَرْ أَنَا مَا عِنْدِي قُدْرَةْ. 
2CO.11.31	وَ اللهْ أَبُو رَبِّنَا عِيسَى هُو الْوَاجِبْ لَيَّهْ الشُّكُرْ إِلَى الْأَبَدْ، يَعَرِفْ كَدَرْ كَلَامِي مَا كِدِبْ. 
2CO.11.32	وَكِتْ أَنَا قَاعِدْ فِي مَدِينَةْ دِمَشْق، دَوَّرَوْا يَكُرْبُونِي. وَ فِي الْوَكِتْ دَاكْ، حَاكِمْ الْمَدِينَةْ الْكَلَّفَهْ مِنْ الْمَلَكْ الْحَارِثْ رَسَّلْ عَسْكَرَهْ أَشَانْ يَحَرْسَوْا كُلَّ بِيبَانْ الْمَدِينَةْ أَشَانْ مَا نَمْرُقْ. 
2CO.11.33	وَ أَنَا دَا، الْأَخْوَانْ دَلَّوْنِي بِشَبَكَةْ مِنْ شُبَّاكْ وَاحِدْ الْقَاعِدْ فِي دُرْدُرْ الْمَدِينَةْ. وَ مِثِلْ دَا بَسْ نِجِيتْ مِنَّهْ
2CO.12.1	الْفَشَارْ دَا مَا عِنْدَهْ فَايْدَةْ لَاكِنْ كَانْ لَابُدَّ نِلْفَشَّرْ، نِحَجِّي بِالرُّؤْيَا وَ الْأَسْرَارْ الْاللهْ كَشَفَاهُمْ لَيِّ. 
2CO.12.2	أَنَا نَعَرِفْ مُؤْمِنْ وَاحِدْ بِالْمَسِيحْ وَ يَوْم وَاحِدْ، قَبُلْ أَرْبَعْةَ عَشَرْ سَنَةْ، هُو أَنْرَفَعْ لَحَدِّي السَّمَاءْ الْعَالِي. كَانْ أَنْرَفَعْ بِجِسْمَهْ وَلَّا بَلَا جِسْمَهْ، دَا مَا نَعَرْفَهْ. إِلَّا اللهْ وِحَيْدَهْ يَعَرْفَهْ. 
2CO.12.3	وَ أَنَا نَعَرِفْ كَدَرْ النَّادُمْ دَا أَنْرَفَعْ فِي الْجَنَّةْ. كَانْ بِجِسْمَهْ وَلَّا بَلَا جِسْمَهْ، دَا مَا نَعَرْفَهْ. إِلَّا اللهْ وِحَيْدَهْ يَعَرْفَهْ. 
2CO.12.4	وَ هُو سِمِعْ أَسْرَارْ فَايْتِينْ فِكِرْ النَّاسْ وَ مَا فِي إِنْسَانْ عِنْدَهْ إِذِنْ يِحَجِّي بَيْهُمْ. 
2CO.12.5	وَ فِي شَانْ نَادُمْ مِثِلْ دَا نِلْفَشَّرْ لَاكِنْ فِي شَانِي أَنَا مَا نِلْفَشَّرْ إِلَّا نِحَجِّي بِالْقُدْرَةْ الْمَا عِنْدِي. 
2CO.12.6	وَ كَانْ نِلْفَشَّرْ كُلَ، أَنَا مَا نَادُمْ الْمَا عِنْدَهْ فِكِرْ أَشَانْ كَلَامِي صَحِيحْ. لَاكِنْ نَابَى مَا نِلْفَشَّرْ أَشَانْ مَا نِدَوْر أَيِّ نَادُمْ يِفَكِّرْ فَوْقِي شَيْء زِيَادَةْ مِنْ الشَّافَهْ فِي خِدِمْتِي بِعَيْنَهْ وَ سِمْعَهْ مِنِّي بِأَدَانَهْ.
2CO.12.7	أَكِيدْ، أَنَا شِفْت رُؤْيَا عَجِيبَةْ بِلْحَيْن وَ اللهْ مَا يِدَوْر أَنَا نِسْتَكْبَرْ بِسَبَبْهَا. وَ أَشَانْ دَا، اللهْ أَنْطَانِي شَيْء وَاحِدْ الْقَاعِدْ يِتَعِّبْنِي مِثِلْ شَوْك فِي لَحْمِي وَ مِثِلْ مُرْسَالْ هَنَا الشَّيْطَانْ الْقَاعِدْ يُدُقِّنِي. وَ أَنْطَانِي التَّعَبْ دَا أَشَانْ مَا نِسْتَكْبَرْ. 
2CO.12.8	وَ تَلَاتَةْ مَرَّاتْ أَنَا دَعَيْت رَبِّنَا عِيسَى وَ شَحَدْتَهْ أَشَانْ يَرْفَعَهْ مِنِّي. 
2CO.12.9	وَ لَاكِنْ هُو رَدَّ لَيِّ وَ قَالْ «نِعْمَتِي تَكْفِي لَيْك. قُدُرْتِي تَبْقَى كَامِلَةْ فِي النَّادُمْ الْمَا عِنْدَهْ قُدْرَةْ». أَشَانْ دَا، نِلْفَشَّرْ بِفَرَحْ زِيَادَةْ فِي الْقُدْرَةْ الْأَنَا مَا عِنْدِي أَشَانْ قُدْرَةْ الْمَسِيحْ تَثْبُتْ فَوْقِي. 
2CO.12.10	أَشَانْ دَا، أَنَا نَفْرَحْ وَكِتْ مَا عِنْدِي قُدْرَةْ وَ وَكِتْ يِعَيُّرُونِي وَ يِتَعُّبُونِي وَ يَطُرْدُونِي وَ يِضَايُقُونِي فِي شَانْ أَنَا تَابِعْ الْمَسِيحْ. أَشَانْ وَكِتْ مَا عِنْدِي قُدْرَةْ، فِي الْبَكَانْ دَا بَسْ، الْقُدْرَةْ قَاعِدَةْ فَوْقِي.
2CO.12.11	خَلَاصْ، أَنَا حَجَّيْت لَيْكُو مِثِلْ نَادُمْ مَا عِنْدَهْ فِكِرْ. إِنْتُو لَزَّيْتُونِي أَشَانْ نُقُولْ الْكَلَامْ دَا. وَ إِنْتُو بَسْ النَّاسْ الْوَاجِبْ يِكَرُّمُونِي أَشَانْ أَنَا مَا صَغَيَّرْ بِأَيِّ شَيْء مِنْ الرُّسُلْ الْإِنْتُو تُقُولُوا هُمَّنْ الْكُبَارْ، كَانْ أَنَا نَادُمْ مَا نَافِعْ كُلَ. 
2CO.12.12	إِنْتُو شِفْتُوا الدَّلِيلْ الْيِثَبِّتْ كَدَرْ أَنَا رَسُولْ وَكِتْ خَدَمْت فِي أُسُطْكُو. شِفْتُوا الصَّبُرْ الْقَوِي وَ الْعَلَامَاتْ وَ الْعَجَايِبْ وَ عَمَلْ اللهْ. 
2CO.12.13	هَلْ لِقِيتُوا مِنِّي فَايْدَةْ شِيَّةْ مِنْ الْفَايْدَةْ اللِّقَوْهَا الْمُؤْمِنِينْ الْفِي الْبَكَانَاتْ الْآخَرِينْ؟ شَيْء وَاحِدْ بَسْ أَنَا مَا سَوَّيْتَهْ وَ هُو أَنَا مَا كَلَّفْتُكُو بِضِيفْتِي. وَ دَا جَرِيمَةْ. سَامُحُونِي!
2CO.12.14	خَلَاصْ، دَاهُونِي جَاهِزْ نَمْشِي لَيْكُو تَالِتْ مَرَّةْ. وَ أَنَا مَا نَبْقَى لَيْكُو تَقِيلْ أَشَانْ النِّدَوْرَهْ مَا مَالْكُو. نِدَوْركُو إِنْتُو. أَشَانْ الْعِيَالْ مَا يُضُمُّوا مَالْ فِي شَانْ وَالْدَيْنهُمْ. الْوَالْدَيْن بَسْ وَاجِبْ يُضُمُّوا مَالْ فِي شَانْ عِيَالْهُمْ. 
2CO.12.15	وَ فِي شَانْكُو إِنْتُو، نَنْطِي بِفَرَحْ كُلَّ شَيْء الْعِنْدِي وَ نَنْطِي نَفْسِي فِي شَانْكُو بَتَّانْ. كَانْ نِحِبُّكُو كَتِيرْ، هَلْ إِنْتُو تِحِبُّونِي شِيَّةْ وَلَّا؟ 
2CO.12.16	خَلَاصْ تُقُولُوا صَحِيحْ، أَنَا مَا كَلَّفْتُكُو بِضِيفْتِي. لَاكِنْ وَاحِدِينْ يُقُولُوا أَنَا نَجِيضْ وَ أَكَلْتُكُو بِنَجَاضَةْ. 
2CO.12.17	وَ هَلْ شِلْت مِنْكُو شَيْء بِوَاسِطَةْ الْأَخْوَانْ الْأَنَا رَسَّلْتُهُمْ لَيْكُو؟ 
2CO.12.18	أَنَا طَلَبْت مِنْ تِيطُسْ أَشَانْ يَمْشِي لَيْكُو وَ رَسَّلْت مَعَايَهْ الْأَخُو الْآخَرْ. وَ هَلْ تِيطُسْ شَالْ شَيْء مِنْكُو بِغَشّ وَلَّا؟ لَا. حَالَهْ وَ حَالِي مَا سَوَا وَلَّا؟ أَنِحْنَ مَا خَدَمْنَا بِنَفْس الطَّرِيقَةْ وَلَّا؟
2CO.12.19	أَكُونْ إِنْتُو تُقُولُوا فِي قُلُوبْكُو أَنِحْنَ قُلْنَا كُلَّ الْكَلَامْ دَا أَشَانْ أَنِحْنَ نِدَافُعُوا لِنُفُوسْنَا قِدَّامْكُو. لَا، مَا كَيْ. نِحَجُّوا لَيْكُو بِأُسُمْ الْمَسِيحْ قِدَّامْ اللهْ. يَا أَخْوَانَّا النِّحِبُّوكُو، كُلَّ شَيْء السَّوَّيْنَاهْ دَا، هُو فِي شَانْكُو بَسْ أَشَانْ إِيمَانْكُو يَبْقَى قَوِي. 
2CO.12.20	وَ هَسَّعْ أَنَا خَايِفْ أَشَانْ وَكِتْ نَجِيكُو، إِنْتُو مَا تُكُونُوا مِثِلْ أَنَا نِدَوْرَهْ وَ أَنَا كَمَانْ مَا نُكُونْ مِثِلْ إِنْتُو تِدَوْرُوهْ. أَكُونْ نَلْقَى أَمْبَيْنَاتْكُو الدُّوَاسْ وَ الْحُسُدْ وَ الزَّعَلْ وَ الطَّمَعْ وَ النَّمِيمَةْ وَ الْقُوَّالَةْ وَ الْإِسْتِكْبَارْ وَ الْبَرْجَالْ. 
2CO.12.21	أَكُونْ وَكِتْ نَجِيكُو، اللهْ يِجِيبْ لَيِّ بَتَّانْ الْعَيْب قِدَّامْكُو. وَ نَحْزَنْ فِي شَانْ النَّاسْ الْكَتِيرِينْ الْأَوَّلْ أَذْنَبَوْا وَ مَا تَابَوْا مِنْ الْحَالْ الْخَبِيثَةْ و الزِّنَى وَ الْفَسَادْ الْأَوَّلْ سَوَّوْهُمْ.
2CO.13.1	وَ هَسَّعْ دَا، نَمْشِي لَيْكُو تَالِتْ مَرَّةْ. وَ يَبْقَى مِثِلْ الشَّيْء الْمَكْتُوبْ فِي الْكِتَابْ ﴿شُهُودْ إِتْنَيْن أَوْ تَلَاتَةْ يِثَبُّتُوا أَيِّ كَلَامْ﴾. 
2CO.13.2	وَ الشَّيْء الْأَنَا قُلْتَهْ وَكِتْ أَنَا قَاعِدْ مَعَاكُو الْمَرَّةْ التَّانِيَةْ، نُقُولَهْ لَيْكُو بَتَّانْ هَسَّعْ أَنَا غَايِبْ مِنْكُو. أَنَا قُلْت لِلنَّاسْ الْأَذْنُبُوا وَ لِكُلَّ الْآخَرِينْ، كَانْ نَجِيكُو بَتَّانْ، مَا نِأَدِّبْهُمْ بِنَفَسْ بَارِدْ. 
2CO.13.3	تِدَوْرُوا الدَّلِيلْ الْيِوَصِّفْ كَدَرْ الْمَسِيحْ يِحَجِّي لَيْكُو بِوَاسْطِتِي أَنَا وَ دَا هُو أَنَا نِوَصِّفَهْ لَيْكُو. هُو مَا ضَعِيفْ فِي الشَّيْء الْيِسَوِّيهْ لَيْكُو وَ أَكِيدْ هُو يِوَصِّفْ قُدُرْتَهْ فِي أُسُطْكُو. 
2CO.13.4	صَحِيحْ، الْمَسِيحْ خَلَّى مِنَّهْ الْقُدْرَةْ وَ مَاتْ فِي الصَّلِيبْ لَاكِنْ هُو حَيّ بِقُدْرَةْ اللهْ. وَ فِي عَلَاقِتْنَا مَعَايَهْ، أَنِحْنَ مَا عِنْدِنَا قُدْرَةْ هِنْتِنَا لَاكِنْ نَحْيَوْا مَعَايَهْ بِقُدْرَةْ اللهْ وَ بِالْقُدْرَةْ دِي نَعَامُلُوكُو.
2CO.13.5	أَسْأَلَوْا نُفُوسْكُو. هَلْ بِالصَّحِيحْ كَيْ إِنْتُو مُؤْمِنِينْ؟ جَرُّبُوا نُفُوسْكُو. مَا تَعَرْفُوا كَدَرْ عِيسَى الْمَسِيحْ قَاعِدْ فِيكُو وَلَّا؟ وَ دَا يَبْقَى صَحِيحْ كَانْ مَا فَشَلْتُوا مَرَّةْ وَاحِدْ. 
2CO.13.6	وَ نِتْمَنَّى تَعَرْفُوا أَنِحْنَ مَا فَشَلْنَا. 
2CO.13.7	وَ نَسْأَلَوْا اللهْ أَشَانْ إِنْتُو مَا تِسَوُّوا أَيِّ خَطَأْ. وَ سُؤَالْنَا دَا مَا أَشَانْ النَّاسْ يِشِيفُوا نَجَاحْنَا لَاكِنْ أَشَانْ إِنْتُو تِسَوُّوا الْخَيْر، حَتَّى كَانْ نَاسْ وَاحِدِينْ بُقُولُوا أَنِحْنَ فَشَلْنَا كُلَ. 
2CO.13.8	أَشَانْ أَنِحْنَ مَا نَقْدَرَوْا نِسَوُّوا شَيْء ضِدّ الْحَقّ إِلَّا لِلْحَقّ. 
2CO.13.9	وَ كَانْ أَنِحْنَ مَا عِنْدِنَا قُدْرَةْ وَ إِنْتُو بَسْ عِنْدُكُو، خَلَاصْ أَنِحْنَ فَرْحَانِينْ. وَ نَسْأَلَوْا اللهْ لَيْكُو أَشَانْ إِنْتُو تَبْقَوْا مُؤْمِنِينْ كَامِلِينْ. 
2CO.13.10	وَ خَلَاصْ، نَكْتِبْ لَيْكُو الْكَلَامْ دَا وَكِتْ أَنَا غَايِبْ مِنْكُو أَشَانْ وَكِتْ أَنَا قَاعِدْ مَعَاكُو مَا وَاجِبْ لَيِّ نَهْرِجْكُو. أَشَانْ السُّلْطَةْ الرَّبِّنَا أَنْطَانِي فَوْقكُو، هِي لِنِقَوِّيكُو فِي الْإِيمَانْ وَ مَا لِنِخَرِّبْكُو.
2CO.13.11	وَ خَلَاصْ، يَا أَخْوَانِي، أَفْرَحَوْا. أَبْقَوْا مُؤْمِنِينْ كَامِلِينْ. أَشَّاجَعَوْا أَمْبَيْنَاتْكُو. خَلِّي فِكِرْكُو يَبْقَى وَاحِدْ. عِيشُوا بِالسَّلَامْ وَ اللهْ سِيدْ الْمَحَبَّةْ وَ السَّلَامْ يَقْعُدْ مَعَاكُو. 
2CO.13.12	أَسَّالَمَوْا أَمْبَيْنَاتْكُو بِسَلَامْ الصَّالِحِينْ. 
2CO.13.13	كُلَّ الْأَخْوَانْ الصَّالِحِينْ الْمَعَايِ يِسَلُّمُوكُو. 
2CO.13.14	خَلِّي نِعْمَةْ رَبِّنَا عِيسَى الْمَسِيحْ وَ مَحَبَّةْ اللهْ وَ الْأُخُوَّةْ الْجَايَةْ مِنْ الرُّوحْ الْقُدُّوسْ يَقْعُدُوا ثَابْتِينْ فوقكو كُلُّكُو.
GAL.1.1	جَوَابْ مِنِّي أَنَا بُولُسْ الْبِقِيتْ رَسُولْ مَا بِإِذِنْ النَّاسْ وَ لَا بِنِيِّتْهُمْ، لَاكِنْ بِإِذِنْ عِيسَى الْمَسِيحْ وَ اللهْ أَبُوهْ الْبَعَثَهْ مِنْ أُسْط الْمَيْتِينْ. 
GAL.1.2	الْجَوَابْ دَا جَايِ مِنِّي وَ مِنْ كُلَّ الْأَخْوَانْ الْمَعَايِ وَ هُو لِجَمَاعَاتْ الْمُؤْمِنِينْ الْفِي بَلَدْ غَلَاطِيَةْ. 
GAL.1.3	عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ 
GAL.1.4	الْقَدَّمْ نَفْسَهْ ضَحِيَّةْ فِي شَانْ ذُنُوبْنَا أَشَانْ يِنَجِّينَا مِنْ شَرّ الدُّنْيَا دِي بِمُرَادَةْ اللهْ أَبُونَا. 
GAL.1.5	وَ الْحَمْدُ لِلهْ دَايْماً وَ إِلَى الْأَبَدْ. آمِينْ.
GAL.1.6	أَنَا عَجَّبْت لَيْكُو بِلْحَيْن. اللهْ نَادَاكُو أَشَانْ تِعِيشُوا بِنِعْمَةْ الْمَسِيحْ وَ عَجَلَةْ كَيْ إِنْتُو قَمَّيْتُوا خَلَّيْتُوهْ أَشَانْ تِدَوْرُوا تِتَابُعُوا بِشَارَةْ آخَرَةْ. 
GAL.1.7	وَ بِالصَّحِيحْ، مَا فِي بِشَارَةْ آخَرَةْ لَاكِنْ نَاسْ وَاحِدِينْ قَمَّوْا يِبَرْجُلُوكُو بِكَلَامْهُمْ وَ يِدَوْرُوا يِتَلُّفُوا بِشَارَةْ الْمَسِيحْ. 
GAL.1.8	وَ كَانْ أَيِّ نَادُمْ مِنِّنَا وَلَّا مَلَكْ مِنْ مَلَائِكَةْ اللهْ يَجِي يِبَلِّغْ لَيْكُو بِشَارَةْ فِي الْمَسِيحْ شِقْ مِنْ الْبِشَارَةْ الْبَلَّغْنَاهَا لَيْكُو دِي، خَلِّي اللهْ يَنْعَلَهْ مَرَّةْ وَاحِدْ. 
GAL.1.9	قُلْنَاهْ قِبَيْل وَ هَسَّعْ نُقُولَهْ بَتَّانْ، كَانْ نَادُمْ يِبَلِّغْ لَيْكُو فِي الْمَسِيحْ بِشَارَةْ شِقْ مِنْ الْبِشَارَةْ الْأَوَّلْ سِمِعْتُوهَا دِي، خَلِّي اللهْ يَنْعَلْ النَّادُمْ دَا مَرَّةْ وَاحِدْ. 
GAL.1.10	شُنُو فِكِرْكُو فِي الْكَلَامْ دَا؟ نِدَوْر نَلْقَى بَيَّهْ رِضَاءْ مِنْ النَّاسْ وَلَّا رِضَاءْ مِنْ اللهْ؟ نِدَوْر نَعَجِبْ النَّاسْ وَلَّا؟ نُقُولْ لَيْكُو كَانْ أَنَا لِسَّاعْ قَاعِدْ نَعَجِبْ النَّاسْ، أَنَا مَا عَبِدْ الْمَسِيحْ.
GAL.1.11	يَا أَخْوَانِي، نِدَوْر كَدَرْ إِنْتُو تَعَرْفُوا الْبِشَارَةْ الْبَلَّغْتَهَا لَيْكُو مَا جَاتْ مِنْ النَّاسْ. 
GAL.1.12	وَ نَادُمْ مَا أَنْطَاهَا لَيِّ وَ مَا فِي نَادُمْ قَرَّانِي لَيْهَا. نَزَلَتْ لَيِّ وَكِتْ اللهْ بَيَّنْ لَيِّ عِيسَى الْمَسِيحْ. 
GAL.1.13	أَكِيدْ تَعَرْفُوا حَالِي وَكِتْ أَنَا لِسَّاعْ نِتَابِعْ دِينْ الْيَهُودْ. سِمِعْتُوا أَنَا حَارَبْت أُمَّةْ الْمَسِيحْ الْاللهْ إِخْتَارْهَا بِشِدَّةْ وَ دَوَّرْت نِدَمِّرْهَا مَرَّةْ وَاحِدْ. 
GAL.1.14	وَ فِي دِينْ الْيَهُودْ، أَنَا فَايِتْ نَاسْ كَتِيرِينْ الْأَنَا مَعَاهُمْ عُمُرْنَا سَوَا أَشَانْ أَنَا مُنْكَرِبْ بِلْحَيْن فِي عَادَاتْ جُدُودْنَا. 
GAL.1.15	لَاكِنْ قُبَّالْ مَا وِلْدَوْنِي كُلَ، اللهْ إِخْتَارَانِي أَشَانْ نَبْقَى بِنِعْمَتَهْ رَسُولْ. وَ فِي الْوَكِتْ الْاللهْ قَطَعَهْ لَيِّ، 
GAL.1.16	هُو بَيَّنْ إِبْنَهْ فِي قَلْبِي أَشَانْ نِبَشِّرْ بَيَّهْ فِي بُلْدَانْ هَنَا النَّاسْ الْمَا يَهُودْ. وَ أَنَا مَا قَمَّيْت شَاوَرْت أَيِّ إِنْسَانْ. 
GAL.1.17	وَ مَا مَشَيْت لَمَّيْت مَعَ النَّاسْ الْبِقَوْا رُسُلْ قُبَّالِي الْقَاعِدِينْ فِي مَدِينَةْ الْقُدُسْ. لَاكِنْ فُتّ طَوَّالِي فِي دَارْ الْعَرَبْ وَ بَعَدَيْن قَبَّلْ فِي مَدِينَةْ دِمَشْق.
GAL.1.18	وَ بَعَدْ تَلَاتَةْ سَنَةْ، خَلَاصْ مَشَيْت مَدِينَةْ الْقُدُسْ أَشَانْ نِلْعَارَفَوْا مَعَ بُطْرُسْ. وَ قَعَدْت مَعَايَهْ خَمِسْةَ عَشَرْ يَوْم. 
GAL.1.19	لَاكِنْ مَا شِفْت نَادُمْ آخَرْ مِنْ الرُّسُلْ إِلَّا شِفْت يَعْقُوبْ أَخُو الرَّبّ عِيسَى. 
GAL.1.20	وَ كُلَّ الْكَلَامْ دَا الْكَتَبْتَهْ لَيْكُو صَحِيحْ. اللهْ يَعَرِفْ كَلَامِي ما كِدِبْ. 
GAL.1.21	وَ بَعَدْ دَا، قَمَّيْت نُرُوغْ فِي سُورِيَا وَ كِلِكِيَّةْ. 
GAL.1.22	وَ فِي الْوَكِتْ دَا، جَمَاعَاتْ الْمَسِيحِيِّينْ الْفِي دَارْ الْيَهُودِيَّةْ لِسَّاعْهُمْ مَا شَافَوْنِي. 
GAL.1.23	سِمْعَوْا الْخَبَرْ بَسْ الْبُقُولْ «النَّادُمْ الْأَوَّلْ حَارَبَانَا قَاعِدْ يِبَلِّغْ لِلنَّاسْ بِالْإِيمَانْ الْأَوَّلْ دَوَّرْ يِدَمِّرَهْ». 
GAL.1.24	وَ شَكَرَوْا اللهْ فِي شَانِي.
GAL.2.1	وَ بَتَّانْ بَعَدْ أَرْبَعْةَ عَشَرْ سَنَةْ، أَنَا مَشَيْت مَدِينَةْ الْقُدُسْ مَرَّةْ تَانِيَةْ. وَ بَرْنَابَا كُلَ مَشَى مَعَايِ وَ شِلْنَا مَعَانَا أَخُونَا تِيطُسْ. 
GAL.2.2	مَشَيْت بِسَبَبْ رُؤْيَا مِنْ اللهْ. وَ مَشَيْت لِكُبَارَاتْ الْمُؤْمِنِينْ الْمَعْرُوفِينْ وَ لَمَّيْت مَعَاهُمْ فِي مَلَمَّةْ وِحَيْدنَا. وَ قَدَّمْت لَيْهُمْ الْبِشَارَةْ الْبَلَّغْتَهَا فِي أُسْط النَّاسْ الْمَا يَهُودْ. دَوَّرْت نِأَكِّدْ كَدَرْ الْخِدْمَةْ الْأَوَّلْ سَوَّيْتهَا وَ الْهَسَّعْ قَاعِدْ نِسَوِّيهَا مَا تَبْقَى بَاطْلَةْ. 
GAL.2.3	وَ تِيطُسْ ذَاتَهْ الْقَاعِدْ مَعَايِ هُو يُونَانِي وَ مَا يَهُودِي وَ لَاكِنْ مَا جَبَرَوْنَا أَشَانْ نِطَهُّرُوهْ. 
GAL.2.4	حَجَّيْنَا فِي سُؤَالْ الطَّهُورَةْ أَشَانْ أَخْوَانْ وَاحِدِينْ مَا مُؤْمِنِينْ بِالصَّحِيحْ أَنْدَسَّوْا أَمْبَيْنَاتْنَا. جَوْا بِتَلْبِيدْ يِجَاسُسُوْا فِي الْحُرِّيَّةْ الْعِنْدِنَا بِالْمَسِيحْ عِيسَى أَشَانْ دَوَّرَوْا يَرْبُطُوا فَوْقنَا عَادَاتْ الْيَهُودْ لَحَدِّي نَبْقَوْا مِثِلْ عَبِيدْ. 
GAL.2.5	لَاكِنْ أَنِحْنَ أَبَيْنَاهُمْ مَرَّةْ وَاحِدْ مَا سِمِعْنَا كَلَامْهُمْ أَشَانْ دَوَّرْنَا نَحْفَضُوا لَيْكُو الْكَلَامْ الصَّحِيحْ الْاللهْ أَنْطَانَا فِي بِشَارَةْ الْمَسِيحْ.
GAL.2.6	وَ حَجَّيْنَا مَعَ النَّاسْ الْكُبَارَاتْ فِي فِكِرْ أَخْوَانَّا. وَ كَانْ هُمَّنْ كُبَارَاتْ وَلَّا مَا كُبَارَاتْ كُلَ، دَا مَا لَمَّانِي. قِدَّامْ اللهْ كُلَّ النَّاسْ سَوَا سَوَا. وَ هُمَّنْ مَا زَادَوْا لِكَلَامِي شَيْء وَاحِدْ. 
GAL.2.7	بِالْعَكْس، بِقِي لَيْهُمْ وَاضِحْ كَدَرْ اللهْ كَلَّفَانِي بِبَلِّغِينْ بِشَارَةْ الْمَسِيحْ لِلنَّاسْ الْمَا يَهُودْ مِثِلْ هُو كَلَّفْ بُطْرُسْ بِبَلِّغِينْ بِشَارَةْ الْمَسِيحْ لِلْيَهُودْ. 
GAL.2.8	وَ مِثِلْ اللهْ إِخْتَارْ بُطْرُسْ وَ سَوَّاهْ رَسُولْ لِلْيَهُودْ، هُو إِخْتَارَانِي أَنَا كُلَ وَ سَوَّانِي رَسُولْ لِلْمَا يَهُودْ. 
GAL.2.9	وَ الرُّؤَسَاءْ الْمَعْرُوفِينْ يَعْقُوبْ وَ بُطْرُسْ وَ يُوحَنَّا بِقِي لَيْهُمْ وَاضِحْ كَدَرْ اللهْ أَنْطَانِي النِّعْمَةْ دِي. وَ خَلَاصْ، كَرَبَوْنَا بِالْإِيدْ الزَّيْنَةْ وَ سَلَّمَوْنَا أَنَا وَ بَرْنَابَا أَشَانْ يِوَصُّفُوا أَنِحْنَ كُلِّنَا مُشْتَرِكِينْ فِي الْخِدْمَةْ. وَ أَسْتَفَقَوْا كَدَرْ أَنِحْنَ نَخْدُمُوا فِي أُسْط النَّاسْ الْمَا يَهُودْ وَ هُمَّنْ يَخْدُمُوا فِي أُسْط الْيَهُودْ. 
GAL.2.10	طَلَبَوْا مِنِّنَا شَيْء وَاحِدْ بَسْ. دَوَّرَوْا أَنِحْنَ نِفَكُّرُوا فِي الْمَسَاكِينْ الْمَعَاهُمْ. وَ دَا بَسْ الشَّيْء الْمِنْ أَوَّلْ نِرِيدْ نِسَوِّيهْ.
GAL.2.11	لَاكِنْ وَكِتْ بُطْرُسْ جَاءْ فِي أَنْطَاكِيَةْ، أَنَا خَطَّمْت لَيَّهْ وَ عَارَضْتَهْ أَشَانْ هُو غَلْطَانْ. 
GAL.2.12	قُبَّالْ نَاسْ وَاحِدِينْ مَا يَجُوا مِنْ بَكَانْ يَعْقُوبْ، بُطْرُسْ قَاعِدْ يَاكُلْ مَعَ الْأَخْوَانْ الْمَا يَهُودْ. لَاكِنْ مِنْ النَّاسْ دَوْل جَوْا خَلَاصْ، هُو بَدَأْ يِكِسّ مِنْ النَّاسْ الْمَا يَهُودْ وَ أَنْفَرَقْ مِنْهُمْ أَشَانْ هُو خَايِفْ مِنْ حِزِبْ الطَّهُورَةْ
GAL.2.13	وَ أَخْوَانْ آخَرِينْ مِنْ الْيَهُودْ تَابَعَوْه فِي النِّفَاقْ دَا لَحَدِّي وَدَّوْا مَعَاهُمْ بَرْنَابَا ذَاتَهْ فِي نِفَاقْهُمْ. 
GAL.2.14	لَاكِنْ وَكِتْ أَنَا شِفْت كَدَرْ هُمَّنْ مَا مَاشِينْ عَدِيلْ وَ مَا يِتَابُعُوا الْكَلَامْ الصَّحِيحْ الْاللهْ أَنطَانَا فِي بِشَارَةْ الْمَسِيحْ، قَمَّيْت حَجَّيْت لِبُطْرُسْ قِدَّامْهُمْ كُلُّهُمْ. وَ قُلْت «إِنْتَ يَهُودِي وَ بِقِيتْ مِثِلْ نَادُمْ مَا يَهُودِي وَ خَلَّيْت مِنَّكْ عَادَاتْ الْيَهُودْ. وَ مِثِلْ دَا، مَالَا تِدَوْر تَجْبُرْ النَّاسْ الْمَا يَهُودْ يَبْقَوْا مِثِلْ الْيَهُودْ؟».
GAL.2.15	أَنِحْنَ ذَاتْنَا مَوْلُودِينْ يَهُودْ وَ مَا مِنْ الْمُذْنِبِينْ الْمَا يَهُودْ دَوْل. 
GAL.2.16	وَ بَيْدَا، كُلَ، نَعَرْفُوا كَدَرْ اللهْ مَا يَجْعَلْ أَيِّ نَادُمْ صَالِحْ أَشَانْ هُو يِتَابِعْ شُرُوطْ التَّوْرَاةْ. لَاكِنْ هُو يَجْعَلْ النَّادُمْ صَالِحْ كَانْ هُو مُؤْمِنْ بِالْمَسِيحْ. وَ بِمِثِلْ دَا أَنِحْنَ آمَنَّا بِالْمَسِيحْ عِيسَى أَشَانْ اللهْ يَجْعَلْنَا صَالِحِينْ بِسَبَبْ إِيمَانَّا بِالْمَسِيحْ وَ مَا أَشَانْ نِتَابُعُوا شُرُوطْ التَّوْرَاةْ. أَشَانْ مَا فِي إِنْسَانْ وَاحِدْ يَبْقَى صَالِحْ قِدَّامْ اللهْ بِطَبِّقِينْ شُرُوطْ التَّوْرَاةْ. 
GAL.2.17	لَاكِنْ كَانْ شِلْنَا دَرِبْ الْمَسِيحْ أَشَانْ نَبْقَوْا صَالِحِينْ وَ بَيْدَا، الْيَهُودْ بُقُولُوا فَوْقنَا أَنِحْنَ مُذْنِبِينْ، هَلْ نُقُولُوا الْمَسِيحْ هُو سَبَّبْ ذُنُوبْ وَلَّا؟ لَا، أَبَداً. 
GAL.2.18	لَاكِنْ كَانْ أَنَا نِقَبِّلْ وَ نِتَابِعْ بَتَّانْ الْعَادَاتْ الْأَوَّلْ خَلَّيْتهُمْ مِنِّي، مِثِلْ دَا بَسْ نَبْقَى خَاطِي بِالصَّحِيحْ.
GAL.2.19	التَّوْرَاةْ سَوَّى فَوْقِي عَمَلَهْ وَ خَلَاصْ فِي الشَّيْء الْبُخُصّ شُرُوطْ التَّوْرَاةْ أَنَا مَيِّتْ. وَ أَنَا مُتّ لِلشُّرُوطَهْ أَشَانْ نُقُمّ نِعِيشْ لِلهْ. أَنَا مُتّ مَعَ الْمَسِيحْ فِي صَلِيبَهْ. 
GAL.2.20	وَ هَسَّعْ دَا، النَّادُمْ الْحَيّ مَا أَنَا لَاكِنْ الْمَسِيحْ هُو حَيّ فِيِّ. وَ كُلَّ شَيْء النِّسَوِّيهْ فِي الدُّنْيَا، نِسَوِّيهْ حَسَبْ الْإِيمَانْ فِي إِبْن اللهْ الْحَبَّانِي لَحَدِّي أَنْطَى نَفْسَهْ ضَحِيَّةْ فِي شَانِي. 
GAL.2.21	أَبَداً أَنَا مَا نَنْكُرْ نِعْمَةْ اللهْ. كَانْ النَّاسْ يَبْقَوْا صَالِحِينْ بِطَبِّقِينْ شُرُوطْ التَّوْرَاةْ، مِثِلْ دَا الْمَسِيحْ مَاتْ بَلَا سَبَبْ.
GAL.3.1	يَا الْغَلَاطِيِّينْ الْمَطَامِيسْ! بِكَلَامْ وَاضِحْ بِلْحَيْن فَسَّرْنَا لَيْكُو مَوْت عِيسَى الْمَسِيحْ فِي الصَّلِيبْ. وَ هَسَّعْ نَادُمْ سَحَرْكُو وَلَّا؟ 
GAL.3.2	نِدَوْر نَسْأَلْكُو شَيْء وَاحِدْ. الرُّوحْ الْقُدُّوسْ نَزَلْ فَوْقكُو أَشَانْ إِنْتُو تَابَعْتُوا شُرُوطْ التَّوْرَاةْ وَلَّا أَشَانْ سِمِعْتُوا بِشَارَةْ الْمَسِيحْ وَ آمَنْتُوا بَيْهَا؟ 
GAL.3.3	بِقِيتُوا مَطَامِيسْ مَرَّةْ وَاحِدْ وَلَّا؟ وَكِتْ بَدَيْتُوا فِي دَرِبْ اللهْ، خَطَّيْتُوا بَالْكُو فِي قُدْرَةْ الرُّوحْ الْقُدُّوسْ. هَسَّعْ تِدَوْرُوا تِكَمُّلُوهْ بِقُدْرَةْ الْبَشَرْ وَلَّا؟ 
GAL.3.4	كُلَّ شَيْء الْبِقِي لَيْكُو دَا، بِقِي بَلَا فَايْدَةْ وَلَّا؟ مَا مُمْكِنْ بِقِي بَلَا فَايْدَةْ. 
GAL.3.5	فَكُّرُوا فَوْقَهْ. اللهْ يِنَزِّلْ فَوْقكُو الرُّوحْ الْقُدُّوسْ بِقُدْرَةْ وَ يِسَوِّي عَجَايِبْ فِي أُسُطْكُو مَالَا؟ أَشَانْ تِتَابُعُوا شُرُوطْ التَّوْرَاةْ وَلَّا أَشَانْ سِمِعْتُوا بِشَارَةْ الْمَسِيحْ وَ آمَنْتُوا بَيْهَا؟
GAL.3.6	فَكُّرُوا فِي إِبْرَاهِيمْ. مَكْتُوبْ ﴿هُو آمَنْ بِكَلَامْ اللهْ وَ اللهْ جَعَلَهْ نَادُمْ صَالِحْ فِي شَانْ إِيمَانَهْ﴾. 
GAL.3.7	وَ مِنْ الْكَلَامْ دَا، أَعَرْفُوا كَدَرْ النَّاسْ الْبِقَوْا مُؤْمِنِينْ هُمَّنْ بَسْ عِيَالْ إِبْرَاهِيمْ. 
GAL.3.8	وَ الْكِتَابْ بُقُولْ مِنْ أَوَّلْ كَدَرْ اللهْ عِنْدَهْ نِيَّةْ أَشَانْ يَجْعَلْ النَّاسْ الْمَا يَهُودْ صَالِحِينْ بِالْإِيمَانْ. وَ بَلَّغْ إِبْرَاهِيمْ بِالْبِشَارَةْ وَ قَالْ ﴿بِسَبَبَكْ إِنْتَ، كُلَّ الْقَبَايِلْ يَلْقَوْا بَرَكَةْ﴾. 
GAL.3.9	وَ بِمِثِلْ دَا، النَّاسْ الْمُنْتَكِلِينْ فِي الْإِيمَانْ هُمَّنْ يَلْقَوْا بَرَكَةْ مَعَ إِبْرَاهِيمْ الْمُؤْمِنْ.
GAL.3.10	وَ كُلَّ النَّاسْ الْمُنْتَكِلِينْ فِي طَبِّقِينْ شُرُوطْ التَّوْرَاةْ، اللَّعَنَةْ قَاعِدَةْ فَوْقهُمْ. أَشَانْ مَكْتُوبْ فِي الْكِتَابْ كَدَرْ أَيِّ نَادُمْ الْمَا يِتَابِعْ الْكَلَامْ الْمَكْتُوبْ فِي التَّوْرَاةْ كُلَّ كَيْ وَ مَا يِطَبِّقَهْ تَمَامْ، هُو مَنْعُولْ. 
GAL.3.11	أَكِيدْ كَدَرْ مَا فِي نَادُمْ يَبْقَى صَالِحْ قِدَّامْ اللهْ بِطَبِّقِينْ شُرُوطْ التَّوْرَاةْ. وَ أَشَانْ دَا، مَكْتُوبْ ﴿النَّادُمْ الْبِقِي صَالِحْ بِسَبَبْ الْإِيمَانْ، هُو بَحْيَا﴾. 
GAL.3.12	لَاكِنْ دَرِبْ هَنَا طَبِّقِينْ شُرُوطْ التَّوْرَاةْ بُخُصّ عَمَلْ النَّاسْ وَ مَا بُخُصّ إِيمَانْ النَّاسْ. أَشَانْ مَكْتُوبْ ﴿إِلَّا النَّادُمْ السَّوَّى كُلَّ الْأَشْيَاءْ دَوْل بَحْيَا بَيْهُمْ﴾. 
GAL.3.13	وَ لَاكِنْ الْمَسِيحْ فَدَانَا مِنْ اللَّعَنَةْ الْجَايَةْ مِنْ التَّوْرَاةْ. هُو ذَاتَهْ بِقِي مَنْعُولْ فِي شَانَّا. الْكِتَابْ بُقُولْ ﴿أَيِّ نَادُمْ الْيِعَلَّقُوْه فَوْق فِي الْعُودْ، هُو مَنْعُولْ﴾. 
GAL.3.14	وَ بِقِي مِثِلْ دَا، أَشَانْ بِالْمَسِيحْ عِيسَى الْبَرَكَةْ الْاللهْ وَاعَدْ بَيْهَا إِبْرَاهِيمْ تَجِي فِي النَّاسْ الْمَا يَهُودْ كُلَ. وَ خَلَاصْ بِسَبَبْ الْإِيمَانْ، اللهْ يِنَزِّلْ فَوْقنَا كُلِّنَا الرُّوحْ الْقُدُّوسْ الْهُو وَاعَدْ بَيَّهْ النَّاسْ.
GAL.3.15	يَا أَخْوَانِي، نَنْطِيكُو مَثَلْ فِي الشَّيْء النَّاسْ بِسَوُّوهْ. كَانْ نَاسَيْن عِنْدُهُمْ مُعَاهَدَةْ وَ أَسْتَفَقَوْا فِي شَيْء وَاحِدْ وَ مَضَوْا فَوْقَهْ خَلَاصْ، مَا فِي نَادُمْ الْيَقْدَرْ يِبَطِّلَهْ وَلَّا يِزِيدْ لَيَّهْ شَيْء. 
GAL.3.16	زَيْن. اللهْ وَاعَدْ إِبْرَاهِيمْ وَ الْبَجِي مِنْ ذُرِّيتَهْ. وَ الْكِتَابْ مَا بُقُولْ «الْبَجُوا مِنْ ذُرِّيتَكْ» يَعْنِي نَاسْ كَتِيرِينْ، لَاكِنْ بُقُولْ «الْبَجِي مِنْ ذُرِّيتَكْ» يَعْنِي نَادُمْ وَاحِدْ. وَ هُو الْمَسِيحْ. 
GAL.3.17	دَاهُو الشَّيْء النِّدَوْر نِأَوْرِيكُو بَيَّهْ. اللهْ سَوَّى مُعَاهَدَةْ مَعَ إِبْرَاهِيمْ وَ بَعَدْ أُرْبُعْمِيَّةْ وَ تَلَاتِينْ سَنَةْ، كِتَابْ التَّوْرَاةْ جَاءْ لَاكِنْ كَلَامْ التَّوْرَاةْ مَا يِتَلِّفْ الْمُعَاهَدَةْ الْاللهْ ذَاتَهْ سَوَّاهَا وَ لَا يِبَطِّلْ الْوَعَدْ. 
GAL.3.18	كَانْ النَّاسْ مَا يَلْقَوْا الْبَرَكَةْ الْاللهْ وَاعَدْ بَيْهَا إِبْرَاهِيمْ إِلَّا كَانْ يِتَابُعُوا شُرُوطْ التَّوْرَاةْ، الْبَرَكَةْ مَا تَجِي بِسَبَبْ الْوَعَدْ. لَاكِنْ نَعَرْفُوا كَدَرْ بِوَعَدْ بَسْ اللهْ أَنْطَاهَا لِإِبْرَاهِيمْ.
GAL.3.19	وَ كَانْ كَيْ دَا، مَالَا اللهْ نَزَّلْ التَّوْرَاةْ لِمُوسَى؟ اللهْ زَادْ لِجُدُودْنَا التَّوْرَاةْ بِكُلَّ الْوَصَايَا بِسَبَبْ ذُنُوبْ النَّاسْ. وَ دَوَّرْ النَّاسْ يِتَابُعُوا شُرُوطْ التَّوْرَاةْ لَحَدِّي وَرِيثْ إِبْرَاهِيمْ الْاللهْ وَاعَدَهْ بِالْبَرَكَةْ يَجِي. وَ التَّوْرَاةْ دَا، اللهْ نَزَّلَهْ بِالْمَلَائِكَةْ بِوَاسِطَةْ إِنْسَانْ يَعْنِي مُوسَى. 
GAL.3.20	لَاكِنْ كَانْ فِيَهْ جَانِبْ وَاحِدْ بَسْ، مَا فِي وَاسْطَةْ. وَ اللهْ هُو وَاحِدْ. 
GAL.3.21	التَّوْرَاةْ يِخَالِفْ وَعَدْ اللهْ وَلَّا؟ لَا، أَبَداً. كَانْ أَوَّلْ النَّاسْ قِدْرَوْا يَلْقَوْا الْحَيَاةْ الْأَبَدِيَّةْ بِطَبِّقِينْ شُرُوطْ التَّوْرَاةْ الْاللهْ أَنْطَاهُمْ، خَلَاصْ هُمَّنْ يَبْقَوْا صَالِحِينْ بِالشُّرُوطْ دَوْل. 
GAL.3.22	لَاكِنْ فِي الْكِتَابْ، اللهْ يِثَبِّتْ كَدَرْ كُلَّ النَّاسْ قَاعِدِينْ تِحِتْ حُكُمْ الذَّنِبْ وَ مَا يَقْدَرَوْا يَمُرْقُوا مِنَّهْ. وَ بِقِي مِثِلْ دَا أَشَانْ اللهْ عِنْدَهْ نِيَّةْ يَنْطِي لِلْمُؤْمِنِينْ بَسْ الْبَرَكَةْ الْهُو وَاعَدْ بَيْهَا بِسَبَبْ إِيمَانْهُمْ بِالْمَسِيحْ عِيسَى.
GAL.3.23	قُبَّالْ زَمَنْ الْإِيمَانْ مَا يَبْدَا، أَنِحْنَ مِثِلْ مَسَاجِينْ وَ كَلَامْ هَنَا التَّوْرَاةْ هُو الْحَارِسْ الْقَاعِدْ فَوْقنَا لَحَدِّي اللهْ يِبَيِّنْ لَيْنَا دَرِبْ الْإِيمَانْ. 
GAL.3.24	بِمِثِلْ دَا، التَّوْرَاةْ قَاعِدْ يِرَاقِبْ فَوْقنَا لَحَدِّي الْمَسِيحْ يَجِي أَشَانْ نَبْقَوْا صَالِحِينْ بِالْإِيمَانْ. 
GAL.3.25	وَ هَسَّعْ زَمَنْ الْإِيمَانْ جَاءْ خَلَاصْ وَ كَلَامْ التَّوْرَاةْ مَا يِرَاقِبْ فَوْقنَا بَتَّانْ. 
GAL.3.26	أَشَانْ إِنْتُو كُلُّكُو عِيَالْ اللهْ فِي الْمَسِيحْ بِدَرِبْ الْإِيمَانْ. 
GAL.3.27	كُلُّكُو الْإِشْتَرَكْتُوا مَعَ الْمَسِيحْ بِالْغَطِّسِينْ أَنْرَبَطْتُوْا مَعَ الْمَسِيحْ. 
GAL.3.28	وَ هَسَّعْ مَا فِي فَرِقْ بَيْن الْيَهُودِي وَ الْمَا يَهُودِي، وَ لَا بَيْن الْعَبِدْ وَ النَّادُمْ الْحُرّ، وَ لَا بَيْن الرَّاجِلْ وَ الْمَرَةْ، لَاكِنْ كُلُّكُو وَاحِدْ فِي الْمَسِيحْ عِيسَى. 
GAL.3.29	وَ كَانْ إِنْتُو نَاسْ هَنَا الْمَسِيحْ، خَلَاصْ إِنْتُو مَعَايَهْ عِيَالْ إِبْرَاهِيمْ وَ تَوْرُثُوا الْبَرَكَةْ الْاللهْ وَاعَدَهْ بَيْهَا.
GAL.4.1	وَلَّا بِكَلَامْ آخَرْ، كَانْ وِلَيْد وَرَثْ مَالْ كَتِيرْ وَ لِسَّاعْ مَا عَاقِلْ، هُو مِثِلْ عَبِدْ بَسْ. 
GAL.4.2	لَازِمْ يِتَابِعْ كَلَامْ الْمَسَائِيلْ الْقَاعِدِينْ يِرَبُّوهْ وَ الْمُوَكَّلِينْ بِمَالَهْ لَحَدِّي الْوَكِتْ الْأَبُوهْ قَطَعَهْ لَيَّهْ. 
GAL.4.3	وَ أَوَّلْ بِقِي مِثِلْ دَا لَيْنَا أَنِحْنَ الْيَهُودْ. أَوَّلْ أَنِحْنَ مِثِلْ النَّاسْ الْمَا عَاقْلِينْ وَ عَايْشِينْ مِثِلْ الْعَبِيدْ تِحِتْ الْقَوَانِينْ الْبُخُصُّوا خُمَامْ الدُّنْيَا دِي. 
GAL.4.4	لَاكِنْ الْوَكِتْ تَمَّ خَلَاصْ وَ اللهْ رَسَّلْ إِبْنَهْ فِي الدُّنْيَا. هُو مَوْلُودْ مِنْ مَرَةْ وَ رَبَّوْه تِحِتْ قَوَانِينْ التَّوْرَاةْ 
GAL.4.5	أَشَانْ يَفْدَى النَّاسْ التِّحِتْ قَوَانِينْ التَّوْرَاةْ. وَ خَلَاصْ، لِقِينَا بَيَّهْ الْحُقُوقْ الْوَاجْبَةْ لِعِيَالْ اللهْ. 
GAL.4.6	وَ إِنْتُو كُلَ بِقِيتُوا عِيَالَهْ وَ أَشَانْ دَا، اللهْ نَزَّلْ فِي قُلُوبْنَا رُوحْ هَنَا إِبْنَهْ الْيَصْرَخْ «أَبَّا، أَبُونَا!». 
GAL.4.7	وَ خَلَاصْ، إِنْتَ مَا عَبِدْ مِثِلْ أَوَّلْ. بِقِيتْ وِلَيْد اللهْ وَ كَانْ إِنْتَ وِلَيْدَهْ، اللهْ جَعَلَكْ وَرِيثَهْ. 
GAL.4.8	فِي الْوَكِتْ الْفَاتْ، مَا عِرِفْتُوا اللهْ وَ إِنْتُو عَبِيدْ لِلْإِلَهَاتْ الْمَا إِلَهَاتْ بِالصَّحِيحْ. 
GAL.4.9	لَاكِنْ هَسَّعْ دَخَلْتُوا فِي عَلَاقَةْ مَعَ اللهْ، وَلَّا أَخَيْر نُقُولْ اللهْ دَخَّلَاكُو فِي عَلَاقَةْ مَعَايَهْ. وَ كَانْ كَيْ دَا، مَالَا تِدَوْرُوا تِقَبُّلُوا تِتَابُعُوا بَتَّانْ الْقَوَانِينْ الْمَا عِنْدُهُمْ قُدْرَةْ وَ لَا فَايْدَةْ وَ بُخُصُّوا خُمَامْ الدُّنْيَا بَسْ؟ مَالَا تِدَوْرُوا تَبْقَوْا بَتَّانْ عَبِيدْ؟ 
GAL.4.10	هَايْ! إِنْتُو قَاعِدِينْ تُخُطُّوا فِكِرْكُو فِي الْأَيَّامْ وَ الشُّهُورْ وَ الْفُصُولْ وَ السِّنِينْ. 
GAL.4.11	حَالِتْكُو دِي حَيَّرَتْنِي بِلْحَيْن. أَكُونْ التَّعَبْ التِّعِبْتَهْ فَوْقكُو مَشَى فِي رِيحْ سَاكِتْ.
GAL.4.12	يَا أَخْوَانِي، أَوَّلْ أَنَا بِقِيتْ مِثِلْكُو إِنْتُو الْمَا يَهُودْ. هَسَّعْ نَشْحَدْكُو، أَبْقَوْا مِثْلِي أَنَا. أَوَّلْ مَا سَوَّيْتُوا لَيِّ شَيْء فَسِلْ. 
GAL.4.13	بِالْعَكْس، تَعَرْفُوا كَدَرْ وَكِتْ أَوَّلْ مَرَّةْ أَنَا بَشَّرْتُكُو، أَنَا حَاسّ بِجِلْدِي وَ أَشَانْ دَا بَسْ وِقِفْت مَعَاكُو. 
GAL.4.14	وَ تَعْبِي دَا بِقِي لَيْكُو قَاسِي لَاكِنْ بَيْدَا كُلَ مَا حَقَرْتُونِي وَ لَا طَرَدْتُونِي. لَا، إِنْتُو دَيَّفْتُونِي مِثِلْ أَنَا مَلَكْ اللهْ وَلَّا مِثِلْ أَنَا الْمَسِيحْ عِيسَى ذَاتَهْ. 
GAL.4.15	وَيْن الْفَرْحَةْ الْأَوَّلْ عِنْدُكُو؟ نَشْهَدْ لَيْكُو كَدَرْ فِي الْوَكِتْ دَاكْ، كَانْ عِنْدُكُو قُدْرَةْ أَشَانْ تَمُرْقُوا عُيُونْكُو، طَوَّالِي كَيْ تُمُرْقُوهُمْ تَنْطُوهُمْ لَيِّ. 
GAL.4.16	وَ هَسَّعْ دَا، أَنَا بِقِيتْ عَدُوكُو أَشَانْ أَوْرَيْتكُو الْحَقّ وَلَّا؟ 
GAL.4.17	النَّاسْ الْيِدَوْرُوا يِجِيبُوكُو فِي دَرِبْهُمْ دَوْل يَخْدُمُوا أَمْبَيْنَاتْكُو بِنِيَّةْ وَاحِدَةْ لَاكِنْ نِيِّتْهُمْ مَا عَدِيلَةْ. يِدَوْرُوا يِفَارُقُوكُو مِنِّنَا. وَ يِدَوْرُوا إِنْتُو تُقُمُّوا تِتَابُعُوهُمْ وِحَيْدهُمْ بِنِيَّةْ وَاحِدَةْ. 
GAL.4.18	وَ كَانْ نِيِّتْكُو شَدِيدَةْ، دَا سَمَحْ كَانْ السَّبَبْ سَمَحْ. وَ دَا سَمَحْ كَانْ نِيِّتْكُو شَدِيدَةْ دَايْماً وَ مَا وَكِتْ أَنَا مَعَاكُو بَسْ. 
GAL.4.19	يَا عِيَالِي النِّحِبُّكُو، أَنَا بِقِيتْ مِثِلْ أَمّ عِيَالْ الْقَاعِدَةْ تَلْدَاكُو مَرَّةْ تَانِيَةْ. قَاعِدْ نَتْعَبْ فِي الطَّلَقَةْ لَحَدِّي تَبْقَوْا ثَابْتِينْ فِي الْمَسِيحْ. 
GAL.4.20	نِتْمَنَّى كَدَرْ نَقْدَرْ نُكُونْ مَعَاكُو وَ نِحَجِّي لَيْكُو بِحِسّ بَارِدْ. لَاكِنْ أَنَا بَعِيدْ مِنْكُو وَ أَنَا الْحَيَّرْت مِنْكُو.
GAL.4.21	إِنْتُو التِّدَوْرُوا تِتَابُعُوا شُرُوطْ التَّوْرَاةْ، أَوْرُونِي شَيْء وَاحِدْ. إِنْتُو مَا سِمِعْتُوا الْكَلَامْ الْمَكْتُوبْ فِي التَّوْرَاةْ وَلَّا؟ 
GAL.4.22	الْكِتَابْ بُقُولْ إِبْرَاهِيمْ عِنْدَهْ أَوْلَادْ إِتْنَيْن
GAL.4.23	وِلَيْد الْخَادُمْ دَا، وِلْدَوْه بِالْوَالُودَةْ الْعَادِيَّةْ وَ لَاكِنْ الْوِلَيْد الْآخَرْ وَالُودْتَهْ بِقَتْ حَسَبْ وَعَدْ اللهْ. 
GAL.4.24	وَ الْكَلَامْ دَا مَثَلْ لَيْنَا. الْعَوِينْ الْإِتْنَيْن دَوْل يِوَصُّفُونَا مُعَاهَدَاتْ إِتْنَيْن بَيْن اللهْ وَ بَيْن النَّاسْ. الْأَوَّلَانِيَّةْ هِي الْمُعَاهَدَةْ الْاللهْ سَوَّاهَا فِي جَبَلْ سِينَاءْ
GAL.4.25	هَاقَرْ وَ جَبَلْ سِينَاءْ الْفِي دَارْ الْعَرَبْ يِوَصُّفُونَا مَدِينَةْ الْقُدُسْ عَاصَمَةْ الْيَهُودْ الْقَاعِدَةْ فِي الدُّنْيَا. أَشَانْ الْمَدِينَةْ وَ نَاسْهَا قَاعِدِينْ فِي الْعُبُودِيَّةْ تِحِتْ شُرُوطْ التَّوْرَاةْ. 
GAL.4.26	لَاكِنْ مَدِينَةْ الْقُدُسْ الْقَاعِدَةْ فَوْق مَعَ اللهْ هِي حُرَّةْ وَ هِي بَسْ أَمِّنَا. 
GAL.4.27	وَ مَكْتُوبْ فِي الْكِتَابْ ﴿يَا الْمَرَةْ الْعَاقْرَةْ الْمَا تَلْدَيْ. أَفْرَحِي. إِنْتِ الْوَجَعْ الطَّلْقَةْ مَا لِحِقْكِ، زَغْرِتِي بِحِسّ فَوْق. أَشَانْ عِيَالْ الْمَرَةْ الرَّاجِلْهَا خَلَّاهَا يَبْقَوْا كَتِيرِينْ مِنْ عِيَالْ الْمَرَةْ الْقَاعِدَةْ مَعَ الرَّاجِلْ﴾. 
GAL.4.28	وَ خَلَاصْ يَا أَخْوَانِي، إِنْتُو بِقِيتُوا مِثِلْ إِسْحَاقْ أَشَانْ بِقِيتُوا عِيَالْ اللهْ بِوَعَدْ اللهْ. 
GAL.4.29	لَاكِنْ فِي زَمَنْ إِبْرَاهِيمْ، الْوِلَيْد الْوِلْدَوْه بِالْوَالُودَةْ الْعَادِيَّةْ قَمَّ يِتَعِّبْ الْوِلَيْد الْوِلْدَوْه بِقُدْرَةْ الرُّوحْ الْقُدُّوسْ وَ بِقِي مِثِلْ دَا فِي زَمَنَّا كُلَ. 
GAL.4.30	لَاكِنْ الْكِتَابْ بُقُولْ شُنُو؟ بُقُولْ ﴿أَطْرُدْ الْخَادُمْ وَ وِلَيْدهَا. أَشَانْ وِلَيْد الْخَادُمْ مَا يَوْرِثْ شَيْء مَعَ وِلَيْد الْحُرَّةْ﴾. 
GAL.4.31	وَ بِمِثِلْ دَا يَا أَخْوَانِي، أَنِحْنَ مَا عِيَالْ الْخَادُمْ. أَنِحْنَ عِيَالْ الْحُرَّةْ.
GAL.5.1	الْمَسِيحْ سَوَّانَا نَاسْ حُرِّينْ أَشَانْ نِعِيشُوا فِي الْحُرِّيَّةْ. أَقْعُدُوا ثَابْتِينْ فِي الْحُرِّيَّةْ وَ آبَوْا مَا تَبْقَوْا بَتَّانْ عَبِيدْ. 
GAL.5.2	فُكُّوا أَدَانْكُو. أَنَا بُولُسْ نُقُولْ لَيْكُو كَانْ تِخَلُّوهُمْ يِطَهُّرُوكُو، بَرَكَةْ الْمَسِيحْ مَا تَنْفَعْ لَيْكُو بَتْ. 
GAL.5.3	نَشْهَدْ لَيْكُو بَتَّانْ كَدَرْ أَيِّ نَادُمْ الْيِخَلِّي نَفْسَهْ يِطَهُّرُوهْ بِطَهُورَةْ التَّوْرَاةْ، وَاجِبْ لَيَّهْ يِطَبِّقْ شُرُوطْ التَّوْرَاةْ كُلُّهُمْ كَيْ. 
GAL.5.4	إِنْتُو التِّدَوْرُوا تَبْقَوْا صَالِحِينْ بِطَبِّقِينْ شُرُوطْ التَّوْرَاةْ دَوْل، أَنْفَرَقْتُوا مَرَّةْ وَاحِدْ مِنْ الْمَسِيحْ وَ خَلَّيْتُوا مِنْكُو نِعْمَةْ اللهْ. 
GAL.5.5	لَاكِنْ بِقُدْرَةْ الرُّوحْ الْقُدُّوسْ، أَنِحْنَ نُخُطُّوا عَشَمْنَا فِي اللهْ الْيِسَوِّينَا صَالِحِينْ بِسَبَبْ إِيمَانَّا. 
GAL.5.6	أَشَانْ فِي دَرِبْ الْمَسِيحْ عِيسَى، كَانْ نَادُمْ مُطَهَّرْ وَلَّا مَا مُطَهَّرْ، دَا مَا بِسَوِّي شَيْء. الشَّيْء الْوَاجِبْ هُو الْإِيمَانْ بِالْمَسِيحْ وَ الْمَحَبَّةْ الْجَايَةْ مِنْ الْإِيمَانْ دَا.
GAL.5.7	بَدَيْتُوا عَدِيلْ فِي دَرِبْ الْمَسِيحْ. كِكَّيْف خَلَّيْتُوا نَادُمْ يَمْرُقْكُو مِنْ الدَّرِبْ؟ 
GAL.5.8	الْكَلَامْ دَا مَا جَايِ مِنْ اللهْ الْقَاعِدْ يِنَادِيكُو. 
GAL.5.9	أَنْقَرْعُوا! تَوَّارَةْ شِيَّةْ بَسْ تَكْفِي لِتِقَوِّمْ الْعَجِينَةْ كُلَّهَا كَيْ. 
GAL.5.10	لَاكِنْ الرَّبّ أَنْطَانِي ضَمَانْ لَيْكُو وَ نَعَرِفْ كَدَرْ إِنْتُو مَا تَقْبَلُوا فِكِرْ شِقْ مِنْ فِكِرْنَا. وَ النَّادُمْ الْقَاعِدْ يِبَرْجِلْكُو دَا، الْحُكُمْ يَجِي فَوْقَهْ كَانْ يَبْقَى يَاتُو كُلَ. 
GAL.5.11	يَا أَخْوَانِي، كَانْ أَنَا ذَاتِي قَاعِدْ نِعَلِّمْ النَّاسْ كَدَرْ الطَّهُورَةْ وَاجْبَةْ، مَالَا الْيَهُودْ قَاعِدِينْ يِتَعُّبُونِي؟ كَانْ صَحِيحْ أَنَا قَاعِدْ نُقُولْ كَلَامْ مِثِلْ دَا، بِشَارَةْ الصَّلِيبْ مَا تِزَعِّلْهُمْ بَتَّانْ. 
GAL.5.12	النَّاسْ الْقَاعِدِينْ يِبَرْجُلُوكُو دَوْل، نِتْمَنَّى كَدَرْ يِخَصُّوا نُفُوسْهُمْ مَرَّةْ وَاحِدْ.
GAL.5.13	يَا أَخْوَانِي، اللهْ نَادَاكُو أَشَانْ يِدَوْر إِنْتُو تِعِيشُوا فِي الْحُرِّيَّةْ. لَاكِنْ مَا تِسَوُّوا الْحُرِّيَّةْ دِي فُرْصَةْ لِتِتَابُعُوا شَهَوَاتْكُو الْفَسْلِينْ. أَخَيْر تَخْدُمُوا لِأَخْوَانْكُو بِالْمَحَبَّةْ. 
GAL.5.14	أَشَانْ كُلَّ شُرُوطْ التَّوْرَاةْ زِبْدِتْهُمْ تِنْلَقِي فِي وَصِيَّةْ وَاحِدَةْ وَ هِي ﴿حِبّ أَخُوكْ مِثِلْ تِحِبّ نَفْسَكْ﴾. 
GAL.5.15	لَاكِنْ كَانْ تِلْخَالَفَوْا أَمْبَيْنَاتْكُو وَ تِدَّاوَسَوْا مِثِلْ الْكُلَابْ، خَلَاصْ فِي الْأَخِيرْ تِلْآكَلَوْا مَرَّةْ وَاحِدْ.
GAL.5.16	نُقُولْ لَيْكُو تَابُعُوا اللهْ بِدَرِبْ الرُّوحْ الْقُدُّوسْ وَ مِثِلْ دَا مَا تِتَابُعُوا شَهَوَاتْكُو الْفَسْلِينْ. 
GAL.5.17	أَشَانْ الشَّيْء الْقَلِبْ الْبَشَرْ يِرِيدَهْ شِقْ مِنْ الشَّيْء الْيِرِيدَهْ الرُّوحْ الْقُدُّوسْ. وَ الشَّيْء الْيِرِيدَهْ الرُّوحْ الْقُدُّوسْ شِقْ مِنْ الشَّيْء الْقَلِبْ الْبَشَرْ يِرِيدَهْ. الْإِتْنَيْن دَوْل يِدَّاوَسَوْا أَمْبَيْنَاتْهُمْ أَشَانْ يَدْحَرُوكُو مِنْ الشَّيْء التِّدَوْرُوا تِسَوُّوهْ. 
GAL.5.18	وَ كَانْ الرُّوحْ الْقُدُّوسْ قَاعِدْ يُقُودْكُو، إِنْتُو مَا عَبِيدْ تِحِتْ شُرُوطْ التَّوْرَاةْ.
GAL.5.19	وَ خَلَاصْ، الذُّنُوبْ الْيَجُوا مِنْ قَلِبْ الْبَشَرْ مَعْرُوفِينْ. هُمَّنْ الزِّنَى وَ الْخَبَاثَةْ وَ الْفَسَادْ 
GAL.5.20	وَ عِبَادَةْ الْأَصْنَامْ وَ السِّحِرْ وَ الْهُرَاجْ وَ الدُّوَاسْ وَ الْحُسُدْ وَ الْغَبِينَةْ وَ الْخِلَافْ وَ الْمُخَاصَمَاتْ وَ التَّفْرِقَةْ 
GAL.5.21	وَ الطَّمَعْ وَ السَّكَرْ وَ السَّفَاهَةْ وَ شَيْء آخَرْ مِثِلْ دَا. نُقُولْ لَيْكُو مِثِلْ أَوَّلْ قُلْتَهْ لَيْكُو، النَّاسْ الْيِسَوُّوا الْأَشْيَاءْ دَوْل مَا يَوْرُثُوا شَيْء فِي مَمْلَكَةْ اللهْ.
GAL.5.22	لَاكِنْ مِثِلْ الشَّدَرْ يَلْدَ عِيَالْ، الرُّوحْ الْقُدُّوسْ يِوَلِّدْ فِي النَّاسْ الْمَحَبَّةْ وَ الْفَرَحْ وَ السَّلَامْ وَ الصَّبُرْ وَ الْقَلِبْ الْأَبْيَضْ وَ الْكَرَمْ وَ الْأَمَانَةْ 
GAL.5.23	وَ النَّفِسْ الْبَارِدْ وَ ثَبِّتِينْ النَّفْس. الْأَشْيَاءْ دَوْل مَا فِي شَرْط وَاحِدْ ضِدُّهُمْ. 
GAL.5.24	وَ النَّاسْ الْبِقَوْا نَاسْ هَنَا الْمَسِيحْ عِيسَى خَطَّوْا شَهَوَاتْهُمْ الْفَسْلِينْ فِي الصَّلِيبْ وَ كَتَلَوْهُمْ. 
GAL.5.25	وَ كَانْ نِعِيشُوا بِقُدْرَةْ الرُّوحْ الْقُدُّوسْ، وَاجِبْ نِخَلُّوا الرُّوحْ الْقُدُّوسْ يُقُودْنَا فِي الدَّرِبْ. 
GAL.5.26	خَلِّينَا مَا نِسْتَكْبَرَوْا وَ لَا نِزَّاعَلُوا أَمْبَيْنَاتْنَا وَ لَا نِلْحَاسَدَوْا.
GAL.6.1	يَا أَخْوَانِي، كَانْ وَاحِدْ مِنْكُو وَقَعْ فِي ذَنِبْ، وَاجِبْ إِنْتُو الْقَوِيِّينْ بِقُدْرَةْ الرُّوحْ الْقُدُّوسْ تِخَطُّمُوا لَيَّهْ بِنَفَسْ بَارِدْ وَ تِقَبُّلُوهْ فِي الدَّرِبْ الْعَدِيلْ. وَ فَكُّرُوا لِنُفُوسْكُو أَشَانْ الذَّنِبْ مَا يِنَّصِرْ فَوْقكُو كُلَ. 
GAL.6.2	وَ فِي وَكِتْ التَّعَبْ، أَسَّاعَدُوا أَمْبَيْنَاتْكُو. وَ مِثِلْ دَا، تِطَبُّقُوا شُرُوطْ الْمَسِيحْ. 
GAL.6.3	وَ كَانْ نَادُمْ سَوَّى نَفْسَهْ عَالِي مِنْ أَخْوَانَهْ لَحَدِّي مَا يِسَاعِدْهُمْ، بِالصَّحِيحْ هُو مَا بِسَاوِي شَيْء وَ غَشَّ نَفْسَهْ. 
GAL.6.4	خَلِّي أَيِّ وَاحِدْ يِجَرِّبْ الْخِدْمَةْ الْهُو ذَاتَهْ يِسَوِّيهَا لِلرَّبّ وَ مِثِلْ دَا، هُو يَفْرَحْ مِنْ خِدِمْتَهْ وَ مَا يِشِيفْ خِدْمَةْ هَنَا نَادُمْ آخَرْ. 
GAL.6.5	أَشَانْ أَيِّ وَاحِدْ مَسْؤُولْ فِي نَفْسَهْ.
GAL.6.6	كَانْ نَادُمْ قَاعِدْ يِعَلِّمْكُو كَلَامْ اللهْ، وَاجِبْ تَنْطُوهْ مِنْ الْمَالْ الْعِنْدُكُو. 
GAL.6.7	مَا تُغُشُّوا نُفُوسْكُو. اللهْ مَا بِنْغَشَّ. الشَّيْء النَّادُمْ يِتَيْربَهْ، دَا بَسْ الْيُقُمّ لَيَّهْ. 
GAL.6.8	كَانْ نَادُمْ يِتَابِعْ شَهْوَاتَهْ الْفَسْلِينْ، هُو يَلْقَى مِنْ شَهْوَاتَهْ الْهَلَاكْ. وَ كَانْ نَادُمْ يِتَابِعْ الرُّوحْ الْقُدُّوسْ، خَلَاصْ هُو يَلْقَى مِنْ الرُّوحْ الْقُدُّوسْ الْحَيَاةْ الْأَبَدِيَّةْ. 
GAL.6.9	أَشَانْ دَا، خَلِّي نِسَوُّوا الْخَيْر دَايْماً وَ أَبَداً مَا نَكْسَلُوا مِنَّهْ. بَعَدَيْن كَانْ مَا كِسِلْنَا، نَلْقَوْا مِنَّهْ فَايْدَةْ. 
GAL.6.10	وَ أَشَانْ دَا، فِي أَيِّ وَكِتْ عِنْدِنَا فُرْصَةْ، خَلِّي نِسَوُّوا الْخَيْر لِكُلَّ النَّاسْ وَ خَاصَّةً لِأَهَلْ الْإِيمَانْ.
GAL.6.11	شِيفُوا الْحُرُوفْ الْكُبَارْ دَوْل. أَنَا شِلْت الْقَلَمْ وَ أَنَا ذَاتِي نَكْتِبْ الْكَلَامْ دَا. 
GAL.6.12	النَّاسْ الْيِدَوْرُوا يِسَوُّوا الطَّهُورَةْ فَرْض لَيْكُو، هُمَّنْ يِدَوْرُوا رِضَاءْ مِنْ النَّاسْ بَسْ. يِدَوْرُوا الْيَهُودْ مَا يِتَعُّبُوهُمْ بَتَّانْ بِسَبَبْ بِشَارَةْ مَوْت الْمَسِيحْ فِي الصَّلِيبْ. 
GAL.6.13	وَ النَّاسْ الْمُطَهَّرِينْ ذَاتْهُمْ مَا يِطَبُّقُوا كُلَّ شُرُوطْ التَّوْرَاةْ لَاكِنْ يِدَوْرُوا يِطَهُّرُوكُو أَشَانْ يِفَاشُرُوا لِلنَّاسْ بِجِلِدْكُو الْمُطَهَّرْ. 
GAL.6.14	وَ كَانْ لَيِّ أَنَا، أَبَداً مَا نِدَوْر نِفَاشِرْ لِلنَّاسْ بِأَيِّ شَيْء، إِلَّا بِصَلِيبْ هَنَا رَبِّنَا عِيسَى الْمَسِيحْ. وَ الصَّلِيبْ دَا كَتَلْ لَيِّ رِضَاءْ هَنَا نَاسْ الدُّنْيَا وَ بَيَّهْ أَنَا بِقِيتْ لِنَاسْ الدُّنْيَا مِثِلْ نَادُمْ مَيِّتْ. 
GAL.6.15	أَشَانْ كَانْ نَادُمْ مُطَهَّرْ وَلَّا مَا مُطَهَّرْ، دَا مَا بِسَوِّي شَيْء. الشَّيْء الْمُهِمّ، أَيِّ نَادُمْ وَاجِبْ يَدْخُلْ فِي الْحَيَاةْ الْجَدِيدَةْ.
GAL.6.16	السَّلَامْ وَ الرَّحْمَةْ لِكُلَّ النَّاسْ الْيِتَابُعُوا الْوَصِيَّةْ دِي. هُمَّنْ بَسْ أُمَّةْ اللهْ. 
GAL.6.17	خَلَاصْ، خَلِّي نَادُمْ وَاحِدْ مِنْكُو مَا يِبَشْطِنِّي بَتَّانْ أَشَانْ عِنْدِي أَلَمْ فِي جِلْدِي مِنْ زَعَلْ النَّاسْ وَ دِي الْعَلَامَةْ التِّوَصِّفْ أَنَا عَبِدْ هَنَا عِيسَى بِالصَّحِيحْ. 
GAL.6.18	يَا أَخْوَانِي عَلَيْكُمْ نِعْمَةْ رَبِّنَا عِيسَى الْمَسِيحْ. آمِينْ.
EPH.1.1	جَوَابْ مِنِّي أَنَا بُولُسْ رَسُولْ عِيسَى الْمَسِيحْ بِإِذِنْ اللهْ. وَ نَكْتِبْ لَيْكُو إِنْتُو الصَّالِحِينْ الْفِي حِلَّةْ أَفَسُسْ الثَّابْتِينْ فِي إِيمَانْكُو بِالْمَسِيحْ عِيسَى. 
EPH.1.2	عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ.
EPH.1.3	خَلِّي نَشْكُرُوا اللهْ أَبُو رَبِّنَا عِيسَى الْمَسِيحْ أَشَانْ هُو بَارَكَانَا بِلْحَيْن فِي عَلَاقِتْنَا مَعَ الْمَسِيحْ. فِي الْمَسِيحْ، هُو أَنْطَانَا كُلَّ بَرَكَاتْ هَنَا مَمْلَكَتَهْ السَّمَاوِيَّةْ. 
EPH.1.4	قُبَّالْ بِدَايَةْ الدُّنْيَا، اللهْ إِخْتَارَانَا أَنِحْنَ فِي الْمَسِيحْ. بِسَبَبْ مَحَبِّتَهْ، هُو شَالْ نِيَّةْ أَشَانْ نَبْقَوْا صَالِحِينْ وَ نَحْضَرَوْا قِدَّامَهْ بَلَا عَيْب. 
EPH.1.5	مِنْ أَوَّلْ، هُو قَدَّرْ لَيْنَا وَ شَالْ نِيَّةْ أَشَانْ نَبْقَوْا عِيَالَهْ بِوَاسْطَةْ عِيسَى الْمَسِيحْ. وَ دِي بَسْ نِيِّتَهْ الْهُو رَضْيَانْ بَيْهَا. 
EPH.1.6	خَلِّي نَشْكُرُوهْ فِي شَانْ نِعْمَتَهْ الْمَجِيدَةْ النَّزَّلَاهَا فَوْقنَا بِإِبْنَهْ الْيِحِبَّهْ. 
EPH.1.7	إِبْنَهْ فَدَانَا بِدَمَّهْ وَ بَيَّهْ هُو، اللهْ غَفَرْ لَيْنَا خَطَايَانَا. دِي بَسْ نِعْمَتَهْ الْعَظِيمَةْ 
EPH.1.8	النَّزَّلَاهَا فَوْقنَا بِكَتَرَةْ. وَ اللهْ الْعَالِمْ وَ يَعَرِفْ كُلَّ شَيْء 
EPH.1.9	بَيَّنْ لَيْنَا سِرّ هَنَا مُرَادْتَهْ الْهُو رَضْيَانْ بَيْهَا وَ شَالْ نِيَّةْ أَشَانْ يِتَمِّمْهَا فِي الْمَسِيحْ. 
EPH.1.10	وَ دَاهُو هَدَفْ اللهْ، فِي الْوَكِتْ الْهُو حَدَّدَهْ، هُو يِدَوْر يِلِمّ كُلَّ شَيْء الْفِي السَّمَوَاتْ وَ كُلَّ شَيْء الْفِي الْأَرْض وَ يُخُطُّهُمْ تِحِتْ رَئِيسْ وَاحِدْ وَ الرَّئِيسْ دَا، هُو الْمَسِيحْ.
EPH.1.11	وَ بِعَلَاقِتْنَا مَعَ الْمَسِيحْ، اللهْ جَعَلَانَا شَعَبَهْ حَلَالَهْ. اللهْ إِخْتَارَانَا مِنْ أَوَّلْ حَسَبْ نِظَامَهْ. هُو يِسَوِّي كُلَّ شَيْء حَسَبْ نِيِّتَهْ وَ مُرَادْتَهْ. 
EPH.1.12	وَ اللهْ إِخْتَارَانَا أَنِحْنَ الْبِقِينَا الْأَوَّلَانِيِّينْ الْخَطَّيْنَا عَشَمْنَا فِي الْمَسِيحْ لِنَشْكُرُوهْ وَ نِمَجُّدُوهْ. 
EPH.1.13	وَ إِنْتُو كُلَ، سِمِعْتُوا كَلَامْ الْحَقّ فِي بِشَارَةْ الْمَسِيحْ الْبَيْهَا نِجِيتُوا وَ بِقِيتُوا مُؤْمِنِينْ بِالْمَسِيحْ. وَ بِسَبَبْ عَلَاقِتْكُو مَعَ الْمَسِيحْ، اللهْ نَزَّلْ فَوْقكُو الرُّوحْ الْقُدُّوسْ الْوَعَدَانَا بَيَّهْ وَ هُو الْوَسِمْ الْاللهْ خَطَّهْ فَوْقكُو. 
EPH.1.14	وَ الرُّوحْ الْقُدُّوسْ يِأَكِّدْ لَيْنَا كَدَرْ نَلْقَوْا قِسِمْنَا مِنْ الْوَرَثَةْ الْوَعَدَانَا بَيْهَا. وَ هُو قَاعِدْ فَوْقنَا لَحَدِّي الْيَوْم الْاللهْ يِشِيلْ شَعَبَهْ حَلَالَهْ فِي مَجْدَهْ. وَ أَشَانْ دَا، نَشْكُرُوهْ وَ نِمَجُّدُوهْ.
EPH.1.15	أَنَا سِمِعْت إِيمَانْكُو بِرَبِّنَا عِيسَى قَوِي وَ تِحِبُّوا كَتِيرْ كُلَّ الصَّالِحِينْ. وَ أَشَانْ دَا، 
EPH.1.16	نَشْكُرْ اللهْ دَايْماً فِي شَانْكُو وَ نَسْأَلْ لَيْكُو اللهْ في أَيِّ وَكِتْ نِصَلِّي. 
EPH.1.17	وَ نَدْعِي اللهْ أَبُونَا الْمَجِيدْ الرَّسَّلْ رَبِّنَا عِيسَى الْمَسِيحْ وَ نَسْأَلَهْ لَيْكُو كَدَرْ هُو يَنْطِيكُو بِالرُّوحْ الْقُدُّوسْ فِكِرْ عَدِيلْ وَ عِرْفَةْ أَشَانْ تَعَرْفُوا اللهْ بِزِيَادَةْ. 
EPH.1.18	خَلِّي نُورْ اللهْ يَدْخُلْ فِي قُلُوبْكُو أَشَانْ تَعَرْفُوا تَمَامْ الْبَرَكَةْ الْاللهْ نَادَاكُو لِتَلْقَوْهَا وَ بَتَّانْ تَعَرْفُوا كُبُرْ الْبَرَكَةْ الْمَجِيدَةْ الْقَاعِدَةْ فِي أُسُطْ نَاسَهْ الصَّالِحِينْ. 
EPH.1.19	وَ تَعَرْفُوا قُدُرْتَهْ الْمَا عِنْدَهَا حَدّ الْقَاعِدَةْ تَخْدِمْ لَيْنَا أَنِحْنَ الْمُؤْمِنِينْ. الْقُدْرَةْ دِي عَظِيمَةْ وَ هِي الْقُدْرَةْ 
EPH.1.20	الْاللهْ بَيَّنْهَا فِي الْمَسِيحْ وَكِتْ بَعَثَهْ مِنْ أُسْط الْمَيْتِينْ وَ رَفَعَهْ فَوْق فِي السَّمَاوَاتْ وَ قَعَّدَهْ فِي نُصَّهْ الزَّيْنَايْ. 
EPH.1.21	الْمَسِيحْ قَاعِدْ فِي بَكَانْ عَالِي بِلْحَيْن فَوْق مِنْ كُلَّ الْحُكَّامْ وَ الْكُبَارَاتْ وَ فَوْق مِنْ كُلَّ شَيْء الْعِنْدَهْ قُدْرَةْ وَلَّا مُلُكْ. أُسْمَهْ عَالِي مِنْ كُلَّ أُسُمْ النَّاسْ يَطْرُوهْ، مَا فِي الزَّمَنْ الْحَاضِرْ بَسْ لَاكِنْ فِي الْآخِرَةْ كُلَ. 
EPH.1.22	وَ اللهْ خَطَّ كُلَّ شَيْء تِحِتْ مُلُكْ الْمَسِيحْ وَ جَعَلَهْ رَئِيسْ فِي كُلَّ شَيْء لِفَايْدَةْ أُمَّتَهْ. 
EPH.1.23	وَ أُمَّتَهْ هِي جِسْمَهْ وَ هِي مَلَانَةْ بِقُدْرَةْ الْمَسِيحْ وَ الْمَسِيحْ قُدُرْتَهْ تَمْلَأْ كُلَّ شَيْء.
EPH.2.1	وَ أَوَّلْ إِنْتُو مَيْتِينْ بِسَبَبْ ذُنُوبْكُو وَ خَطَايَاكُو وَ هَسَّعْ اللهْ حَيَّاكُو. 
EPH.2.2	وَ فِي الْوَكِتْ الْفَاتْ دَاكْ، إِنْتُو قَاعِدِينْ تِتَابُعُوا دَرِبْ الدُّنْيَا وَ تِتَابُعُوا أَمِيرْ الْمَمْلَكَةْ الشَّيْطَانِيَّةْ الْقَاعِدَةْ بَيْن السَّمَاءْ وَ الْأَرْض وَ هُو الشَّيْطَانْ الْقَاعِدْ يَخْدِمْ فِي قُلُوبْ النَّاسْ الْيِخَالُفُوا اللهْ. 
EPH.2.3	وَ أَوَّلْ كُلِّنَا مِنْهُمْ و نِتَابُعُوا شَهْوَاتْ الْبَشَرْ وَ نِسَوُّوا الشَّيْء الْجِسِمْنَا وَ أَفْكَارْنَا يِدَوْرُوهْ. أَوَّلْ أَنِحْنَ ذَاتْنَا وَاجِبْ لَيْنَا غَضَبْ اللهْ مِثِلْ النَّاسْ الْآخَرِينْ. 
EPH.2.4	وَ لَاكِنْ رَحْمَةْ اللهْ هِي عَظِيمَةْ وَ هُو يِحِبِّنَا بِمَحَبَّةْ كَبِيرَةْ بِلْحَيْن. 
EPH.2.5	و وَكِتْ أَنِحْنَ مَيْتِينْ بِسَبَبْ خَطَايَانَا، هُو أَنْطَانَا الْحَيَاةْ الْجَدِيدَةْ مَعَ الْمَسِيحْ. أَيْوَى، بِنِعْمَةْ اللهْ بَسْ إِنْتُو نِجِيتُوا. 
EPH.2.6	وَ اللهْ بَعَثَانَا مَعَايَهْ و قَعَّدَانَا مَعَايَهْ فِي السَّمَاوَاتْ وَ دَا بِقِي لَيْنَا فِي الْمَسِيحْ عِيسَى. 
EPH.2.7	وَ هُو سَوَّى لَيْنَا زَيْن فِي الْمَسِيحْ عِيسَى أَشَانْ فِي كُلَّ الزَّمَنْ الْجَايِ يِبَيِّنْ رَحْمَتَهْ الْغَنِيَّةْ بِلْحَيْن الْمَا عِنْدَهَا حَدّ. 
EPH.2.8	أَيْوَى، بِنِعْمَةْ اللهْ بَسْ إِنْتُو نِجِيتُوا بِسَبَبْ إِيمَانْكُو بِالْمَسِيحْ. إِنْتُو مَا نَجَّيْتُوا نُفُوسْكُو. النَّجَاةْ هِي هَدِيَّةْ مِنْ اللهْ. 
EPH.2.9	مَا فِي نَادُمْ عِنْدَهْ حَقّ يِسْتَكْبَرْ أَشَانْ اللهْ مَا نَجَّاكُو بِسَبَبْ أَعْمَالْكُو الصَّالْحَةْ. 
EPH.2.10	أَنِحْنَ بِقِينَا مِثِلْ شَيْء جَدِيدْ الْاللهْ صَنَعَهْ. هُو سَوَّانَا خَلِيقَةْ جَدِيدَةْ فِي الْمَسِيحْ عِيسَى أَشَانْ نِسَوُّوا أَعْمَالْ الْخَيْر الْمِنْ أَوَّلْ هُو جَهَّزَاهُمْ لَيْنَا أَشَانْ نِسَوُّوهُمْ.
EPH.2.11	يَا أَخْوَانِي الْمَا يَهُودْ، فَكُّرُوا فِي حَالِتْكُو الْقَدِيمَةْ. أَوَّلْ الْيَهُودْ يُقُولُوا فَوْقكُو إِنْتُو غُلُفْ. وَ النَّاسْ الْيُقُولُوا الْكَلَامْ دَا يُقُولُوا هُمَّنْ بَسْ الْمُطَهَّرِينْ لَاكِنْ طَهُورِتْهُمْ قَطِّعِينْ الْجِلِدْ الْيِسَوُّوهَا بِإِيدَيْن النَّاسْ بَسْ. 
EPH.2.12	أَوَّلْ إِنْتُو مَا عِنْدُكُو عَلَاقَةْ مَعَ الْمَسِيحْ. إِنْتُو مِنْ قَبَايِلْ شِقْ مَا مِنْ بَنِي إِسْرَائِيلْ، الشَّعَبْ الْاللهْ إِخْتَارَاهُمْ. الْمُعَاهَدَاتْ الْاللهْ سَوَّاهُمْ مَعَ الْيَهُودْ، هُو مَا سَوَّاهُمْ مَعَاكُو. وَ الْوَعَدْ الْاللهْ أَنْطَاهْ لَيْهُمْ، إِنْتُو مَا عِرِفْتُوهْ. إِنْتُو عَايْشِينْ فِي الدُّنْيَا لَاكِنْ مَا عِرِفْتُوا اللهْ وَ مَا عِنْدُكُو عَشَمْ فَوْقَهْ. 
EPH.2.13	لَاكِنْ هَسَّعْ عِنْدُكُو عَلَاقَةْ مَعَ الْمَسِيحْ. إِنْتُو الْأَوَّلْ بَعِيدِينْ مِنْ اللهْ، دَمّ الْمَسِيحْ دَفَّقْ فِي شَانْكُو وَ قَرَّبَاكُو لَيَّهْ.
EPH.2.14	الْمَسِيحْ بَسْ الْجَابْ لَيْنَا السَّلَامْ. أَنِحْنَ الْيَهُودْ وَ إِنْتُو الْمَا يَهُودْ هُو جَعَلَانَا نَفَرْ وَاحِدْ. بِضَحِيَّةْ جِسْمَهْ، هُو كَسَّرْ الْحُدُودْ الْأَوَّلْ يِفَرُّقُوكُو مِنِّنَا وَ يِسَبُّبُوا أَمْبَيْنَاتْنَا الْمُخَاصَمَةْ. 
EPH.2.15	هُو بَطَّلْ دَرِبْ قَوَانِينْ الْيَهُودْ مَعَ شُرُوطْهُمْ أَشَانْ يِكَوِّنْ فِي الْعَلَاقَةْ مَعَايَهْ نَفَرْ جَدِيدْ فِي بَدَلْ النَّفَرَيْن. وَ مِثِلْ دَا، هُو سَوَّى أَمْبَيْنَاتْنَا السَّلَامْ. 
EPH.2.16	هُو صَالَحَانَا كُلِّنَا مَعَ اللهْ، الْيَهُودْ وَ الْمَا يَهُودْ، لِنَبْقَوْا أُمَّةْ وَاحِدَةْ بِمَوْتَهْ فِي الصَّلِيبْ. وَ خَلَاصْ، الْمُخَاصَمَةْ الْأَوَّلْ قَاعِدَةْ أَمْبَيْنَاتْنَا بِقَتْ مَا فِيهَا. 
EPH.2.17	الْمَسِيحْ جَاءْ وَ بَلَّغْ بِشَارَةْ السَّلَامْ لَيْكُو إِنْتُو الْمَا يَهُودْ الْأَوَّلْ بَعِيدِينْ مِنْ اللهْ. وَ بَلَّغْ بِشَارَةْ السَّلَامْ لَيْنَا الْيَهُودْ الْقَرِيبِينْ لِلهْ. 
EPH.2.18	وَ الْمَسِيحْ سَوَّى لَيْنَا كُلِّنَا دَرِبْ وَاحِدْ أَشَانْ نِقَدُّمُوا نُفُوسْنَا لِلهْ أَبُونَا بِالرُّوحْ الْقُدُّوسْ الْوَاحِدْ.
EPH.2.19	وَ خَلَاصْ، هَسَّعْ إِنْتُو الْمَا يَهُودْ مَا تَبْقَوْا أَجَانِبْ بَتَّانْ وَ لَا نَاسْ مِنْ قَبِيلَةْ آخَرَةْ. بِقِيتُوا مُوَاطِنِينْ هَنَا مَمْلَكَةْ اللهْ مَعَ الصَّالِحِينْ. بِقِيتُوا أَهَلْ بَيْت اللهْ. 
EPH.2.20	وَلَّا بِمَثَلْ آخَرْ، اللهْ جَعَلَاكُو الْبَيْت الْهُو سَاكِنْ فَوْقَهْ. وَ الْأَسَاسْ الْاللهْ بَنَاكُو فَوْقَهْ، هُو كَلَامْ الرُّسُلْ وَ الْأَنْبِيَاءْ. وَ الْمَسِيحْ هُو الْحَجَرْ الْقَوِي الْقَاعِدْ فِي الرُّكُنْ الْيَرْبُطْ الْأَسَاسْ. 
EPH.2.21	بِعَلَاقِتْنَا مَعَ الْمَسِيحْ بَسْ، كُلِّنَا أَنْرَبَطْنَا سَوَا وَ نَبْقَوْا مِثِلْ بَيْت وَاحِدْ الْقَاعِدْ يَكْبُرْ لَحَدِّي يَبْقَى بَيْت مُقَدَّسَةْ هَنَا الْعِبَادَةْ وَ مَسْكَنْ خَاصّ لِلرَّبّ. 
EPH.2.22	بِعَلَاقِتْكُو مَعَ الْمَسِيحْ، اللهْ قَاعِدْ يَبْنِي بَيْتَهْ بَيْكُو إِنْتُو كُلَ مَعَ كُلَّ الصَّالِحِينْ أَشَانْ تَبْقَوْا الْبَكَانْ الْاللهْ يَسْكُنْ فَوْقَهْ بِرُوحَهْ.
EPH.3.1	أَشَانْ دَا، أَنَا بُولُسْ الْقَاعِدْ فِي السِّجِنْ أَشَانْ نِتَابِعْ الْمَسِيحْ عِيسَى وَ نِبَلِّغْ بِشَارْتَهْ لَيْكُو إِنْتُو الْمَا يَهُودْ، أَنَا نَسْأَلْ لَيْكُو اللهْ. 
EPH.3.2	وَ أَكِيدْ، سِمِعْتُوا بِنِعْمَةْ اللهْ الْقَاعِدَةْ فَوْقِي لِنِسَوِّي الْخِدْمَةْ الْاللهْ كَلَّفَانِي بَيْهَا فِي شَانْكُو. 
EPH.3.3	وَ خِدِمْتِي تُخُصّ سِرّ اللهْ الْبَيَّنَهْ لَيِّ فِي رُؤْيَا. وَ قِبَيْل كَتَبْت لَيْكُو مِنَّهْ. 
EPH.3.4	وَكِتْ تَقْرُوا كَلَامِي دَا، تَفْهَمَوْا الْعِلِمْ اللِّقِيتَهْ مِنْ سِرّ اللهْ الْبُخُصّ الْمَسِيحْ. 
EPH.3.5	فِي كُلَّ الْوَكِتْ الْفَاتْ، اللهْ مَا بَيَّنْ الْكَلَامْ دَا لِبَنِي آدَمْ لَاكِنْ فِي الْوَكِتْ الْحَاضِرْ بَيَّنَهْ بِالرُّوحْ الْقُدُّوسْ لِلرُّسُلْ وَ الْأَنْبِيَاءْ الصَّالِحِينْ الرَّسَّلَاهُمْ. 
EPH.3.6	وَ دَاهُو سِرّ اللهْ، بِبِشَارَةْ الْمَسِيحْ، الْأُمَمْ يَبْقَوْا وُرَّاثْ سَوَا مَعَ الْيَهُودْ. يَبْقَوْا أُمَّةْ وَاحِدَةْ الْهِي جِسِمْ الْمَسِيحْ. و خَلَاصْ، فِي الْمَسِيحْ هُمَّنْ يِشَارُكُوا فِي الْبَرَكَةْ الْاللهْ وَاعَدْ بَيْهَا.
EPH.3.7	اللهْ نَزَّلْ فَوْقِي نِعْمَتَهْ وَ جَعَلَانِي خَدَّامَهْ بِقُدُرْتَهْ أَشَانْ نِبَلِّغْ الْبِشَارَةْ دِي. 
EPH.3.8	وَ مِنْ كُلَّ الصَّالِحِينْ، أَنَا بَسْ الصَّغَيَّرْ وَ لَاكِنْ اللهْ أَنْطَانِي نِعْمَةْ وَ كَلَّفَانِي أَنَا بِبَلِّغِينْ الْبِشَارَةْ لِلْأُمَمْ وَ نِبَشِّرْهُمْ بِبَرَكَةْ الْمَسِيحْ الْمَا عِنْدَهَا حَدّ. 
EPH.3.9	وَ رَسَّلَانِي أَشَانْ نِفَسِّرْ لِكُلَّ النَّاسْ مَعَنَى سِرّ اللهْ. و اللهْ الْخَالِقْ كُلَّ شَيْء حَفَضْ السِّرّ دَا لِنَفْسَهْ فِي كُلَّ الزَّمَنْ الْفَاتْ. 
EPH.3.10	وَ حِكْمَةْ اللهْ وَسِيعَةْ وَ عَجِيبَةْ. وَ فِي الزَّمَنْ الْحَاضِرْ، اللهْ يِدَوْر يِوَصِّفْ حِكْمَتَهْ بِعَمَلَهْ فِي أُسُطْ أُمَّةْ الْمَسِيحْ أَشَانْ كُلَّ الْحُكَّامْ وَ الْكُبَارَاتْ الْقَاعِدِينْ فِي السَّمَاوَاتْ يِشِيفُوهَا وَ يَفْهَمَوْهَا. 
EPH.3.11	وَ دِي بَسْ نِيَّةْ اللهْ مِنْ الْبِدَايَةْ التَّمَّمَاهَا بِالْمَسِيحْ عِيسَى رَبِّنَا. 
EPH.3.12	وَ بِسَبَبْ عَلَاقِتْنَا مَعَ الْمَسِيحْ وَ إِيمَانَّا بَيَّهْ، عِنْدِنَا شَجَاعَةْ أَشَانْ نَعَبُدُوا اللهْ بَلَا شَكَكْ. 
EPH.3.13	وَ أَشَانْ كُلَّ الْكَلَامْ دَا، نَطْلُبْ مِنْكُو مَا تَحْزَنَوْا لَيِّ فِي صُعُوبَاتِي. أَنَا قَاعِدْ نَتْعَبْ مِثِلْ دَا فِي شَانْكُو إِنْتُو وَ دَا يَبْقَى لِفَايْدِتْكُو الْمَجِيدَةْ.
EPH.3.14	وَ أَشَانْ دَا، نَسْجُدْ قِدَّامْ أَبُونَا اللهْ. 
EPH.3.15	وَ هُو أَبُو الْأَبَّهَاتْ لِكُلَّ جَمَاعْتَهْ الْفِي السَّمَاوَاتْ وَ الْأَرْض. 
EPH.3.16	وَ نَسْأَلَهْ أَشَانْ يَنْطِيكُو بَرَكَةْ مِنْ الْغِنَاءْ الْعِنْدَهْ فِي الْمَجْد وَ يَنْطِيكُو قُدْرَةْ وَ يِقَوِّي قُلُوبْكُو بِالرُّوحْ الْقُدُّوسْ. 
EPH.3.17	وَ خَلِّي الْمَسِيحْ يَسْكُنْ فِي قُلُوبْكُو بِإِيمَانْكُو. وَ خَلِّي الْمَحَبَّةْ تَبْقَى لَيْكُو مِثِلْ قَعَرْ وَ أَسَاسْ لَحَدِّي تِسَوُّوا كُلَّ شَيْء بِالْمَحَبَّةْ. 
EPH.3.18	وَ مِثِلْ دَا، تَلْقَوْا الْقُدْرَةْ الْبَيْهَا تَفْهَمَوْا مَعَ كُلَّ الصَّالِحِينْ كَدَرْ مَحَبَّةْ الْمَسِيحْ وَسِيعَةْ بِلْحَيْن وَ كَبِيرَةْ بِلْحَيْن وَ مَا عِنْدَهَا حَدّ. 
EPH.3.19	وَ بِمِثِلْ دَا، تَعَرْفُوا مَحَبِّتَهْ الْفَايْتَةْ كُلَّ الْعِلِمْ. وَ بَرَكَةْ اللهْ الْكَامِلَةْ تَمْلَأْ قُلُوبْكُو مَرَّةْ وَاحِدْ. 
EPH.3.20	وَ الْحَمْدُ لِلهْ. بِقُدُرْتَهْ الْقَاعِدَةْ فَوْقنَا، اللهْ يَقْدَرْ يِسَوِّي زِيَادَةْ مِنْ كُلَّ شَيْء النَّسْأَلَوْه مِنَّهْ وَ زِيَادَةْ بِلْحَيْن مِنْ أَيِّ شَيْء الْقَاعِدْ فِي فِكِرْنَا. 
EPH.3.21	وَ خَلِّي يِمَجُّدُوا اللهْ دَايْماً فِي أُسْط الْأُمَّةْ وَ فِي الْمَسِيحْ عِيسَى إِلَى الْأَبَدْ. آمِينْ.
EPH.4.1	أَشَانْ كُلَّ الْكَلَامْ دَا، أَنَا الْمَسْجُونْ هِنِي فِي شَانْ رَبِّنَا نِوَصِّيكُو، عِيشُوا بِالْحَالْ الْوَاجْبَةْ لِلنَّاسْ الْاللهْ نَادَاهُمْ. 
EPH.4.2	وَ أَبْقَوْا دَايْماً دَلُولِينْ. وَ سَوُّوا كُلَّ شَيْء بِنَفَسْ بَارِدْ. وَ أَبْقَوْا دَايْماً صَبُورِينْ. وَ صَبُّرُوا نَفِسْكُو أَمْبَيْنَاتْكُو بِالْمَحَبَّةْ. 
EPH.4.3	الرُّوحْ الْقُدُّوسْ جَعَلَاكُو شَعَبْ وَاحِدْ. وَ جَاهُدُوا أَشَانْ الْوِحْدَةْ مَا تَتْلَفْ. وَ أَحْفَضَوْا الْوِحْدَةْ دِي بِالسَّلَامْ. 
EPH.4.4	جِسِمْ الْمَسِيحْ وَاحِدْ بَسْ وَ الرُّوحْ الْقُدُّوسْ هُو كُلَ وَاحِدْ بَسْ. وَ مِثِلْ دَا، الْوَرَثَةْ الْاللهْ نَادَاكُو أَشَانْ تَلْقَوْهَا كُلَ وَاحِدَةْ. 
EPH.4.5	وَ رَبِّنَا هُو وَاحِدْ وَ إِيمَانَّا وَاحِدْ وَ كُلِّنَا غَطَّسَوْنَا بِنَفْس الْغَطِّسِينْ. 
EPH.4.6	وَ اللهْ هُو وَاحِدْ وَ هُو أَبُونَا كُلِّنَا. وَ هُو رَبّ كُلَّ شَيْء وَ قَاعِدْ فَوْقنَا كُلِّنَا وَ مَوْجُودْ مَعَانَا كُلِّنَا.
EPH.4.7	وَ لَاكِنْ أَيِّ وَاحِدْ مِنِّنَا لِقِي عَطِيَّةْ خَاصَّةْ مِنْ الْمَسِيحْ الْأَنْطَاهَا حَسَبْ نِعْمَتَهْ أَشَانْ بَيْهَا نَخْدُمُوا لَيَّهْ. 
EPH.4.8	وَ أَشَانْ دَا، الْكِتَابْ بُقُولْ ﴿وَكِتْ هُو طَلَعْ فَوْق فِي الْبَكَانْ الْعَالِي، هُو شَالْ مَعَايَهْ مَسَاجِينْ كَتِيرِينْ وَ أَنْطَى لِلنَّاسْ عَطَايَا﴾. 
EPH.4.9	وَ «هُو طَلَعْ فَوْق» مَعَنَاتَهْ شُنُو؟ مَعَنَاتَهْ الْمَسِيحْ أَوَّلْ نَزَلْ تِحِتْ وَ دَخَلْ فِي لُبّ الْأَرْض. 
EPH.4.10	وَ النَّزَلْ دَا، هُو بَسْ الطَّلَعْ فَوْق فِي السَّمَاوَاتْ أَشَانْ قُدُرْتَهْ تَمْلَأْ كُلَّ شَيْء. 
EPH.4.11	وَ هُو بَسْ الْأَنْطَى عَطَايَا لِلنَّاسْ. وَ نَاسْ وَاحِدِينْ هُو جَعَلَاهُمْ رُسُلْ وَ وَاحِدِينْ جَعَلَاهُمْ أَنْبِيَاءْ وَ وَاحِدِينْ جَعَلَاهُمْ مُبَشِّرِينْ وَ وَاحِدِينْ جَعَلَاهُمْ شُيُوخْ وَ مُعَلِّمِينْ. 
EPH.4.12	وَ أَنْطَاهُمْ عَطَايَا أَشَانْ هُمَّنْ يِجَهُّزُوا شَعَبَهْ الصَّالِحِينْ لِيَخْدُمُوا لَيَّهْ فِي شَانْ أُمَّةْ الْمَسِيحْ تَبْقَى قَوِيَّةْ. 
EPH.4.13	وَ يِسَوُّوا خِدْمِتْهُمْ لَحَدِّي كُلِّنَا سَوَا نَلْحَقَوْا الْوِحْدَةْ فِي الْإِيمَانْ وَ نَعَرْفُوا إِبْن اللهْ تَمَامْ. وَ كُلِّنَا نَبْقَوْا عَاقْلِينْ لَحَدِّي أَيِّ وَاحِدْ يَبْقَى تَمَامْ مِثِلْ الْمَسِيحْ هُو تَمَامْ. 
EPH.4.14	وَ مِثِلْ دَا، مَا نَبْقَوْا بَتَّانْ مِثِلْ عِيَالْ مَا عِنْدُهُمْ ثَبَاتْ. هُمَّنْ مِثِلْ مَرَاكِبْ دُقَاقْ فِي الْبَحَرْ. مَا عِنْدُهُمْ قُدْرَةْ فَوْق الشَّلَّالْ الْبِوَدِّيهُمْ وَ لَا الرِّيحْ التُّسُوقْهُمْ، أَوَّلْ فِي نُصّ وَاحِدْ وَ بَعْدَيْن فِي نُصّ آخَرْ. وَ فِي الْمَثَلْ دَا، الرِّيحْ وَ الشَّلَّالْ هُمَّنْ التَّعْلِيمْ الْمَا صَحِيحْ الْوَاحِدِينْ يِعَلُّمُوا بَيَّهْ وَ النَّجَاضَةْ الْيُغُشُّوا بَيْهَا النَّاسْ وَ يِوَدُّرُوهُمْ. 
EPH.4.15	أَخَيْر نِبَلُّغُوا الْحَقّ بِمَحَبَّةْ وَ مِثِلْ دَا نَكْبُرُوا نَبْقَوْا عَاقْلِينْ فِي كُلَّ شَيْء بِعَلَاقِتْنَا مَعَ الْمَسِيحْ. هُو بَسْ رَاسْنَا 
EPH.4.16	وَ بَيَّهْ هُو الْجِسِمْ يَبْقَى وَاحِدْ و كُلَّ الْمَفَاصِلْ يِنْرَبْطُوا أَمْبَيْنَاتْهُمْ. وَ وَكِتْ أَيِّ عُضُو يِسَوِّي خِدِمْتَهْ عَدِيلْ، الْجِسِمْ الْكَامِلْ يَكْبُرْ وَ يَبْقَى قَوِي بِالْمَحَبَّةْ.
EPH.4.17	نِوَصِّيكُو بِأُسُمْ الرَّبّ، أَسْمَعَوْا كَلَامِي عَدِيلْ. مَا تِعِيشُوا بَتَّانْ مِثِلْ النَّاسْ الْمَا بَعَرْفُوا اللهْ. هُمَّنْ يِتَابُعُوا الْفِكِرْ الْبَاطِلْ. 
EPH.4.18	وَ قَاعِدِينْ فِي الضَّلَامْ وَ مَا فَاهِمِينْ الْحَقّ. وَ مَا يَعَرْفُوا الْحَيَاةْ الْاللهْ يِدَوْر يَنْطِيهَا لَيْهُمْ أَشَانْ الْجَهَلْ قَاعِدْ فَوْقهُمْ وَ رَاسْهُمْ بِقِي قَوِي. 
EPH.4.19	قُلُوبْهُمْ مَيْتِينْ وَ سَلَّمَوْا نُفُوسْهُمْ لِشَهْوَاتْهُمْ الْفَسْلِينْ. بِنِيَّةْ وَاحِدَةْ يِتَابُعُوا الْحَالْ الشَّيْنَةْ. 
EPH.4.20	وَ لَاكِنْ إِنْتُوا عَلَّمْتُوا مِنْ تَعْلِيمْ الْمَسِيحْ حَالْ شِقْ مِنْ دِي. 
EPH.4.21	أَكِيدْ، كَلَامْ الْمَسِيحْ سِمِعْتُوهْ وَ بِعَلَاقِتْكُو مَعَايَهْ عَلَّمْتُوا الْحَقّ أَشَانْ الْحَقّ قَاعِدْ فَوْق عِيسَى. 
EPH.4.22	فِي الشَّيْء الْبُخُصّ الْحَالْ الْإِنْتُو أَوَّلْ عَايْشِينْ بَيْهَا، سِمِعْتُوا لَازِمْ تِخَلُّوهَا مِنْكُو مَرَّةْ وَاحِدْ وَ مَا تِتَابُعُوا بَتَّانْ شَهْوَةْ قُلُوبْكُو الْقَدِيمَةْ. أَوَّلْ شَهْوَتْكُو دِي غَشَّتْكُو وَ تَلَّفَتْ قُلُوبْكُو. 
EPH.4.23	وَ سِمِعْتُوا لَازِمْ تَلْقَوْا من اللهْ الْعَقُلْ الْجَدِيدْ 
EPH.4.24	وَ لَازِمْ تِشِيلُوا مِنَّهْ الْقَلِبْ الْجَدِيدْ وَ تَبْقَوْا نَاسْ جُدَادْ التِّشَابُهُوا اللهْ فِي حَالْكُو. خَلِّي حَالْكُو تَبْقَى عَدِيلَةْ وَ صَالِحَةْ بِالصَّحِيحْ.
EPH.4.25	وَ أَشَانْ دَا، أَبَداً مَا تَكْدُبُوا. خَلِّي أَيِّ وَاحِدْ يِحَجِّي لِأَخُوهْ بِكَلَامْ صَحِيحْ أَشَانْ أَنِحْنَ كُلِّنَا وَاحِدْ. 
EPH.4.26	كَانْ زِعِلْتُوا مَا تَخْطَوْا. بَرُّدُوا قُلُوبْكُو قُبَّالْ الْحَرَّايْ مَا تَقَعْ. 
EPH.4.27	مَا تَنْطُوا فُرْصَةْ لِإِبْلِيسْ. 
EPH.4.28	كَانْ نَادُمْ أَوَّلْ سَرَّاقْ، خَلِّي مَا يَسْرِقْ بَتَّانْ. فِي بَدَلْ السِّرْقَةْ خَلِّي يَخْدِمْ بِوَغَرَهْ وَ دُرَاعَهْ. وَ مِثِلْ دَا، مِنْ أُجُرْتَهْ يَقْدَرْ يَكْرُبْ نَفْسَهْ وَ يِسَاعِدْ النَّاسْ الْمُحْتَاجِينْ. 
EPH.4.29	أَبَداً مَا تِحَجُّوا كَلَامْ شَيْن. وَاجِبْ تِحَجُّوا دَايْماً كَلَامْ سَمَحْ الْيِقَوِّي النَّاسْ وَ الْكَلَامْ الْمُوَافِقْ لَيْهُمْ أَشَانْ يَبْقَى بَرَكَةْ لِلنَّاسْ الْيَسْمَعَوْه. 
EPH.4.30	مَا تِحَجُّوا بِكَلَامْ فَسِلْ أَشَانْ كَلَامْ فَسِلْ يِوَجِعْ الرُّوحْ الْقُدُّوسْ الْاللهْ نَزَّلَهْ فَوْقكُو. هُو الْوَسِمْ الْاللهْ يِأَكِّدْ بَيَّهْ كَدَرْ فِي الْيَوْم الْأَخِيرْ اللهْ يَفْدَاكُو مَرَّةْ وَاحِدْ. 
EPH.4.31	خَلِّي الزَّعَلْ وَ الْغَبِينَةْ وَ الْغَضَبْ وَ الْهُرَاجْ وَ الْقَطِيَّعَةْ يَبْقَوْا مَا فِيهُمْ أَمْبَيْنَاتْكُو وَ خَلُّوا مِنْكُو الْحَسِيفَةْ. 
EPH.4.32	سَوُّوا الزَّيْن لِأَيِّ نَادُمْ وَ أَلْحَانَنَوْا. وَ أَسَّامَحَوْا أَمْبَيْنَاتْكُو مِثِلْ اللهْ سَامَحَاكُو وَكِتْ نَجَّاكُو بِالْمَسِيحْ.
EPH.5.1	إِنْتُو عِيَالْ اللهْ الْيِحِبُّكُو وَ أَشَانْ دَا، خَلِّي حَالْكُو تَبْقَى مِثِلْ حَالَهْ. 
EPH.5.2	عِيشُوا بِالْمَحَبَّةْ الْمِثِلْ مَحَبَّةْ الْمَسِيحْ الْيِحِبِّنَا لَحَدِّي فَدَانَا بِرُوحَهْ وَ بِقِي مِثِلْ هَدِيَّةْ لِلهْ وَ مِثِلْ ضَحِيَّةْ التِّرَضِّي اللهْ. 
EPH.5.3	لَاكِنْ الزِّنَى وَ الْحَالْ الشَّيْنَةْ وَ الطَّمَعْ خَلِّي يَبْقَوْا مَا فِيهُمْ أَمْبَيْنَاتْكُو مَرَّةْ وَاحِدْ. وَ مَا تِحَجُّوا فَوْقهُمْ ذَاتَهْ. دَوْل مَا أَفْعَالْ هَنَا النَّاسْ الصَّالِحِينْ. 
EPH.5.4	أَبَداً مَا تِحَجُّوا كَلَامْ شَيْن وَ لَا كَلَامْ هَنَا السَّفَاهَةْ وَ أَبَداً مَا تَلْعَبَوْا أَمْبَيْنَاتْكُو بِكَلَامْ فَسِلْ. كُلَّ الْكَلَامْ الْمِثِلْ دَا مَا وَاجِبْ. فِي بَدَلَهْ، حَجُّوا بِشُكُرْ. 
EPH.5.5	نِأَكِّدْ لَيْكُو كَانْ نَادُمْ زَنَّايْ وَلَّا نِجِسْ وَلَّا طَمَّاعْ، هُو مَا يَلْقَى شَيْء فِي مَمْلَكَةْ اللهْ وَ الْمَسِيحْ. الطَّمَعْ هُو مِثِلْ عِبَادَةْ الْأَصْنَامْ. 
EPH.5.6	مَا تِخَلُّوا نَادُمْ يُغُشُّكُو بِكَلَامْ بَاطِلْ. بِسَبَبْ الذُّنُوبْ الْمِثِلْ دَوْل، اللهْ يِنَزِّلْ غَضَبَهْ فَوْق الْعَاصِيِينْ. 
EPH.5.7	أَشَانْ دَا، مَا تِشَارُكُوهُمْ فِي حَالْهُمْ.
EPH.5.8	أَوَّلْ إِنْتُو بَسْ الضَّلَامْ وَ لَاكِنْ هَسَّعْ بِقِيتُوا نُورْ بِعَلَاقِتْكُو مَعَ الرَّبّ. عِيشُوا بِالْحَالْ الْوَاجْبَةْ لِأَهَلْ النُّورْ. 
EPH.5.9	أَشَانْ نُورْ اللهْ يِجِيبْ الْخَيْر وَ الْحَالْ الصَّالْحَةْ وَ الْحَقّ وَ هُو يِمَقِّنْهُمْ فِي قُلُوبْ النَّاسْ. 
EPH.5.10	أَعَرْفُوا تَمَامْ الشَّيْء اليِرَضِّي الرَّبّ. 
EPH.5.11	مَا تِشَارُكُوا فِي عَمَلْ هَنَا أَهَلْ الضَّلَامْ الْمَا يِمَقِّنْ شَيْء عَدِيلْ. أَخَيْر أَفْضَحَوْا الشَّيْء الْهُمَّنْ قَاعِدِينْ يِسَوُّوهْ. 
EPH.5.12	أَشَانْ الشَّيْء الْهُمَّنْ قَاعِدِينْ يِسَوُّوهْ بِالتَّلْبِيدْ شَيْن بِلْحَيْن لَحَدِّي نَخْجَلَوْا كَانْ نِحَجُّوا بَيَّهْ. 
EPH.5.13	أَشَانْ أَيِّ شَيْء كَانْ أَنْكَشَفْ فِي النُّورْ خَلَاصْ يِنْشَافْ. 
EPH.5.14	وَ أَيِّ شَيْء الْيِنْشَافْ يِنْعَرِفْ بِالصَّحِيحْ. أَشَانْ دَا، نُقُولُوا «هَيْ يَا النَّايِمْ، قُمّ فَوْق! قُمّ مِنْ أُسْط الْمَيْتِينْ وَ الْمَسِيحْ يِضَاوِي فَوْقَكْ».
EPH.5.15	فَكُّرُوا تَمَامْ فِي حَالْكُو. مَا تِعِيشُوا بِحَالْ الْجَاهِلِينْ لَاكِنْ بِحَالْ الْفَاهِمِينْ. 
EPH.5.16	سَوُّوا الْخَيْر بِكُلَّ دَلِيلْ أَشَانْ الزَّمَنْ الْقَاعِدِينْ فَوْقَهْ دَا فَسِلْ. 
EPH.5.17	مَا تَبْقَوْا مَطَامِيسْ لَاكِنْ أَفْهَمَوْا مُرَادَةْ الرَّبّ. 
EPH.5.18	مَا تَسْكَرَوْا بِالْخَمَرْ أَشَانْ الْخَمَرْ يِسَبِّبْ إِلَّا الْخَرَابْ. لَاكِنْ خَلِّي اللهْ يَمْلَاكُو بِالرُّوحْ الْقُدُّوسْ. 
EPH.5.19	أَشَّاجَعَوْا أَمْبَيْنَاتْكُو بِتَسَابِيحْ وَ أَنَاشِيدْ وَ مَدِحْ مِنْ الرُّوحْ الْقُدُّوسْ. سَبُّحُوا وَ أَمْدَحَوْا لِرَبِّنَا بِنِيَّةْ وَاحِدَةْ. 
EPH.5.20	أَشْكُرُوا اللهْ أَبُونَا فِي كُلَّ وَكِتْ وَ فِي كُلَّ شَيْء بِأُسُمْ رَبِّنَا عِيسَى الْمَسِيحْ.
EPH.5.21	أَبْقَوْا دَلُولِينْ أَمْبَيْنَاتْكُو وَ خَلِّي أَيِّ وَاحِدْ يِكَرِّمْ الْآخَرْ فِي شَانْ الْمَسِيحْ. 
EPH.5.22	أَسْمَعَوْا يَا الْعَوِينْ، خَلِّي أَيِّ مَرَةْ تِكَرِّمْ رَاجِلْهَا مِثِلْ تِكَرِّمْ الرَّبّ. 
EPH.5.23	أَشَانْ الرَّاجِلْ هُو رَئِيسْ مَرْتَهْ مِثِلْ الْمَسِيحْ هُو رَئِيسْ أُمَّتَهْ. وَ أُمَّتَهْ هِي جِسْمَهْ وَ هُو ذَاتَهْ مُنَجِّي جِسْمَهْ. 
EPH.5.24	وَ مِثِلْ أُمَّةْ الْمَسِيحْ تِكَرِّمْ الْمَسِيحْ، خَلِّي كُلَّ مَرَةْ تِكَرِّمْ رَاجِلْهَا فِي كُلَّ شَيْء.
EPH.5.25	أَسْمَعَوْا يَا الرُّجَالْ، حِبُّوا عَوِينْكُو مِثِلْ الْمَسِيحْ يِحِبّ أُمَّتَهْ الْفَدَاهَا بِرُوحَهْ 
EPH.5.26	أَشَانْ هِي تَبْقَى أُمَّةْ صَالِحَةْ. هُو نَضَّفَاهَا بِغَطِّسِينْ فِي أَلْمِي وَ بِكَلَامْ اللهْ 
EPH.5.27	أَشَانْ يِقَدِّمْهَا لِنَفْسَهْ أُمَّةْ سَمْحَةْ بِلْحَيْن بَلَا نَجَاسَةْ وَ لَا وَسَخْ وَ لَا أَيِّ شَيْء الْبِتَلِّفْهَا لَحَدِّي تَبْقَى خَاصَّةْ لَيَّهْ وَ بَلَا أَيِّ عَيْب. 
EPH.5.28	وَ كُلَّ رَاجِلْ وَاجِبْ يِحِبّ مَرْتَهْ مِثِلْ يِحِبّ جِلْدَهْ. الْيِحِبّ مَرْتَهْ يِحِبّ نَفْسَهْ. 
EPH.5.29	أَبَداً مَا فِي رَاجِلْ الْيَكْرَهْ لَحَمْ جِسْمَهْ. بِالْعَكْس، هُو يِعَيِّشَهْ وَ يِرَيِّسَهْ مِثِلْ الْمَسِيحْ يِرَيِّسْ أُمَّتَهْ. 
EPH.5.30	وَ أَيِّ وَاحِدْ مِنِّنَا عُضُو مِنْ جِسْمَهْ. 
EPH.5.31	وَ الْكِتَابْ بُقُولْ ﴿فِي السَّبَبْ دَا، أَيِّ رَاجِلْ يِخَلِّي أَمَّهْ وَ أَبُوهْ وَ يِلِمّ مَعَ مَرْتَهْ وَ النَّاسَيْن دَوْل يَبْقَوْا جِسِمْ وَاحِدْ﴾
EPH.5.32	الْكَلَامْ دَا سِرّ عَظِيمْ. أَنَا نُقُولْ لَيْكُو الْكَلَامْ دَا بُخُصّ الْمَسِيحْ وَ أُمَّتَهْ. 
EPH.5.33	وَ بُخُصُّكُو إِنْتُو كُلَ. خَلِّي أَيِّ رَاجِلْ مِنْكُو يِحِبّ مَرْتَهْ مِثِلْ يِحِبّ نَفْسَهْ وَ أَيِّ مَرَةْ وَاجِبْ تِكَرِّمْ رَاجِلْهَا.
EPH.6.1	أَسْمَعَوْا يَا الْعِيَالْ، الرَّبّ يِدَوْر إِنْتُوا تَسْمَعَوْا كَلَامْ وَالْدَيْنكُو. دَا بَسْ الْوَاجِبْ تِسَوُّوهْ. 
EPH.6.2	مَكْتُوبْ فِي الْكِتَابْ ﴿كَرِّمْ أَمَّكْ وَ أَبُوكْ﴾. وَ مِنْ الْوَصَايَا، دِي بَسْ أَوَّلْ وَصِيَّةْ الْعِنْدَهَا وَعَدْ. 
EPH.6.3	وَ الْوَعَدْ هُو ﴿أَشَانْ تَلْقَى الْخَيْر وَ عُمْرَكْ يِطَوِّلْ فِي الْأَرْض﴾. 
EPH.6.4	وَ إِنْتُو يَا أَبَّهَاتْ الْعِيَالْ، مَا تِزَعُّلُوا عِيَالْكُو لَاكِنْ رَبُّوهُمْ فِي الْأَدَبْ وَ تَعْلِيمْ الرَّبّ.
EPH.6.5	أَسْمَعَوْا يَا الْعَبِيدْ، تَابُعُوا كَلَامْ النَّاسْ الْفِي الدُّنْيَا دِي بِقَوْا سِيَادْكُو. كَرُّمُوهُمْ بِإِحْتِرَامْ تَمَامْ. أَخْدُمُوا لَيْهُمْ بِنِيَّةْ وَاحِدَةْ مِثِلْ إِنْتُو قَاعِدِينْ تَخْدُمُوا لِلْمَسِيحْ. 
EPH.6.6	أَخْدُمُوا لَيْهُمْ مَا فِي شَانْ هُمَّنْ قَاعِدِينْ يِشِيفُوكُو وَ مَا تُخُطُّوا بَالْكُو فِي شُكُرْ النَّاسْ. لَاكِنْ خُطُّوا فِي فِكِرْكُو إِنْتُو عَبِيدْ لِلْمَسِيحْ وَ سَوُّوا مُرَادَةْ اللهْ بِنِيَّةْ مُخْلِصَةْ. 
EPH.6.7	أَخْدُمُوا لَيْهُمْ بِفَرَحْ مِثِلْ خِدْمِتْكُو هِي لِرَّبِّنَا وَ مَا لِلنَّاسْ بَسْ. 
EPH.6.8	خَلِّي تَعَرْفُوا كَدَرْ أَيِّ نَادُمْ مِنِّنَا يَلْقَى أَجُرْ مِنْ الرَّبّ عَلَيْ حَسَبْ الْخَيْر الْهُو سَوَّاهْ، كَانْ هُو عَبِدْ وَلَّا حُرّ. 
EPH.6.9	و يَا سِيَادْ الْعَبِيدْ، طَبُّقُوا نَفْس التَّعْلِيمْ. وَ مَا تِهَدُّدُوا عَبِيدْكُو. مَا تَنْسَوْا كَدَرْ إِنْتُو وَ عَبِيدْكُو كُلُّكُو عَبِيدْ هَنَا سِيدْ وَاحِدْ وَ هُو الْقَاعِدْ فِي السَّمَاوَاتْ وَ هُو مَا يِفَنِّدْ النَّاسْ.
EPH.6.10	وَ آخِرْ شَيْء، أَبْقَوْا قَوِيِّينْ فِي عَلَاقِتْكُو مَعَ الرَّبّ وَ بِقُدُرْتَهْ الْعَظِيمَةْ. 
EPH.6.11	أَلْبَسَوْا سِلَاحْ اللهْ الْكَامِلْ أَشَانْ تَقْعُدُوا بَيَّهْ ثَابْتِينْ وَ نَجَاضَةْ إِبْلِيسْ مَا تِنَّصِرْ فَوْقكُو. 
EPH.6.12	أَنِحْنَ مَا نِحَارُبُوا عَدُو مِنْ النَّاسْ. لَاكِنْ فِي الزَّمَنْ الْحَاضِرْ دَا، الدُّنْيَا قَاعِدَةْ فِي الضَّلَامْ وَ فِيَهْ شَوَاطِينْ الْقَاعِدِينْ يَمْلُكُوهَا. وَ أَنِحْنَ قَاعِدِينْ نِحَارُبُوا حُكَّامْ وَ كُبَارَاتْ الشَّوَاطِينْ دَوْل الْهُمَّنْ عَسْكَرْ إِبْلِيسْ الْقَاعِدِينْ فِي السَّمَاوَاتْ. 
EPH.6.13	أَشَانْ دَا بَسْ، أَلْبَسَوْا سِلَاحْ اللهْ الْكَامِلْ أَشَانْ تَقْعُدُوا ثَابْتِينْ وَكِتْ إِبْلِيسْ يَهْجِمْكُو. وَ بَعَدْ كُلَّ الدُّوَاسْ يِكَمِّلْ، تَقْعُدُوا ثَابْتِينْ بَتَّانْ. 
EPH.6.14	أَشَانْ دَا، أَقْعُدُوا ثَابْتِينْ صُلُبْكُو مَرْبُوطْ بِالْحَقّ. خَلِّي الْحَالْ الصَّالْحَةْ تَبْقَى لَيْكُو دِرِعْ
EPH.6.15	أَبْقَوْا دَايْماً شَجِيعِينْ لِتِبَلُّغُوا بِشَارَةْ السَّلَامْ وَ دَا يَبْقَى لَيْكُو مِثِلْ مَرَاكِيبْ عَدِيلِينْ فِي رِجِلَيْنكُو. 
EPH.6.16	وَ زِيدُوا لِلسِّلَاحْ دَا الْإِيمَانْ وَ خَلِّي يَبْقَى لَيْكُو دَرَقَةْ. إِبْلِيسْ الشَّرِيرْ يِدَوْر يِزَرِّقْكُو بِنَشَاشِيبَهْ الْعِنْدُهُمْ فِي رَاسْهُمْ نَارْ وَ بِالْإِيمَانْ تَكْتُلُوا النِّيرَانْ دَوْل. 
EPH.6.17	وَ خَلِّي النَّجَاةْ تَبْقَى لَيْكُو طَاقِيَّةْ هَنَا الْحَرْب. وَ أَكُرْبُوا قَوِي كَلَامْ اللهْ الْهُو سَيْف هَنَا الرُّوحْ الْقُدُّوسْ. 
EPH.6.18	وَ خَلُّوا الرُّوحْ الْقُدُّوسْ يُقُودْكُو فِي صَلَاوَاتْكُو وَ أَسْأَلَوْا اللهْ فِي كُلَّ وَكِتْ بِكُلَّ أَنْوَاعْ هَنَا دُعَاءْ وَ طَلَبْ. وَ مِثِلْ دَا أَقْعُدُوا وَاعِيِينْ وَ إِنْكَرُبُوا فِي صَلَاوَاتْكُو وَ أَسْأَلَوْا اللهْ لِكُلَّ الصَّالِحِينْ.
EPH.6.19	وَ أَسْأَلَوْا اللهْ لَيِّ أَنَا ذَاتِي أَشَانْ أَيِّ وَكِتْ النِّدَوْر نِحَجِّي بِكَلَامْ اللهْ هُو يَنْطِينِي قُدْرَةْ. نِدَوْر نِحَجِّي بَلَا خَوْف وَ نِفَسِّرْ لِلنَّاسْ سِرّ اللهْ الْبَيَّنَهْ فِي بِشَارَةْ الْمَسِيحْ. 
EPH.6.20	وَ فِي شَانْ الْبِشَارَةْ، أَنَا بِقِيتْ سَفِيرْ وَ بِسَبَبْهَا كَرَبَوْنِي فِي السِّجِنْ. خَلِّي اللهْ يَنْطِينِي قُدْرَةْ أَشَانْ نِبَلِّغْهَا بَلَا خَوْف وَ نِكَلِّمْ مِثِلْ اللهْ يِدَوْرَهْ.
EPH.6.21	وَ خَلَاصْ أَخُونَا تِشِيكُسْ يِأَوْرِيكُو بِكُلَّ خَبَرْنَا. هُو أَخُونَا وَ نِحِبُّوهْ. وَ هُو يَخْدِمْ لِرَبِّنَا بِنِيَّةْ مُخْلِصَةْ. 
EPH.6.22	هُو يِخَبِّرْكُو بِحَالِتْنَا وَ يِشَجِّعْكُو وَ بِسَبَبْ دَا بَسْ رَسَّلْتَهْ لَيْكُو. 
EPH.6.23	وَ خَلِّي كُلَّ الْأَخْوَانْ يَلْقَوْا السَّلَامْ وَ الْمَحَبَّةْ مَعَ الْإِيمَانْ مِنْ اللهْ أَبُونَا وَ رَبِّنَا عِيسَى الْمَسِيحْ. 
EPH.6.24	وَ النِّعْمَةْ لِكُلَّ النَّاسْ الْيِحِبُّوا رَبِّنَا عِيسَى الْمَسِيحْ بِمَحَبَّةْ الْمَا تِكَمِّلْ أَبَداً.
PHP.1.1	جَوَابْ مِنِّي أَنَا بُولُسْ وَ تِمُوتَاوُسْ، عَبِيدْ عِيسَى الْمَسِيحْ، لَيْكُو إِنْتُو جَمَاعَةْ النَّاسْ الْبِقِيتُوا صَالِحِينْ بِعِيسَى الْمَسِيحْ الْفِي حِلَّةْ فِلِبِّي مَعَ مَسَائِيلْكُوْ وَ مُعَاوِنِينْهُمْ. 
PHP.1.2	عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ.
PHP.1.3	فِي أَيِّ وَكِتْ كَانْ فَكَّرْت فِيكُو، نَشْكُرْ اللهْ رَبِّي. 
PHP.1.4	وَ أَيِّ وَكِتْ نَدْعِي اللهْ، نَسْأَلَهْ لَيْكُو كُلُّكُو بِفَرَحْ. 
PHP.1.5	أَنَا فَرْحَانْ مِنْكُو أَشَانْ إِنْتُو شَارَكْتُوا مَعَايِ فِي بَلِّغِينْ بِشَارَةْ الْمَسِيحْ مِنْ أَوَّلْ وَكِتْ أَنَا جِيتْ لَيْكُو لَحَدِّي الْيَوْم. 
PHP.1.6	اللهْ بَدَأْ خِدِمْتَهْ الْعَدِيلَةْ فَوْقكُو وَ أَنَا مَأَكِّدْ كَدَرْ هُو يِسَوِّيهَا دَايْماً لَحَدِّي يِتَمِّمْهَا فِي يَوْم جَيَّةْ الْمَسِيحْ عِيسَى.
PHP.1.7	وَ وَاجِبْ لَيِّ نِحِسّ بَيْكُو كُلُّكُو مِثِلْ دَا أَشَانْ قَلْبِي دَايْماً مَعَاكُو. وَ نِحِبُّكُو أَشَانْ إِنْتُو كُلُّكُو مُشَارِكِينْ مَعَايِ فِي نِعْمَةْ اللهْ. وَ إِنْتُو دَايْماً مُشَارِكِينْ مَعَايِ وَكِتْ أَنَا قَاعِدْ مَرْبُوطْ فِي السِّجِنْ وَ وَكِتْ أَنَا قَاعِدْ نِدَافِعْ لِبِشَارَةْ الْمَسِيحْ وَ نِثَبِّتْهَا لِلنَّاسْ. 
PHP.1.8	وَ اللهْ يَشْهَدْ لَيِّ، أَنَا قَرْمَانْ لَيْكُو كُلُّكُو بِلْحَيْن بِمَحَبَّةْ الْمَسِيحْ عِيسَى. 
PHP.1.9	وَ أَنَا قَاعِدْ نَسْأَلْ اللهْ أَشَانْ هُو يِزِيدْ مَحَبِّتْكُو وَ يِكَتِّرْهَا بِلْحَيْن. وَ خَلِّي يَنْطِيكُو مَعَاهَا عِلِمْ وَ فِهِمْ تَمَامْ. 
PHP.1.10	أَشَانْ تَعَرْفُوا كِكَّيْف تِمَيُّزُوا دَايْماً الشَّيْء الْأَفْضَلْ. وَ خَلِّي تِعِيشُوا بِنِيَّةْ مُخْلِصَةْ وَ بَلَا عَيْب وَ تَبْقَوْا جَاهِزِينْ لِلْيَوْم الْمَسِيحْ يَجِي فَوْقَهْ. 
PHP.1.11	وَ خَلِّي تَبْقَوْا صَالِحِينْ وَ مَلَانِينْ بِالْخَيْر الْجَايِ مِنْ عِيسَى الْمَسِيحْ. وَ الْحَمْدُ وَ الشُّكُرْ لِلهْ.
PHP.1.12	يَا أَخْوَانِي، نِدَوْر إِنْتُو تَعَرْفُوا كَدَرْ التَّعَبْ اللِّحِقَانِي هِنِي مَا وَقَّفْ شَتِّتِينْ بِشَارَةْ الْمَسِيحْ فِي النَّاسْ. بِالْعَكْس، هِي شَتَّتَتْ بِزِيَادَةْ. 
PHP.1.13	بِقِي وَاضِحْ لِكُلَّ عَسْكَرْ هَنَا حُرَاسْ بَيْت السُّلْطَانْ وَ لِكُلَّ النَّاسْ الْآخَرِينْ كَدَرْ أَنَا مَسْجُونْ فِي شَانْ أَنَا عَبْد الْمَسِيحْ. 
PHP.1.14	وَ فِي السِّجِنْ، أَنَا بِقِيتْ مَثَلْ لِلْأَخْوَانْ الْفِي الْحِلَّةْ دِي. وَ كَتِيرِينْ مِنْهُمْ عَشَمْهُمْ فَوْق رَبِّنَا بِقِي قَوِي بِزِيَادَةْ. وَ لِقَوْا شَجَاعَةْ لَحَدِّي قَمَّوْا يِحَجُّوا بِكَلَامْ اللهْ بَلَا خَوْف.
PHP.1.15	صَحِيحْ، وَاحِدِينْ مِنْهُمْ يِبَشُّرُوا بِالْمَسِيحْ أَشَانْ حَسَدَونِي وَ خَاصَمَوْنِي لَاكِنْ الْآخَرِينْ يِبَشُّرُوا بِنِيَّةْ عَدِيلَةْ. 
PHP.1.16	الْأَخْوَانْ دَوْل يِبَشُّرُوا أَشَانْ يِحِبُّونِي وَ يَعَرْفُوا اللهْ جَابَانِي هِنِي أَشَانْ نِدَافِعْ لِلْبِشَارَةْ. 
PHP.1.17	وَ لَاكِنْ الْآخَرِينْ الْحَسُودِينْ دَوْل قَاعِدِينْ يِبَلُّغُوا بِالْمَسِيحْ بِنِيَّةْ مَا مُخْلِصَةْ. يِدَوْرُوا يُخُطُّوا نُفُوسْهُمْ قِدَّامْ. وَ فِي فِكِرْهُمْ، بَلِّغِينْهُمْ يَبْقَى لَيِّ قَاسِي وَكِتْ أَنَا مَرْبُوطْ فِي السِّجِنْ. 
PHP.1.18	وَ لَيِّ أَنَا، دَا مَا بِسَوِّي شَيْء. بِأَيِّ دَلِيلْ، كَانْ بِنِيَّةْ فَسْلَةْ وَلَّا بِنِيَّةْ عَدِيلَةْ، الْأَخْوَانْ قَاعِدِينْ يِبَلُّغُوا كَلَامْ الْمَسِيحْ وَ أَشَانْ دَا، أَنَا فَرْحَانْ. أَيْوَى، وَ بَتَّانْ كُلَ نَفْرَحْ 
PHP.1.19	أَشَانْ نَعَرِفْ كَدَرْ ﴿نَتِيجَةْ كُلَّ الْكَلَامْ دَا، هِي اللهْ يِنَجِّينِي﴾. وَ أَكِيدْ، اللهْ يِنَجِّينِي أَشَانْ إِنْتُو قَاعِدِينْ تَسْأَلَوْه لَيِّ وَ رُوحْ هَنَا عِيسَى الْمَسِيحْ يِعَاوِنِّي.
PHP.1.20	وَ نِتْمَنَّى بِنِيَّةْ وَاحِدَةْ وَ بِعَشَمْ قَوِي كَدَرْ مَا نَفْشُلْ فِي أَيِّ شَيْء. وَ نِدَوْر نِكَلِّمْ مِثِلْ دَايْماً كَلَّمْت بِشَجَاعَةْ وَ بَلَا خَوْف وَ نِكَرِّمْ الْمَسِيحْ قِدَّامْ النَّاسْ فِي أَيِّ شَيْء النِّسَوِّيهْ، كَانْ نِعِيشْ وَلَّا نُمُوتْ. 
PHP.1.21	أَشَانْ لَيِّ أَنَا، الْحَيَاةْ مَا عِنْدَهَا فَايْدَةْ إِلَّا مَعَ الْمَسِيحْ. وَ كَانْ نُمُوتْ دَا، نَلْقَى فَايْدَةْ بِزِيَادَةْ. 
PHP.1.22	وَ كَانْ اللهْ يِدَوْر أَنَا لِسَّاعْ مَا نِفَارِقْ الدُّنْيَا دَا، نَخْدِمْ خِدْمَةْ سَمْحَةْ لِلْمَسِيحْ. لَاكِنْ مِنْ الْحَيَاةْ وَ الْمَوْت مَا نَعَرِفْ مِنْ الْإِتْنَيْن دَوْل نِشِيلْ وَيْنُو. 
PHP.1.23	عِنْدِي نِيَّةْ إِتْنَيْن الْيِدَّاوَسَوْا فَوْقِي. نِدَوْر نِفَارِقْ الدُّنْيَا وَ نَقْعُدْ مَعَ الْمَسِيحْ أَشَانْ دَا بَسْ الْأَفْضَلْ. 
PHP.1.24	وَ لَاكِنْ وَاجِبْ بِزِيَادَةْ مَا نِفَارِقْ الدُّنْيَا أَشَانْ حَيَاتِي عِنْدَهَا فَايْدَةْ لَيْكُو. 
PHP.1.25	وَ بِقِي لَيِّ وَاضِحْ كَانْ مَا نُمُوتْ يَبْقَى لَيْكُو أَخَيْر. وَ أَشَانْ دَا، نَعَرِفْ كَدَرْ نَقْعُدْ حَيّ مَعَاكُو سَوَا أَشَانْ إِنْتُو تَبْقَوْا قَوِيِّينْ وَ فَرْحَانِينْ فِي الْإِيمَانْ بِزِيَادَةْ. 
PHP.1.26	وَ بِمِثِلْ دَا، وَكِتْ نِقَبِّلْ لَيْكُو، إِنْتُو تِفَاشُرُوا بِالْمَسِيحْ بِزِيَادَةْ بِسَبَبِي أَنَا.
PHP.1.27	لَاكِنْ خَلِّي تِعِيشُوا بِالْحَالْ الْمُوَافِقَةْ لِبِشَارَةْ الْمَسِيحْ. وَ مِثِلْ دَا، كَانْ نَجِي نِشِيفْكُو وَلَّا كَانْ أَنَا بَعِيدْ مِنْكُو كُلَ، نَسْمَعْ كَلَامْ فِيكُو الْيُقُولْ إِنْتُو ثَابْتِينْ بِنِيَّةْ وَاحِدَةْ وَ فِكِرْ وَاحِدْ وَ إِنْتُو قَاعِدِينْ تِجَاهُدُوا سَوَا فِي شَانْ الْإِيمَانْ اللِّقِيتُوهْ مِنْ بِشَارَةْ الْمَسِيحْ. 
PHP.1.28	مَا تِخَلُّوا الْخَوْف يِسَوِّيكُو بِسَبَبْ أَيِّ خِدْمَةْ الْيِسَوُّوهَا النَّاسْ الْيِخَالُفُوكُو. وَ دَا يَبْقَى لَيْهُمْ عَلَامَةْ التِّوَصِّفْ كَدَرْ هُمَّنْ فِي دَرِبْ الْهَلَاكْ وَ إِنْتُو فِي دَرِبْ النَّجَاةْ. وَ الْيِنَجِّيكُو، هُو اللهْ. 
PHP.1.29	أَشَانْ اللهْ أَنْطَاكُو بَرَكَةْ وَ بِالْبَرَكَةْ دِي إِنْتُو مَا تِآمُنُوا بِالْمَسِيحْ بَسْ لَاكِنْ تَتْعَبَوْا فِي شَانَهْ كُلَ. 
PHP.1.30	وَ خَلَاصْ إِنْتُو قَاعِدِينْ تِشَارُكُوا فِي نَفْس الْجِهَادْ الْأَنَا نِجَاهِدَهْ. وَ جُهُدِي دَا، إِنْتُو شِفْتُوهْ أَوَّلْ وَكِتْ أَنَا مَعَاكُو وَ هَسَّعْ كُلَ سِمِعْتُوا خَبَرْ أَنَا قَاعِدْ نِجَاهِدْ مِثِلْ دَا بَتَّانْ.
PHP.2.1	هَلْ لِقِيتُوا شَجَاعَةْ بِعَلَاقِتْكُو مَعَ الْمَسِيحْ؟ وَ مَحَبِّتَهْ رَقَّدَتْ قُلُوبْكُو وَلَّا؟ هَلْ شَارَكْتُوا سَوَا فِي قُدْرَةْ الرُّوحْ الْقُدُّوسْ؟ وَ لِقِيتُوا مِنْ الْمَسِيحْ مَحَنَّةْ كَتِيرَةْ وَلَّا؟ 
PHP.2.2	دَا كُلَ كَيْ لِقِيتُوهْ وَ أَنَا فَرْحَانْ بَيَّهْ. وَ هَسَّعْ أَبْقَوْا وَاحِدْ فِي فِكِرْكُو وَ مِثِلْ دَا تِزِيدُوا فَرْحَتِي بِلْحَيْن. وَ أَرَّايَدَوْا أَمْبَيْنَاتْكُو بِمَحَبَّةْ وَاحِدَةْ. وَ أَسْتَفَقَوْا أَمْبَيْنَاتْكُو مَرَّةْ وَاحِدْ وَ خَلِّي كُلُّكُو تِفَكُّرُوا نَفْس الشَّيْء. 
PHP.2.3	وَ مَا تِسَوُّوا أَيِّ شَيْء مِنْ الْحُسُدْ وَ لَا مِنْ الْإِسْتِكْبَارْ. خَلِّي أَيِّ وَاحِدْ يَبْقَى دَلُولْ وَ يَجْعَلْ أَخْوَانَهْ أَخَيْر مِنْ نَفْسَهْ. 
PHP.2.4	خَلِّي أَيِّ وَاحِدْ يُخُطّ بَالَهْ فِي الشَّيْء الْيِجِيبْ فَايْدَةْ لِلْآخَرِينْ وَ مَا فِي الشَّيْء الْيِجِيبْ فَايْدَةْ لَيَّهْ هُو وِحَيْدَهْ بَسْ.
PHP.2.5	الْفِكْرَةْ الْوَاجِبْ تِتَابُعُوهَا، هِي نَفْس الْفِكْرَةْ الْعِيسَى الْمَسِيحْ تَابَعَاهَا. 
PHP.2.6	أَوَّلْ هُو اللهْ لَاكِنْ مَا دَوَّرْ يَمْسُكْ لِنَفْسَهْ قُدُرْتَهْ الرَّبَّانِيَّةْ. 
PHP.2.7	بِالْعَكْس، هُو مَسْكَنْ نَفْسَهْ مَرَّةْ وَاحِدْ وَ سَوَّى نَفْسَهْ مِثِلْ عَبِدْ وَ قَصَّدْ يَلْدَوْه وَ يَبْقَى بَشَرْ. 
PHP.2.8	وَ وَكِتْ بِقِي نَادُمْ هُو سَلَّمْ نَفْسَهْ وَ تَابَعْ كَلَامْ اللهْ لَحَدِّي الْمَوْت. وَ قَصَّدْ يُمُوتْ وَ مَاتْ مَوْت شَيْن فِي الصَّلِيبْ. 
PHP.2.9	وَ أَشَانْ دَا، اللهْ رَفَعَهْ فَوْق عَالِي مَرَّةْ وَاحِدْ وَ سَوَّى أُسْمَهْ عَالِي مِنْ كُلَّ الْأَسَامَيْ 
PHP.2.10	لَحَدِّي أَيِّ وَاحِدْ يِكَرِّمْ أُسُمْ عِيسَى فِي السَّمَاءْ وَ فِي الْأَرْض وَ تِحِتْ الْأَرْض وَ يَرْكَعْ قِدَّامَهْ. 
PHP.2.11	وَ كُلَّ وَاحِدْ يَشْهَدْ يُقُولْ عِيسَى الْمَسِيحْ هُو الرَّبّ وَ يِمَجِّدْ اللهْ أَبُوهْ.
PHP.2.12	فِي شَانْ كُلَّ الْكَلَامْ دَا، يَا أَخْوَانِي النِّحِبُّكُو، أَسْمَعَوْا كَلَامِي. وَكِتْ أَنَا مَعَاكُو، إِنْتُو دَايْماً تِتَابُعُوا كَلَامْ اللهْ. وَ هَسَّعْ أَنَا مَا مَعَاكُو وَ وَاجِبْ تِتَابُعُوهْ بِزِيَادَةْ. جَاهُدُوا لِتِسَوُّوا كُلَّ شَيْء الْوَاجِبْ لِلنَّاسْ الْاللهْ نَجَّاهُمْ. شِيلُوا دَرِبْ التَّقْوَى وَ أَخَافَوْا مِنْ اللهْ خَوْف شَدِيدْ. 
PHP.2.13	أَشَانْ اللهْ هُو الْقَاعِدْ يِسَوِّي عَمَلَهْ فَوْقكُو وَ هُو يَنْطِيكُو النِّيَّةْ وَ الْقُدْرَةْ لِتِسَوُّوا الشَّيْء الْعَدِيلْ الْيَرْضَى بَيَّهْ. 
PHP.2.14	فِي كُلَّ شَيْء مَا تَشْكُوا وَ لَا تِهَارُجُوا أَمْبَيْنَاتْكُو. 
PHP.2.15	وَ مِثِلْ دَا، تَبْقَوْا نَاسْ بَلَا خَطَأْ وَ بَرِئِينْ وَ تِعِيشُوا مِثِلْ عِيَالْ اللهْ بَلَا عَيْب فِي أُسُطْ نَاسْ الزَّمَنْ الْحَالِي الْهُمَّنْ عُوجْ وَ فَاسْقِينْ. وَ تَبْقَوْا فِي أُسُطْهُمْ نُورْ مِثِلْ النُّجُومْ فِي الْعَالَمْ الْأَضْلَمْ 
PHP.2.16	أَشَانْ إِنْتُو مُنْكَرِبِينْ فِي كَلَامْ الْحَيَاةْ. وَ كَانْ تَبْقَوْا مِثِلْ دَا، نَقْدَرْ نَرْفَعْ رَاسِي فَوْق فِي يَوْم جَيَّةْ الْمَسِيحْ. وَ نَعَرِفْ جُهُدِي وَ الْخِدْمَةْ الْخَدَمْتَهَا لَيَّهْ مَا فَشَلَتْ. 
PHP.2.17	وَ كَانْ إِيمَانْكُو بِقِي طَاهِرْ مِثِلْ الضَّحِيَّةْ النَّاسْ أَوَّلْ يَنْطُوهَا لِلهْ فِي عِبَادِتْهُمْ وَ كَانْ دَمّ هَنَا مَوْتِي يَبْقَى مِثِلْ الشَّرَابْ الْيُصُبُّوهْ فَوْقهَا لِيِتَمُّمُوا قَدِّمِينْ الضَّحِيَّةْ، خَلَاصْ أَنَا فَرْحَانْ وَ نَفْرَحْ مَعَاكُو كُلُّكُو. 
PHP.2.18	وَ وَاجِبْ إِنْتُو كُلَ تَبْقَوْا فَرْحَانِينْ وَ تَفْرَحَوْا مَعَايِ.
PHP.2.19	وَ بَعَدْ شِيَّةْ، نِتْمَنَّى أَشَانْ نِرَسِّلْ لَيْكُو تِمُوتَاوُسْ كَانْ دِي مُرَادَةْ رَبِّنَا عِيسَى. نِدَوْر نِرَسِّلَهْ أَشَانْ هُو يِشَجِّعْنِي وَكِتْ يِقَبِّلْ يِجِيبْ لَيِّ خَبَرْكُو. 
PHP.2.20	مَا فِي نَادُمْ آخَرْ الْيِهِمّ بَيْكُو مِثْلِي أَنَا إِلَّا هُو بَسْ. يِهِمّ بَيْكُو بِنِيَّةْ مُخْلِصَةْ. 
PHP.2.21	كُلَّ الْآخَرِينْ يُخُطُّوا بَالْهُمْ فِي الشَّيْء الْيِجِيبْ فَايْدَةْ لَيْهُمْ هُمَّنْ وَ مَا فِي الشَّيْء الْيِجِيبْ فَايْدَةْ لِعِيسَى الْمَسِيحْ. 
PHP.2.22	لَاكِنْ أَكِيدْ إِنْتُو تَعَرْفُوا كِكِّيْف تِمُوتَاوُسْ وَصَّفْ ثَبَاتَهْ. مِنْ وَكِتْ طَوِيلْ، هُو قَاعِدْ يَخْدِمْ مَعَايِ فِي بَلِّغِينْ بِشَارَةْ الْمَسِيحْ مِثِلْ وِلَيْد الْيَخْدِمْ مَعَ أَبُوهْ. 
PHP.2.23	أَشَانْ دَا وَكِتْ نَعَرِفْ شُنُو يَبْقَى لَيِّ هِنِي، نِرَسِّلَهْ لَيْكُو طَوَّالِي. 
PHP.2.24	وَ عِنْدِي عَشَمْ فَوْق رَبِّنَا كَدَرْ بَعَدْ وَكِتْ شِيَّةْ بَسْ، أَنَا ذَاتِي نَمْشِي لَيْكُو.
PHP.2.25	وَ فِي فِكْرِي أَنَا وَاجِبْ لَيِّ نِرَسِّلْ لَيْكُو أَخُوِي أَبْفَرِيدْ الْقَاعِدْ يَخْدِمْ مَعَايِ وَ نِجَاهُدُوا سَوَا. صَحِيحْ، إِنْتُو بَسْ رَسَّلْتُوهْ لَيِّ أَشَانْ فِي تَعَبِي هُو يِسَاعِدْنِي. 
PHP.2.26	لَاكِنْ هُو قَاعِدْ يَقْرَمْ لَيْكُو كُلُّكُو وَ بِقِي لَيَّهْ قَاسِي أَشَانْ إِنْتُو سِمِعْتُوا خَبَرْ هَنَا مَرَضَهْ. 
PHP.2.27	وَ بِالصَّحِيحْ، أَوَّلْ هُو مَرْضَانْ بِلْحَيْن وَ قَرِيبْ يُمُوتْ. لَاكِنْ اللهْ حَنَّ فَوْقَهْ وَ مَا فَوْقَهْ هُو وِحَيْدَهْ لَاكِنْ فَوْقِي أَنَا كُلَ أَشَانْ مَا يِزيدْ لِحُزْنِي حِزِنْ آخَرْ بَتَّانْ. 
PHP.2.28	وَ شِلْت نِيَّةْ نِرَسِّلَهْ لَيْكُو عَجَلَةْ أَشَانْ بِجَيْتَهْ إِنْتُو تَفْرَحَوْا بَتَّانْ وَ أَنَا كَمَانْ قَلْبِي يَرْقُدْ. 
PHP.2.29	وَ خَلَاصْ، أَكُرْبُوهْ بِأُسُمْ الرَّبّ بِفَرْحَةْ كَبِيرَةْ. وَ نُقُولْ لَيْكُو وَاجِبْ تِكَرُّمُوهْ بِزِيَادَةْ كُلَّ نَادُمْ مِثْلَهْ هُو. 
PHP.2.30	أَوَّلْ هُو قَرِيبْ يُمُوتْ فِي شَانْ خِدِمْتَهْ لِلْمَسِيحْ وَ أَنْدَسَّ فِي خُطُورَةْ شَدِيدَةْ أَشَانْ يِتَمِّمْ خِدْمِتْكُو لَيِّ.
PHP.3.1	وَ خَلَاصْ يَا أَخْوَانِي، أَفْرَحَوْا بِرَبِّنَا عِيسَى. مَا قَاسِي لَيِّ نَكْتِبْ لَيْكُو نَفْس الشَّيْء الْأَوَّلْ أَوْرَيْتكُو بَيَّهْ وَ نِكَرِّرَهْ بَتَّانْ أَشَانْ تَقْعُدُوا فِي الْأَمَانْ. 
PHP.3.2	أَوْعُوا بَالْكُو مِنْ النَّاسْ الْبُقُولُوا كَدَرْ الْمَا يَهُودْ كُلَابْ. بِالصَّحِيحْ هُمَّنْ بَسْ الْكُلَابْ. أَوْعُوا بَالْكُو مِنْهُمْ، هُمَّنْ يِسَوُّوا الشَّرّ. يَفْرَحَوْا مِنْ قَطِّعِينْ جِلِدْ النَّاسْ وَ نُقُولْ لَيْكُو بَتَّانْ أَوْعُوا بَالْكُو مِنْهُمْ. 
PHP.3.3	بُقُولُوا هُمَّنْ الْمُطَهَّرِينْ لَاكِنْ أَنِحْنَ بَسْ النَّاسْ الْمُطَهَّرِينْ بِالصَّحِيحْ، أَنِحْنَ النَّعَبُدُوا اللهْ بِقُدْرَةْ الرُّوحْ الْقُدُّوسْ وَ نِفَاشُرُوا بِالْمَسِيحْ عِيسَى وَ أَبَداً مَا نُخُطُّوا عَشَمْنَا فِي جِلِدْنَا. 
PHP.3.4	وَ حَسَبْ كَلَامْهُمْ، أَنَا عِنْدِي حَقّ نُخُطّ عَشَمِي فِي جِلْدِي. أَيِّ نَادُمْ الْيُقُولْ هُو عِنْدَهْ حَقّ يُخُطّ عَشَمَهْ فِي جِلْدَهْ، أَنَا عِنْدِي حَقّ بِزِيَادَةْ مِنَّهْ. 
PHP.3.5	أَنَا طَهَّرَوْنِي فِي الْيَوْم التَّامِنْ
PHP.3.6	وَ أَنَا بِقِيتْ مُنْكَرِبْ بِلْحَيْن فِي دِينِي لَحَدِّي حَاوَلْت نِدَمِّرْ أُمَّةْ الْمَسِيحْ. وَ حَسَبْ كَلَامْهُمْ فِي شُرُوطْ التَّوْرَاةْ، أَنَا بِقِيتْ نَادُمْ صَالِحْ وَ مَا عِنْدِي عَيْب.
PHP.3.7	لَاكِنْ كُلَّ شَيْء الْأَوَّلْ جَعَلْتَهْ هُو عِنْدَهْ فَايْدَةْ دَا، أَنَا خَلَّيْتَهْ مِنِّي وَ جَعَلْتَهْ مِثِلْ شَيْء سَاكِتْ فِي شَانْ الْمَسِيحْ. 
PHP.3.8	أَيْوَى، وَ زِيَادَةْ مِنْ دَا، عِرْفَةْ الْمَسِيحْ عِيسَى رَبِّي بِقَتْ لَيِّ أَخَيْر مِنْ كُلَّ شَيْء وَ نَجْعَلْ كُلَّ شَيْء آخَرْ سَاكِتْ. فِي شَانْ الْمَسِيحْ، أَنَا خَلَّيْت كُلَّ شَيْء الْعِنْدِي. وَ كُلَّ شَيْء الْأَوَّلْ عِنْدَهْ لَيِّ فَايْدَةْ، جَعَلْتَهْ مِثِلْ وَسَخْ أَشَانْ نَلْقَى الْفَايْدَةْ الْكَبِيرَةْ وَ هِي الْعَلَاقَةْ مَعَ الْمَسِيحْ. 
PHP.3.9	وَ نِدَوْر عَلَاقِتِي مَعَايَهْ تَبْقَى كَامِلَةْ. وَ بِمِثِلْ دَا، مَا نَجْعَلْ نَفْسِي صَالِحْ بِطَبِّقِينْ شُرُوطْ التَّوْرَاةْ لَاكِنْ نَبْقَى صَالِحْ بِإِيمَانِي بِالْمَسِيحْ أَشَانْ الدَّرِبْ الْاللهْ يِسَوِّي بَيَّهْ النَّاسْ صَالِحِينْ، هُو دَرِبْ الْإِيمَانْ. 
PHP.3.10	وَ نِجَاهِدْ أَشَانْ نَعَرِفْ الْمَسِيحْ تَمَامْ وَ نِعِيشْ بِقُدْرَةْ بُعَاثَهْ وَ نِشَارِكْ مَعَايَهْ فِي تَعَبَهْ. وَ نِدَوْر نَبْقَى مِثِلْ هُو بِقِي فِي مَوْتَهْ 
PHP.3.11	وَ خَلَاصْ بِأَيِّ دَلِيلْ، نَلْحَقْ فِي الْأَخِيرْ بُعَاثْ الْمَيْتِينْ. 
PHP.3.12	وَ مَا نُقُولْ تَمَّيْت مَقْصُودِي خَلَاصْ وَ بِقِيتْ نَادُمْ تَمَامْ. لَاكِنْ أَنَا نِجَاهِدْ لِنَمْلُكَهْ أَشَانْ الْمَسِيحْ عِيسَى مَلَّكَانِي لِنَمْلُكْ الْمَقْصُودْ دَا.
PHP.3.13	يَا أَخْوَانِي، أَبَداً مَا نُخُطّ فِي فِكْرِي كَدَرْ أَنَا مَلَكْت الْمَقْصُودْ خَلَاصْ. لَاكِنْ نِسَوِّي شَيْء وَاحِدْ بَسْ، نَنْسَى الْوَرَاءْ وَ نِفَكِّرْ فِي الْقِدَّامْ. 
PHP.3.14	وَ نِجَاهِدْ أَشَانْ نِتَمِّمْ الْمَقْصُودْ وَ نَلْقَى الْجَائِزَةْ وَ هِي الْبَرَكَةْ الْاللهْ يِدَوْر يَنْطِيهَا لِلنَّاسْ النَّادَاهُمْ فِي مَجْدَهْ بِالْمَسِيحْ عِيسَى. 
PHP.3.15	وَ خَلَاصْ، خَلِّي كُلِّنَا الْبِقِينَا قَوِيِّينْ فِي الْإِيمَانْ نِتَابُعُوا نَفْس الْفِكِرْ. وَ كَانْ فِكِرْكُو شِقْ مِنْ الْفِكِرْ دَا فِي أَيِّ شَيْء، دَا كُلَ اللهْ يِوَصِّفَهْ لَيْكُو. 
PHP.3.16	خَلِّي أَيِّ وَاحِدْ يِعِيشْ حَسَبْ عِرْفَةْ الْمَسِيحْ الْهُو لِقِيهَا و مَا يَفْشُلْ مِنْهَا.
PHP.3.17	يَا أَخْوَانِي، خَلِّي كُلُّكُو تِتَابُعُوا مَثَلِي وَ شِيفُوا عَدِيلْ النَّاسْ الْعَايْشِينْ مِثِلْنَا وَ فَكُّرُوا فِي حَالْهُمْ. 
PHP.3.18	وَ قُلْت الْكَلَامْ دَا، أَشَانْ فِي نَاسْ كَتِيرِينْ الْمَا يِدَوْرُوا كَلَامْ هَنَا صَلِيبْ الْمَسِيحْ مِثِلْ أَوْرَيْتكُو بَيَّهْ عِدَّةْ مَرَّاتْ وَ بَتَّانْ نِأَوْرِيكُو بِحِزِنْ شَدِيدْ وَ دُمُوعْ. 
PHP.3.19	وَ فِي الْأَخِيرْ يَمْشُوا فِي الْهَلَاكْ. شَهْوَاتْهُمْ بِقَوْا لَيْهُمْ رَبُّهُمْ وَ أَشَانْ دَا، يِتَابُعُوا شَهْوَاتْهُمْ بَسْ. الشَّيْء الْيِعَيِّبْهُمْ، دَا بَسْ الْيِفَاشُرُوا بَيَّهْ. وَ عُقُولْهُمْ ثَابْتِينْ فَوْق خُمَامْ الدُّنْيَا بَسْ. 
PHP.3.20	لَاكِنْ جِنْسِيِّتْنَا أَنِحْنَ، هِي الْجِنْسِيَّةْ السَّمَاوِيَّةْ. وَ أَنِحْنَ نَرْجَوْا مُنَجِّينَا الْيَجِي مِنْ السَّمَاءْ وَ خَاطِّينْ بَالْنَا فِي جَيْتَهْ وَ هُو رَبِّنَا عِيسَى الْمَسِيحْ. 
PHP.3.21	وَ بِقُدُرْتَهْ الْعَظِيمَةْ الْيُخُطّ بَيْهَا كُلَّ شَيْء تِحِتْ حُكْمَهْ، هُو يَجِي يِغَيِّرْ جِسِمْنَا الضَّعِيفْ وَ يَجْعَلَهْ مِثِلْ جِسْمَهْ الْمَجِيدْ.
PHP.4.1	يَا أَخْوَانِي النِّحِبُّكُو، أَنَا نَقْرَمْ لَيْكُو وَ نَفْرَحْ بَيْكُو وَ فِي شَانْكُو إِنْتُو نَرْفَعْ رَاسِي فَوْق. يَا الْمَحْبُوبِينْ، أَقْعُدُوا ثَابْتِينْ فَوْق رَبِّنَا عِيسَى. 
PHP.4.2	يَا أَخُتْنَا أَفُودِيَّةْ، يَا أَخُتْنَا سِنْتِخَةْ، نَطْلُبْ مِنْكَنْ أَشَانْ إِنْتَنْ تِصَّالَحَنْ أَمْبَيْنَاتْكَنْ وَ تِتَابِعَنْ رَبِّنَا سَوَا بِفِكِرْ وَاحِدْ. 
PHP.4.3	وَ إِنْتَ يَا رَفِيقِي الْأَمِينْ، نَطْلُبْ مِنَّكْ إِنْتَ تِسَاعِدْ الْعَوِينْ دَيْل. سَاعِدْهِنْ أَشَانْ هِنَّ خَدَمَنْ مَعَايِ فِي شَانْ بِشَارَةْ الْمَسِيحْ. هِنَّ جَاهَدَنْ سَوَا مَعَ أَخُونَا كِلَيْمَانْ وَ الْآخَرِينْ الْيَخْدُمُوا مَعَايِ. النَّاسْ دَوْل، اللهْ أَنْطَاهُمْ الْحَيَاةْ الْأَبَدِيَّةْ وَ سَجَّلْ أَسَامَيْهُمْ فِي كِتَابَهْ.
PHP.4.4	أَفْرَحَوْا بِرَبِّنَا عِيسَى دَايْماً وَ بَتَّانْ نُقُولْ لَيْكُو أَفْرَحَوْا. 
PHP.4.5	خَلِّي رُوحْكُو تَبْقَى طَوِيلَةْ قِدَّامْ كُلَّ نَادُمْ. رَبِّنَا عِيسَى قَرِيبْ. 
PHP.4.6	مَا تِهِمُّوا لِأَيِّ شَيْء لَاكِنْ فِي كُلِّ حَالْ أَشْكُرُوا اللهْ وَ قَدُّمُوا لَيَّهْ طَلَبْكُو بِصَلَاةْ وَ دُعَاءْ. 
PHP.4.7	وَ اللهْ يَنْطِيكُو سَلَامَهْ الْقَوِي الْفَايِتْ كُلَّ شَيْء الْيَفْهَمَوْه النَّاسْ. وَ سَلَامْ اللهْ يَحْفَضْ قُلُوبْكُو وَ أَفْكَارْكُو وَ تَقْعُدُوا ثَابْتِينْ فِي عِيسَى الْمَسِيحْ.
PHP.4.8	يَا أَخْوَانِي، دِيهِي آخِرْ وَصِيَّةْ النَّنْطِيهَا لَيْكُو، فَكُّرُوا فِي أَيِّ شَيْء الصَّحِيحْ وَ أَيِّ شَيْء الشَّرِيفْ وَ أَيِّ شَيْء الْعَادِلْ وَ أَيِّ شَيْء الطَّاهِرْ وَ أَيِّ شَيْء الْجَمِيلْ وَ أَيِّ شَيْء الْكَرِيمْ وَ أَيِّ شَيْء الْأَفْضَلْ وَ أَيِّ شَيْء الْوَاجِبْ لَيَّهْ الشُّكُرْ. وَ كُلَّ شَيْء الْمِثِلْ دَا بَسْ، خُطُّوا أَفْكَارْكُو فَوْقَهْ ثَابْتِينْ. 
PHP.4.9	وَ طَبُّقُوا دَايْماً كُلَّ شَيْء الْعَلَّمْتُوهْ مِنِّي وَ لِقِيتُوهْ مِنِّي، كَانْ مِنْ كَلَامِي السِّمِعْتُوهْ وَلَّا مِنْ حَالِي الشِّفْتُوهَا. وَ اللهْ رَبّ السَّلَامْ يُكُونْ مَعَاكُو.
PHP.4.10	أَنَا فَرْحَانْ بِلْحَيْن وَ قَاعِدْ نَشْكُرْ رَبِّنَا كَدَرْ فِي الْأَخِيرْ شِلْتُوا نِيَّةْ أَشَانْ تِسَاعُدُونِي بَتَّانْ. بِالصَّحِيحْ، أَوَّلْ كُلَ عِنْدُكُو نِيَّةْ لَاكِنْ مَا عِنْدُكُو فُرْصَةْ. 
PHP.4.11	وَ أَنَا مَا قَاعِدْ نَشْكِي لَيْكُو مِنْ الْمَسْكَنَةْ أَشَانْ أَنَا عَلَّمْت كِكَّيْف نِعِيشْ فِي أَيِّ حَالْ. 
PHP.4.12	نَعَرِفْ كِكَّيْف نِعِيشْ فِي الْمَسْكَنَةْ وَ فِي الغِنَاءْ. أَنَا أَلْعَلَّمْت كِكَّيْف نَبْقَى رَضْيَانْ فِي كُلِّ بَكَانْ وَ فِي كُلِّ حَالْ، كَانْ أَنَا شَبْعَانْ وَلَّا جِيعَانْ وَ كَانْ عِنْدِي كَتِيرْ وَلَّا شِيَّةْ. 
PHP.4.13	وَ نَقْدَرْ نِسَوِّي أَيِّ شَيْء بِالْمَسِيحْ الْيَنْطِينِي قُدْرَةْ.
PHP.4.14	لَاكِنْ الشَّيْء السَّوَّيْتُوهْ لَيِّ سَمَحْ بِلْحَيْن. إِنْتُو شَارَكْتُوا مَعَايِ فِي تَعَبِي. 
PHP.4.15	يَا أَخْوَانِي الْفِلِبِّيِينْ، إِنْتُو تَعَرْفُوا كَدَرْ أَوَّلْ مَرَّةْ جِيتْ بَلَّغْت بِشَارَةْ الْمَسِيحْ لَيْكُو وَ فُتّ قِدَّامْ مِنْ بَلَدْ مَقِدُونِيَةْ، إِنْتُو وِحَيْدكُو بِقِيتُوا مُشَارِكِينْ مَعَايِ. مَا فِي جَمَاعَةْ آخَرَةْ الْأَوَّلْ أَنْطَيْتهُمْ كَلَامْ اللهْ وَ بَعَدَيْن هُمَّنْ أَنْطَوْنِي مُسَاعَدَةْ. 
PHP.4.16	وَكِتْ أَنَا لِسَّاعْ مَا خَلَّيْت مَقِدُنْيَةْ وَ قَاعِدْ فِي حِلَّةْ تَسَلُونِيكِي، إِنْتُو رَسَّلْتُوا لَيِّ مُسَاعَدَةْ أَكْتَرْ مِنْ مَرَّةْ. 
PHP.4.17	قُلْت الْكَلَامْ دَا، مَا أَشَانْ نِدَوْر مِنْكُو مُسَاعَدَةْ بَتَّانْ لَاكِنْ أَشَانْ نَعَرِفْ كَدَرْ أَيِّ شَيْء التَّنْطُوهْ فِي شَانْ رَبِّنَا، هُو يَقْبَلَهْ وَ يُخُطَّهْ فِي خَزِينَةْ الْحَسَنَاتْ وَ يِبَارِكُّو بِسَبَبَهْ. وَ أَنَا خَطَّيْت بَالِي فِي الْفَايْدَةْ الْإِنْتُو تَلْقَوْهَا مِنْ اللهْ. 
PHP.4.18	وَ كُلَّ شَيْء الْأَنَا نِدَوْرَهْ، لِقِيتَهْ خَلَاصْ وَ زِيَادَةْ مِنْ النِّدَوْرَهْ. أَخُوكُو أَبْفَرِيدْ جَابْ لَيِّ الْمُسَاعَدَةْ الرَّسَّلْتُوهَا وَ خَلَاصْ أَنَا مَبْسُوطْ بِلْحَيْن. وَ الْعَطِيَّةْ دِي سَمْحَةْ مِثِلْ الضَّحِيَّةْ الْأَوَّلْ النَّاسْ يَنْطُوهَا لِلهْ وَ اللهْ يُقُولْ فَوْقهَا هِي مَقْبُولَةْ وَ عِنْدَهَا رِيحَةْ حَلْوَةْ وَ هُو يَرْضَى بَيْهَا. 
PHP.4.19	وَ نَعَرِفْ كَدَرْ كُلَّ شَيْء التِّحْتَاجُوا لَيَّهْ، اللهْ يَرْزُقْكُو بَيَّهْ وَ يَنْطِيكُو مِنْ مَالَهْ الْمَجِيدْ بِالْمَسِيحْ عِيسَى. 
PHP.4.20	وَ خَلِّي اللهْ أَبُونَا يِمَجُّدُوهْ دَايْماً وَ إِلَى الْأَبَدْ. آمِينْ.
PHP.4.21	سَلُّمُوا كُلِّ نَادُمْ الْبِقِي صَالِحْ فِي الْمَسِيحْ عِيسَى. وَ الْأَخْوَانْ الْقَاعِدِينْ مَعَايِ يِسَلُّمُوكُو. 
PHP.4.22	كُلَّ الصَّالِحِينْ الْقَاعِدِينْ هِنِي يِسَلُّمُوكُو وَ خَاصَّةً النَّاسْ الْمِنْ بَيْت السُّلْطَانْ. 
PHP.4.23	نِعْمَةْ رَبِّنَا عِيسَى الْمَسِيحْ عَلَيْكُمْ.
COL.1.1	جَوَابْ مِنِّي أَنَا بُولُسْ رَسُولْ عِيسَى الْمَسِيحْ بِإِذِنْ اللهْ وَ دَاهُو نَكْتِبْ مَعَ أَخُونَا تِمُوتَاوُسْ 
COL.1.2	لَيْكُو إِنْتُو أَخْوَانَّا فِي الْمَسِيحْ الصَّالِحِينْ وَ صَادِقِينْ السَّاكْنِينْ فِي حِلَّةْ كُلُوسِي. عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا.
COL.1.3	نَشْكُرُوا اللهْ أَبُو رَبِّنَا عِيسَى الْمَسِيحْ فِي أَيِّ وَكِتْ نَسْأَلَوْه لَيْكُو 
COL.1.4	أَشَانْ سِمِعْنَا إِيمَانْكُو فِي الْمَسِيحْ عِيسَى قَوِي وَ تِحِبُّوا كُلَّ الصَّالِحِينْ. 
COL.1.5	وَ إِنْتُو ثَابْتِينْ فِي إِيمَانْكُو وَ مَحَبِّتْكُو أَشَانْ إِنْتُو قَاعِدِينْ تَرْجَوْا بِعَشَمْ الْبَرَكَةْ الْاللهْ حَفَضَاهَا لَيْكُو فِي السَّمَاءْ. وَ سِمِعْتُوا بَيْهَا فِي كَلَامْ الْحَقّ وَ هُو بِشَارَةْ الْمَسِيحْ الْبَلَّغَوْهَا لَيْكُو مِنْ أَوَّلْ. 
COL.1.6	وَ بِشَارَةْ الْمَسِيحْ لِحِقَتْكُو وَ سِمِعْتُوهَا وَ فِهِمْتُوا بَيْهَا نِعْمَةْ اللهْ. وَ مِنْ يَوْم كَرَبْتُوهَا بِالصَّحِيحْ دَا، الْبِشَارَةْ قَاعِدَةْ تِجِيبْ الْخَيْر أَمْبَيْنَاتْكُو مِثِلْ هِي قَاعِدَةْ تِزِيدْ وَ تِجِيبْ الْخَيْر فِي كُلَّ الدُّنْيَا. 
COL.1.7	وَ إِنْتُو سِمِعْتُوا بِشَارَةْ الْمَسِيحْ بِخَشُمْ حَبِيبْنَا أَبْفُرَاسْ الْهُو عَبِدْ لِلْمَسِيحْ مِثِلْنَا. هُو قَاعِدْ يَخْدِمْ لِلْمَسِيحْ بِنِيَّةْ مُخْلِصَةْ وَ يِمَثِّلْنَا فِي أُسُطْكُو. 
COL.1.8	وَ هُو أَوْرَانَا بِالْمَحَبَّةْ اللِّقِيتُوهَا مِنْ الرُّوحْ الْقُدُّوسْ.
COL.1.9	وَ أَشَانْ دَا، مِنْ يَوْم سِمِعْنَا خَبَرْ إِيمَانْكُو، أَنِحْنَ قَاعِدِينْ نَسْأَلَوْا لَيْكُو اللهْ. نَسْأَلَوْا لَيْكُو اللهْ أَشَانْ تَعَرْفُوا مُرَادَاتَهْ وَ تَلْقَوْا فِهِمْ وَ فِكِرْ عَدِيلْ فِي كُلَّ شَيْء مِنْ الرُّوحْ الْقُدُّوسْ. 
COL.1.10	وَ مِثِلْ دَا، تَعَرْفُوا كِكَّيْف تِعِيشُوا بِالْحَالْ الْوَاجْبَةْ لِنَاسْ الرَّبّ وَ تِسَوُّوا دَايْماً الشَّيْء الْهُو يَرْضَى بَيَّهْ وَ تَنْجَحَوْا فِي كُلَّ خِدْمَةْ الْخَيْر وَ تَعَرْفُوا اللهْ بِزِيَادَةْ. 
COL.1.11	و فِي كُلِّ حَالْ، خَلِّي اللهْ يِقَوِّيكُو بِقُدُرْتَهْ الْمَجِيدَةْ أَشَانْ تَحْمَلَوْا التَّعَبْ وَ تَصْبُرُوا فَوْقَهْ بِفَرَحْ 
COL.1.12	وَ تَشْكُرُوا دَايْماً اللهْ أَبُوكُو الْجَعَلَاكُوْ جَاهِزِينْ لِتِشَارُكُوا فِي وَرَثَةْ الصَّالِحِينْ فِي مَمْلَكَةْ النُّورْ. 
COL.1.13	أَيْوَى، اللهْ نَجَّانَا وَ مَرَقَانَا مِنْ مُلُكْ الضَّلَامْ وَ وَدَّانَا فِي مَمْلَكَةْ إِبْنَهْ الْيِرِيدَهْ 
COL.1.14	الْفَدَانَا وَ جَابْ لَيْنَا الْغُفْرَانْ.
COL.1.15	وَ الْمَسِيحْ هُو صُورَةْ اللهْ الْمَا بِنْشَافْ. هُو إِبْن اللهْ الْمُكَلَّفْ فِي كُلَّ شَيْء الْاللهْ خَلَقَهْ. 
COL.1.16	أَشَانْ بَيَّهْ هُو، اللهْ خَلَقْ كُلَّ شَيْء الْفِي السَّمَاوَاتْ وَ فِي الْأَرْض، الْبِنْشَافْ وَ الْمَا بِنْشَافْ، وَ أَيِّ مَخْلُوقْ الْعِنْدَهْ عَرْش وَلَّا مُلُكْ، وَ كَانْ هُو حَاكِمْ وَلَّا كَبِيرْ. اللهْ خَلَقْ كُلَّ شَيْء بِوَاسِطَةْ إِبْنَهْ وَ فِي شَانَهْ. 
COL.1.17	إِبْن اللهْ هُو قُبَّالْ كُلَّ شَيْء وَ بِقُدُرْتَهْ كُلَّ شَيْء قَاعِدْ فِي بَكَانَهْ. 
COL.1.18	هُو بَسْ رَاسْ الْجِسِمْ وَ الْجِسِمْ هُو أُمَّةْ الْمَسِيحْ. وَ هُو الْبِدَايَةْ وَ أَوَّلْ نَادُمْ الْبَعَثْ مِنْ أُسْط الْمَيْتِينْ. وَ اللهْ سَوَّى مِثِلْ دَا أَشَانْ إِبْنَهْ يَبْقَى الْأَوَّلْ فِي كُلَّ شَيْء. 
COL.1.19	وَ الْمَسِيحْ هُو مِثِلْ دَا أَشَانْ اللهْ رَضْيَانْ كَدَرْ كُلَّ صِفَاتَهْ يَقْعُدُوا فَوْقَهْ. 
COL.1.20	وَ بِوَاسِطَةْ الْمَسِيحْ، اللهْ قَصَّدْ يِعَدِّلْ كُلَّ شَيْء الْفِي الْأَرْض وَ السَّمَاوَاتْ. هُو سَوَّى الصُّلُحْ بِدَمّ إِبْنَهْ وَكِتْ هُو مَاتْ فِي الصَّلِيبْ.
COL.1.21	وَ فِي الْوَكِتْ الْفَاتْ، إِنْتُو مَا عِنْدُكُو عَلَاقَةْ مَعَ اللهْ وَ أَفْكَارْكُو ضِدَّهْ وَ قَاعِدِينْ تِسَوُّوا الْفَسَالَةْ. 
COL.1.22	وَ لَاكِنْ هَسَّعْ اللهْ سَوَّى صُلُحْ بَيْنَهْ وَ بَيْنكُو بِوَاسِطَةْ إِبْنَهْ الْجَاءْ بِجِسِمْ إِنْسَانِي. وَ إِبْنَهْ مَاتْ فِي شَانْكُو لِيِسَوِّيكُو شَعَبْ اللهْ الصَّالِحِينْ بَلَا عَيْب أَشَانْ يِقَدِّمْكُو لَيَّهْ. 
COL.1.23	وَ دَا كُلَ يَبْقَى لَيْكُو كَانْ تَقْعُدُوا ثَابْتِينْ وَ قَوِيِّينْ فِي الْإِيمَانْ وَ مَا خَلَّيْتُوا عَشَمْكُو الْأَوَّلْ لِقِيتُوهْ وَكِتْ سِمِعْتُوا بِشَارَةْ الْمَسِيحْ. وَ الْبِشَارَةْ دِي بَلَّغَوْهَا لِكُلَّ مَخْلُوقْ فِي الْأَرْض وَ أَنَا بُولُسْ بِقِيتْ خَدَّامَهْ أَشَانْ نِبَلِّغْ الْبِشَارَةْ لِلنَّاسْ.
COL.1.24	وَ أَنَا فَرْحَانْ بِتَعَبِي أَشَانْ أَنَا قَاعِدْ نَتْعَبْ فِي شَانْكُو. وَ فِي جِسْمِي نَحْمَلْ كُلَّ التَّعَبْ الْيِقَصِّرْ لِلْمَسِيحْ فِي شَانْ أُمَّتَهْ
COL.1.25	أَنَا بِقِيتْ خَدَّامْ لِأُمَّةْ الْمَسِيحْ أَشَانْ اللهْ كَلَّفَانِي بِالْخِدْمَةْ دِي وَ نَخْدِمْ فِي شَانْكُو. وَ خِدِمْتِي هِي نِبَلِّغْ كَلَامْ اللهْ الْكَامِلْ. 
COL.1.26	وَ نِبَلِّغْ السِّرّ الْاللهْ أَبَداً مَا بَيَّنَهْ لِنَاسْ هَنَا أَيِّ زَمَنْ الْفَاتْ وَ لَاكِنْ هَسَّعْ هُو بَيَّنَهْ لِنَاسَهْ الصَّالِحِينْ. 
COL.1.27	و اللهْ شَالْ نِيَّةْ أَشَانْ يِأَوْرِيهُمْ كَدَرْ السِّرّ دَا يِجِيبْ بَرَكَةْ كَبِيرَةْ وَ مَجِيدَةْ بِلْحَيْن لِكُلَّ الْأُمَمْ. وَ سِرّ اللهْ هُو الْمَسِيحْ ذَاتَهْ يَقْعُدْ فِيكُو وَ دَا يَنْطِيكُو عَشَمْ تَدْخُلُوا فِي مَجْدَهْ.
COL.1.28	وَ بِالْمَسِيحْ بَسْ نِبَلُّغُوا النَّاسْ. وَ نِخَبُّرُوا أَيِّ نَادُمْ وَ نِعَلُّمُوا أَيِّ نَادُمْ بِحِكْمَةْ أَشَانْ يُكُونْ كَامِلْ فِي الْمَسِيحْ وَ خَلَاصْ نِقَدُّمُوهْ لِلهْ. 
COL.1.29	وَ أَنَا قَاعِدْ نَتْعَبْ وَ نِجَاهِدْ فِي الْخِدْمَةْ دِي بِالْقُدْرَةْ الْهُو يَنْطِينِي مِنْ قُدُرْتَهْ الْعَظِيمَةْ.
COL.2.1	وَ نِدَوْر إِنْتُو تَعَرْفُوا كَدَرْ أَنَا قَاعِدْ نِجَاهِدْ بِلْحَيْن فِي شَانْكُو وَ فِي شَانْ الْأَخْوَانْ الْقَاعِدِينْ فِي حِلَّةْ لَاوْدِكِيَّةْ وَ كُلَّ الْأَخْوَانْ الْآخَرِينْ الْمَا شَافَوْنِي. 
COL.2.2	وَ نِجَاهِدْ أَشَانْ يَلْقَوْا شَجَاعَةْ وَ الْوِحْدَةْ بِالْمَحَبَّةْ وَ الْفِهِمْ التَّمَامْ الْمَلَانْ بِالْبَرَكَةْ. نِدَوْر كَدَرْ يَعَرْفُوا وَ يَفْهَمَوْا سِرّ اللهْ يَعْنِي الْمَسِيحْ. 
COL.2.3	وَ الْمَسِيحْ هُو مَخَزَنْ هَنَا اللهْ الْخَزَنْ فَوْقَهْ كُلَّ بَرَكَاتْ الْعِلِمْ وَ الْعِرْفَةْ. 
COL.2.4	وَ قُلْت الْكَلَامْ دَا أَشَانْ مَا تِخَلُّوا أَيِّ نَادُمْ يُغُشُّكُو بِكَلَامْ حَلُو وَ يِوَدِّيكُو فِي دَرِبْ آخَرْ. 
COL.2.5	صَحِيحْ، أَنَا قَاعِدْ فِي بَكَانْ بَعِيدْ مِنْكُو لَاكِنْ أَنَا قَاعِدْ مَعَاكُو بِالرُّوحْ الْقُدُّوسْ وَ قَاعِدْ نِشِيفْ كَدَرْ حَالْكُو عَدِيلَةْ وَ إِيمَانْكُو فِي الْمَسِيحْ قَوِي وَ أَنَا فَرْحَانْ مِنْكُو.
COL.2.6	أَشَانْ دَا، نُقُولْ لَيْكُو، أَوَّلْ إِنْتُو سِمِعْتُوا كَدَرْ الْمَسِيحْ عِيسَى هُو بَسْ الرَّبّ وَ آمَنْتُوا بَيَّهْ وَ خَلَاصْ وَاجِبْ تِتَابُعُوا دَرْبَهْ تَمَامْ. 
COL.2.7	خَلِّي يَبْقَى لَيْكُو الْقَعَرْ وَ الْأَسَاسْ وَ أَقْعُدُوا ثَابْتِينْ فَوْقَهْ بِإِيمَانْكُو مِثِلْ أَوَّلْ عَلَّمَوْكُو لَيَّهْ. وَ أَشْكُرُوا اللهْ كَتِيرْ فِي كُلِّ حَالْ.
COL.2.8	خُطُّوا بَالْكُو أَشَانْ نَادُمْ مَا يُغُشُّكُو. فِيَهْ نَاسْ الْيِحَجُّوا بِفَلْسَفِتْهُمْ الْبَاطْلَةْ الْبُغُشُّوا بَيْهَا النَّاسْ. فَلْسَفِتْهُمْ جَايَةْ مِنْ عَادَاتْ جُدُودْهُمْ بَسْ وَ مِنْ الْقَوَانِينْ الْبُخُصُّوا خُمَامْ الدُّنْيَا وَ مَا جَايَةْ مِنْ الْمَسِيحْ. 
COL.2.9	مَا تَسْمَعَوْا كَلَامْهُمْ أَشَانْ فِي جِسِمْ الْمَسِيحْ بَسْ اللهْ سَاكِنْ بِكُلَّ صِفَاتَهْ 
COL.2.10	وَ بِعَلَاقِتْكُو مَعَ الْمَسِيحْ عِنْدُكُو كُلَّ بَرَكَاتَهْ. هُو بَسْ رَئِيسْ فَوْق كُلَّ شَيْء الْعِنْدَهْ قُدْرَةْ وَلَّا سُلْطَةْ.
COL.2.11	وَ فِي الْمَسِيحْ بِقِيتُوا مُطَهَّرِينْ بِطَهُورَةْ شِقْ مِنْ الطَّهُورَةْ الْيِسَوُّوهَا النَّاسْ. فِي طَهُورَةْ النَّاسْ، يَقْطَعَوْا جِلْدَةْ صَغَيَّرَةْ. وَ لَاكِنْ فِي طَهُورَةْ الْمَسِيحْ هُو سَلَّمْ نَفْسَهْ لِلْمَوْت وَ فِي الْمَوْت، خَلَّى مِنَّهْ جِسْمَهْ كُلَّهْ كَيْ. وَ إِنْتُو شَارَكْتُوا فِي الطَّهُورَةْ دِي. 
COL.2.12	وَ وَكِتْ إِنْتُو غَطَّسَوْكُو، شَارَكْتُوا مَعَايَهْ فِي دَفْنَهْ وَ شَارَكْتُوا فِي بُعَاثَهْ بِإِيمَانْكُو بِقُدْرَةْ اللهْ الْبَعَثَهْ بَيْهَا مِنْ أُسْط الْمَيْتِينْ.
COL.2.13	أَوَّلْ بِسَبَبْ خَطَايَاكُو إِنْتُو مَيْتِينْ وَ ما مِنْ شَعَبْ اللهْ الْمُطَهَّرِينْ. وَ لَاكِنْ اللهْ أَنْطَاكُو الْحَيَاةْ مَعَ الْمَسِيحْ وَ غَفَرْ لَيْكُو كُلَّ خَطَايَاكُو. 
COL.2.14	وَ الْمَكْتُوبْ الْاللهْ سَجَّلْ فَوْقَهْ كُلَّ ذُنُوبْنَا الْيِحَاسُبُونَا بَيْهُمْ مَعَ كُلَّ شُرُوطَهْ دَا، هُو قَشَّاهْ مَرَّةْ وَاحِدْ بِمَوْت الْمَسِيحْ فِي الصَّلِيبْ. 
COL.2.15	وَ بِمِثِلْ دَا، هُو دَمَّرْ الْقُدْرَةْ الْبَيْهَا حُكَّامْ وَ كُبَارَاتْ الشَّوَاطِينْ يَحْكُمُونَا. وَ هُو عَيَّبَاهُمْ قِدَّامْ كُلَّ النَّاسْ. هُو أَنَّصَرْ فَوْقهُمْ فِي صَلِيبْ الْمَسِيحْ وَ سَوَّاهُمْ مِثِلْ مَسَاجِينْ الْحَرْب الْبُسُوقُوهُمْ فِي الشَّوَارِعْ.
COL.2.16	وَ أَشَانْ كُلَّ الْكَلَامْ دَا، مَا تِخَلُّوا أَيِّ نَادُمْ يُلُومْكُو فِي شَيْء التَّاكُلُوهْ وَ لَا تَشَرْبَوْه وَ لَا فِي أَيِّ عِيْد الْمَا تِعَيُّدُوهْ وَ لَا الشَّيْء التِّسَوُّوهْ فِي يَوْم الشَّهَرْ يِقَابِلْ وَ لَا يَوْم السَّبِتْ. 
COL.2.17	كُلَّ الْخُمَامْ دَا، هُو كَانْ عَلَامَةْ هَنَا الشَّيْء الْمُهِمّ الْيَجِي وَرَايَهْ. الشَّيْء الْمُهِمّ، هُو الْمَسِيحْ ذَاتَهْ وَ هُو جَاءْ خَلَاصْ. 
COL.2.18	أَنْقَرْعُوا مِنْ أَيِّ نَادُمْ الْيِدَوْر يِسَوِّيكُو تَبْقَوْا دَلُولِينْ بِلْحَيْن فِي الْعِبَادَةْ و يِسَوِّيكُو تَسْجُدُوا لِلْمَلَائِكَةْ. نَادُمْ مِثِلْ دَا، هُو يَدْحَرْكُو مِنْ جَائِزِتْكُو. هُو يِحَجِّي كَتِيرْ بِالشَّيْء الْيُقُولْ هُو شَافَهْ فِي رُؤْيَا وَ يِسْتَكْبَرْ بَلَا سَبَبْ. أَفْكَارَهْ أَفْكَارْ الْبَشَرْ بَسْ. 
COL.2.19	هُو مَا مَرْبُوطْ مَعَ الْمَسِيحْ الْهُو رَاسْ الْأُمَّةْ. وَ الْمَسِيحْ بَسْ يِعَيِّشْ كُلَّ أُمَّتَهْ وَ هِي جِسْمَهْ الْهُو يِوَحِّدَهْ. وَ هُو يِخَلِّي الْمَفَاصِلْ يِنْرَبْطُوا أَمْبَيْنَاتْهُمْ. وَ جِسْمَهْ يَبْقَى كَبِيرْ بِقُدْرَةْ اللهْ.
COL.2.20	أَكِيدْ إِنْتُو مُتُّوا مَعَ الْمَسِيحْ وَ بِالْمَوْت دَا، بِقِيتُوا حُرِّينْ مِنْ قَوَانِينْ هَنَا حَيَاةْ الدُّنْيَا. وَ كَانْ مِثِلْ دَا، مَالَا تِدَوْرُوا تِعِيشُوا بَتَّانْ مِثِلْ إِنْتُو نَاسْ هَنَا الدُّنْيَا؟ مَالَا تِتَابُعُوا شُرُوطْهَا الْبُقُولُوا 
COL.2.21	«مَا تَلْمَسَهْ»، «مَا تَاكُلَهْ»، «مَا تِشِيلَهْ». 
COL.2.22	وَ دَوْل كُلُّهُمْ شُرُوطْ الْبُخُصُّوا الْخُمَامْ الْيِكَمِّلْ وَكِتْ نِسْتَعْمَلَوْه. هُمَّنْ حَسَبْ وَصَايَا الْبَشَرْ وَ التَّعَالِيمْ الْجَايِينْ مِنْ النَّاسْ بَسْ. 
COL.2.23	صَحِيحْ، فِي فِكِرْ النَّاسْ الشُّرُوطْ دَوْل يِشَابُهُوا شَيْء مَعْقُولْ أَشَانْ يَطُلْبُوا مِنْ النَّاسْ كَدَرْ يِتَابُعُوا نِظَامْ قَاسِي فِي الْعِبَادَةْ و يِسَوُّوا نُفُوسْهُمْ دَلُولِينْ مَرَّةْ وَاحِدْ وَ يِعَذُّبُوا جِسِمْهُمْ بِلْحَيْن. لَاكِنْ بِالصَّحِيحْ، الشُّرُوطْ دَوْل مَا عِنْدُهُمْ قُدْرَةْ وَ مَا يَكْتُلُوا شَهْوَاتْ الْإِنْسَانْ.
COL.3.1	أَكِيدْ لِقِيتُوا حَيَاةْ جَدِيدَةْ فِي بُعَاثْ الْمَسِيحْ وَ أَشَانْ دَا، خُطُّوا بَالْكُو فِي الْأَشْيَاءْ الْقَاعِدِينْ فِي السَّمَاءْ مَعَ الْمَسِيحْ الْقَاعِدْ جَنْب اللهْ فِي نُصَّهْ الزَّيْنَايْ. 
COL.3.2	خُطُّوا أَفْكَارْكُو فِي الْخُمَامْ السَّمَاوِي وَ مَا فِي خُمَامْ الْأَرْض 
COL.3.3	أَشَانْ إِنْتُو مُتُّوا مَعَ الْمَسِيحْ وَ الْحَيَاةْ الْاللهْ أَنْطَاهَا لَيْكُو هِي لِسَّاعْ مَا تِنْشَافْ. هِي مَعَ الْمَسِيحْ فِي إِيدَيْن اللهْ. 
COL.3.4	الْمَسِيحْ هُو بِقِي لَيْكُو الْحَيَاةْ وَ وَكِتْ هُو يَجِي بَتَّانْ إِنْتُو تِبِينُوا مَعَايَهْ فِي مَجْدَهْ.
COL.3.5	أَشَانْ دَا، قُشُّوا مَرَّةْ وَاحِدْ مِنْ قُلُوبْكُو كُلَّ شَيْء الْمِنْ الْأَرْض مِثِلْ الزِّنَى وَ الْحَالْ الشَّيْنَةْ وَ الشَّهْوَاتْ الْفَسْلِينْ وَ النِّيَّةْ الْفَسْلَةْ وَ الطَّمَعْ. وَ بِالصَّحِيحْ، الطَّمَعْ هُو عِبَادَةْ الْأَصْنَامْ. 
COL.3.6	فِي شَانْ الذُّنُوبْ دَوْل، غَضَبْ اللهْ يَنْزِلْ فَوْق الْعَاصِيِينْ. 
COL.3.7	وَ أَوَّلْ، إِنْتُو كُلَ حَالْكُو كَانَتْ مِثِلْ حَالْهُمْ وَكِتْ إِنْتُو قَاعِدِينْ تِتَابُعُوا الشَّهْوَاتْ دَوْل. 
COL.3.8	لَاكِنْ هَسَّعْ خَلُّوا مِنْكُو كُلَّ شَيْء الْمَا عَدِيلْ. سِلُّوا مِنْ قُلُوبْكُو الزَّعَلْ وَ الْغَبِينَةْ وَ الْحَسِيفَةْ وَ الْقَطِيعَةْ وَ الْكَلَامْ الشَّيْن. 
COL.3.9	مَا تَكْدُبُوا لِأَخْوَانْكُو بَتَّانْ أَشَانْ إِنْتُو خَلَّيْتُوا الْحَالْ الْقَدِيمَةْ مَعَ كُلَّ عَادَاتْهَا. 
COL.3.10	إِنْتُو شِلْتُوا الْحَيَاةْ الْجَدِيدَةْ وَ اللهْ قَاعِدْ يِجَدِّدْكُو وَ يِزِيدْ لَيْكُو الْعِرْفَةْ لَحَدِّي تِشَابُهُوا مِثِلْ صُورَةْ اللهْ الْخَلَقَاكُو. 
COL.3.11	وَ فِي الْحَيَاةْ الْجَدِيدَةْ دِي، مَا مُهِمّ بَتَّانْ كَانْ نَادُمْ يَهُودِي وَلَّا مَا يَهُودِي، وَ كَانْ هُو مُطَهَّرْ وَلَّا مَا مُطَهَّرْ، وَ كَانْ هُو أَجْنَبِي وَلَّا مِنْ الْكَدَادَةْ وَلَّا عَبِدْ وَلَّا حُرّ. لَاكِنْ الْمَسِيحْ بَسْ الْمُهِمّ وَ هُو قَاعِدْ فِينَا كُلِّنَا.
COL.3.12	يَا نَاسْ الْاللهْ إِخْتَارَاكُو. بِقِيتُوا صَالِحِينْ وَ مَحْبُوبِينْ. أَشَانْ دَا، أَلْبَسَوْا الْمَحَنَّةْ وَ خَلِّي قُلُوبْكُو يَبْقَوْا بُيُضْ وَ نَفَسْكُو يَبْقَى بَارِدْ وَ أَبْقَوْا دَلُولِينْ وَ صَبُورِينْ. 
COL.3.13	وَ صَبُّرُوا نَفِسْكُو أَمْبَيْنَاتْكُو بِالْمَحَبَّةْ. وَ كَانْ نَادُمْ عِنْدَهْ شَكْوَةْ فَوْق أَخُوهْ، خَلِّي يِسَامِحَهْ. الرَّبّ سَامَحَاكُو وَ أَشَانْ دَا، وَاجِبْ لَيْكُو تِسَّامَحَوْا أَمْبَيْنَاتْكُو. 
COL.3.14	وَ زِيدُوا لِكُلَّ الْأَشْيَاءْ دَوْل الْمَحَبَّةْ التَّرْبُطْ كُلَّ شَيْء تَمَامْ وَ تِجِيبْ الْوِحْدَةْ. 
COL.3.15	خَلُّوا سَلَامْ الْمَسِيحْ يَمْلُكْ فِي قُلُوبْكُو أَشَانْ اللهْ نَادَاكُو لِتِعِيشُوا فِي السَّلَامْ وَ جَعَلَاكُو جِسِمْ وَاحِدْ. وَ أَبْقَوْا شَكُورِينْ. 
COL.3.16	خَلُّوا كَلَامْ الْمَسِيحْ يَسْكُنْ أَمْبَيْنَاتْكُو بِكُلَّ بَرَكَاتَهْ. عَلُّمُوا بَيَّهْ أَيِّ وَاحِدْ وَ أَشَّاجَعَوْا أَمْبَيْنَاتْكُو بِعِرْفَةْ تَمَامْ. أَشْكُرُوا اللهْ فِي قُلُوبْكُو وَ سَبُّحُوا لِلهْ بِتَسَابِيحْ وَ أَنَاشِيدْ وَ مَدِحْ مِنْ الرُّوحْ الْقُدُّوسْ. 
COL.3.17	وَ كُلَّ شَيْء التِّسَوُّوهْ، كَانْ بِكَلَامْ وَلَّا بِفِعِلْ، سَوُّوهْ بِأُسُمْ الرّبّ عِيسَى وَ بِأُسْمَهْ أَشْكُرُوا اللهْ أَبُوكُو.
COL.3.18	يَا الْعَوِينْ، أَسْمَعَنْ كَلَامْ رُجَالْكَنْ مِثِلْ وَاجِبْ لِلْعَوِينْ الْيِتَابَعَنْ الرَّبّ. 
COL.3.19	يَا الرُّجَالْ، حِبُّوا عَوِينْكُو وَ مَا تَكُرْبُوا لَيْهِنْ في قُلُوبْكُو. 
COL.3.20	يَا الْعِيَالْ، تَابُعُوا كَلَامْ وَالْدَيْنكُو فِي كُلَّ شَيْء أَشَانْ دَا يِرَضِّي رَبِّنَا. 
COL.3.21	يَا أَبَّهَاتْ الْعِيَالْ، مَا تِزَعُّلُوا عِيَالْكُو. كَانْ تِزَعُّلُوهُمْ زِيَادَةْ أَكُونْ يَكْسَلَوْا. 
COL.3.22	يَا الْعَبِيدْ، فِي كُلَّ شَيْء تَابُعُوا كَلَامْ النَّاسْ الْبِقَوْا سِيَادْكُو فِي الدُّنْيَا. تَابُعُوا كَلَامْهُمْ دَايْماً وَ مَا وَكِتْ هُمَّنْ قَاعِدِينْ يِشِيفُوكُو بَسْ وَ لَا وَكِتْ تِدَوْرُوا مِنْهُمْ الشُّكُرْ. لَاكِنْ تَابُعُوا كَلَامْهُمْ بِنِيَّةْ مُخْلِصَةْ أَشَانْ رَبِّنَا هُو سِيدْكُو الْإِنْتُو خَايْفِينْ مِنَّهْ. 
COL.3.23	وَ أَيِّ خِدْمَةْ الْيَنْطُوكُو، أَخْدُمُوهَا بِنِيَّةْ وَاحِدَةْ. خُطُّوا فِي أَفْكَارْكُو كَدَرْ تَخْدُمُوا لِرَبِّنَا وَ مَا لِلنَّاسْ بَسْ. 
COL.3.24	أَعَرْفُوا كَدَرْ تَلْقَوْا وَرَثَةْ مِنْ الرَّبّ وَ دِي بَسْ أُجْرَتْكُو. إِنْتُو قَاعِدِينْ تَخْدُمُوا لِرَبِّنَا الْمَسِيحْ. 
COL.3.25	وَ أَيِّ نَادُمْ الْيِسَوِّي شَيْء فَسِلْ، الرَّبّ يِعَاقِبَهْ فِي شَانْ فَسَالْتَهْ. رَبِّنَا مَا يِفَنِّدْ النَّاسْ.
COL.4.1	يَا سِيَادْ الْعَبِيدْ، سَوُّوا دَايْماً لِعَبِيدْكُو الشَّيْء الْوَاجِبْ وَ عَدِيلْ. مَا تَنْسَوْا كَدَرْ إِنتُو كُلَ عَبِيدْ و سِيدْكُو هُو الْقَاعِدْ فِي السَّمَاءْ.
COL.4.2	يَا أَخْوَانَّا، أَنْكَرُبُوا فِي الصَّلَاةْ وَ أَقْعُدُوا فَوْقْهَا وَاعِيِينْ وَ أَسْأَلَوْا اللهْ بِشُكُرْ. 
COL.4.3	وَ أَسْأَلَوْا اللهْ لِيْنَا كُلَ. أَسْأَلَوْه أَشَانْ يَفْتَحْ لَيْنَا دَرِبْ لِلْبِشَارَةْ أَشَانْ نِبَلُّغُوا النَّاسْ بِسِرّ اللهْ الْفِي الْمَسِيحْ. وَ بِسَبَبْ الْبِشَارَةْ دِي، أَنَا قَاعِدْ فِي السِّجِنْ. 
COL.4.4	أَسْأَلَوْا اللهْ لَيِّ أَشَانْ نِبَلِّغْهَا لِلنَّاسْ بِكَلَامْ وَاضِحْ مِثِلْ اللهْ بِدَوْرَهْ. 
COL.4.5	عِيشُوا بِفِكِرْ عَدِيلْ فِي أُسْط النَّاسْ الْمَا مُؤْمِنِينْ. أَيِّ فُرْصَةْ اللِّقِيتُوهَا أَشْهَدَوْا لِلْمَسِيحْ. 
COL.4.6	شِيلُوا نِيَّةْ أَشَانْ تِحَجُّوا دَايْماً بِكَلَامْ طَيِّبْ وَ طَاعِمْ. وَ مِثِلْ دَا، تَعَرْفُوا كِكَّيْف وَاجِبْ تُرُدُّوا لِأَيِّ نَادُمْ.
COL.4.7	وَ خَلَاصْ، أَخُونَا تِشِيكُسْ يِأَوْرِيكُو بِخَبَرْنَا. هُو أَخُونَا النِّحِبُّوهْ وَ يَخْدِمْ مَعَانَا لِرَبِّنَا بِنِيَّةْ مُخْلِصَةْ. 
COL.4.8	وَ هُو يِخَبِّرْكُو بِحَالِتْنَا وَ يِشَجِّعْكُو وَ بِسَبَبْ دَا بَسْ رَسَّلْتَهْ لَيْكُو. 
COL.4.9	وَ رَسَّلْت مَعَايَهْ الْفَايِدْ وَ هُو أَخُونَا الْأَمِينْ النِّرِيدُوهْ وَ هُو نَادُمْ مِنْ حِلِّتْكُو. النَّاسَيْن دَوْل يِأَوْرُوكُو بِكُلَّ شَيْء الْبِقِي فَوْقنَا هِنِي. 
COL.4.10	أَخُونَا أَرِسْتَارْكُسْ الْقَاعِدْ مَعَايِ فِي السِّجِنْ يِسَلِّمْكُو وَ مَعَايَهْ مَرْقُسْ أَخُو بَرْنَابَا. وَ مَرْقُسْ دَا، كَانْ جَاءْ لَيْكُو، أَكُرْبُوهْ قَوِي مِثِلْ وَصَّوْكُو بَيَّهْ أَوَّلْ. 
COL.4.11	وَ يَشُوعَ الْمَعْرُوفْ بِيُسْتُسْ يِسَلِّمْكُو. التَّلَاتَةْ دَوْل بَسْ هُمَّنْ يَهُودْ بَيْن الْأَخْوَانْ الْيَخْدُمُوا مَعَايِ فِي شَانْ مَمْلَكَةْ اللهْ وَ هُمَّنْ شَجَّعَوْنِي كَتِيرْ.
COL.4.12	وَ أَخُونَا أَبْفُرَاسْ الْهُو خَدَّامْ الْمَسِيحْ عِيسَى وَ مِنْ حِلِّتْكُو دَا، هُو كُلَ يِسَلِّمْكُو. هُو قَاعِدْ يَسْأَلْ اللهْ دَايْماً لَيْكُو بِشِدَّةْ أَشَانْ تَقْعُدُوا ثَابْتِينْ وَ مُتَأَكِّدِينْ لِمُرَادَةْ اللهْ الْكَامِلَةْ. 
COL.4.13	وَ أَنَا نَشْهَدْ لَيَّهْ هُو قَاعِدْ يَتْعَبْ كَتِيرْ فِي شَانْكُو وَ فِي شَانْ الْأَخْوَانْ الْفِي حِلَّالْ لَاوْدِكِيَّةْ وَ هِرَابُلُسْ.
COL.4.14	وَ أَخُونَا لُوقَا الدَّكْتَوْر النِّحِبُّوهْ وَ أَخُونَا دِيمَاسْ، هُمَّنْ يِسَلُّمُوكُو. 
COL.4.15	سَلُّمُوا الْأَخْوَانْ الْفِي لَاوْدِكِيَّةْ وَ أَخُتْنَا نِيمْفَةْ وَ الجَّمَاعَةْ الْبِلِمُّوا فِي بَيْتهَا. 
COL.4.16	وَ وَكِتْ قَرَوْا لَيْكُو الْجَوَابْ دَا خَلَاصْ، خَلِّي يَقْرَوْه لِلْجَمَاعَةْ الْفِي لَاوْدِكِيَّةْ كُلَ. وَ الْجَوَابْ الرَّسَّلْتَهْ لِلَاوْدِكِيَّةْ، خَلِّي يَقْرَوْه لَيْكُو كُلَ. 
COL.4.17	وَ كَلُّمُوا لِأَرْخِبَّا وَ قُولُوا لَيَّهْ «خُطّ بَالَكْ أَشَانْ تِتَمِّمْ الْخِدْمَةْ الرَّبِّنَا أَنْطَاهَا لَيْك». 
COL.4.18	وَ خَلَاصْ، أَنَا ذَاتِي شِلْت الْقَلَمْ وَ نَكْتِبْ «أَنَا بُولُسْ نِسَلِّمْكُو. مَا تَنْسَوْا كَدَرْ أَنَا قَاعِدْ فِي السِّجِنْ وَ مُجَنْزَرْ». وَ عَلَيْكُمْ النِّعْمَةْ.
1TH.1.1	جَوَابْ مِنِّي أَنَا بُولُسْ وَ أَخْوَانِي سِيلَا وَ تِمُوتَاوُسْ لِأُمَّةْ الْمَسِيحْ الْفِي حِلَّةْ تَسَلُونِيكِي، شَعَبْ هَنَا اللهْ أَبُونَا وَ رَبِّنَا عِيسَى الْمَسِيحْ. عَلَيْكُمْ السَّلَامْ وَ الرَّحْمَةْ.
1TH.1.2	أَنِحْنَ نَشْكُرُوا اللهْ دَايْماً فِي شَانْكُو كُلُّكُو وَ نَسْأَلَوْا لَيْكُو اللهْ فِي كُلَّ صَلَاوَاتْنَا. 
1TH.1.3	وَ أَيِّ وَكِتْ النَّسْأَلَوْا لَيْكُو أَبُونَا اللهْ نِفَكُّرُوا فِي الْعَمَلْ السَّوَّيْتُوهْ بِالْإِيمَانْ وَ الْخِدْمَةْ السَّوَّيْتُوهَا بِالْمَحَبَّةْ وَ عَشَمْكُو الْقَوِي فَوْق رَبِّنَا عِيسَى الْمَسِيحْ.
1TH.1.4	يَا أَخْوَانَّا الْاللهْ يِحِبُّكُو، نَعَرْفُوا هُو إِخْتَارَاكُو 
1TH.1.5	أَشَانْ الْبِشَارَةْ الْبَلَّغْنَاهَا لَيْكُو مَا جَاتْ لَيْكُو بِكَلَامْ بَسْ لَاكِنْ بِقُدْرَةْ و بِخِدْمَةْ الرُّوحْ الْقُدُّوسْ وَ بِعَشَمْ مُأَكَّدْ. وَ إِنْتُو شُفْتُوا حَالْنَا مَعَاكُو وَ خِدْمِتْنَا فِي شَانْكُو. 
1TH.1.6	وَ إِنْتُو شِلْتُوا مَثَلْنَا وَ حَالْكُو بِقَتْ مِثِلْ حَالْنَا وَ مِثِلْ حَالْ هَنَا رَبِّنَا عِيسَى. وَكِتْ النَّاسْ قَاعِدِينْ يِتَعُّبُوكُو بِلْحَيْن كُلَ، إِنْتُو قِبِلتُوا الْكَلَامْ بِالْفَرَحْ الْجَايِ مِنْ الرُّوحْ الْقُدُّوسْ. 
1TH.1.7	وَ بَيْدَا، إِنْتُو بِقِيتُوا مَثَلْ عَدِيلْ لِكُلَّ الْمُؤْمِنِينْ الْفِي بُلْدَانْ مَقِدُونِيَةْ وَ الْيُونَانْ. 
1TH.1.8	مِنْكُو إِنْتُو، بِشَارَةْ الرَّبّ شَتَّتْ مَشَتْ بَعِيدْ، مَا فِي مَقِدُونِيَةْ وَ الْيُونَانْ بَسْ وَ لَاكِنْ لِحْقَتْ كُلَّ بَكَانْ. كَانْ مَا نُقُولُوا شَيْء فِيكُو كُلَ، إِيمَانْكُو بِاللهْ مَعْرُوفْ. 
1TH.1.9	فِي أَيِّ بَكَانْ النَّاسْ قَاعِدِينْ يِحَجُّوا بَيْكُو وَ يُقُولُوا كَدَرْ إِنْتُو كَرَبْتُونَا عَدِيلْ وَ تُبْتُوا لِلهْ. وَ يُقُولُوا إِنْتُو خَلَّيْتُوا مِنْكُو الْأَصْنَامْ أَشَانْ تَعَبُدُوا اللهْ الْوَاحِدْ الْحَيّ 
1TH.1.10	وَ تَرْجَوْا إِبْنَهْ الْيِقَبِّلْ مِنْ السَّمَاوَاتْ وَ هُو عِيسَى الْاللهْ بَعَثَهْ مِنْ أُسْط الْمَيْتِينْ وَ يِنَجِّينَا مِنْ الْغَضَبْ الْجَايِ.
1TH.2.1	يَا أَخْوَانَّا، إِنْتُو ذَاتْكُو تَعَرْفُوا خِدْمِتْنَا أَمْبَيْنَاتْكُو مَا فَشَلَتْ. 
1TH.2.2	تَعَرْفُوا كَدَرْ جِينَا لَيْكُو مِنْ حِلَّةْ فِيلِبِّي التَّعَّبَوْنَا وَ عَيَّرَوْنَا فَوْقهَا بِلْحَيْن. لَاكِنْ اللهْ أَنْطَانَا شَجَاعَةْ وَ قَمَّيْنَا نِبَلُّغُوا لَيْكُو بِشَارَةْ اللهْ، كَانْ النَّاسْ قَاعِدِينْ يِخَالُفُونَا بِنِيَّةْ وَاحِدَةْ كُلَ. 
1TH.2.3	وَ دَا يِوَصِّفْ كَدَرْ نِنَادُوا النَّاسْ فِي الدَّرِبْ الْعَدِيلْ مَا بِالْكِدِبْ وَ لَا بِالنِّيَّةْ الْفَسْلَةْ وَ لَا بِالنَّجَاضَةْ. 
1TH.2.4	بِالْعَكْس، اللهْ شَافْ قُلُوبْنَا وَ كَلَّفَانَا بِالْبِشَارَةْ وَ أَشَانْ دَا، بَسْ نِبَشُّرُوا النَّاسْ. وَ نِبَشِّرُوهُمْ دَا، مَا أَشَانْ نِدَوْرُوا الرِّضَاءْ مِنْهُمْ لَاكِنْ أَشَانْ نِدَوْرُوا رِضَاءْ مِنْ اللهْ الْيِحَاسِبْ قُلُوبْنَا. 
1TH.2.5	أَبَداً مَا حَجَّيْنَا كَلَامْ حَلُو هَنَا غَشّ. وَ أَبَداً مَا عِنْدِنَا طَمَعْ أَشَانْ نَاكُلُوا مَالْ هَنَا أَيِّ نَادُمْ. اللهْ شَاهِدْ لِكَلَامْنَا. 
1TH.2.6	وَ كُلَّ شَيْء السَّوَّيْنَاهْ مَا أَشَانْ نِدَوْرُوا شُكُرْ مِنْ النَّاسْ وَ لَا مِنْكُو وَ لَا مِنْ النَّاسْ الْآخَرِينْ. أَنِحْنَ رُسُلْ الْمَسِيحْ وَ عِنْدِنَا حَقّ أَشَانْ نَطْلْبُوا مِنْكُو شَيْء كَتِيرْ لَاكِنْ أَنِحْنَ مَا شِلْنَا مِنْكُو شَيْء. 
1TH.2.7	وَكِتْ أَنِحْنَ قَاعِدِينْ فِي أُسُطْكُو، حَنَّيْنَا فِيكُو مِثِلْ الْأَمّ التِّرَيِّسْ عِيَالْهَا الدُّقَاقْ. 
1TH.2.8	أَنِحْنَ قَاعِدِينْ نِحِنُّو فَوْقكُو وَ أَشَانْ دَا، دَوَّرْنَا نَنْطُوكُو الْبِشَارَةْ. وَ زِيَادَةْ مِنْ دَا، دَوَّرْنَا نَنْطُوكُو نُفُوسْنَا أَشَانْ نِحِبُّوكُو بِلْحَيْن.
1TH.2.9	يَا أَخْوَانَّا، مَا تَنْسَوْا تَعَبْنَا و عَمَلْنَا. لَيْل وَ نَهَارْ خَدَمْنَا بِدُرَاعْنَا. مَا دَوَّرْنَا نِكَلُّفُوا نَادُمْ مِنْكُو بَيْنَا وَكِتْ أَنِحْنَ قَاعِدِينْ نِبَلُّغُوا لَيْكُو بِشَارَةْ اللهْ. 
1TH.2.10	إِنْتُو ذَاتْكُو تَقْدَرَوْا تشْهَدَوْا لَيْنَا وَ اللهْ كُلَ شَاهِدْ كَدَرْ حَالْنَا مَعَاكُو إِنْتُو الْمُؤْمِنِينْ هِي صَالِحَةْ وَ طَيْبَةْ وَ مَا عِنْدَهَا عَيْب. 
1TH.2.11	وَ تَعَرْفُوا كَدَرْ حَجَّيْنَا لِأَيِّ نَادُمْ مِنْكُو مِثِلْ أَنِحْنَ أَبَّهَاتْكُو وَ مِثِلْ إِنْتُو عِيَالْنَا حَلَالْنَا. 
1TH.2.12	وَ أَنِحْنَ دَايْماً شَجَّعْنَاكُو وَ صَبَّرْنَاكُو وَ وَصَّيْنَاكُو بِشِدَّةْ أَشَانْ تِعِيشُوا بِالْحَالْ الْوَاجْبَةْ لِلنَّاسْ الْاللهْ نَادَاهُمْ لِيَدْخُلُوا فِي مَمْلَكَتَهْ وَ مَجْدَهْ.
1TH.2.13	وَ نَشْكُرُوا اللهْ دَايْماً أَشَانْ وَكِتْ سِمِعْتُوا مِنِّنَا كَلَامْ اللهْ، كَرَبْتُوهْ قَوِي. قِبِلْتُوهْ مَا مِثِلْ هُو كَلَامْ إِنْسَانِي بَسْ لَاكِنْ قِبِلْتُوهْ مِثِلْ هُو كَلَامْ اللهْ. وَ بِالصَّحِيحْ، هُو كَلَامْ اللهْ وَ قَاعِدْ يِسَوِّي خِدِمْتَهْ فِي قُلُوبْكُو إِنْتُو الْمُؤْمِنِينْ. 
1TH.2.14	يَا أَخْوَانَّا، إِنْتُو تَابَعْتُوا نَفْس الدَّرِبْ مِثِلْ أَخْوَانْكُو الْمُؤْمِنِينْ بِاللهْ الْيِتَابُعُوا الْمَسِيحْ عِيسَى فِي دَارْ الْيَهُودِيَّةْ. وَ إِنْتُو بِقِيتُوا مِثِلْهُمْ. نَاسْ بَلَدْكُو تَعَّبَوْكُو مِثِلْ الْيَهُودْ كُلَ تَعَّبَوْا نَاسْ الْمَسِيحْ الْفِي بَلَدْهُمْ. 
1TH.2.15	الْيَهُودْ الْمِثِلْ دَوْل، هُمَّنْ كَتَلَوْا الرَّبّ عِيسَى وَ الْأَنْبِيَاءْ الْقُبَّالَهْ وَ تَعَّبَوْنَا بِلْحَيْن. يِزَعُّلُوا اللهْ و خَلَاصْ بِقَوْا عَدُو لِكُلَّ النَّاسْ. 
1TH.2.16	أَنِحْنَ نِبَلُّغُوا الْبِشَارَةْ لِلْأُمَمْ أَشَانْ يَنْجَوْا لَاكِنْ الْيَهُودْ دَوْل يِدَوْرُوا يَدْحَرَوْنَا. وَ مِثِلْ دَا، يِتَمُّمُوا عَدَدْ ذُنُوبْهُمْ مَرَّةْ وَاحِدْ وَ غَضَبْ اللهْ نَزَلْ فَوْقهُمْ خَلَاصْ.
1TH.2.17	يَا أَخْوَانَّا، أَنِحْنَ فَرَّقَوْنَا مِنْكُو وَكِتْ شِيَّةْ. وَ كَانْ أَنِحْنَ مَشَيْنَا بَعِيدْ مِنْكُو كُلَ، قُلُوبْنَا مَعَاكُو. و أَنِحْنَ قَرْمَانِينْ لَيْكُو بِزِيَادَةْ وَ دَوَّرْنَا نِشِيفُوكُو بَتَّانْ. 
1TH.2.18	دَوَّرْنَا نِقَبُّلُوا لَيْكُو. وَ أَنَا بُولُسْ حَاوَلْت نَمْشِي لَيْكُو عِدَّةْ مَرَّاتْ لَاكِنْ إِبْلِيسْ سَدَّ لَيْنَا الدَّرِبْ. 
1TH.2.19	أَيْوَى، نِدَوْرُوا نِشِيفُوكُو بَتَّانْ أَشَانْ إِنْتُو بَسْ عَشَمْنَا وَ فَرَحْنَا. وَ فِي يَوْم جَيَّةْ رَبِّنَا عِيسَى، شُنُو الدَّلِيلْ الْيِوَصِّفْ خِدْمِتْنَا مَا فَشَلَتْ؟ الدَّلِيلْ هُو إِنْتُو وَ إِيمَانْكُو. 
1TH.2.20	أَيْوَى، بِسَبَبْكُو إِنْتُو بَسْ، نَرْفَعَوْا رَاسْنَا فَوْق وَ نَفْرَحَوْا بِلْحَيْن.
1TH.3.1	أَيْوَى، أَنِحْنَ قَرْمَانِينْ لَيْكُو. وَ وَكِتْ فَقَدْنَا صَبُرْنَا خَلَاصْ، شِلْنَا نِيَّةْ أَشَانْ نَقْعُدُوا وِحَيْدنَا فِي مَدِينَةْ أَتِينَا. 
1TH.3.2	وَ رَسَّلْنَا لَيْكُو أَخُونَا تِمُوتَاوُسْ الْيَخْدِمْ مَعَانَا سَوَا لِلهْ فِي بَلِّغِينْ بِشَارَةْ الْمَسِيحْ. وَ رَسَّلْنَاهْ لِيِثَبِّتْكُو وَ يِقَوِّي إِيمَانْكُو 
1TH.3.3	أَشَانْ نَادُمْ وَاحِدْ مِنْكُو مَا يِبَرْجِلْ بِسَبَبْ التَّعَبْ الْقَاعِدْ فَوْقكُو. إِنْتُو ذَاتْكُو تَعَرْفُوا كَدَرْ مُقَدَّرْ لَيْنَا النَّاسْ يِتَعُّبُونَا. 
1TH.3.4	وَ وَكِتْ لِسَّاعْنَا مَعَاكُو، قُلْنَا لَيْكُو كَدَرْ التَّعَبْ يَجِي فَوْقنَا كُلِّنَا وَ خَلَاصْ بِقِي مِثِلْ قُلْنَا وَ دَا تَعَرْفُوهْ. 
1TH.3.5	أَشَانْ دَا، وَكِتْ فَقَدْت الصَّبُرْ مَرَّةْ وَاحِدْ، رَسَّلْت لَيْكُو تِمُوتَاوُسْ أَشَانْ نَعَرِفْ كَانْ إِنْتُو ثَابْتِينْ فِي إِيمَانْكُو وَلَّا. وَ فِي الْوَكِتْ دَاكْ، أَنَا قَاعِدْ نِهِمّ لَيْكُو. فِي فِكْرِي، أَكُونْ إِبْلِيسْ
1TH.3.6	لَاكِنْ هَسَّعْ بَسْ تِمُوتَاوُسْ قَبَّلْ مِنْكُو وَ جَابْ لَيْنَا خَبَرْ حَلُو. أَوْرَانَا بِإِيمَانْكُو وَ مَحَبِّتْكُو وَ قَالْ فِكِرْكُو فَوْقنَا دَايْماً فِكِرْ زَيْن وَ إِنْتُو قَرْمَانِينْ لَيْنَا سَوَا مِثِلْ أَنِحْنَ قَرْمَانِينْ لَيْكُو. 
1TH.3.7	وَ بِمِثِلْ دَا يَا أَخْوَانَّا، إِنْتُو شَجَّعْتُونَا بِإِيمَانْكُو وَ رَقَّدْتُوا قُلُوبْنَا فِي أُسُطْ تَعَبْنَا وَ صُعُوبَاتْنَا. 
1TH.3.8	أَوَّلْ الْهَمّ كَتَلَانَا لَاكِنْ مِنْ سِمِعْنَا إِنْتُو ثَابْتِينْ فِي رَبِّنَا، خَلَاصْ الْحَيَاةْ بِقَتْ لَيْنَا حَلْوَةْ بَتَّانْ. 
1TH.3.9	مَا نَعَرْفُوا كِكَّيْف نَشْكُرُوا اللهْ فِي شَانْكُو. فِي شَانْكُو إِنْتُو، نَفْرَحَوْا قِدَّامْ اللهْ بِفَرْحَةْ كَبِيرَةْ بِلْحَيْن. 
1TH.3.10	لَيْل وَ نَهَارْ نَسْأَلَوْا اللهْ بِشِدَّةْ أَشَانْ يِلِمِّنَا بَتَّانْ مَعَاكُو وَ نِزِيدُوا لَيْكُو كُلَّ شَيْء اللِّسَّاعْ مُقَصِّرْ لَيْكُو فِي إِيمَانْكُو.
1TH.3.11	وَ هَسَّعْ خَلِّي اللهْ أَبُونَا ذَاتَهْ وَ رَبِّنَا عِيسَى يِسَهُّلُوا لَيْنَا الدَّرِبْ أَشَانْ نَجُوكُو. 
1TH.3.12	وَ لَيْكُو إِنْتُو، خَلِّي الرَّبّ يِزِيدْ مَحَبِّتْكُو وَ يِكَتِّرْهَا أَشَانْ تِرَّايَدَوْا أَمْبَيْنَاتْكُو بِزِيَادَةْ وَ تِحِبُّوا كُلَّ النَّاسْ مِثِلْ أَنِحْنَ نِحِبُّوكُو. 
1TH.3.13	وَ خَلِّي الرَّبّ يِثَبِّتْ قُلُوبْكُو أَشَانْ تُكُونُوا صَالِحِينْ وَ بَلَا عَيْب قِدَّامْ أَبُونَا اللهْ فِي الْيَوْم الرَّبِّنَا عِيسَى يَجِي فَوْقَهْ مَعَ جَمَاعْتَهْ الصَّالِحِينْ.
1TH.4.1	يَا أَخْوَانَّا، أَسْمَعَوْا كَلَامِي بَتَّانْ. أَوَّلْ عَلَّمْتُوا مِنِّنَا الْحَالْ الْوَاجْبَةْ أَشَانْ اللهْ يَرْضَى بَيْكُو. وَ خَلَاصْ إِنْتُو مَاشِينْ عَدِيلْ. وَ أَشَانْ دَا، نَشْحَدَوْكُو وَ نِوَصُّوكُو بِأُسُمْ الرَّبّ عِيسَى أَشَانْ تَمْشُوا عَدِيلْ بِزِيَادَةْ. 
1TH.4.2	تَعَرْفُوا الْوَصَايَا الْأَنْطَيْنَاكُو بِأُسُمْ رَبِّنَا عِيسَى. 
1TH.4.3	الشَّيْء الْاللهْ يِدَوْرَهْ لَيْكُو هُو الْحَالْ الصَّالْحَةْ. مَا تِقَرُّبُوا لِلزِّنَى. 
1TH.4.4	هُو يِدَوْر أَيِّ نَادُمْ يَعَرِفْ كِكَّيْف يَمْلُكْ جِسْمَهْ بِالْحَالْ الصَّالْحَةْ وَ شَرِيفَةْ. 
1TH.4.5	مَا تِخَلُّوا شَهْوَاتْكُو يَمْلُكُوا فَوْقكُو. مَا تَبْقَوْا مِثِلْ النَّاسْ الْمَا عِنْدُهُمْ دِينْ وَ مَا بَعَرْفُوا اللهْ. 
1TH.4.6	فِي الْكَلَامْ دَا، خَلِّي نَادُمْ مَا يَخْطَأْ فَوْق أَخُوهْ وَ لَا يَظُلْمَهْ أَشَانْ أَوْرَيْنَاكُو مِنْ أَوَّلْ بِكَلَامْ وَاضِحْ، اللهْ يِعَاقِبْ النَّاسْ الْيِسَوُّوا كُلَّ الذُّنُوبْ الْمِثِلْ دَوْل. 
1TH.4.7	اللهْ مَا نَادَانَا لِلْفَسَادْ. اللهْ نَادَانَا لِنَبْقَوْا صَالِحِينْ. 
1TH.4.8	وَ أَشَانْ دَا، أَيِّ نَادُمْ الْيَابَى الْكَلَامْ دَا، مَا يَابَى كَلَامْ إِنْسَانِي بَسْ. هُو يَابَى كَلَامْ اللهْ النَّزَّلْ فَوْقكُو الرُّوحْ الْقُدُّوسْ.
1TH.4.9	وَ أَكِيدْ، اللهْ ذَاتَهْ عَلَّمَاكُو كَدَرْ وَاجِبْ تِرَّايَدَوْا أَمْبَيْنَاتْكُو. وَ أَشَانْ دَا، إِنْتُو مَا حَاوْجَانِينْ أَنِحْنَ نَكْتُبُوا لَيْكُو شَيْء فِي الْمَحَبَّةْ الْأَخَوِيَّةْ. 
1TH.4.10	وَ دَا بَسْ الشَّيْء الْقَاعِدِينْ تِسَوُّوهْ أَشَانْ تِحِبُّوا كُلَّ الْأَخْوَانْ الْفِي بَلَدْ مَقِدُونِيَةْ. لَاكِنْ يَا أَخْوَانَّا، نِوَصُّوكُو أَشَانْ تِرَّايَدَوْا بِزِيَادَةْ بَتَّانْ.
1TH.4.11	شِيلُوا نِيَّةْ أَشَانْ تِعِيشُوا بِحَالْ هَادِيَةْ. وَ مَا تَدْخُلُوا فِي شُؤُونْ النَّاسْ. أَخْدُمُوا بِدُرَاعْكُو مِثِلْ أَنِحْنَ وَصَّيْنَاكُو بَيَّهْ. 
1TH.4.12	كَانْ إِنْتُو قَاعِدِينْ تِسَوُّوا مِثِلْ دَا، النَّاسْ الْمَا مُؤْمِنِينْ يِكَرُّمُوكُو وَ مَا تِحْتَاجُوا لِشَيْء مِنْ أَيِّ نَادُمْ.
1TH.4.13	يَا أَخْوَانَّا، نِدَوْرُوا نِأَوْرُوكُو بِحَالَةْ الْمُؤْمِنِينْ الْأَتْوَفَّوْا أَشَانْ مَا تَحْزَنَوْا مِثِلْ النَّاسْ الْمَا عِنْدُهُمْ عَشَمْ فِي رَبِّنَا. 
1TH.4.14	آمَنَّا كَدَرْ عِيسَى مَاتْ وَ بَعَثْ. وَ أَشَانْ دَا، نِآمُنُوا كُلَ كَدَرْ يَوْم عِيسَى يَجِي، اللهْ يَبْعَثْ الْمُؤْمِنِينْ بِعِيسَى الْأَتْوَفَّوْا وَ يِجِيبْهُمْ مَعَايَهْ. 
1TH.4.15	نِأَوْرُوكُو بِالْكَلَامْ الرَّبِّنَا ذَاتَهْ أَوْرَانَا بَيَّهْ وَ دَا هُو. أَنِحْنَ الْحَيِّينْ فِي يَوْم جَيَّةْ الرَّبّ وَ لِسَّاعْ مَا مُتْنَا، أَبَداً مَا نِقَدُّمُوا قُبَّالْ أَخْوَانَّا الْمَاتَوْا خَلَاصْ. 
1TH.4.16	أَشَانْ الرَّبّ عِيسَى ذَاتَهْ يَنْزِلْ مِنْ السَّمَاءْ وَ يِنَادِي بِحِسّ شَدِيدْ. وَ صَوْت هَنَا كَبِيرْ الْمَلَائِكَةْ يِنْسَمِعْ وَ مَعَايَهْ حِسّ هَنَا بُرُونْجِي اللهْ. وَ أَوَّلْ شَيْء، الْمُؤْمِنِينْ بِالْمَسِيحْ الْمَيْتِينْ يَبْعَثَوْا. 
1TH.4.17	وَ بَعَدْ دَا، أَنِحْنَ الْحَيِّينْ اللِّسَّاعْنَا مَا مُتْنَا، اللهْ يَرْفَعْنَا مَعَاهُمْ سَوَا فِي السَّحَابْ وَ نُلُمُّوا مَعَ الرَّبّ فَوْق فِي الْهَوَاءْ. وَ خَلَاصْ، مِنْ دَا نَقْعُدُوا دَايْماً مَعَ الرَّبّ. 
1TH.4.18	وَ أَشَّاجَعَوْا أَمْبَيْنَاتْكُو بِالْكَلَامْ دَا.
1TH.5.1	وَ إِنْتُو مَا حَاوْجَانِينْ أَنِحْنَ نَكْتُبُوا لَيْكُو شَيْء فِي الْأَوْكَاتْ وَ الْأَيَّامْ الْجَايِينْ. 
1TH.5.2	أَشَانْ إِنْتُو ذَاتْكُو تَعَرْفُوا عَدِيلْ كَدَرْ يَوْم الرَّبّ يَجِي بِغَفْلَةْ مِثِلْ جَيَّةْ السَّرَّاقْ بِاللَّيْل. 
1TH.5.3	وَكِتْ النَّاسْ قَاعِدِينْ يُقُولُوا «عِنْدِنَا الصِّحَّةْ وَ السَّلَامْ»، فِي الْوَكِتْ الْمِثِلْ دَا بَسْ، الْهَلَاكْ يَضْرُبْهُمْ عَجَلَةْ كَيْ مِثِلْ الطَّلَقَةْ تَجِي عَجَلَةْ لِلْمَرَةْ الْغَلْبَانَةْ. مَا مُمْكِنْ يَنْبَلُصُوا. 
1TH.5.4	وَ لَاكِنْ يَا أَخْوَانَّا، إِنْتُو مَا قَاعِدِينْ فِي الضَّلَامْ مِثِلْهُمْ. وَ الْيَوْم دَا مَا يَجِي فَوْقكُو إِنْتُو بِغَفْلَةْ مِثِلْ جَيَّةْ السَّرَّاقْ 
1TH.5.5	أَشَانْ إِنْتُو كُلُّكُو عِيَالْ النُّورْ وَ نَاسْ هَنَا النَّهَارْ. أَيْوَى، أَنِحْنَ مَا نَاسْ هَنَا اللَّيْل وَ لَا الضَّلَامْ.
1TH.5.6	أَشَانْ دَا، خَلِّي مَا نَبْقَوْا مِثِلْ النَّاسْ الْآخَرِينْ. هُمَّنْ مِثِلْ نَاسْ نَايْمِينْ أَشَانْ مَا بَعَرْفُوا الشَّيْء الْيَجِي فَوْقهُمْ. خَلِّي نَقْعُدُوا وَاعِيِين وَ نُخُطُّوا بَالْنَا. 
1TH.5.7	أَشَانْ فِي اللَّيْل النَّاسْ يُنُومُوا وَ فِي اللَّيْل السَّكَّارَةْ يَسْكَرَوْا. 
1TH.5.8	وَ لَاكِنْ أَنِحْنَ نَاسْ هَنَا النَّهَارْ وَ أَشَانْ دَا، خَلِّينَا نُخُطُّوا بَالْنَا. خَلِّي الْإِيمَانْ وَ الْمَحَبَّةْ يَبْقَوْا لَيْنَا مِثِلْ خَلَقْنَا هَنَا الْحَرْب. وَ خَلِّي الْعَشَمْ الْعِنْدِنَا فِي رَبِّنَا الْيِنَجِّينَا يَبْقَى طَاقِيِّتْنَا. 
1TH.5.9	أَشَانْ اللهْ مَا قَدَّرْ لَيْنَا عَذَابْ. لَا. هُو قَدَّرْ لَيْنَا النَّجَاةْ بِرَبِّنَا عِيسَى الْمَسِيحْ. 
1TH.5.10	الْمَسِيحْ مَاتْ فِي شَانَّا وَ أَشَانْ دَا، نِعِيشُوا مَعَايَهْ سَوَا، كَانْ أَنِحْنَ حَيِّينْ فِي يَوْم جَيِّتَهْ وَلَّا كَانْ أَنِحْنَ مَيْتِينْ كُلَ. 
1TH.5.11	وَ خَلَاصْ بِالْكَلَامْ دَا، أَشَّاجَعَوْا أَمْبَيْنَاتْكُو وَ أَسَّاعَدَوْا فِي إِيمَانْكُو بِزِيَادَةْ مِثِلْ إِنْتُو قَاعِدِينْ تِسَوُّوهْ.
1TH.5.12	يَا أَخْوَانَّا، نَطْلْبُوا مِنْكُو تِكَرُّمُوا النَّاسْ الْقَاعِدِينْ يَخْدُمُوا مَعَاكُو الْعِنْدُهُمْ فَوْقكُو مَسْؤُولِيَّةْ وَ يُقُودُوكُو فِي دَرِبْ الرَّبّ. 
1TH.5.13	حِبُّوهُمْ بِمَحَبَّةْ شَدِيدَةْ بِسَبَبْ خِدْمِتْهُمْ. وَ أَقْعُدُوا بِسَلَامْ أَمْبَيْنَاتْكُو. 
1TH.5.14	يَا أَخْوَانَّا، أَسْمَعَوْا وَصَايَانَا. حَذُّرُوا الْعَاطِلِينْ وَ ثَبُّتُوا الْخَوَّافِينْ وَ سَاعُدُوا الضَّعِيفِينْ. و أَصْبُرُوا مَعَ كُلَّ النَّاسْ. 
1TH.5.15	أَنْقَرْعُوا نَادُمْ مِنْكُو مَا يِسَوِّي شُغُلْ فَسِلْ لِلنَّاسْ السَّوَّوْا لَيَّهْ شُغُلْ فَسِلْ. شِيلُوا نِيَّةْ أَشَانْ تِسَوُّوا دَايْماً الْخَيْر أَمْبَيْنَاتْكُو وَ لِكُلَّ النَّاسْ. 
1TH.5.16	أَفْرَحَوْا دَايْماً 
1TH.5.17	وَ مَا تَكْسَلَوْا مِنْ الصَّلَاةْ 
1TH.5.18	وَ أَشْكُرُوا اللهْ فِي كُلِّ حَالْ. دَا بَسْ الشَّيْء الْاللهْ يِدَوْرَهْ لَيْكُو فِي دَرِبْ عِيسَى الْمَسِيحْ. 
1TH.5.19	وَ مَا تَكْتُلُوا نُورْ هَنَا الرُّوحْ الْقُدُّوسْ. 
1TH.5.20	مَا تِكَدُّبُوا كَلَامْ اللهْ الْيَنْزِلْ لَيْكُو بِخُشُومْ أَخْوَانْكُو. 
1TH.5.21	جَرُّبُوا كُلَّ شَيْء. الشَّيْء الزَّيْن أَكُرْبُوه قَوِي. 
1TH.5.22	أَنْقَرْعُوا مِنْ أَيِّ شَيْء فَسِلْ.
1TH.5.23	خَلِّي اللهْ رَبّ السَّلَامْ ذَاتَهْ يِطَهِّرْ قُلُوبْكُو مَرَّةْ وَاحِدْ وَ يَحْفَضْكُو سَالِمِينْ فِي الرُّوحْ وَ النَّفْس وَ الْجِسِمْ أَشَانْ تُكُونُوا طَاهِرِينْ تَمَامْ فِي يَوْم جَيَّةْ رَبِّنَا عِيسَى الْمَسِيحْ. 
1TH.5.24	النَّادَاكُو فِي دَرْبَهْ، هُو صَادِقْ. وَ أَكِيدْ كُلَّ شَيْء دَا، هُو يِسَوِّيهْ.
1TH.5.25	يَا أَخْوَانَّا، أَسْأَلَوْا اللهْ لَيْنَا أَنِحْنَ كُلَ. 
1TH.5.26	سَلُّمُوا كُلَّ الْأَخْوَانْ بِسَلَامْ الصَّالِحِينْ. 
1TH.5.27	بِأُسُمْ الرَّبّ نَامُرْكُو أَشَانْ تَقْرُوا الْجَوَابْ دَا لِكُلَّ الْأَخْوَانْ. 
1TH.5.28	عَلَيْكُو نِعْمَةْ رَبِّنَا عِيسَى الْمَسِيحْ.
2TH.1.1	جَوَابْ مِنِّي أَنَا بُولُسْ وَ أَخْوَانِي سِيلَا وَ تِمُوتَاوُسْ لِأُمَّةْ الْمَسِيحْ الْفِي حِلَّةْ تَسَلُونِيكِي، شَعَبْ هَنَا اللهْ أَبُونَا وَ رَبِّنَا عِيسَى الْمَسِيحْ. 
2TH.1.2	عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ رَبِّنَا عِيسَى الْمَسِيحْ.
2TH.1.3	يَا أَخْوَانَّا، وَاجِبْ نَشْكُرُوا اللهْ دَايْماً فِي شَانْكُو. وَ دَا وَاجِبْ لَيْنَا أَشَانْ قُوَّةْ إِيمَانْكُو قَاعِدَةْ تِزِيدْ كَتِيرْ وَ الْمَحَبَّةْ الْكُلُّكُو تِرَّايَدَوْا بَيْهَا قَاعِدَةْ تِزِيدْ بِلْحَيْن. 
2TH.1.4	أَشَانْ دَا، رَاسْنَا فَوْق وَكِتْ نِحَجُّوا بَيْكُو فِي أَيِّ بَكَانْ لِلنَّاسْ اللهْ إِخْتَارَاهُمْ. نِحَجُّوا بِكِكَّيْف تَصْبُرُوا وَكِتْ النَّاسْ قَاعِدِينْ يِتَعُّبُوكُو وَ بِإِيمَانْكُو الثَّابِتْ فِي أُسُطْ كُلَّ الصُّعُوبَاتْ التَحْمَلَوْهَا.
2TH.1.5	وَ دَا كُلَّ كَيْ يِوَصِّفْ كَدَرْ اللهْ يَحْكِمْ بِالْعَدِلْ. وَ بِالتَّعَبْ دَا، اللهْ يِجَهِّزْكُو أَشَانْ تَدْخُلُوا فِي مَمْلَكَتَهْ الْإِنْتُو قَاعِدِينْ تَتْعَبَوْا فِي شَانْهَا. 
2TH.1.6	وَ فِي عَدَالَةْ اللهْ، أَكِيدْ هُو يِتَعِّبْ النَّاسْ الْيِتَعُّبُوكُو. 
2TH.1.7	وَ هُو يَنْطِي الرَّاحَةْ لَيْكُو إِنْتُو الْقَاعِدِينْ تَتْعَبَوْا وَ يَنْطِيهَا لَيْنَا كُلَ مَعَاكُو. هُو يَنْطِيكُو الرَّاحَةْ وَكِتْ الرَّبّ عِيسَى يِبِينْ نَازِلْ مِنْ السَّمَاءْ مَعَ مَلَائِكَتَهْ الْقَادْرِينْ. 
2TH.1.8	هُو يَجِي بِنَارْ أَمْ لَهِيبْ حَامِيَةْ. وَ هُو يِعَذِّبْ النَّاسْ الْمَا يِدَوْرُوا يَعَرْفُوا اللهْ وَ مَا يِتَابُعُوا بِشَارَةْ رَبِّنَا عِيسَى. 
2TH.1.9	وَ النَّاسْ دَوْل يَحْكِمْ لَيْهُمْ بِالْهَلَاكْ الْأَبَدِي وَ يِفَرِّقْهُمْ مَرَّةْ وَاحِدْ مِنْ حَضَرَةْ الرَّبّ وَ مِنْ قُدُرْتَهْ الْمَجِيدَةْ. 
2TH.1.10	دَا يَبْقَى وَكِتْ هُو يَجِي فِي أُسُطْ شَعَبَهْ الصَّالِحِينْ أَشَانْ يِمَجُّدُوهْ. فِي الْيَوْم دَا، هُو يَجِي فِي أُسْط النَّاسْ الْآمَنَوْا بَيَّهْ وَ كُلُّهُمْ يِكَرُّمُوهْ بِفَرْحَةْ. وَ إِنْتُو كُلَ تُكُونُوا مَعَاهُمْ أَشَانْ وَكِتْ جِينَا لَيْكُو آمَنْتُوا بِسَبَبْ شَهَادِتْنَا.
2TH.1.11	وَ أَشَانْ دَا، نَسْأَلَوْا لَيْكُو اللهْ دَايْماً أَشَانْ هُو يِجَهِّزْكُو تَمَامْ لِمَمْلَكْتَهْ النَّادَاكُو تَدْخُلُوا فَوْقهَا. وَ نَسْأَلَوْه لَيْكُو أَشَانْ أَيِّ نِيَّةْ الصَّالْحَةْ الشِّلْتُوهَا وَ أَيِّ خِدْمَةْ الْبَدَيْتُوهَا بِسَبَبْ إِيمَانْكُو، اللهْ يِتَمِّمْهَا بِقُدُرْتَهْ. 
2TH.1.12	وَ بِمِثِلْ دَا، أُسُمْ الرَّبّ عِيسَى يَبْقَى مُكَرَّمْ مَرَّةْ وَاحِدْ فِي أُسُطْكُو وَ إِنْتُو كُلَ تِشَارُكُوا في إِكْرَامَهْ بِسَبَبْ النِّعْمَةْ اللِّقِيتُوهَا مِنْ اللهْ وَ رَبِّنَا عِيسَى الْمَسِيحْ.
2TH.2.1	نِدَوْرُوا نِحَجُّوا لَيْكُو بِجَيَّةْ رَبِّنَا عِيسَى الْمَسِيحْ وَ كِكَّيْف اللهْ يِلِمِّنَا مَعَايَهْ. يَا أَخْوَانَّا، نِوَصُّوكُو 
2TH.2.2	أَشَانْ مَا تِبَرْجُلُوا هَيِّنْ كَيْ. كَانْ نَادُمْ يُقُولْ يَوْم الرَّبّ جَاءْ خَلَاصْ، مَا تِخَلُّوا كَلَامَهْ يِبَرْجِلْ أَفْكَارْكُو. مَا تِصَدُّقُوا بِكَلَامْ مِثِلْ دَا، كَانْ جَاءْ بِرُؤْيَا وَ لَا مِنْ خَبَرْ وَاحِدْ وَ لَا فِي مَكْتُوبْ بُقُولُوا جَايِ مِنِّنَا.
2TH.2.3	مَا تِخَلُّوا نَادُمْ يُغُشُّكُو فِي أَيِّ شَيْء. قُبَّالْ يَوْم الرَّبّ مَا يَجِي، لَابُدَّ الْعِصْيَانْ الْأَخِيرْ يَبْقَى وَ صَاحِبْ نَكَرَانْ الْحَقّ يِبِينْ وَ هُو النَّادُمْ الْاللهْ قَدَّرْ لَيَّهْ الْهَلَاكْ. 
2TH.2.4	هُو عَدُو لِكُلَّ شَيْء النَّاسْ يَجْعَلَوْه رَبُّهُمْ. هُو يِسَوِّي نَفْسَهْ أَكْبَرْ مِنْ كُلَّ شَيْء النَّاسْ يَعَبُدُوهْ. وَ هُو يُخُطّ كُرْسِي حَقَّهْ فِي بَيْت اللهْ وَ يُقُولْ «أَنَا بَسْ اللهْ». 
2TH.2.5	نِسِيتُوا وَلَّا؟ وَكِتْ أَنَا قَاعِدْ مَعَاكُو أَوْرَيْتكُو بَيَّهْ.
2TH.2.6	وَ تَعَرْفُوا الشَّيْء الْقَاعِدْ يَدْحَرَهْ أَشَانْ مَا يِبِينْ قُبَّالْ وَكْتَهْ مَا يَجِي. 
2TH.2.7	وَ هَسَّعْ كُلَ، قُدْرَةْ نَكَرَانْ الْحَقّ قَاعِدَةْ تَخْدِمْ بِتَلْبِيدْ. وَ مَا تِبِينْ لَحَدِّي الْيَدْحَرْهَا يَرْفَعَوْه مِنْهَا. 
2TH.2.8	وَ فِي الْوَكِتْ دَا بَسْ، نَاكِرْ الْحَقّ يِبِينْ وَ الرَّبّ عِيسَى يَكْتُلَهْ بِنَفْخَةْ وَاحِدَةْ مِنْ خَشْمَهْ وَ يِدَمِّرَهْ بِقُدْرَةْ جَيِّتَهْ.
2TH.2.9	وَ نَاكِرْ الْحَقّ دَا يَجِي بِقُدْرَةْ الشَّيْطَانْ. هُو يِسَوِّي كُلَّ أَنْوَاعْ الْعَجَايِبْ وَ مُعْجِزَاتْ أَشَانْ يُغُشّ بَيْهُمْ النَّاسْ. 
2TH.2.10	وَ هُو يِسْتَعْمَلْ كُلَّ أَنْوَاعْ الشَّرّ أَشَانْ يُغُشّ النَّاسْ الْمُوَدَّرِينْ الْأَبَوْا مَا يَقْبَلَوْا وَ لَا يِرِيدُوا الْحَقّ الْيَقْدَرْ يِنَجِّيهُمْ. 
2TH.2.11	وَ أَشَانْ دَا، اللهْ يِدَلِّي فَوْق فِكِرْهُمْ وَهَمْ الْيَمْلُكْهُمْ وَ يُغُشُّهُمْ أَشَانْ يِآمُنُوا بِالْكِدِبْ. 
2TH.2.12	وَ بِمِثِلْ دَا، كُلَّ النَّاسْ الْمَا آمَنَوْا بِالْحَقّ وَ فِرْحَوْا مِنْ عَمَلْ الشَّرّ الْحُكُمْ وَ الْعَذَابْ يَجُوا فَوْقهُمْ.
2TH.2.13	لَاكِنْ، يَا أَخْوَانَّا الرَّبِّنَا يِحِبُّكُو، وَاجِبْ نَشْكُرُوا اللهْ دَايْماً فِي شَانْكُو إِنْتُو. اللهْ إِخْتَارَاكُو مِنْ الْأَوَّلْ أَشَانْ يِنَجِّيكُو وَ يِسَوِّيكُو طَاهِرِينْ بِعَمَلْ الرُّوحْ الْقُدُّوسْ. وَ دَا يَبْقَى أَشَانْ إِنْتُو آمَنْتُوا بِالْحَقّ. 
2TH.2.14	وَ اللهْ نَادَاكُو فِي دَرْبَهْ، بِالْبِشَارَةْ الْبَلَّغْنَاهَا لَيْكُو أَشَانْ تَدْخُلُوا فِي مَجْد هَنَا رَبِّنَا عِيسَى الْمَسِيحْ. 
2TH.2.15	وَ بِمِثِلْ دَا يَا أَخْوَانَّا، أَقْعُدُوا ثَابْتِينْ وَ أَمْسُكُو قَوِي التَّعْلِيمْ الْعَلَّمْتُوهْ مِنِّنَا، كَانْ مِنْ الْكَلَامْ الْقُلْنَاهْ لَيْكُو بِخُشُومْنَا وَلَّا مِنْ الْكَلَامْ الْكَتَبْنَاهْ لَيْكُو فِي جَوَابَاتْنَا. 
2TH.2.16	وَ خَلَاصْ، نَسْأَلَوْا لَيْكُو رَبِّنَا عِيسَى الْمَسِيحْ ذَاتَهْ وَ اللهْ أَبُونَا الْحَبَّانَا وَ أَنْطَانَا بِرَحْمَتَهْ شَجَاعَةْ أَبَدِيَّةْ وَ عَشَمْ كَبِيرْ 
2TH.2.17	أَشَانْ هُو يِشَجِّعْكُو بِزِيَادَةْ وَ يِقَوِّي قُلُوبْكُو أَشَانْ تِسَوُّوا دَايْماً الْخَيْر فِي كَلَامْكُو وَ عَمَلْكُو.
2TH.3.1	وَ آخَرْ شَيْء يَا أَخْوَانَّا، أَسْأَلَوْا لَيْنَا اللهْ أَشَانْ كَلَامْ الرَّبّ يِشَتِّتْ عَجَلَةْ فِي النَّاسْ وَ يِكَرُّمُوهْ مِثِلْ إِنْتُو كَرَّمْتُوهْ. 
2TH.3.2	وَ أَسْأَلَوْا اللهْ أَشَانْ يِنَجِّينَا مِنْ النَّاسْ الشَّرِيرِينْ وَ الْفَسْلِينْ. أَكِيدْ مَا كُلَّ النَّاسْ يِآمُنُوا. 
2TH.3.3	لَاكِنْ رَبِّنَا هُو صَادِقْ وَ هُو يِقَوِّيكُو وَ يَحْفَضْكُو مِنْ الشَّرِيرْ. 
2TH.3.4	وَ فِي الشَّيْء الْبُخُصُّكُو إِنْتُو، رَبِّنَا أَنْطَانَا ضَمَانْ وَ عِرِفْنَا كَدَرْ إِنْتُو قَاعِدِينْ تِتَابُعُوا وَصَايَانَا وَ مَا تِخَلُّوهُمْ مِنْكُو. 
2TH.3.5	خَلِّي الرَّبّ يُخُطّ قُلُوبْكُو فِي مَحَبَّةْ اللهْ وَ يَنْطِيكُو صَبُرْ الْمَسِيحْ الْقَوِي.
2TH.3.6	وَ بَتَّانْ يَا أَخْوَانَّا، نِوَصُّوكُو بِأُسُمْ الرَّبّ عِيسَى الْمَسِيحْ. أَنْقَرْعُوا مِنْ الْمُؤْمِنِينْ الدَّايْماً عَاطِلِينْ وَ مَا يِتَابُعُوا التَّعْلِيمْ الْعَلَّمْتُوهْ مِنِّنَا. 
2TH.3.7	أَشَانْ إِنْتُو ذَاتْكُو تَعَرْفُوا كَدَرْ وَاجِبْ تِسَوُّوا مِثِلْ أَنِحْنَ سَوَّيْنَا. وَكِتْ أَنِحْنَ قَاعِدِينْ مَعَاكُو شِفْتُوا أَنِحْنَ مَا عَاطِلِينْ. 
2TH.3.8	مَا أَكَلْنَا أَكِلْ هَنَا أَيِّ نَادُمْ سَاكِتْ. تِعِبْنَا وَ خَدَمْنَا بِدُرَاعْنَا لَيْل وَ نَهَارْ أَشَانْ مَا نِكَلُّفُوا نَادُمْ مِنْكُو. 
2TH.3.9	وَ سَوَّيْنَا مِثِلْ دَا مَا أَشَانْ مَا عِنْدِنَا حَقّ نَطْلْبُوا مِنْكُو شَيْء، لَاكِنْ أَشَانْ نَبْقَوْا لَيْكُو مَثَلْ التِّتَابُعُوهْ. 
2TH.3.10	وَ وَكِتْ أَنِحْنَ قَاعِدِينْ مَعَاكُو، وَصَّيْنَاكُو قُلْنَا كَانْ نَادُمْ مَا يِدَوْر يَخْدِمْ، خَلِّي يَابَى الْأَكِلْ كُلَ. 
2TH.3.11	وَ سِمِعْنَا خَبَرْ بُقُولْ وَاحِدِينْ مِنْكُو أَبَوْا الْخِدْمَةْ وَ قَاعِدِينْ يِنْدَسَّوْا فِي شُؤُونْ النَّاسْ. 
2TH.3.12	النَّاسْ الْمِثِلْ دَوْل نَطْلْبُوا مِنْهُمْ وَ نَامُرُوهُمْ بِأُسُمْ رَبِّنَا عِيسَى الْمَسِيحْ أَشَانْ يَخْدُمُوا بِالسَّلَامْ وَ يَكْسَبَوْا رِزِقْهُمْ.
2TH.3.13	يَا أَخْوَانَّا سَوُّوا دَايْماً الْخَيْر وَ أَبَداً مَا تَكْسَلَوْا مِنَّهْ. 
2TH.3.14	أَوْرُوا كُلَّ الْأَخْوَانْ أَيِّ نَادُمْ الْمَا يِتَابِعْ الْكَلَامْ الْقُلْنَاهْ فِي الْجَوَابْ دَا، أَقْطَعَوْا الْعَلَاقَةْ مَعَايَهْ أَشَانْ تِعَيُّبُوهْ. 
2TH.3.15	مَا تَحْسُبُوهْ عَدُوكُو لَاكِنْ حَذُّرُوهْ أَشَانْ هُو أَخُوكُو.
2TH.3.16	وَ هَسَّعْ خَلِّي رَبّ السَّلَامْ ذَاتَهْ يَنْطِيكُو السَّلَامْ فِي كُلَّ وَكِتْ وَ فِي كُلَّ شَيْء. الرَّبّ مَعَاكُو كُلُّكُو. 
2TH.3.17	أَنَا بُولُسْ شِلْت الْقَلَمْ في إِيدِي وَ قَاعِدْ نَكْتِبْ السَّلَامْ دَا. دِي بَسْ الْعَلَامَةْ فِي أَيِّ جَوَابْ الْأَنَا نَكْتِبَهْ. دِي بَسْ كِتَابْتِي 
2TH.3.18	عَلَيْكُو كُلُّكُو نِعْمَةْ رَبِّنَا عِيسَى الْمَسِيحْ.
1TI.1.1	جَوَابْ مِنِّي أَنَا بُولُسْ رَسُولْ هَنَا عِيسَى الْمَسِيحْ بِأَمُرْ هَنَا اللهْ مُنَجِّينَا وَ الْمَسِيحْ عِيسَى الْعَشَمْنَا قَاعِدْ فَوْقَهْ. 
1TI.1.2	وَ نَكْتِبْ لَيْك إِنْتَ، يَا تِمُوتَاوُسْ، الْبِقِيتْ وِلَيْدِي الصَّحِيحْ بِالْإِيمَانْ. عَلَيْكُمْ السَّلَامْ وَ النِّعْمَةْ وَ الرَّحْمَةْ مِنْ اللهْ أَبُونَا وَ عِيسَى الْمَسِيحْ رَبِّنَا.
1TI.1.3	نُقُولْ لَيْك نَفْس الْكَلَامْ الْقُلْتَهْ لَيْك وَكِتْ خَلَّيْتَكْ وَ سَافَرْت فِي بَلَدْ مَقِدُونِيَةْ. وَاجِبْ تَقْعُدْ فِي حِلَّةْ أَفَسُسْ أَشَانْ تِوَصِّيهُمْ لِلنَّاسْ الْقَاعِدِينْ يِشَتُّتُوا التَّعْلِيمْ الْمَا صَحِيحْ. آمُرْهُمْ أَشَانْ يِخَلُّوا مِنْهُمْ الْكَلَامْ دَا. 
1TI.1.4	قُولْ لَيْهُمْ وَاجِبْ مَا يُخُطُّوا بَالْهُمْ بَتَّانْ فِي قِصَصْ بَاطْلِينْ وَ لَا فِي الْقُرَمْ الطُّوَالْ بِلْحَيْن دَوْل. الْكَلَامْ الْمِثِلْ دَا يِسَبِّبْ الْمُنَاقِشَاتْ الْمَا عِنْدَهُمْ فَايْدَةْ وَ مَا يِلِمُّوا مَعَ الشَّيْء الْاللهْ يِدَوْر يِسَوِّيهْ فِي النَّاسْ. دَرِبْ اللهْ هُو بِالْإِيمَانْ. 
1TI.1.5	و أَنْطَيْتَكْ الْوَصِيَّةْ دِي أَشَانْ نِدَوْر هُمَّنْ يِعِيشُوا بِالْمَحَبَّةْ الْجَايَةْ مِنْ قَلِبْ طَاهِرْ وَ ضَمِيرْ صَافِي وَ إِيمَانْ مُخْلِصْ. 
1TI.1.6	نَاسْ وَاحِدِينْ خَلَّوْا مِنْهُمْ الْأَشْيَاءْ الْعَدِيلِينْ دَوْل وَ دَخَلَوْا فِي مُنَاقَشَاتْ هَنَا كَلَامْ بَاطِلْ. 
1TI.1.7	يِدَوْرُوا يِسَوُّوا نُفُوسْهُمْ مُعَلِّمِينْ فِي التَّوْرَاةْ لَاكِنْ مَا فِهْمَوْا الشَّيْء الْقَاعِدِينْ يِحَجُّوا بَيَّهْ وَ لَا الْكَلَامْ الْمُنْكَرِبِينْ فَوْقَهْ.
1TI.1.8	وَ أَنِحْنَ نَعَرْفُوا كَلَامْ التَّوْرَاةْ هُو عَدِيلْ كَانْ نِعَلُّمُوهْ بِدَرْبَهْ. 
1TI.1.9	وَاجِبْ نَفْهَمَوْا كَدَرْ اللهْ أَنْطَى شُرُوطْ التَّوْرَاةْ مَا فِي شَانْ الصَّالِحِينْ لَاكِنْ فِي شَانْ الْمُجْرِمِينْ وَ الْعَاصِيِّينْ وَ فِي شَانْ الْكُفَّارْ وَ الْمُذْنِبِينْ وَ فِي شَانْ النَّاسْ النُّجُوسْ وَ الْبَكْرَهَوْا الدِّينْ وَ فِي شَانْ النَّاسْ الْيَكْتُلُوا أَبَّهَاتْهُمْ وَ النَّاسْ الْيَكْتُلُوا أَمَّهَاتْهُمْ وَ فِي شَانْ كُلَّ كَتَّالِينْ الدِّمَمْ. 
1TI.1.10	وَ شُرُوطْ التَّوْرَاةْ هُمَّنْ فِي شَانْ الزَّنَّايِينْ وَ الشَّمَارِيخْ وَ تُجَّارْ الْعَبِيدْ وَ الْكَدَّابِينْ وَ الْيَحْلُفُوا بِالْبَاطِلْ وَ فِي شَانْ كُلَّ النَّاسْ الْيِسَوُّوا أَيِّ شَيْء آخَرْ الْيِخَالِفْ التَّعْلِيمْ الْعَدِيلْ. 
1TI.1.11	وَ التَّعْلِيمْ هُو عَدِيلْ كَانْ يِوَافِقْ مَعَ الْبِشَارَةْ الْاللهْ كَلَّفَانِي بَيْهَا أَشَانْ نِبَلِّغْهَا وَ هِي الْبِشَارَةْ الْمَجِيدَةْ الْمِنْ اللهْ الْوَاجِبْ لَيَّهْ الشُّكُرْ.
1TI.1.12	وَ أَنَا نَشْكُرْ كَتِيرْ رَبِّنَا عِيسَى الْمَسِيحْ الْأَنْطَانِي الْقُدْرَةْ الْبَيْهَا نِسَوِّي الْخِدْمَةْ دِيْ. نَشْكُرَهْ أَشَانْ هُو جَعَلَانِي نَادُمْ أَمِينْ وَ إِخْتَارَانِي أَشَانْ نَخْدِمْ لَيَّهْ. 
1TI.1.13	وَ دَا عَجِيبْ أَشَانْ أَوَّلْ أَنَا كَافِرْ بَيَّهْ وَ قَاعِدْ نِتَعِّبْ نَاسَهْ وَ أَنَا قَدُّومِي مُرّ مَرَّةْ وَاحِدْ. لَاكِنْ الرَّبّ رَحَمَانِي أَشَانْ سَوَّيْت الذُّنُوبْ دَوْل وَكِتْ لِسَّاعْنِي مَا عِرِفْت الْحَقّ وَ مَا عِنْدِي إِيمَانْ. 
1TI.1.14	وَ رَبِّنَا أَنْطَانِي نِعْمَةْ كَبِيرَةْ بِلْحَيْن وَ أَنْطَانِي الْإِيمَانْ وَ الْمَحَبَّةْ الْقَاعِدِينْ فِي الْمَسِيحْ عِيسَى. 
1TI.1.15	نُقُولُوا الْمَسِيحْ جَاءْ فِي الدُّنْيَا أَشَانْ يِنَجِّي الْمُذْنِبِينْ وَ الْكَلَامْ دَا حَقّ وَ وَاجِبْ لِكُلَّ النَّاسْ يِصَدُّقُوا بَيَّهْ. وَ أَنَا أَذَنَبْت فَوْقَهْ زِيَادَةْ مِنْ كُلَّ النَّاسْ. 
1TI.1.16	وَ لَاكِنْ دَاهُو السَّبَبْ الرَّبِّنَا رَحَمَانِي. أَنَا الْمُذْنِبْ الْأَكْبَرْ وَ لَاكِنْ الْمَسِيحْ عِيسَى وَصَّفْ فَوْقِي صَبْرَهْ الْعَظِيمْ وَ سَوَّانِي مَثَلْ وَاضِحْ لِكُلَّ النَّاسْ الْيِآمُنُوا بَيَّهْ وَ يَلْقَوْا الْحَيَاةْ الْأَبَدِيَّةْ. 
1TI.1.17	وَ الْحَمَدْ وَ الْإِكْرَامْ لِلهْ إِلَى الْأَبَدْ. هُو بَسْ الْمَلِكْ الدَّايِمْ الْأَبَداً مَا يُمُوتْ وَ لَا يِنْشَافْ، اللهْ الْوَاحِدْ. آمِينْ.
1TI.1.18	يَا وِلَيْدِي تِمُوتَاوُسْ، الْوَصِيَّةْ الأَنْطَيْتهَا لَيْك تِوَافِقْ مَعَ الْكَلَامْ الْاللهْ قَالَهْ وَكِتْ هُو حَجَّى بَيْك بِخُشُومْ الشُّيُوخْ. فَكِّرْ فَوْقَهْ وَ جَاهِدْ بَيَّهْ جِهَادْ عَدِيلْ. 
1TI.1.19	أَكْرُبْ الْإِيمَانْ قَوِي وَ سَوِّي كُلَّ شَيْء بِنِيَّةْ مُخْلِصَةْ. نَاسْ وَاحِدِينْ خَلَّوْا مِنْهُمْ النِّيَّةْ الْمُخْلِصَةْ وَ أَشَانْ دَا، تَلَّفَوْا إِيمَانْهُمْ مَرَّةْ وَاحِدْ. 
1TI.1.20	وَ مِنْهُمْ هَمَانِي وَ إِسْكَنْدَرْ وَ أَنَا سَلَّمْتُهُمْ لِلشَّيْطَانْ أَشَانْ يَعَرْفُوا وَاجِبْ مَا يِحَجُّوا بَتَّانْ ضَدّ اللهْ.
1TI.2.1	وَ أَوَّلْ شَيْء، نِوَصِّي الْأَخْوَانْ يَسْأَلَوْا اللهْ بِشِدَّةْ بِصَلَاةْ وَ دُعَاءْ و شُكُرْ فِي شَانْ كُلَّ النَّاسْ. 
1TI.2.2	خَلِّي يَسْأَلَوْا اللهْ فِي شَانْ الرُّؤَسَاءْ وَ كُلَّ الْكُبَارَاتْ أَشَانْ نِعِيشُوا فِي حَالَةْ هَادِيَةْ وَ بِالسَّلَامْ وَ بِتَقْوَى وَ إِحْتِرَامْ فِي كُلَّ شَيْء. 
1TI.2.3	الدُّعَاءْ الْمِثِلْ دَا سَمَحْ وَ اللهْ مُنَجِّينَا هُو يَرْضَى بَيَّهْ. 
1TI.2.4	هُو يِدَوْر كَدَرْ كُلَّ النَّاسْ يَنْجَوْا وَ يَلْقَوْا عِرْفَةْ الْحَقّ. 
1TI.2.5	وَ دَاهُو الْحَقّ، اللهْ وَاحِدْ وَ الْوَسِيطْ الْبَيْن اللهْ وَ بَيْن النَّاسْ كُلَ وَاحِدْ وَ هُو الْإِنْسَانْ عِيسَى الْمَسِيحْ 
1TI.2.6	الْأَنْطَى نَفْسَهْ ضَحِيَّةْ أَشَانْ يَفْدَى كُلَّ النَّاسْ. وَ دِي بَسْ شَهَادَةْ اللهْ الْقَدَّمَاهَا فِي الْوَكِتْ الْمُوَافِقْ. 
1TI.2.7	وَ اللهْ إِخْتَارَانِي وَ سَوَّانِي مُبَشِّرْ وَ رَسُولْ أَشَانْ نِبَلِّغْ الشَّهَادَةْ دِي. كَلَامِي صَحِيحْ وَ مَا نَكْدِبْ. هُو سَوَّانِي مُعَلِّمْ الْأُمَمْ لِنِعَلِّمْهُمْ الْإِيمَانْ وَ الْحَقّ.
1TI.2.8	وَ فِي كُلَّ بَكَانْ نِدَوْر كَدَرْ الرُّجَالْ الْيَعَبُدُوا اللهْ يَبْقَوْا صَالِحِينْ وَ يَرْفَعَوْا إِيدَيْنهُمْ قِدَّامْ اللهْ بَلَا زَعَلْ وَ لَا هُرَاجْ. 
1TI.2.9	وَ نِدَوْر كَدَرْ كُلِّ مَرَةْ تَلْبَسْ لُبَاسْ سَاتِرْ وَ عَادِي مِثِلْ الْوَاجِبْ. خَلِّي الْمَرَةْ مَا تِجَّمَّلْ بِالْمُشَاطْ الْمَا بِشَابِهْ وَ لَا بِدَهَبْ وَ لَا مَرْجَانْ وَ لَا لُبَاسْ هَنَا فَشَّارْ، 
1TI.2.10	لَاكِنْ خَلِّي تِجَّمَّلْ بِعَمَلْ الْخَيْر مِثِلْ مُوَافِقْ لِلْمَرَةْ الْيِتَابِعْ دَرِبْ اللهْ.
1TI.2.11	خَلِّي كُلِّ مَرَةْ تَقْعُدْ سَاكِتْ أَشَانْ تَسْمَعْ التَّعْلِيمْ وَ تِتَابِعَهْ بِكُلَّ أَدَبْ. 
1TI.2.12	أَنَا مَا نَنْطِي إِذِنْ لِأَيِّ مَرَةْ أَشَانْ تِعَلِّمْ الرُّجَالْ وَ لَا تَحْكِمْهُمْ. وَاجِبْ تَقْعُدْ هَادِيَّةْ. 
1TI.2.13	أَشَانْ اللهْ خَلَقْ آدَمْ أَوَّلْ وَ بَعَدَيْن خَلَقْ حَوَّاءْ. 
1TI.2.14	وَ النَّادُمْ الْإِبْلِيسْ غَشَّهْ مَا آدَمْ لَاكِنْ الْمَرَةْ. وَ هِي بِقَتْ مُذْنِبَةْ. 
1TI.2.15	وَ لَاكِنْ الْمَرَةْ تَنْجَى بِوَالُودَةْ الْوِلَيْد
1TI.3.1	نُقُولُوا كَانْ نَادُمْ يِدَوْر يَبْقَى وَاحِدْ مِنْ مَسَائِيلْ الْمُؤْمِنِينْ، هُو يِدَوْر يُقُمّ بِخِدْمَةْ كَرِيمَةْ. وَ الْكَلَامْ دَا حَقّ. 
1TI.3.2	وَ أَشَانْ دَا، خَلِّي أَيِّ نَادُمْ الْمَسْؤُولْ فِي الْمُؤْمِنِينْ يَبْقَى نَادُمْ الْمَا عِنْدَهْ أَيِّ عَيْب. لَازِمْ يَبْقَى رَاجِلْ مَرْتَهْ وَاحِدَةْ بَسْ وَ عَاقِلْ وَ مُلْتَزِمْ وَ مُكَرَّمْ وَ كَرِيمْ لِلضِّيفَانْ وَ قَادِرْ فِي الْعَلِّمِينْ. 
1TI.3.3	لَازِمْ مَا يَبْقَى سَكَّارِي وَ لَا دَاوَاسِي لَاكِنْ لَازِمْ يَبْقَى نَادُمْ عِنْدَهْ نَفَسْ بَارِدْ وَ مَا سِيدْ مَشَاكِلْ و لَا طَمَّاعْ فِي الْمَالْ. 
1TI.3.4	وَاجِبْ يَبْقَى نَادُمْ الْيِشِيلْ مَسْؤُولِيَّةْ بَيْتَهْ وَ يِرَبِّي عِيَالَهْ لِيِكَرُّمُوهْ فِي كُلَّ شَيْء. 
1TI.3.5	أَشَانْ كَانْ نَادُمْ مَا يَقْدَرْ يِشِيلْ مَسْؤُولِيَّةْ بَيْتَهْ، كِكَّيْف يِرَيِّسْ أُمَّةْ الْمَسِيحْ الْاللهْ إِخْتَارَاهُمْ؟
1TI.3.6	وَ خَلِّي نَادُمْ مَا يَبْقَى مَسْؤُولْ كَانْ دَهَابَهْ آمَنْ بِالْمَسِيحْ. النَّادُمْ الْمِثِلْ دَا أَكُونْ يِسْتَكْبَرْ وَ اللهْ يِعَاقِبَهْ مِثِلْ عَاقَبْ إِبْلِيسْ. 
1TI.3.7	وَ مَعَ كُلَّ الْكَلَامْ دَا، خَلِّي أَيِّ مَسْؤُولْ يَبْقَى نَادُمْ الْيِكَرُّمُوهْ النَّاسْ الْمَا مُؤْمِنِينْ كُلَ. وَ مِثِلْ دَا، الْعَيْب مَا يَجِي فَوْقَهْ وَ مَا يَقَعْ فِي شَرَكْ إِبْلِيسْ.
1TI.3.8	وَ نَفْس الشَّيْء لِلْمُعَاوِنِينْ. وَاجِبْ يَبْقَوْا نَاسْ مُحْتَرَمِينْ الْعِنْدُهُمْ كَلَامْ وَاحِدْ وَ مَا إِتْنَيْن وَ مَا سَكَّارَا وَ مَا يِحِبُّوا رِبَحْ الْحَرَامْ. 
1TI.3.9	وَ وَاجِبْ يِتَابُعُوا دَرِبْ الْإِيمَانْ الْاللهْ بَيَّنَهْ لَيْنَا وَ يَكُرْبُوهْ قَوِي بِنِيَّةْ مُخْلِصَةْ. 
1TI.3.10	وَ قُبَّالْ كُلَّ شَيْء، وَاجِبْ يِجَرُّبُوهُمْ. وَ بَعَدَيْن كَانْ مَا عِنْدُهُمْ عَيْب، خَلِّي يَبْقَوْا مُعَاوِنِينْ وَ يَخْدُمُوا لِلْكَنِيسَةْ.
1TI.3.11	وَ نَفْس الشَّيْء لِعَوِينْهُمْ. وَاجِبْ مَرَةْ الْمُعَاوِنْ تَبْقَى مُحْتَرَمَةْ وَ مَا قَوَّالِيَةْ لَاكِنْ عَاقْلَةْ وَ أَمِينَةْ فِي كُلَّ شَيْء. 
1TI.3.12	وَ خَلِّي أَيِّ مُعَاوِنْ يَبْقَى رَاجِلْ مَرْتَهْ وَاحِدَةْ بَسْ وَ يِرَبِّي عِيَالَهْ عَدِيلْ وَ يِشِيلْ مَسْؤُولِيَّةْ بَيْتَهْ. 
1TI.3.13	النَّاسْ الْيَبْقَوْا مُعَاوِنِينْ لِلْكَنِيسَةْ وَ يَخْدُمُوا عَدِيلْ دَوْل، إِيمَانْهُمْ بِالْمَسِيحْ عِيسَى يَبْقَى عَالِي وَ يَبْقَوْا ثَابْتِينْ بِلْحَيْن وَ رَاسْهُمْ فَوْق.
1TI.3.14	نِدَوْر نَجِيكْ قَرِيبْ لَاكِنْ كَتَبْت لَيْك الْوَصَايَا دَوْل أَشَانْ 
1TI.3.15	كَانْ نِأَخِّرْ كُلَ، إِنْتَ تَعَرِفْ الْحَالْ الْوَاجْبَةْ لِأَهَلْ اللهْ. هُمَّنْ أُمَّةْ الْمَسِيحْ الْاللهْ الْحَيّ إِخْتَارْهَا. وَ أُمَّةْ الْمَسِيحْ هِي عَمُودْ الْحَقّ وَ أَسَاسَهْ. 
1TI.3.16	وَ بَلَا شَكّ، دَرِبْ التَّقْوَى الْاللهْ بَيَّنَهْ لَيْنَا، هُو عَظِيمْ. الْمَسِيحْ بِقِي نَادُمْ وَ بَانْ فِي الدُّنْيَا وَ الرُّوحْ الْقُدُّوسْ شِهِدْ لَيَّهْ. الْمَلَائِكَةْ شَافَوْه فِي السَّمَاءْ وَ نَاسَهْ بَشَّرَوْا بَيَّهْ الْأُمَمْ. نَاسْ آمَنَوْا بَيَّهْ فِي الدُّنْيَا وَ اللهْ رَفَعَهْ فَوْق فِي مَجْدَهْ.
1TI.4.1	وَ بِكَلَامْ وَاضِحْ، الرُّوحْ الْقُدُّوسْ يُقُولْ كَدَرْ فِي الزَّمَنْ الْأَخِيرْ نَاسْ وَاحِدِينْ يُمُرْقُوا مِنْ دَرِبْ الْإِيمَانْ. و يِتَابُعُوا دَرِبْ الشَّوَاطِينْ الْيِوَدُّرُوهُمْ وَ يَسْمَعَوْا تَعْلِيمْ شَيْطَانِي. 
1TI.4.2	وَ النَّاسْ الْيِشَتُّتُوا التَّعْلِيمْ دَوْل مُنَافِقِينْ وَ كَدَّابِينْ قُلُوبْهُمْ مَيْتِينْ. 
1TI.4.3	يَدْحَرَوْا النَّاسْ مِنْ الْأَخِيدَةْ وَ يِحَرُّمُوا لِلنَّاسْ أَشْيَاءْ وَاحِدِينْ مِنْ الْأَكِلْ. وَ لَاكِنْ الْأَكِلْ دَا، اللهْ خَلَقَهْ أَشَانْ النَّاسْ الْمُؤْمِنِينْ وَ يَعَرْفُوا الْحَقّ يَقْبَلَوْه بِشُكُرْ. 
1TI.4.4	أَيْوَى، كُلَّ شَيْء الْاللهْ خَلَقَهْ سَمَحْ وَ مَا فِي شَيْء مَكْرُوهْ كَانْ نَاكُلُوهْ بِشُكُرْ. 
1TI.4.5	أَشَانْ الْأَكِلْ يَبْقَى طَاهِرْ بِكَلَامْ اللهْ وَ دُعَاءْ هَنَا الشُكُرْ.
1TI.4.6	كَانْ تِعَلِّمْ الْأَخْوَانْ الْوَصَايَا دَوْل، تَبْقَى خَدَّامْ عَدِيلْ لِلْمَسِيحْ عِيسَى. وَ كَلَامْ الْإِيمَانْ وَ التَّعْلِيمْ الْعَدِيلْ التِّتَابِعَهْ دَا، يَبْقَى لَيْك مِثِلْ أَكِلْ الْيَنْطِيكْ قُدْرَةْ. 
1TI.4.7	أَنْقَرِعْ مَرَّةْ وَاحِدْ مِنْ الْقِصَصْ الْبَاطْلِينْ وَ الْكَلَامْ الْمِثِلْ كَلَامْ الْعَجَايِزْ الْخَرْفَانَاتْ. دَرِّبْ نَفْسَكْ أَشَانْ تَبْقَى نَادُمْ تَقِي. 
1TI.4.8	صَحِيحْ الرِّيَاضَةْ عِنْدَهَا فَايْدَةْ لَاكِنْ التَّقْوَى فَايْدِتْهَا زِيَادَةْ مِنْ كُلَّ شَيْء وَ نَلْقَوْا مِنْهَا، فِي الدُّنْيَا وَ فِي الْآخِرَةْ، الْحَيَاةْ الْاللهْ وَاعَدْنَا بَيْهَا. 
1TI.4.9	الْكَلَامْ دَا حَقّ وَ وَاجِبْ كُلَّ النَّاسْ يِصَدُّقُوا بَيَّهْ. 
1TI.4.10	فِي السَّبَبْ الْوَعَدْ دَا، نَتْعَبَوْا و نِجَاهُدُوا. خَطَّيْنَا عَشَمْنَا ثَابِتْ فَوْق اللهْ الْحَيّ الْهُو بَسْ مُنَجِّي هَنَا كُلَّ النَّاسْ خَاصَّةً الْمُؤْمِنِينْ.
1TI.4.11	آمُرْهُمْ لِلنَّاسْ أَشَانْ يِتَابُعُوا الْكَلَامْ دَا وَ عَلِّمْهُمْ لَيَّهْ. 
1TI.4.12	مَا تِخَلِّي نَادُمْ يَحْقِرَكْ بِسَبَبْ عُمْرَكْ الصَّغَيَّرْ. سَوِّي نَفْسَكْ مَثَلْ لِلْمُؤْمِنِينْ فِي كَلَامَكْ وَ حَالَكْ. خَلِّي يِشِيفُوا فَوْقَكْ الْمَحَبَّةْ وَ الْإِيمَانْ وَ الطِّهَارَةْ. 
1TI.4.13	لَحَدِّي نَجِيكْ، أَنْكَرِبْ فِي قِرَايَةْ كِتَابْ اللهْ لِلنَّاسْ وَ مَا تِخَلِّي مِنَّكْ الْبَشِّرِينْ وَ الْعَلِّمِينْ. 
1TI.4.14	خُطّ بَالَكْ فِي الْبَرَكَةْ الْاللهْ أَنْطَاهَا لَيْك بِالْكَلَامْ النَّازِلْ مِنْ اللهْ وَكِتْ جَمَاعَةْ الشُّيُوخْ خَطَّوْا إِيدَيْنهُمْ فَوْقَكْ. 
1TI.4.15	أَنْكَرِبْ فَوْق الْوَاجْبَاتْ دَوْل وَ جَاهِدْ فِي شَانْهُمْ أَشَانْ كُلَّ النَّاسْ يِشِيفُوا نَجَاحَكْ. 
1TI.4.16	خُطّ بَالَكْ فِي نَفْسَكْ وَ فِي تَعْلِيمَكْ لِلنَّاسْ. أَنْكَرِبْ فَوْقَهْ وَ بِمِثِلْ دَا، تِنَجِّي نَفْسَكْ وَ تِنَجِّي النَّاسْ الْيَسْمَعَوْا كَلَامَكْ.
1TI.5.1	مَا تِكِشّ لِأَيِّ شَايِبْ لَاكِنْ حَجِّي لَيَّهْ بِأَدَبْ مِثِلْ هُو أَبُوكْ. وَ حَجِّي لِلصُّبْيَانْ مِثِلْ هُمَّنْ أَخْوَانَكْ. 
1TI.5.2	وَ حَجِّي لِكُلِّ عَجُوزْ مِثِلْ هِي أَمَّكْ وَ حَجِّي لِكُلِّ بِنَيَّةْ بِنِيَّةْ طَاهْرَةْ مَرَّةْ وَاحِدْ مِثِلْ هِي أَخْتَكْ.
1TI.5.3	الْعَوِينْ الرُّجَالْهِنْ مَيْتِينْ وَاجِبْ تِكَرِّمْهِنْ كَانْ صَحِيحْ مَا عِنْدِهِنْ نَادُمْ الْيِفَكِّرْ فَوْقهِنْ. 
1TI.5.4	كَانْ أَيِّ مَرَةْ الرَّاجِلْهَا مَيِّتْ عِنْدَهَا عِيَالْ وَلَّا عِيَالْ عِيَالْهَا، خَلِّي يَعَرْفُوا كِكَّيْف يَبْقَوْا تَقِيِينْ مَعَ نَاسْ بَيْتهُمْ وَ يَنْطُوا لِوَالْدَيْنهُمْ حَقُوقْهُمْ مِثِلْ اللهْ يَرْضَى بَيَّهْ. 
1TI.5.5	لَاكِنْ الْمَرَةْ الرَّاجِلْهَا مَيِّتْ وَ مَا يِفَضِّلْ لَيْهَا نَادُمْ الْيِفَكِّرْ فَوْقهَا، هِي تُخُطّ عَشَمْهَا ثَابِتْ فَوْق اللهْ وَ تِنْكَرِبْ فِي دُعَاهَا وَ صَلَاوَاتْهَا، لَيْل وَ نَهَارْ. 
1TI.5.6	وَ لَاكِنْ الْمَرَةْ الرَّاجِلْهَا مَيِّتْ التِّرِيدْ حَلَاتْ الدُّنْيَا بَسْ كَانْ هِي لِسَّاعْ حَيَّةْ كُلَ هِي مَيْتَةْ. 
1TI.5.7	آمُرْهُمْ لِجَمَاعَةْ الْمُؤْمِنِينْ بِالْوَصَايَا دَوْل أَشَانْ يَبْقَوْا نَاسْ مَا عِنْدُهُمْ عَيْب. 
1TI.5.8	وَ أَيِّ نَادُمْ الْيَابَى مَا يِرَيِّسْ أَهَلَهْ وَ خَاصَّةً نَاسْ بَيْتَهْ، هُو نَكَرْ الْإِيمَانْ خَلَاصْ. نَادُمْ كَافِرْ أَخَيْر مِنَّهْ.
1TI.5.9	مَا تِسَجِّلْ أَيِّ مَرَةْ الرَّاجِلْهَا مَيِّتْ فِي مَجْمُوعَةْ الْأَرَامِلْ
1TI.5.10	وَ كَانْ هِي مَعْرُوفَةْ بِالْعَمَلْ الصَّالِحْ. وَاجِبْ تَبْقَى مَرَةْ الرَبَّتْ عِيَالْهَا عَدِيلْ وَ كَرِيمَةْ لِلضِّيفَانْ وَ سَلَّمَتْ نَفِسْهَا أَشَانْ تَخْدِمْ لِلنَّاسْ الصَّالِحِينْ وَ سَاعَدَتْ التَّعْبَانِينْ وَ مِثِلْ دَا هِي أَنْكَرَبَتْ فِي كُلَّ عَمَلْ الْخَيْر.
1TI.5.11	آبَى مَا تِسَجِّلْ فِي مَجْمُوعَةْ الْأَرَامِلْ أَيِّ مَرَةْ صَبِيَّةْ الرَّاجِلْهَا مَاتْ أَشَانْ وَكِتْ شَهْوَاتْهَا يِلِزُّوهَا، هِي تَابَى خِدْمَةْ الْمَسِيحْ وَ تِدَوْر تَاخُدْ بَتَّانْ. 
1TI.5.12	وَ مِثِلْ دَا، هِي تَبْقَى خَاطِيَةْ أَشَانْ تِخَالِفْ الْوَعَدْ الْأَوَّلْ سَوَّتَهْ مَعَايَهْ. 
1TI.5.13	وَ عَوِينْ مِثِلْ دَيْل يَبْقَنْ كَمَانْ عَاطِلَاتْ وَ يُقُمَّنْ يُرُوغَنْ مِنْ بَيْت لِبَيْت. وَ مَا يَبْقَنْ عَاطِلَاتْ بَسْ لَاكِنْ يَبْقَنْ قَوَّالِيَاتْ وَ يِنْدَسَّنْ فِي الشَّيْء الْمَا بُخُصِّهِنْ وَ يِحَجَّنْ بِكَلَامْ الْمَا بِشَابِهْ. 
1TI.5.14	أَشَانْ دَا، نِدَوْر أَيِّ مَرَةْ صَبِيَّةْ الرَّاجِالْهَا مَاتْ تَاخُدْ وَ تَلْدَ عِيَالْ وَ تِرَيِّسْ نَاسْ بَيْتهَا وَ خَلَاصْ مَا تَنْطِي فُرْصَةْ لِنَاسْ هَنَا إِبْلِيسْ أَشَانْ يُقُولُوا فَوْقنَا كَلَامْ شَيْن. 
1TI.5.15	وَ قُلْت الْكَلَامْ دَا أَشَانْ عَوِينْ وَاحْدَاتْ مَرَقَنْ مِنْ الدَّرِبْ وَ تَابَعَنْ الشَّيْطَانْ. 
1TI.5.16	وَ خَلَاصْ أَيِّ مُؤْمِنَةْ الْعِنْدَهَا فِي أَهَلْهَا عَوِينْ الرُّجَالْهِنْ مَيِّتِينْ، خَلِّيهَا تِسَاعِدْهِنْ. خَلِّي مَا تِكَلِّفْ بَيْهِنْ جَمَاعَةْ الْمُؤْمِنِينْ. وَ بِمِثِلْ دَا، الْمُؤْمِنِينْ يِسَاعُدُوا الْعَوِينْ الصَّحِيحْ كَيْ مَا عِنْدِهِنْ نَادُمْ الْيِفَكِّرْ فَوْقهِنْ.
1TI.5.17	الشُّيُوخْ الشَّايِلِينْ مَسْؤُولِيَّةْ الْكَنِيسَةْ عَدِيلْ، خَلِّي الْأَخْوَانْ يِحْتَرُمُوهُمْ بِلْحَيْن وَ يَنْطُوهُمْ الْمُسَاعَدَةْ، خَاصَّةً الشُّيُوخْ الْمُنْكَرِبِينْ فِي الْبَشِّرِينْ وَ الْعَلِّمِينْ. 
1TI.5.18	وَ دَا يِوَافِقْ بِالْمَثَلْ الْمَكْتُوبْ فِي الْكِتَابْ الْبُقُولْ ﴿وَكِتْ التَّوْر قَاعِدْ يِفَجِّخْ لَيْك الْغَلَّةْ فِي المَدَقّ، مَا تَرْبُطْ خَشْمَهْ. خَلِّي يَاكُلْ﴾. وَ بِمَثَلْ تَانِي ﴿أُجْرَةْ الْخَدَّامْ الْبَخْدِمْ هِي وَاجْبَةْ لَيَّهْ﴾. 
1TI.5.19	وَ كَانْ النَّاسْ يُخُطُّوا تُهْمَةْ فَوْق أَيِّ شَيْخ، مَا تَقْبَلْ كَلَامْهُمْ إِلَّا كَانْ شُهُودْ إِتْنَيْن أَوْ تَلَاتَةْ يِثَبُّتُوهْ. 
1TI.5.20	وَ كَانْ نَادُمْ مِنْ الشُّيُوخْ يَذْنِبْ، أَهَرْجَهْ قِدَّامْ الْجَمَاعَةْ أَشَانْ الْآخَرِينْ يَخَافَوْا.
1TI.5.21	أَسْمَعْ كَلَامِي، أَنَا نِوَصِّيكْ قِدَّامْ اللهْ وَ الْمَسِيحْ عِيسَى وَ الْمَلَائِكَةْ الْمُقَرَّبِينْ. تَابِعْ الْوَصَايَا الْأَنْطَيْتهُمْ لَيْك دَوْل وَ مَا تِفَنِّدْ النَّاسْ وَ مَا تِشِيفْ أَيِّ نَادُمْ أَخَيْر مِنْ الْآخَرِينْ. 
1TI.5.22	مَا تِسْتَعْجَلْ وَكِتْ تِدَوْر تِدَرِّجْ شَيْخ وَ مَا تِشَارِكْ فِي ذُنُوبْ هَنَا نَادُمْ آخَرْ. أَنْقَرِعْ مَا تِتَلِّفْ حَالَكْ الصَّالِحَةْ. 
1TI.5.23	وَ مِنْ الْيَوْم وَ قِدَّامْ، مَا تَشْرَبْ أَلْمِي وِحَيْدَهْ بَسْ. زِيدْ لَيَّهْ خَمَرْ شِيَّةْ أَشَانْ تِدَاوِي بَطْنَكْ مِنْ أَمْرَاضْهَا الْكَتِيرِينْ.
1TI.5.24	نَاسْ وَاحِدِينْ ذُنُوبْهُمْ وَاضِحِينْ لِكُلَّ النَّاسْ قُبَّالْ مَا يِحَاسُبُوهُمْ. وَ نَاسْ آخَرِينْ ذُنُوبْهُمْ مَا يِنْعَرْفُوْا إِلَّا بَعْدَيْن. 
1TI.5.25	وَ نَفْس الشَّيْء لِعَمَل الْخَيْر. هُو وَاضِحْ. وَ كَانْ أَوَّلْ مَا وَاضِحْ كُلَ، مَا يَقْعُدْ مُلَبَّدْ وَكِتْ طَوِيلْ.
1TI.6.1	خَلِّي كُلَّ الْمُؤْمِنِينْ الْقَاعِدِينْ فِي الْعُبُودِيَّةْ يُخُطُّوا فِي فِكِرْهُمْ كَدَرْ وَاجِبْ يِحْتَرُمُوا سِيَادْهُمْ مَرَّةْ وَاحِدْ. وَ مِثِلْ دَا، نَادُمْ مَا يُقُولْ بِسَبَبْهُمْ كَلَامْ فَسِلْ فَوْق أُسُمْ اللهْ وَ تَعْلِيمْنَا. 
1TI.6.2	خَلِّي الْعَبِيدْ السِّيَادْهُمْ مُؤْمِنِينْ مَا يُقُولُوا «هُمَّنْ أَخْوَانَّا. مَا وَاجِبْ لَيْنَا نِطِيعُوهُمْ مِثِلْ أَوَّلْ». أَخَيْر يَخْدُمُوا لَيْهُمْ بِزِيَادَةْ أَشَانْ النَّاسْ الْيَلْقَوْا فَايْدَةْ مِنْ خِدْمِتْهُمْ السَّمْحَةْ دِي، هُمَّنْ مُؤْمِنِينْ وَ مَحْبُوبِينْ. عَلِّمْ الْأَخْوَانْ الْوَصَايَا دَوْل وَ شَجِّعْهُمْ أَشَانْ يِتَابُعُوهُمْ.
1TI.6.3	أَيِّ نَادُمْ الْيُقُمّ يِعَلِّمْ كَلَامْ شِقْ مِنْ دَا وَ مَا يِدَوْر الْكَلَامْ الْعَدِيلْ الْجَايِ مِنْ رَّبِّنَا عِيسَى الْمَسِيحْ وَ يَابَى التَّعْلِيمْ الْيِوَدِّي النَّاسْ فِي التَّقْوَى 
1TI.6.4	هُو مُسْتَكْبِرْ مَرَّةْ وَاحِدْ. مَا يَعَرِفْ شَيْء. عِنْدَهْ مَرَضْ هَنَا الْمُنَاقِشَاتْ وَ الْمُغْلَاطْ فِي مَعَنَى الْكَلِمَاتْ. كَلَامَهْ يِسَبِّبْ الْحُسُدْ وَ الْمُخَاصَمَةْ وَ الْقَطِيعَةْ وَ التُّهَمْ الْبَاطْلِينْ. 
1TI.6.5	الْمُنَاقِشَاتْ أَبَداً مَا يِكَمُّلُوا لِلنَّاسْ الْعُقُولْهُمْ تَلْفَانِينْ وَ الْحَقّ أَنْرَفَعْ مِنْهُمْ. وَ يِسَوُّوا نُفُوسْهُمْ مُعَلِّمِينْ هَنَا التَّقْوَى أَشَانْ فِكِرْهُمْ يَلْقَوْا مِنَّهْ رِبَحْ.
1TI.6.6	وَ بِالصَّحِيحْ، كَانْ نَادُمْ بِقِي تَقِي وَ رَضْيَانْ بِالْعِنْدَهْ، هُو رَبْحَانْ زِيَادَةْ. 
1TI.6.7	أَشَانْ وِلْدَوْنَا فِي الدُّنْيَا إِيدْنَا يَابْسَةْ وَ بِالْمَوْت نَمُرْقُوا مِنْ الدُّنْيَا إِيدْنَا يَابْسَةْ. 
1TI.6.8	وَ كَانْ عِنْدِنَا مَعَاشْ وَ كِسْوَةْ، خَلِّي نَبْقَوْا رَضْيَانِينْ خَلَاصْ. 
1TI.6.9	لَاكِنْ النَّاسْ الْيِدَوْرُوا يَبْقَوْا غَنِيِّينْ، طَمَعْهُمْ يِلِزُّهُمْ فِي ذُنُوبْ وَ يَبْقَى لَيْهُمْ شَرَكْ. وَ كَتَرَةْ شَهْوَاتْهُمْ يِسَبُّبُوا لَيْهُمْ الْأَذَى وَ يِسَوُّوهُمْ عَجَامَةْ وَ يِوَدُّوهُمْ فِي الدَّمَارْ وَ الْهَلَاكْ. 
1TI.6.10	أَشَانْ حُبّ الْمَالْ هُو قَعَرْ كُلَّ الْفَسَالَاتْ. بِسَبَبْ الطَّمَعْ، نَاسْ وَاحِدِينْ وَدَّرَوْا. مَرَقَوْا مِنْ دَرِبْ الْإِيمَانْ وَ جَابَوْا فِي رَاسْهُمْ نَدَامَةْ شَدِيدَةْ.
1TI.6.11	لَاكِنْ إِنْتَ يَا خَدَّامْ اللهْ، أَجْرِي مِنْ كُلَّ الْكَلَامْ دَا. إِنْكَرِبْ بِنِيَّةْ وَاحِدَةْ فِي الْحَالْ الصَّالْحَةْ وَ التَّقْوَى وَ الْإِيمَانْ وَ الْمَحَبَّةْ وَ الصَّبُرْ وَ النَّفَسْ الْبَارِدْ. 
1TI.6.12	جَاهِدْ جِهَادْ عَدِيلْ فِي دَرِبْ الْإِيمَانْ. أَكْرُبْ قَوِي الْحَيَاةْ الْأَبَدِيَّةْ الْاللهْ نَادَاكْ لِتَدْخُلْ فَوْقهَا وَ إِنْتَ كُلَ شِهِدْت لَيْهَا بِشَهَادَةْ حَقّ قِدَّامْ شُهُودْ كَتِيرِينْ. 
1TI.6.13	وَ نِوَصِّيكْ قِدَّامْ اللهْ الْيَنْطِي الْحَيَاةْ لِكُلَّ شَيْء وَ بِأُسُمْ الْمَسِيحْ عِيسَى الشِّهِدْ لِلْحَقّ قِدَّامْ الْوَالِي بِلَاطُسْ الْبُنْطِي. 
1TI.6.14	تَابِعْ وَصِيَّةْ اللهْ بَلَا خَطَأْ وَ بَلَا عَيْب لَحَدِّي يَوْم رَبِّنَا عِيسَى الْمَسِيحْ يِقَبِّلْ وَ كُلَّ النَّاسْ يِشِيفُوهْ. 
1TI.6.15	وَ دَا يَبْقَى فِي الْوَكِتْ الْاللهْ حَدَّدَهْ وَ وَاجِبْ لِلهْ الشُّكُرْ. هُو السُّلْطَانْ الْوَاحِدْ و مَلِكْ الْمُلُوكْ وَ رَبّ كُلَّ شَيْء. 
1TI.6.16	هُو وِحَيْدَهْ الْحَيّ إِلَى الْأَبَدْ وَ هُو سَاكِنْ فِي نُورْ عَظِيمْ النَّاسْ مَا يَقْدَرَوْا يِقَرُّبُوا لَيَّهْ. أَبَداً مَا فِي نَادُمْ الشَّافَهْ وَ لَا يَقْدَرْ يِشِيفَهْ. وَاجِبْ لَيَّهْ كُلَّ الْإِكْرَامْ وَ الْمُلُكْ إِلَى الْأَبَدْ. آمِينْ.
1TI.6.17	وَ الْأَخْوَانْ الْعِنْدُهُمْ مَالْ كَتِيرْ فِي الدُّنْيَا وَصِّيهُمْ أَشَانْ مَا يَبْقَوْا فَشَّارِينْ وَ مَا يُخُطُّوا بَالْهُمْ فِي الْمَالْ الْيُفُوتْ. خَلِّي يُخُطُّوا بَالْهُمْ فَوْق اللهْ الْيَنْطِينَا بِزِيَادَةْ وَ يَرْزُقْنَا بِكُلَّ شَيْء أَشَانْ نَفْرَحَوْا مِنَّهْ. 
1TI.6.18	خَلِّي يِسَوُّوا الْخَيْر وَ يَبْقَوْا سِيَادْ الْحَسَنَاتْ بِالْكَرَمْ وَ الْجُودْ. 
1TI.6.19	وَ مِثِلْ دَا، يُضُمُّوا لِنُفُوسْهُمْ رَاسْ مَالْ هَنَا الْآخِرَةْ أَشَانْ يَكُرْبُوا قَوِي الْحَيَاةْ الصَّحِيحَةْ الْهِي الْحَيَاةْ الْأَبَدِيَّةْ.
1TI.6.20	يَا تِمُوتَاوُسْ، أَحْفَضْ الْأَمَانَةْ الْاللهْ أَنْطَاكْ. أَنْقَرِعْ مِنْ الْكَلَامْ الْمَا يَنْفَعْ وَ الْكَلَامْ الْيِخَالِفْ الْحَقّ، الْكَلَامْ الْبُقُولُوهْ بِكِدِبْ هُو الْعِلِمْ. 
1TI.6.21	نَاسْ وَاحِدِينْ صَدَّقَوْا بَيَّهْ وَ تَابَعَوْه. وَ خَلَاصْ، مَرَقَوْا مِنْ دَرِبْ الْإِيمَانْ وَ وَدَّرَوْا. وَ عَلَيْكُمْ النِّعْمَةْ.
2TI.1.1	جَوَابْ مِنِّي أَنَا بُولُسْ رَسُولْ هَنَا عِيسَى الْمَسِيحْ بِإِذِنْ اللهْ. وَ هُو جَعَلَانِي رَسُولْ أَشَانْ نِبَلِّغْ الْحَيَاةْ الْأَبَدِيَّةْ الْاللهْ وَاعَدْنَا بَيْهَا و أَنْطَاهَا بِعِيسَى الْمَسِيحْ. 
2TI.1.2	وَ نَكْتِبْ لَيْك إِنْتَ، يَا تِمُوتَاوُسْ، الْبِقِيتْ وِلَيْدِي النِّرِيدَكْ. عَلَيْكُمْ السَّلَامْ وَ النِّعْمَةْ وَ الرَّحْمَةْ مِنْ اللهْ أَبُونَا وَ الْمَسِيحْ عِيسَى رَبِّنَا.
2TI.1.3	فِي شَانَكْ إِنْتَ، نَشْكُرْ اللهْ النَّعَبُدَهْ مِثِلْ جُدُودِي عَبَدَوْه بِنِيَّةْ مُخْلِصَةْ وَ نِفَكِّرْ فَوْقَكْ دَايْماً وَكِتْ نَدْعِي لَيْل وَ نَهَارْ. 
2TI.1.4	نِفَكِّرْ فِي دُمُوعَكْ وَ نَقْرَمْ لَيْك. نِدَوْر نِشِيفَكْ بَتَّانْ أَشَانْ نِنْمَلِئْ بِالْفَرْحَةْ. 
2TI.1.5	أَنَا قَاعِدْ نِفَكِّرْ فِي إِيمَانَكْ الْمُخْلِصْ الْمِثِلْ الْإِيمَانْ الْأَوَّلْ شِفْتَهْ فِي جِدِّتَكْ لُوِيسَةْ وَ أَمَّكْ يُونِكَةْ وَ هَسَّعْ أَكِيدْ قَاعِدْ فَوْقَكْ إِنْتَ.
2TI.1.6	أَشَانْ دَا، نِدَوْر نِذَكِّرَكْ بَتَّانْ. وَكِتْ أَنَا دَعَيْت وَ خَطَّيْت فَوْقَكْ إِيدَيْنِي، اللهْ أَنْطَى لَيْك بَرَكَةْ وَ هِي مِثِلْ جَمُرْ. هَجِّجْهَا أَشَانْ تَبْقَى بَتَّانْ حَامِيَةْ مِثِلْ أَوَّلْ. 
2TI.1.7	أَشَانْ اللهْ أَنْطَانَا الرُّوحْ الْقُدُّوسْ الْهُو مَا يِسَوِّينَا خَوَّافِينْ. بِالْعَكْس، الرُّوحْ الْقُدُّوسْ يَنْطِينَا الْقُدْرَةْ وَ الْمَحَبَّةْ وَ الْعَقُلْ الثَّابِتْ.
2TI.1.8	مَا تَخَافْ و مَا تَخْجَلْ. بَشِّرْ النَّاسْ بِأُسُمْ الرَّبّ الْأَنَا مَسْجُونْ فِي شَانَهْ. مَا تِدَنْقِرْ رَاسَكْ بِسَبَبْ سِجْنِي أَنَا. شَارِكْنِي فِي التَّعَبْ فِي شَانْ بِشَارَةْ الْمَسِيحْ وَ اللهْ يَنْطِيكْ الْقُدْرَةْ. 
2TI.1.9	هُو نَجَّانَا وَ نَادَانَا أَشَانْ نَبْقَوْا نَاسْ خَاصِّينْ لَيَّهْ. وَ دَا مَا بِسَبَبْ أَيِّ عَمَلْ صَالِحْ الْأَنِحْنَ سَوَّينَاهْ لَاكِنْ بِسَبَبْ نِيِّتَهْ وَ رَحْمَتَهْ. قُبَّالْ الدُّنْيَا مَا بَدَتْ، هُو عِنْدَهْ نِيَّةْ أَشَانْ يِنْطِينَا النِّعْمَةْ دِي فِي الْمَسِيحْ عِيسَى. 
2TI.1.10	وَ هَسَّعْ فِي الزَّمَنْ الْحَاضِرْ، هُو بَيَّنْ رَحْمَتَهْ فِي جَيَّةْ النَّادُمْ الْيِنَجِّينَا وَ هُو الْمَسِيحْ عِيسَى. الْمَسِيحْ بَطَّلْ قُدْرَةْ الْمَوْت وَ فِي بِشَارْتَهْ وَصَّفْ لَيْنَا الْحَيَاةْ الْأَبَدِيَّةْ. 
2TI.1.11	وَ اللهْ إِخْتَارَانِي وَ سَوَّانِي مُبَشِّرْ وَ رَسُولْ وَ مُعَلِّمْ أَشَانْ نِبَلِّغْ لِلنَّاسْ الْبِشَارَةْ دِي. 
2TI.1.12	وَ أَشَانْ دَا بَسْ، أَنَا قَاعِدْ نَتْعَبْ مِثِلْ دَا. لَاكِنْ الْعَيْب أَبَداً مَا سَوَّانِي أَشَانْ هُو الْأَنَا آمَنْت بَيَّهْ نَعَرْفَهْ تَمَامْ. وَ أَنَا مُأَكِّدْ كَدَرْ هُو قَادِرْ وَ يَحْفَضْ الْأَمَانَةْ الْأَنْطَيْتهَا لَيَّهْ لَحَدِّي الْيَوْم الْأَخِيرْ.
2TI.1.13	أَكْرُبْ قَوِي التَّعْلِيمْ الْعَدِيلْ السِّمِعْتَهْ مِنِّي وَ تَابِعَهْ تَمَامْ. وَ أَنْكَرِبْ فِي الْإِيمَانْ وَ الْمَحَبَّةْ مِثِلْ الْوَاجِبْ فِي دَرِبْ الْمَسِيحْ عِيسَى. 
2TI.1.14	كَلَامْ الْحَقّ، هُو أَمَانَةْ مِنْ اللهْ. أَحْفَضَهْ بِقُدْرَةْ الرُّوحْ الْقُدُّوسْ الْقَاعِدْ في أُسُطْنَا.
2TI.1.15	أَكِيدْ، إِنْتَ سِمِعْت كَدَرْ كُلَّ الْأَخْوَانْ الْمِنْ بَلَدْ آسِيَا قَطَعَوْا مَعَايِ الْعَلَاقَةْ وَ الْأَخْوَانْ فِقَيْل وَ هَرْمُوْقِينْ كُلَ مِنْهُمْ. 
2TI.1.16	خَلِّي رَبِّنَا يَرْحَمْ نَاسْ بَيْت أَخُونَا وَانِي سِفِرُسْ أَشَانْ هُو جَاءْ لَيِّ فِي السِّجِنْ وَ شَجَّعَانِي كَتِيرْ. جَنَازِيرِي أَبَداً مَا سَوَّوْا لَيَّهْ عَيْب. 
2TI.1.17	بِالْعَكْس، وَكِتْ وِصِلْ فِي رَوْمَا هُو فَتَّشَانِي بِنِيَّةْ وَاحِدَةْ لَحَدِّي لِقَانِي. 
2TI.1.18	وَ نَسْأَلْ رَبِّنَا لِوَانِي سِفِرُسْ أَشَانْ يَلْقَى رَحْمَةْ مِنْ اللهْ فِي الْيَوْم الْأَخِيرْ. وَ إِنْتَ تَعَرِفْ هُو سَاعَدَانِي كَتِيرْ وَكِتْ أَنَا قَاعِدْ فِي حِلَّةْ أَفَسُسْ كُلَ.
2TI.2.1	وَ إِنْتَ يَا وِلَيْدِي، أَبْقَى ثَابِتْ فِي النِّعْمَةْ الْعِنْدِنَا فِي الْمَسِيحْ عِيسَى. 
2TI.2.2	وَ الْكَلَامْ الْإِنْتَ سِمِعْتَهْ مِنْ خَشْمِي قِدَّامْ شُهُودْ كَتِيرِينْ كَلِّفْ بَيَّهْ نَاسْ صَادِقِينْ الْيَقْدَرَوْا يِعَلُّمُوا بَيَّهْ آخَرِينْ بَتَّانْ. 
2TI.2.3	أَقْبَلْ التَّعَبْ مِثِلْ عَسْكَرِي عَدِيلْ هَنَا الْمَسِيحْ عِيسَى. 
2TI.2.4	وَ الْعَسْكَرِي الْقَاعِدْ يِسَوِّي خِدِمْتَهْ مَا لَمَّايَهْ بِخِدْمَةْ النَّاسْ الْمَا عَسْكَرْ. هُو يُخُطّ بَالَهْ لِكَلَامْ كَبِيرَهْ الْيَامُرَهْ وَ يِدَوْر رِضَاءْ مِنَّهْ هُو بَسْ. 
2TI.2.5	وَ بِمَثَلْ تَانِي، كَانْ نَادُمْ يَجْرِي فِي سَبَقْ مَا يُقُولُوا هُو السَّابِقْ إِلَّا كَانْ جَرَى حَسَبْ الشُّرُوطْ. 
2TI.2.6	وَ بَتَّانْ الْحَرَّاتِي التِّعِبْ فَوْق الزَّرَعْ وَاجِبْ هُو بَسْ أَوَّلْ نَادُمْ الْيَلْقَى الْغَلَّةْ. 
2TI.2.7	فَكِّرْ فَوْق الْكَلَامْ الْقُلْتَهْ لَيْك دَا وَ رَبِّنَا يَنْطِيكْ قُدْرَةْ أَشَانْ تَفْهَمْ كُلَّ شَيْء.
2TI.2.8	فَكِّرْ فِي عِيسَى الْمَسِيحْ. هُو مِنْ ذُرِّيَّةْ دَاوُدْ وَ بَعَثْ مِنْ أُسْط الْمَيْتِينْ. دَا بَسْ الْكَلَامْ الْأَنَا بَلَّغْتَهْ لِلنَّاسْ. 
2TI.2.9	وَ بِسَبَبْ الْبِشَارَةْ دِي أَنَا قَاعِدْ فِي التَّعَبْ مَرْبُوطْ بِجَنَازِيرْ مِثِلْ أَنَا مُجْرِمْ. لَاكِنْ كَلَامْ اللهْ أَبَداً مَا يَقْدَرَوْا يَرْبُطُوهْ. 
2TI.2.10	وَ بِمِثِلْ دَا، نَحْمَلْ أَيِّ تَعَبْ فِي شَانْ النَّاسْ الْاللهْ إِخْتَارَاهُمْ وَ نِجَاهِدْ أَشَانْ يَلْقَوْا مَعَايِ النَّجَاةْ بِالْمَسِيحْ عِيسَى وَ يَدْخُلُوا فِي الْمَجْد الْأَبَدِي.
2TI.2.11	الْكَلَامْ دَا حَقّ، كَانْ مُتْنَا مَعَايَهْ نَحْيَوْا مَعَايَهْ. 
2TI.2.12	وَ كَانْ نَحْمَلَوْا التَّعَبْ فِي شَانَهْ، نَمْلُكُوا مَعَايَهْ. وَ كَانْ نَنْكُرُوهْ، هُو كُلَ يَنْكُرْنَا. 
2TI.2.13	وَ كَانْ أَنِحْنَ مَا عِنْدِنَا أَمَانْ، هُو يَقْعُدْ دَايْماً أَمِينْ أَشَانْ هُو مَا يَقْدَرْ يَنْكُرْ نَفْسَهْ.
2TI.2.14	ذَكِّرْهُمْ لِلْأَخْوَانْ بِالْكَلَامْ دَا وَ وَرْوِرهُمْ قِدَّامْ اللهْ أَشَانْ مَا يِلْغَالَطَوْا فِي تَفْسِيرْ الْكَلِمَاتْ. كَلَامْ مِثِلْ دَا مَا عِنْدَهْ فَايْدَةْ وَ يِسَبِّبْ الْهَلَاكْ لِلنَّاسْ الْيَسْمَعَوْه. 
2TI.2.15	أَعَصِرْ قَلْبَكْ أَشَانْ تَبْقَى نَادُمْ الْاللهْ يَرْضَى بَيَّهْ. أَبْقَى مِثِلْ خَدَّامْ الْخِدِمْتَهْ مَا تِسَبِّبْ لَيَّهْ عَيْب. فَسِّرْ كَلَامْ الْحَقّ بِتَفْسِيرْ عَدِيلْ. 
2TI.2.16	وَ أَنْقَرِعْ مِنْ الْكَلَامْ الشَّيْن الْمَا عِنْدَهْ فَايْدَةْ. النَّاسْ الْيِتَابُعُوا الْكَلَامْ دَا يِزِيدْهُمْ كُفُرْ بِزِيَادَةْ. 
2TI.2.17	وَ كَلَامْهُمْ يِشَتِّتْ بَيْن النَّاسْ مِثِلْ مَرَضْ النِّمْلَةْ فَوْق الْجِسِمْ. وَ مِنْهُمْ هَمَانِي وَ فِلِيتُسْ. 
2TI.2.18	هُمَّنْ مَرَقَوْا مِنْ دَرِبْ الْحَقّ. و هَسَّعْ قَاعِدِينْ يُقُولُوا كَدَرْ الْبُعَاثْ تَمَّ خَلَاصْ. وَ قَاعِدِينْ يِتَلُّفُوا إِيمَانْ هَنَا نَاسْ وَاحِدِينْ. 
2TI.2.19	لَاكِنْ الْأَسَاسْ الْقَوِي الْاللهْ خَطَّهْ قَاعِدْ ثَابِتْ وَ هُو خَطَّ فَوْقَهْ خِتِمْ وَ دَا الْكَلَامْ الْمَكْتُوبْ فِي الْكِتَابْ الْبُقُولْ ﴿اللهْ يَعَرِفْ نَاسَهْ﴾ وَ بَتَّانْ ﴿وَاجِبْ أَيِّ نَادُمْ الْيِكَرِّمْ أُسُمْ اللهْ، يِخَلِّي مِنَّهْ الْفَسَالَةْ مَرَّةْ وَاحِدْ﴾.
2TI.2.20	فِي بَيْت هَنَا نَادُمْ غَنِي، فِيَهْ مَوَاعِينْ غَالِيِينْ مِنْ الدَّهَبْ وَ الْفُضَّةْ وَ مَوَاعِينْ رُخَاصْ مِنْ الْحَطَبْ وَ الطِّينَةْ. وَ الْوَاحِدِينْ يَخْدُمُوا بَيْهُمْ عَمَلْ نَضِيفْ وَ الْوَاحِدِينْ يَخْدُمُوا بَيْهُمْ عَمَلْ وَسْخَانْ. 
2TI.2.21	وَ بِمِثِلْ دَا، كَانْ نَادُمْ يِصَفِّي نَفْسَهْ مِنْ كُلَّ شَيْء وَسْخَانْ، هُو يَبْقَى مِثِلْ مَاعُونْ هَنَا الْعَمَلْ النَّضِيفْ وَ يَبْقَى مِثِلْ مَاعُونْ طَاهِرْ الْعِنْدَهْ فَايْدَةْ لِسِيدَهْ. هُو يَبْقَى جَاهِزْ أَشَانْ يِسَوِّي أَيِّ عَمَلْ الزَّيْن.
2TI.2.22	أَنْقَرِعْ مِنْ شَهْوَاتْ هَنَا الصُّبَى. خُطّ بَالَكْ أَشَانْ تَبْقَى نَادُمْ صَالِحْ وَ أَبْقَى قَوِي فِي الْإِيمَانْ وَ الْمَحَبَّةْ وَ السَّلَامْ مِثِلْ كُلَّ النَّاسْ الْيَدْعُوا الرَّبْ بِقَلِبْ طَاهِرْ. 
2TI.2.23	و أَنْقَرِعْ مَرَّةْ وَاحِدْ مِنْ الْمُنَاقِشَاتْ الْبَاطْلِينْ الْمَا عِنْدُهُمْ فَايْدَةْ. إِنْتَ تَعَرِفْ كَدَرْ الْمُنَاقِشَاتْ الْمِثِلْ دَوْل يِسَبُّبُوا الْهُرَاجْ بَسْ. 
2TI.2.24	وَ خَدَّامْ الرَّبّ مَا وَاجِبْ يِهَارِجْ. وَ لَاكِنْ وَاجِبْ يِسَوِّي زَيْن لِكُلَّ النَّاسْ وَ يَعَرِفْ كِكَّيْف يِعَلِّمْهُمْ وَ يَصْبُرْ لَيْهُمْ. 
2TI.2.25	بِنَفَسْ بَارِدْ هُو يِوَصِّفْ الْحَقّ لِلنَّاسْ الْيِخَالُفُوهْ و هُو يِدَوْر كَدَرْ اللهْ يَهْدِيهُمْ لِلتَّوْبَةْ و يَعَرْفُوا الْحَقّ. 
2TI.2.26	وَ خَلَاصْ، يَمُرْقُوا مِنْ شَرَكْ إِبْلِيسْ الْأَوَّلْ كَرَبَاهُمْ أَشَانْ يِسَوُّوا لَيَّهْ الشَّيْء الْهُو يِدَوْرَهْ.
2TI.3.1	وَ وَاجِبْ تَعَرِفْ كَدَرْ الزَّمَنْ الْأَخِيرْ يَبْقَى زَمَنْ قَاسِي بِلْحَيْن. 
2TI.3.2	وَ فِي الزَّمَنْ دَا، النَّاسْ يِحِبُّوا نُفُوسْهُمْ بِزِيَادَةْ وَ يِحِبُّوا الْقُرُسْ بِلْحَيْن. وَ يَبْقَوْا فَشَّارِينْ وَ مُسْتَكْبِرِينْ وَ كَلَامْهُمْ يَبْقَى مُرّ وَ يَبْقَوْا عَايْقِينْ لِوَالْدَيْنهُمْ وَ نَسَّايِينْ الْخَيْر وَ فَاسْدِينْ. 
2TI.3.3	وَ مَا عِنْدُهُمْ مَحَنَّةْ وَ يَابَوْا مَا يِسَامُحُوا. وَ يَبْقَوْا قَطَّاعِينْ وَ مَا قَادْرِينْ يِثَبُّتُوا نُفُوسْهُمْ وَ يَبْقَوْا كَشْرَانِينْ وَ يَكْرَهَوْا الْخَيْر. 
2TI.3.4	وَ يَبْقَوْا خَايْنِينْ وَ مُتَعَمِّدِينْ وَ فَشَّارِينْ. وَ يِحِبُّوا حَلَاتْ الدُّنْيَا زِيَادَةْ مِنْ اللهْ. 
2TI.3.5	وَ يِنْكَرُبُوا فِي الشُّغُلْ الْبِوَصِّفْ التَّقْوَى لَاكِنْ فِي قُلُوبْهُمْ يَابَوْه مَا يِتَابُعُوهْ.
2TI.3.5	أَنْقَرِعْ مِنْ النَّاسْ الْمِثِلْ دَوْل. 
2TI.3.6	وَاحِدِينْ مِنْهُمْ يِنْدَسَّوْا فِي بُيُوتْ النَّاسْ بِنَجَاضَةْ. وَ يِسَّيْطَرَوْا بِالْغَشّ فَوْق الْعَوِينْ الفِكِرْهِنْ مَا ثَابِتْ الْمَلَانَاتْ بِذُنُوبْ وَ قَاعِدَاتْ يِتَابِعَنْ كُلَّ نَفَرْ الشَهْوَاتْ. 
2TI.3.7	الْعَوِينْ الْمِثِلْ دَيْل يَسْمَعَنْ تَعْلِيمْ كَتِيرْ وَ أَبَداً مَا يَقْدَرَنْ يَفْهَمَنْ الْحَقّ. 
2TI.3.8	وَ الْغَشَّاشِينْ دَوْل يِخَالُفُوا الْحَقّ مِثِلْ يَنِيسْ وَ يَمْبَارِسْ
2TI.3.9	لَاكِنْ مَا يَنْجَحَوْا أَشَانْ بَعَدْ شِيَّةْ يَبْقَى وَاضِحْ لِكُلَّ النَّاسْ كَدَرْ كَلَامْهُمْ بَاطِلْ. وَ يَبْقَى لَيْهُمْ مِثِلْ الشَّيْء الْبِقِي لِيَنِيسْ وَ يَمْبَارِسْ.
2TI.3.10	لَاكِنْ إِنْتَ رَافَقْتِنِي وَ تَعَرِفْنِي. شِفْتِنِي وَكِتْ أَنَا قَاعِدْ نِعَلِّمْ النَّاسْ وَ تَعَرِفْ حَالِي وَ نِيَّتِي فِي كُلَّ شَيْء. تَعَرِفْ إِيمَانِي وَ صَبْرِي وَ مَحَبِّتِي وَ قَلْبِي الثَّابِتْ. 
2TI.3.11	إِنْتَ شِفْتِنِي وَكِتْ النَّاسْ قَاعِدِينْ يِتَعُّبُونِي وَ وَكِتْ تَعَبْ شَدِيدْ جَاءْ فَوْقِي. وَ شِفْتِنِي فِي كُلَّ شَيْء الْقَاسِي الْبِقِي فَوْقِي فِي الْحِلَّالْ أَنْطَاكِيَةْ وَ إِقُونِيَةْ وَ لِسْتَرَةْ
2TI.3.12	وَ أَكِيدْ أَيِّ نَادُمْ الْيِدَوْر يِنْكَرِبْ فِي التَّقْوَى فِي الدَّرِبْ الْمَسِيحْ عِيسَى، يِتَعُّبُوهْ. 
2TI.3.13	وَ لَاكِنْ النَّاسْ الْفَسْلِينْ وَ الْكَدَّابِينْ، فَسَالِتْهُمْ تِزِيدْ بِزِيَادَةْ وَ يَبْقَوْا غَشَّاشِينْ وَ مَغْشُوشِينْ.
2TI.3.14	لَاكِنْ إِنْتَ، أَقْعُدْ ثَابِتْ فِي كُلَّ شَيْء الْعَلَّمْتَهْ وَ آمَنْت بَيَّهْ بِإِيمَانْ قَوِي. تَعَرِفْ كَدَرْ النَّاسْ الْعَلَّمَوْك لَيَّهْ صَادِقِينْ. 
2TI.3.15	مِنْ إِنْتَ صَغَيَّرْ، عِرِفْت كِتَابْ اللهْ الْأَنْطَاكْ الْعِلِمْ الْيِوَدِّيكْ لِلنَّجَاةْ بِالْإِيمَانْ فِي الْمَسِيحْ عِيسَى. 
2TI.3.16	الْكِتَابْ كُلَ كَيْ هُو كَلَامْ مِنْ اللهْ وَ عِنْدَهْ فَايْدَةْ أَشَانْ يِعَلِّمْ الْحَقّ وَ يِوَصِّفْ النَّاسْ خَطَاهُمْ و يِقَبِّلْهُمْ فِي الدَّرِبْ الْعَدِيلْ وَ يِدَرِّبْهُمْ فِي الْحَالْ الصَّالْحَةْ. 
2TI.3.17	وَ بَيَّهْ خَدَّامْ اللهْ يَبْقَى قَادِرْ وَ جَاهِزْ أَشَانْ يِسَوِّي أَيِّ عَمَلْ الْخَيْر.
2TI.4.1	وَ نَنْطِيكْ وَصِيَّةْ بِأُسُمْ اللهْ وَ بِأُسُمْ الْمَسِيحْ عِيسَى الْيِحَاسِبْ الْحَيِّينْ وَ الْمَيْتِينْ وَ بِالْيَوْم هُو يِبِينْ فَوْقَهْ بِمَمْلَكَتَهْ. 
2TI.4.2	بَلِّغْ كَلَامْ اللهْ. أَنْكَرِبْ فَوْقَهْ كَانْ تَلْقَى مِنْ النَّاسْ مُرّ وَلَّا حِلُو كُلَ. جِيبْ النَّاسْ فِي الدَّرِبْ. الْوَاحِدِينْ أَهْرِجْهُمْ وَ الْوَاحِدِينْ شَجِّعْهُمْ. عَلِّمْهُمْ كُلُّهُمْ بِصَبُرْ شَدِيدْ. 
2TI.4.3	فِيَهْ وَكِتْ جَايِ النَّاسْ يَابَوْا مَا يَحْمَلَوْا التَّعْلِيمْ الْعَدِيلْ. يِتَابُعُوا الْكَلَامْ الْحَلُو لَيْهُمْ وَ يِشِيلُوا مُعَلِّمِينْ كَتِيرِينْ الْيُقُولُوا الْكَلَامْ الْيَعَجِبْ النَّاسْ بَسْ. 
2TI.4.4	وَ مَا يِدَوْرُوا يَسْمَعَوْا أَبَداً كَلَامْ الْحَقّ. فِي بَدَلَهْ يِدَوْرُوا يَسْمَعَوْا قِصَصْ النَّاسْ الْيِوَدُّرُوهُمْ. 
2TI.4.5	لَاكِنْ إِنْتَ، أَقْعُدْ دَايْماً ثَابِتْ وَ أَحْمَلْ التَّعَبْ وَ بَشِّرْ النَّاسْ بِالْبِشَارَةْ وَ أَخْدِمْ عَدِيلْ الْخِدْمَةْ الْاللهْ أَنْطَاهَا لَيْك.
2TI.4.6	لَاكِنْ أَنَا بِقِيتْ مِثِلْ ضَحِيَّةْ وَ قَرِيبْ دَمِّي يِدَفِّقْ. وَ أَنَا مَوْتِي قَرَّبْ خَلَاصْ. 
2TI.4.7	أَنَا جَاهَدْت جِهَادْ عَدِيلْ فِي الْحَقّ. وَ السَّبَقْ الطَّوِيلْ كَمَّلْتَهْ وَ الْإِيمَانْ كَرَبْتَهْ قَوِي لَحَدِّي النِّهَايَةْ. 
2TI.4.8	وَ هَسَّعْ الْجَائِزَةْ الْيَنْطُوهَا لِلْغَالِبْ تَرْجَانِي. وَ هِي التَّاجْ الرَّبِّنَا يُخُطَّهْ فِي رَاسْ النَّادُمْ الصَّالِحْ. وَ رَبِّنَا الْحَاكِمْ الْعَادِلْ يَنْطِينِي الطَّاقِيَةْ دِي فِي الْيَوْم الْأَخِيرْ. وَ مَا يَنْطِيهَا لَيِّ أَنَا وِحَيْدِي لَاكِنْ يَنْطِيهَا لِكُلَّ النَّاسْ الْقَرْمَانِينْ لِيَوْم جَيِّتَهْ.
2TI.4.9	جَاهِدْ لِتَجِينِيِ عَجَلَةْ 
2TI.4.10	أَشَانْ أَخُونَا دِيمَاسْ يِحِبّ الدُّنْيَا وَ فَاتْ خَلَّانِي مَشَى فِي حِلَّةْ تَسَلُونِيكِي. وَ الْآخَرِينْ مَا فِيهُمْ. أَخُونَا كِرِيسْكِي مَشَى فِي بَلَدْ غَلَاطِيَةْ وَ أَخُونَا تِيطُسْ مَشَى فِي بَلَدْ دَلْمَاطِيَةْ. 
2TI.4.11	وَ مِثِلْ دَا، إِلَّا أَخُونَا لُوقَا وِحَيْدَهْ قَاعِدْ مَعَايِ. أَمْشِي لِأَخُونَا مَرْقُسْ وَ جِيبَهْ مَعَاكْ. هُو يِسَاعِدْنِي بِلْحَيْن فِي خِدْمَةْ الرَّبّ. 
2TI.4.12	وَ أَنَا رَسَّلْت أَخُونَا تِشِيكُسْ فِي حِلَّةْ أَفَسُسْ. 
2TI.4.13	وَ وَكِتْ تَجِي، جِيبْ مَعَاكْ خَلَقِي هَنَا الْبَرِدْ الْخَلَيْتَهْ مَعَ أَخُونَا كَارْبُسْ فِي حِلَّةْ تُرُوَاسْ. وَ جِيبْ الْكُتُبْ كُلَ. وَ فَكِّرْ فِي الْكُتُبْ الْمَكْتُوبِينْ فِي فَرْوَةْ وَ مَا تَنْسَاهُمْ.
2TI.4.14	وَ إِسْكَنْدَرْ دَقَّاقْ النَّحَاسْ هُو سَوَّى لَيِّ فَسِلْ بِلْحَيْن. رَبِّنَا بَسْ يِجَازِيهْ فَوْق الشَّيْء السَّوَّاهْ لَيِّ. 
2TI.4.15	أَنْقَرِعْ مِنَّهْ أَشَانْ هُو خَالَفْ كَلَامْنَا مُخَالَفَةْ شَدِيدَةْ. 
2TI.4.16	فِي الْمَرَّةْ الْأَوَّلَانِيَّةْ الْجَابَوْنِي فِي الْمَحْكَمَةْ وَ دَافَعْت لِنَفْسِي، مَا فِي نَادُمْ وَاحِدْ الْوِقِفْ مَعَايِ. كُلُّهُمْ خَلَّوْنِي مَرَّةْ وَاحِدْ. نَسْأَلْ رَبِّنَا مَا يَحَاسِبْهُمْ. 
2TI.4.17	لَاكِنْ رَبِّنَا وِقِفْ مَعَايِ وَ أَنْطَانِي قُدْرَةْ وَ بَيْهَا بَلَّغْت الْبِشَارَةْ كُلُّهَا كَيْ وَ نَاسْ مِنْ كُلَّ الْأُمَمْ سِمْعَوْهَا. وَ فِي الْيَوْم دَا، أَنَا مِثِلْ نَادُمْ الدُّودْ يِدَوْر يَاكُلَهْ. لَاكِنْ الرَّبّ نَجَّانِي مِنْ الْمَوْت. 
2TI.4.18	وَ هُو يِنَجِّينِي مِنْ كُلَّ شَيْء فَسِلْ وَ يِوَدِّينِي عَافَيْ فِي مَمْلَكَتَهْ السَّمَاوِيَّةْ. الْحَمْدُ لِلهْ دَايْماً وَ إِلَى الْأَبَدْ. آمِينْ.
2TI.4.19	سَلِّمْ فِرِسْكَةْ وَ أَكِيلَا وَ نَاسْ بَيْت وَانِي سِفِرُسْ. 
2TI.4.20	أَخُونَا رَسْطُسْ قَعَدْ فِي كُرُنْتُسْ. وَ تُرُوفِيمُسْ بِقِي مَرْضَانْ وَ أَنَا خَلَّيْتَهْ فِي حِلَّةْ مِلِيتُسْ. جَاهِدْ أَشَانْ تَجِي لَيِّ قُبَّالْ الشِّتَاءْ مَا يَبْدَا. 
2TI.4.21	يُوبُلُسْ وَ بُودِسْ وَ لِينُسْ وَ كُلُودِيَةْ وَ كُلَّ الْأَخْوَانْ يِسَلُّمُوكْ. 
2TI.4.22	الرَّبّ مَعَاكْ. عَلَيْكُمْ النِّعْمَةْ.
TIT.1.1	جَوَابْ مِنِّي أَنَا بُولُسْ عَبِدْ هَنَا اللهْ وَ رَسُولْ هَنَا عِيسَى الْمَسِيحْ مُرَسَّلْ أَشَانْ نِجِيبْ النَّاسْ الْاللهْ إِخْتَارَاهُمْ فِي دَرِبْ الْإِيمَانْ وَ نِعَرِّفْهُمْ الْحَقّ الْيِوَدِّيهُمْ فِي التَّقْوَى. 
TIT.1.2	وَ بِسَبَبْ الْإِيمَانْ دَا، يَرْجَوْا بِعَشَمْ الْحَيَاةْ الْأَبَدِيَّةْ الْهُو وَاعَدَاهُمْ بَيْهَا مِنْ قُبَّالْ بِدَايَةْ الدُّنْيَا. وَ اللهْ أَبَداً مَا يَكْدِبْ. 
TIT.1.3	وَ فِي الْوَكِتْ الْاللهْ حَدَّدَهْ، هُو نَزَّلْ كَلَامَهْ فِي الْمَسِيحْ. وَ اللهْ مُنَجِّينَا كَلَّفَانِي بِالْكَلَامْ دَا وَ أَمَرَانِي أَشَانْ نِبَلِّغَهْ.
TIT.1.4	وَ نَكْتِبْ لَيْك إِنْتَ يَا تِيطُسْ الْبِقِيتْ وِلَيْدِي الصَّحِيحْ بِالْإِيمَانْ النِّشَارُكُوا فَوْقَهْ. عَلَيْكُمْ السَّلَامْ وَ الرَّحْمَةْ مِنْ اللهْ أَبُونَا وَ الْمَسِيحْ عِيسَى الْمُنَجِّي.
TIT.1.5	أَنَا خَلَّيْتَكْ فِي جَزِيرَةْ كِرِيتْ أَشَانْ تِعَدِّلْ كُلَّ شَّيْء اللِّسَّاعْ مَا عِنْدَهْ نِظَامْ عَدِيلْ. وَاجِبْ تِخْتَارْ مِنْ الْمُؤْمِنِينْ نَاسْ فِي أَيِّ حِلَّةْ أَشَانْ يَبْقَوْا لَيْهُمْ شُيُوخْ مِثِلْ أَنَا أَوَّلْ وَصَّيْتَكْ بَيَّهْ. 
TIT.1.6	كُلَّ شَيْخ وَاجِبْ يَبْقَى نَادُمْ مَا عِنْدَهْ عَيْب. خَلِّي يَبْقَى رَاجِلْ مَرْتَةْ وَاحِدَةْ بَسْ وَ عِيَالَهْ مُؤْمِنِينْ وَ مَا فِي نَادُمْ وَاحِدْ يُقُولْ فَوْقهُمْ كَدَرْ هُمَّنْ فَاسْدِينْ وَ لَا عَاصِيِّينْ. 
TIT.1.7	مَسْؤُولْ الْمُؤْمِنِينْ هُو وَكِيلْ اللهْ وَ أَشَانْ دَا، وَاجِبْ يَبْقَى نَادُمْ مَا عِنْدَهْ عَيْب. وَاجِبْ مَا يَبْقَى نَادُمْ مُسْتَكْبِرْ رَاسَهْ قَوِي وَ لَا نَادُمْ الْبَزْعَلْ عَجَلَةْ وَ لَا سَكَّارِي وَ لَا سِيدْ الْمَشَاكِلْ وَ لَا نَادُمْ الْبِرِيدْ رِبَحْ الْحَرَامْ. 
TIT.1.8	لَاكِنْ وَاجِبْ يَبْقَى نَادُمْ كَرِيمْ لِلضِّيفَانْ وَ الْيِرِيدْ الْخَيْر وَ عَاقِلْ وَ صَالِحْ وَ تَقِي وَ يِثَبِّتْ نَفْسَهْ. 
TIT.1.9	هُو وَاجِبْ يَكْرُبْ قَوِي الْكَلَامْ الصَّحِيحْ الْعَلَّمْنَاهْ لَيَّهْ أَشَانْ يِشَجِّعْ أَخْوَانَهْ بِتَعْلِيمْ عَدِيلْ وَ يُرُدّ لِلنَّاسْ الْيِخَالُفُوهْ.
TIT.1.10	أَشَانْ فِيَهْ نَاسْ كَتِيرِينْ عَاصِيِّينْ وَ غَشَّاشِينْ وَ بِحَجُّوا كَلَامْ سَاكِتْ وَ كَتِيرِينْ مِنْهُمْ يَهُودْ. 
TIT.1.11	لَازِمْ نِوَقُّفُوهُمْ أَشَانْ تَلَّفَوْا إِيمَانْ هَنَا كُلَّ النَّاسْ فِي بُيُوتْ وَاحِدِينْ بِتَعْلِيمْهُمْ. قَاعِدِينْ يِعَلُّمُوا كَلَامْ مَا عَدِيلْ أَشَانْ يَرْبَحَوْا قُرُسْ بِكِدِبْهُمْ. 
TIT.1.12	نَادُمْ وَاحِدْ مِنْ الْكِرِيتِيِّينْ الْبِقِي لَيْهُمْ مِثِلْ نَبِي قَالْ «نَاسْ هَنَا كِرِيتْ هُمَّنْ دَايْماً كَدَّابِينْ وَ مِثِلْ حَيْوَانَاتْ خَطِرِينْ. هُمَّنْ بِحِبُّوا الْأَكِلْ وَ مَا بِرِيدُوا الْخِدْمَةْ». 
TIT.1.13	وَ كَلَامَهْ دا صَحِيحْ. وَ أَشَانْ دَا، أَهْرِجْهُمْ بِشِدَّةْ أَشَانْ يَقْعُدُوا ثَابْتِينْ فِي الْإِيمَانْ 
TIT.1.14	وَ مَا يَسْمَعَوْا بَتَّانْ الْقِصَصْ الْبَاطْلِينْ الْجَايِينْ مِنْ أُسْط الْيَهُودْ وَ لَا شُرُوطْ النَّاسْ الْأَبَوْا الْحَقّ.
TIT.1.15	لِلنَّاسْ الْقُلُوبْهُمْ طَاهِرِينْ كُلَّ شَيْء طَاهِرْ. وَ لَاكِنْ لِلنَّاسْ الْقُلُوبْهُمْ مَا طَاهِرِينْ وَ لِلْمَا مُؤْمِنِينْ مَا فِي شَيْء وَاحِدْ طَاهِرْ. أَفْكَارْهُمْ وَ قُلُوبْهُمْ مَا طَاهِرِينْ مَرَّةْ وَاحِدْ. 
TIT.1.16	يُقُولُوا يَعَرْفُوا اللهْ لَاكِنْ بِعَمَلْهُمْ يَكْفُرُوْا بَيَّهْ. نَاسْ مِثِلْ دَوْل مَكْرُوهِينْ وَ عَاصِيِّينْ وَ مَا يَنْفَعَوْا لِأَيِّ عَمَلْ الْخَيْر.
TIT.2.1	لَاكِنْ إِنْتَ عَلِّمْ الْأَخْوَانْ الْحَالْ الْمُوَافِقَةْ مَعَ التَّعْلِيمْ الْعَدِيلْ.
TIT.2.2	وَصِّي الشُّيَابْ أَشَانْ يَبْقَوْا عَاقْلِينْ وَ مُحْتَرَمِينْ وَ خَلِّي بَالْهُمْ يَبْقَى وَسِيعْ. وَ خَلِّي يَبْقَوْا ثَابْتِينْ فِي الْإِيمَانْ وَ الْمَحَبَّةْ وَ الصَّبُرْ.
TIT.2.3	وَ وَصِّي الْعَجَايِزْ كُلَ أَشَانْ حَالْهِنْ تَبْقَى تَقِيَّةْ وَ مَا يَبْقَنْ قَوَّالِيَاتْ وَ لَا سَكَّارِيَّاتْ. خَلِّي يِعَلِّمَنْ أَخْوَاتْهِنْ كِكَّيْف يِسَوَّنْ الْخَيْر. 
TIT.2.4	وَ بِمِثِلْ دَا، يِشَجِّعَنْ الشَّابَّاتْ أَشَانْ يِرِيدَنْ رُجَالْهِنْ وَ عِيَالْهِنْ 
TIT.2.5	وَ يِعِيشَنْ بِحَالْ عَاقْلَةْ وَ طَاهْرَةْ وَ يُخُطَّنْ بَالْهِنْ فِي بُيُوتْهِنْ وَ قُلُوبْهِنْ يَبْقَوْا بُيُضْ وَ يَسْمَعَنْ كَلَامْ رُجَالْهِنْ. وَ بِمِثِلْ دَا، يِسِدَّنْ الدَّرِبْ لِلنَّادُمْ الْيِدَوْر يُقُولْ كَلَامْ فَسِلْ فَوْق كَلَامْ اللهْ.
TIT.2.6	وَ وَصِّي الصُّبْيَانْ أَشَانْ يِثَبُّتُوا نُفُوسْهُمْ. 
TIT.2.7	أَبْقَى لَيْهُمْ مَثَلْ فِي كُلَّ شَيْء. وَصِّفْ لَيْهُمْ بِحَالَكْ كِكَّيْف يِسَوُّوا الْخَيْر. وَ خَلِّيهُمْ يِشِيفُوا كَدَرْ إِنْتَ نَادُمْ مُخْلِصْ فِي تَعْلِيمَكْ وَ مُنْكَرِبْ فَوْقَهْ. 
TIT.2.8	وَ خَلِّي كَلَامَكْ يَبْقَى سَالِمْ بِلْحَيْن حَتَّى نَادُمْ مَا يَلْقَى فَوْقَهْ سَبَبْ لِيِهَرْجَكْ. وَ بِمِثِلْ دَا، أَيِّ نَادُمْ الْيِدَوْر يِخَالِفَكْ، يَخْجَلْ و مَا يَقْدَرْ يُقُولْ فَوْقنَا شَيْء فَسِلْ.
TIT.2.9	وَ وَصِّي الْعَبِيدْ أَشَانْ يَسْمَعَوْا كَلَامْ سِيَادْهُمْ لَحَدِّي سِيَادْهُمْ يَرْضَوْا بَيْهُمْ فِي كُلَّ شَيْء. وَ خَلِّي الْعَبِيدْ مَا يِخَالُفُوهُمْ 
TIT.2.10	وَ لَا يَسُرْقُوا مِنْهُمْ شَيْء. وَ لَاكِنْ وَاجِبْ يَبْقَوْا لَيْهُمْ صَادِقِينْ مَرَّةْ وَاحِدْ أَشَانْ يِوَصُّفُوا فِي كُلَّ شَيْء كَدَرْ تَعْلِيمْ هَنَا اللهْ الْيِنَجِّينَا، هُو سَمَحْ بِلْحَيْن.
TIT.2.11	أَكِيدْ، نِعْمَةْ اللهْ بَانَتْ فِي الْمَسِيحْ أَشَانْ تِنَجِّي كُلَّ النَّاسْ. 
TIT.2.12	وَ هِي تِدَرِّبْنَا أَشَانْ نِخَلُّوا مِنِّنَا الْكُفُرْ وَ شَهْوَاتْ الدُّنْيَا وَ نِعِيشُوا فِي الدُّنْيَا بِحَالْ عَاقْلَةْ وَ صَالِحَةْ وَ تَقِيَّةْ. 
TIT.2.13	وَ نَرْجَوْا بِعَشَمْ الْيَوْم الْمُبَارَكْ الْيِبِينْ فَوْقَهْ مَجْد هَنَا إِلـٰهْنَا وَ مُنَجِّينَا الْعَظِيمْ، عِيسَى الْمَسِيحْ. 
TIT.2.14	هُو أَنْطَى نَفْسَهْ ضَحِيَّةْ لِيَفْدَانَا مِنْ كُلَّ فَسَالَةْ وَ يِطَهِّرْ قُلُوبْنَا أَشَانْ نَبْقَوْا لَيَّهْ شَعَبَهْ حَلَالَهْ مُنْكَرِبِينْ فِي عَمَلْ الْخَيْر. 
TIT.2.15	وَ خَلَاصْ كُلَّ الْكَلَامْ دَا، أَوْرِيهُمْ بَيَّهْ بِكَلَامْ وَاضِحْ. عِنْدَكْ فَوْقهُمْ قُدْرَةْ أَشَانْ تِشَجِّعْهُمْ وَ تَهْرِجْهُمْ حَسَبْ حَالْهُمْ. مَا تِخَلِّي نَادُمْ يَحْقِرَكْ.
TIT.3.1	فَكِّرْهُمْ لِلْأَخْوَانْ أَشَانْ يَسْمَعَوْا كَلَامْ الْحَكُومَةْ وَ الْكُبَارَاتْ وَ يِتَابُعُوا كَلَامْهُمْ. وَ خَلِّي يَبْقَوْا جَاهِزِينْ لِيِسَوُّوا الْخَيْر فِي كُلِّ حَالْ. 
TIT.3.2	وَ خَلِّي مَا يُقُولُوا كَلَامْ فَسِلْ فَوْق أَيِّ نَادُمْ وَ لَا يِهَارُجُوا. وَ خَلِّي يِحَجُّوا بِنَفَسْ بَارِدْ وَ بِأَدَبْ مَعَ كُلَّ النَّاسْ.
TIT.3.3	خَلِّي مَا نَنْسَوْا كَدَرْ أَوَّلْ أَنِحْنَ كُلَ مِثِلْهُمْ، جَاهِلِينْ وَ عَاصِيِّينْ. أَوَّلْ أَنِحْنَ مُوَدِّرِينْ وَ شَهْوَاتْنَا مَلَكَوْنَا وَ قُلُوبْنَا مَرْبُوطِينْ فِي حَلَاتْ الدُّنْيَا. أَوَّلْ أَنِحْنَ عَايْشِينْ بِالْفَسَالَةْ وَ الْحُسُدْ، وَ قَاعِدِينْ نَكْرَهَوْا النَّاسْ وَ النَّاسْ يَكْرَهَوْنَا. 
TIT.3.4	وَ لَاكِنْ وَكِتْ اللهْ مُنَجِّينَا بَيَّنْ مَحَنَّتَهْ و مَحَبِّتَهْ، 
TIT.3.5	هُو نُجَّانَا. وَ دَا مَا بِسَبَبْ أَيِّ عَمَلْ صَالِحْ السَّوَّيْنَاهْ لَاكِنْ بِسَبَبْ رَحْمَتَهْ هُو. وَ هُو غَسَّلَانَا بِالْوَالُودَةْ التَّانِيَةْ وَ أَنْطَانَا حَيَاةْ جَدِيدَةْ بِالرُّوحْ الْقُدُّوسْ 
TIT.3.6	الْهُو نَزَّلَهْ فَوْقنَا بِكُلَّ بَرَكَاتَهْ بِوَاسِطَةْ مُنَجِّينَا عِيسَى الْمَسِيحْ. 
TIT.3.7	وَ بِمِثِلْ دَا، بِقِينَا صَالِحِينْ بِنِعْمَتَهْ وَ أَنِحْنَ عَشْمَانِينْ فَوْق رَبِّنَا كَدَرْ نَوْرُثُوا الْحَيَاةْ الْأَبَدِيَّةْ. 
TIT.3.8	وَ الْكَلَامْ دَا حَقّ. وَ نِدَوْر كَدَرْ إِنْتَ تِفَسِّرْ لَيْهُمْ كُلَّ الْكَلَامْ دَا أَشَانْ النَّاسْ الْآمَنَوْا بِاللهْ يِنْكَرُبُوا بِنِيَّةْ وَاحِدَةْ فِي عَمَلْ الْخَيْر. كُلَّ الْكَلَامْ دَا سَمَحْ بِلْحَيْن وَ عِنْدَهْ فَايْدَةْ لِكُلَّ النَّاسْ.
TIT.3.9	لَاكِنْ أَنْقَرِعْ مِنْ الْمُنَاقِشَاتْ الْمَا عِنْدُهُمْ فَايْدَةْ مِثِلْ مُنَاقَشَاتْ فِي الْقُرَمْ وَ مِنْ الْمُخَاصَمَةْ وَ الْمُغْلَاطْ فِي تَفْسِيرْ التَّوْرَاةْ. كَلَامْ مِثِلْ دَا بَاطِلْ وَ مَا عِنْدَهْ فَايْدَةْ أَبَداً. 
TIT.3.10	وَ أَيِّ نَادُمْ الْيِحَجِّي كَلَامْ شِقْ وَ يِفَرِّقْ بَيَّهْ الْأَخْوَانْ، حَذِّرَهْ مَرَّةْ وَاحِدَةْ وَ حَذِّرَهْ مَرَّةْ تَانِيَةْ وَ بَعَدْ دَا، أَقْطَعْ مَعَايَهْ الْعَلَاقَةْ. 
TIT.3.11	أَكِيدْ أَيِّ نَادُمْ الْمِثِلْ دَا، هُو مُوَدِّرْ وَ خَاطِي. هُو يِجِيبْ الْعِقَابْ فِي رَاسَهْ.
TIT.3.12	نِدَوْر نِرَسِّلْ لَيْك أَرْتِمَاسْ وَلَّا تِشِيكُسْ. وَ وَكِتْ وَاحِدْ مِنْهُمْ يَوْصِلَكْ، أَعَصِرْ نَفْسَكْ أَشَانْ تَجِي لَيِّ فِي حِلَّةْ نِكُوبُلُسْ. أَنَا شِلْت نِيَّةْ نَقْعُدْ فَوْقهَا طُولْ الشِّتَاءْ. 
TIT.3.13	وَ فِي الشَّيْء الْبُخُصّ أَخْوَانَّا زَيْنَاسْ الْمُحَامِي وَ أَبُلُوسْ، أَعَصِرْ نَفْسَكْ أَشَانْ تِسَاعِدْهُمْ فِي سَفَرْهُمْ وَ خَلِّي شَيْء مَا يِقَصِّرْ لَيْهُمْ فِي الدَّرِبْ. 
TIT.3.14	وَ خَلِّي كُلَّ أَخْوَانَّا يَعَرْفُوا كِكَّيْف يِنْكَرُبُوا فِي عَمَلْ الْخَيْر أَشَانْ يِسَاعُدُوا النَّاسْ الْحَوْجَانِينْ بِالصَّحِيحْ. وَ مِثِلْ دَا، أَخْوَانَّا مَا يَبْقَوْا نَاسْ الْحَيَاتْهُمْ مَا عِنْدَهَا فَايْدَةْ. 
TIT.3.15	كُلَّ النَّاسْ الْمَعَايِ يِسَلُّمُوكْ. وَ سَلِّمْ كُلَّ الْمُؤْمِنِينْ الْيِحِبُّونَا. عَلَيْكُمْ كُلُّكُو النِّعْمَةْ.
PHM.1.1	جَوَابْ مِنِّي أَنَا بُولُسْ الْمَسْجُونْ فِي شَانْ الْمَسِيحْ عِيسَى وَ مِنْ أَخُونَا تِمُوتَاوُسْ. وَ نَكْتِبْ لَيْك إِنْتَ، يَا حَبِيبْنَا وَ رَفِيقْنَا فِي الْخِدْمَةْ فِلِمُونْ، 
PHM.1.2	وَ جَمَاعَةْ الْمُؤْمِنِينْ الْبِلِمُّوا فِي بَيْتَكْ وَ أَخُتْنَا أَبْفِيَّةْ وَ أَخُونَا أَرْخِبَّا الْمِثِلْنَا يِتَابِعْ كَلَامْ رَبِّنَا مِثِلْ عَسْكَرِي يِتَابِعْ كَبِيرَهْ. 
PHM.1.3	السَّلَامْ وَ الرَّحْمَةْ عَلَيْكُمْ مِنْ اللهْ أَبُونَا وَ رَبِّنَا عِيسَى الْمَسِيحْ.
PHM.1.4	يَا فِلِمُونْ، أَيِّ وَكِتْ النِّصَلِّي، نِفَكِّرْ فَوْقَكْ وَ نَشْكُرْ اللهْ رَبِّي 
PHM.1.5	أَشَانْ سِمِعْت خَبَرْ هَنَا إِيمَانَكْ بِرَبِّنَا عِيسَى وَ بِمَحَبِّتَكْ لِكُلَّ الصَّالِحِينْ. 
PHM.1.6	وَ نَسْأَلْ لَيْك اللهْ كَدَرْ بِالْعَلَاقَةْ الْعِنْدَكْ مَعَ أَخْوَانَكْ الْمُؤْمِنِينْ تَلْقَى عِرْفَةْ بِزِيَادَةْ فِي كُلَّ الْخَيْر الْعِنْدِنَا فِي الْمَسِيحْ. 
PHM.1.7	وَ بِالصَّحِيحْ يَا أَخُوِي، خَبَرْ هَنَا مَحَبِّتَكْ أَنْطَانِي فَرْحَةْ كَبِيرَةْ وَ شَجَاعَةْ شَدِيدَةْ أَشَانْ الشَّيْء الْإِنْتَ سَوَّيْتَهْ فَرَّحَاهُمْ لِلصَّالِحِينْ.
PHM.1.8	وَ أَشَانْ دَا، نِدَوْر نَطْلُبْ مِنَّكْ شَيْء وَاحِدْ. عِنْدِي حَقّ فِي الْمَسِيحْ لِنَامُرَكْ طَوَّالِي أَشَانْ تِسَوِّي الشَّيْء النِّدَوْرَهْ. 
PHM.1.9	وَ لَاكِنْ أَنِحْنَ نِرَّايَدَوْا وَ أَشَانْ دَا، يَبْقَى لَيِّ أَخَيْر كَانْ نِقَدِّمْ لَيْك طَلَبْ وَ إِنْتَ تَفْهَمْنِي. وَ أَنَا النِّحَجِّي لَيْك أَنَا بُولُسْ سَفِيرْ الْمَسِيحْ وَ حَالِياً أَنَا مَسْجُونْ فِي شَانَهْ. 
PHM.1.10	وَ نِقَدِّمْ لَيْك طَلَبْ فِي شَانْ وِلَيْدِي الْفَايِدْ
PHM.1.11	أَوَّلْ هُو مَا عِنْدَهْ لَيْك فَايْدَةْ لَاكِنْ بِالصَّحِيحْ هَسَّعْ هُو بِقِي نَادُمْ عِنْدَهْ فَايْدَةْ كَتِيرَةْ بِلْحَيْن. هُو عِنْدَهْ فَايْدَةْ لَيْك إِنْتَ وَ لَيِّ أَنَا كُلَ. 
PHM.1.12	وَ أَنَا قَاعِدْ نِقَبِّلَهْ لَيْك مَعَ الْجَوَابْ دَا وَ دَا قَاسِي لَيِّ أَشَانْ نَقْرَمْ لَيَّهْ بِلْحَيْن. 
PHM.1.13	بِالصَّحِيحْ، دَوَّرْت هُو يَقْعُدْ هِنِي مَعَايِ. أَنَا قَاعِدْ فِي السِّجِنْ فِي شَان بِشَارَةْ الْمَسِيحْ وَ نَعَرِفْ كَدَرْ إِنْتَ تِدَوْر تِسَاعِدْنِي. وَ كَانْ الْفَايِدْ يَقْعُدْ مَعَايِ، هُو يَقْدَرْ يِسَاعِدْنِي فِي بَدْلَكْ إِنْتَ. 
PHM.1.14	لَاكِنْ مَا دَوَّرْت نِسَوِّي أَيِّ شَيْء الْبُخُصَّهْ إِلَّا كَانْ إِنْتَ قَصَّدْت بَيَّهْ. وَ مِثِلْ دَا، تِسَوِّي الْخَيْر مَا أَشَانْ أَنَا عَصَرْتَكْ لَيَّهْ لَاكِنْ أَشَانْ إِنْتَ شِلْت نِيَّةْ لَيَّهْ بِنَفْسَكْ. 
PHM.1.15	أَكُونْ فِي شَانْ دَا بَسْ، اللهْ فَرَّقَهْ مِنَّكْ وَكِتْ شِيَّةْ أَشَانْ هَسَّعْ يِقَبِّلْ لَيْك وَ يَقْعُدْ مَعَاكْ دَايْماً. 
PHM.1.16	وَ مَا يَبْقَى بَتَّانْ عَبْدَكْ بَسْ لَاكِنْ يَبْقَى أَخَيْر مِنْ عَبْدَكْ. هُو بِقِي أَخُوكْ الْمَحْبُوبْ. أَكِيدْ أَنَا نِحِبَّهْ لَاكِنْ إِنْتَ وَاجِبْ تِحِبَّهْ بِزِيَادَةْ أَشَانْ هُو عَبْدَكْ الْغَالِي وَ بِرَبِّنَا الْمَسِيحْ هُو بِقِي أَخُوكْ.
PHM.1.17	زَيْن. نَعَرِفْ كَدَرْ إِنْتَ تَجْعَلْنِي أَنَا مُشَارِكَكْ فِي الْإِيمَانْ. وَ نَطْلُبْ مِنَّكْ تَكْرُبْ الْفَايِدْ قَوِي مِثِلْ تِدَوْر تَكْرُبْنِي أَنَا قَوِي. 
PHM.1.18	كَانْ هُو سَوَّى لَيْك شَيْء فَسِلْ وَلَّا عِنْدَهْ دَيْن فِي رَاسَهْ، كَلِّفْنِي بَيَّهْ أَنَا. 
PHM.1.19	أَنَا بُولُسْ كَرَبْت الْقَلَمْ وَ نَكْتِبْ الْكَلَامْ دَا بِإِيدِي «أَنَا بَسْ نِكَفِّيكْ». وَ إِنْتَ لِقِيتْ الْحَيَاةْ الْجَدِيدَةْ بِكَلَامِي أَنَا بَسْ وَ لَاكِنْ مَا نِدَوْر نِحَجِّي لَيْك بِالشَّيْء الْوَاجِبْ تِسَوِّيهْ لَيِّ. 
PHM.1.20	أَيْوَى يَا أَخُوِي، أَنِحْنَ أَخْوَانْ بِالْمَسِيحْ وَ نِدَوْر مِنَّكْ فَايْدَةْ شِيَّةْ. أَنْطَيْنِي فَرَحْ فِي الْمَسِيحْ بِزِيَادَةْ. 
PHM.1.21	أَنَا مُأَكِّدْ كَدَرْ تِتَابِعْ كَلَامِي. أَنَا قَاعِدْ نَكْتِبْ لَيْك وَ فِي قَلْبِي نَعَرِفْ إِنْتَ تِسَوِّي زِيَادَةْ مِنْ الْقُلْتَهْ لَيْك كُلَ. 
PHM.1.22	وَ مَعَ الْكَلَامْ دَا، نُقُولْ لَيْك جَهِّزْ لَيِّ بَكَانْ فِي بَيْتَكْ أَشَانْ نَجِي نَقْعُدْ مَعَاكْ. نَرْجَى اللهْ يَسْمَعْ دُعَاكُو فِي شَانِي وَ يَطْلُقُونِي قَرِيبْ. 
PHM.1.23	أَخُونَا أَبْفُرَاسْ الْقَاعِدْ مَعَايِ فِي السِّجِنْ فِي شَانْ الْمَسِيحْ عِيسَى، هُو يِسَلِّمَكْ. 
PHM.1.24	وَ مَعَايَهْ الْأَخْوَانْ الْيَخْدُمُوا مَعَايِ مَرْقُسْ وَ أَرِسْتَارْكُسْ وَ دِيمَاسْ وَ لُوقَا. 
PHM.1.25	عَلَيْكُمْ نِعْمَةْ الرَّبّ عِيسَى الْمَسِيحْ.
HEB.1.1	فِي الزَّمَنْ الْفَاتْ، اللهْ كَلَّمْ لِجُدُودْنَا بِوَاسِطَةْ الْأَنْبِيَاءْ عِدَّةْ مَرَّاتْ وَ بِطُرُقْ شِقْ شِقْ. 
HEB.1.2	وَ هَسَّعْ فِي الزَّمَنْ الْأَخِيرْ، اللهْ كَلَّمْ لَيْنَا بِوَاسِطَةْ إِبْنَهْ الْهُو جَعَلَهْ وَرِيثْ هَنَا كُلَّ شَيْء. وَ بَيَّهْ هُو بَسْ، اللهْ خَلَقْ الدُّنْيَا. 
HEB.1.3	وَ إِبْن اللهْ هُو نُورْ اللهْ الْمَجِيدْ وَ صُورَةْ طَبِيعْتَهْ وَ هُو يَحْفَضْ كُلَّ شَيْء بِقُدْرَةْ كَلَامَهْ. وَ وَكِتْ هُو طَهَّرْ النَّاسْ مِنْ ذُنُوبْهُمْ خَلَاصْ، هُو طَلَعْ فِي الْبَكَانْ الْعَالِي وَ قَعَدْ جَنْب اللهْ الْعَظِيمْ فِي نُصَّهْ الزَّيْنَايْ. 
HEB.1.4	وَ اللهْ أَنْطَاهْ دَرَجَةْ كَبِيرَةْ بِلْحَيْن مِنْ الْمَلَائِكَةْ مِثِلْ الْأُسُمْ الْاللهْ أَنْطَاهْ لَيَّهْ أَفْضَلْ زِيَادَةْ مِنْ أَسَامَيْهُمْ.
HEB.1.5	أَبَداً مَا فِي مَلَكْ الْاللهْ قَالْ لَيَّهْ ﴿إِنْتَ إِبْنِي وَ الْيَوْم أَنَا بِقِيتْ أَبُوكْ﴾ وَلَّا بَتَّانْ قَالْ ﴿أَنَا نَبْقَى أَبُوهْ وَ هُو يَبْقَى إِبْنِي﴾. 
HEB.1.6	وَ لَاكِنْ وَكِتْ اللهْ جَابْ إِبْنَهْ الْبِكِرْ فِي الدُّنْيَا، هُو قَالْ ﴿خَلِّي كُلَّ مَلَائِكَةْ اللهْ يَسْجُدُوا لَيَّهْ﴾. 
HEB.1.7	وَ الْكَلَامْ الْمَكْتُوبْ الْبُخُصّ الْمَلَائِكَةْ بُقُولْ ﴿هُو جَعَلْ مَلَائِكَتَهْ مِثِلْ الرِّيحْ وَ خَدَّامِينَهْ دَوْل مِثِلْ لِسَانْ النَّارْ﴾. 
HEB.1.8	وَ لَاكِنْ فِي إِبْنَهْ بُقُولْ ﴿يَا اللهْ عَرْشَكْ يَقْعُدْ إِلَى الْأَبَدْ وَ تَمْلُكْ فِي مَمْلَكَتَكْ بِعَدَالَةْ كَامِلَةْ. 
HEB.1.9	إِنْتَ تِحِبّ الْعَدِلْ وَ تَكْرَهْ الظُّلُمْ. أَشَانْ دَا، اللهْ رَبَّكْ أَنْطَاكْ دَرَجَةْ وَ مَلَأْ قَلْبَكْ بِالْفَرَحْ وَ خَطَّاكْ فِي بَكَانْ عَالِي فَوْق مِنْ رُفْقَانَكْ﴾. 
HEB.1.10	وَ بَتَّانْ بُقُولْ ﴿يَا رَبّ، فِي الْبِدَايَةْ إِنْتَ فَرَشْت الْأَرْض وَ إِنْتَ بَسْ خَلَقْت السَّمَاوَاتْ. 
HEB.1.11	هُمَّنْ يَبْقَوْا مَا فِيهُمْ لَاكِنْ إِنْتَ تَقْعُدْ دَايْماً. مِثِلْ الْكِسْوَةْ تَقْدَمْ، هُمَّنْ كُلَ يَقْدَمَوْا. 
HEB.1.12	وَ مِثِلْ نَادُمْ يَطْوَي فُرَاشَهْ، إِنْتَ كُلَ تَطْوِيهُمْ وَ تِبَدِّلْهُمْ مِثِلْ لُبَاسْ. لَاكِنْ إِنْتَ أَبَداً مَا تِغَيِّرْ وَ وَكْتَكْ أَبَداً مَا يِكَمِّلْ﴾.
HEB.1.13	وَ أَبَداً مَا فِي مَلَكْ الْاللهْ قَالْ لَيَّهْ ﴿أَقْعُدْ بِإِيدِي الزَّيْنَةْ لَحَدِّي نُخُطّ عُدْوَانَكْ تِحِتْ رِجِلَيْنَكْ﴾. 
HEB.1.14	وَ الْمَلَائِكَةْ هُمَّنْ كُلُّهُمْ أَرْوَاحْ خَدَّامِينْ بَسْ وَ اللهْ يِرَسِّلْهُمْ أَشَانْ يَخْدُمُوا فِي شَانْ النَّاسْ الْيَلْقَوْا النَّجَاةْ.
HEB.2.1	أَشَانْ دَا، وَاجِبْ نُخُطُّوا بَالْنَا وَ نِتَابُعُوا عَدِيلْ الْكَلَامْ السِّمِعْنَاهْ أَشَانْ مَا نَنْسَوْه وَ نَمُرْقُوا مِنْ الدَّرِبْ الْعَدِيلْ. 
HEB.2.2	نَعَرْفُوا كَدَرْ الْكَلَامْ الْمَلَائِكَةْ اللهْ بَلَّغَوْه حَقّ وَ أَيِّ نَادُمْ الْخَالَفَهْ أَوْ أَبَاهْ يِجِيبْ فِي نَفْسَهْ الْعِقَابْ الْوَاجِبْ لَيَّهْ. 
HEB.2.3	وَ كِكَّيْف أَنِحْنَ نَنْجَوْا كَانْ مَا نِتَابُعُوا عَدِيلْ كَلَامْ هَنَا النَّجَاةْ الْمُهِمَّةْ دِي؟ الْأَوَّلْ بَلَّغَاهَا، هُو رَبِّنَا. وَ الشُّهُودْ السِّمْعَوْا كَلَامَهْ أَكَّدَوْه لَيْنَا. 
HEB.2.4	وَ اللهْ كُلَ شِهِدْ لَيَّهْ بِعَلَامَاتْ وَ عَجَايِبْ وَ مُعْجِزَاتْ شِقْ شِقْ وَ بِالْقُدْرَةْ الْهُو أَنْطَاهَا لِلنَّاسْ بِالرُّوحْ الْقُدُّوسْ حَسَبْ مُرَادَاتَهْ.
HEB.2.5	الْآخِرَةْ، اللهْ مَا خَطَّاهَا تِحِتْ سُلْطَةْ الْمَلَائِكَةْ. 
HEB.2.6	لَاكِنْ فِي بَكَانْ وَاحِدْ الْكِتَابْ بُقُولْ ﴿شُنُو الْإِنْسَانْ وَ مَالَا تِفَكِّرْ فَوْقَهْ؟ وَ بَنِي آدَمْ هُو شُنُو وَ مَالَا تِهِمّ بَيَّهْ؟ 
HEB.2.7	إِنْتَ نَزَّلْتَهْ وَ خَطَّيْتَهْ تِحِتْ مِنْ الْمَلَائِكَةْ لِمُدَّةْ قِصَيْرَةْ. وَ بَعَدْ دَا، أَنْطَيْتَهْ عَظَمَةْ وَ شَرَفْ. 
HEB.2.8	وَ خَطَّيْت كُلَّ شَيْء تِحِتْ سُلْطِتَهْ﴾.
HEB.2.8	وَ كَانْ هُو خَطَّ كُلَّ شَيْء تِحِتْ سُلْطِتَهْ، بَتَّانْ مَا فَضَّلْ شَيْء الْمَا تِحِتْ سُلْطِتَهْ. وَ حَالِياً مَا نِشِيفُوا كُلَّ شَيْء تِحِتْ سُلْطِتَهْ. 
HEB.2.9	لَاكِنْ النِّشِيفُوهْ، هُو عِيسَى. وَ عِيسَى دَا، اللهْ نَزَّلَهْ تِحِتْ مِنْ الْمَلَائِكَةْ لِمُدَّةْ قِصَيْرَةْ وَ بَعَدْ دَا، اللهْ أَنْطَاهْ عَظَمَةْ وَ شَرَفْ بِسَبَبْ تَعَبَهْ وَ مَوْتَهْ. أَشَانْ بِرَحْمَةْ اللهْ، عِيسَى دَاقْ الْمَوْت فِي شَانْ كُلَّ النَّاسْ. 
HEB.2.10	اللهْ الْخَلَقْ كُلَّ شَيْء وَ فِي شَانَهْ هُو، كُلَّ شَيْء مَوْجُودْ، دَوَّرْ نَاسْ كَتِيرِينْ يَبْقَوْا عِيَالَهْ وَ يَدْخُلُوا فِي مَجْدَهْ. وَ أَشَانْ دَا، اللهْ سَوَّى شَيْء مُوَافِقْ لَيْهُمْ. هُو رَسَّلْ النَّادُمْ الْيَفْتَحْ لَيْهُمْ دَرِبْ النَّجَاةْ. وَ جَعَلْ لَيَّهْ التَّعَبْ وَ بِتَعَبَهْ دَا، هُو بِقِي الْمُنَجِّي الْكَامِلْ. 
HEB.2.11	أَشَانْ الْيِخَصِّصْ النَّاسْ لِلهْ وَ النَّاسْ وَ الْبِقَوْا مُخَصَّصِينْ لِلهْ، كُلُّهُمْ عِنْدُهُمْ أَبُو وَاحِدْ. أَشَانْ دَا، عِيسَى أَكَّدْ كَدَرْ هُمَّنْ أَخْوَانَهْ. 
HEB.2.12	هُو بُقُولْ ﴿أَنَا نِبَلِّغْ لِأَخْوَانِي كَدَرْ إِنْتَ اللهْ وَ نَحْمُدَكْ فِي أُسْط الْجَمَاعَةْ﴾. 
HEB.2.13	وَ هُو بُقُولْ لِلهْ ﴿أَنَا نَتْوَكَّلْ عَلَيْك﴾. وَ بُقُولْ ﴿دَاهُونِي أَنَا مَعَ النَّاسْ الْاللهْ جَعَلَاهُمْ عِيَالِي﴾.
HEB.2.14	الْعِيَالْ دَوْل كُلُّهُمْ بَشَرْ وَ أَشَانْ دَا، عِيسَى كُلَ بِقِي بَشَرْ مِثِلْهُمْ. وَ بِقِي مِثِلْهُمْ أَشَانْ بِمَوْتَهْ هُو يِبَطِّلْ قُدْرَةْ إِبْلِيسْ الْعِنْدَهْ قُدْرَةْ فَوْق الْمَوْت. 
HEB.2.15	وَ بَيْدَا، عِيسَى حَرَّرَاهُمْ لِكُلَّ النَّاسْ الْخَايْفِينْ مِنْ الْمَوْت وَ عَايْشِينْ طُولْ حَيَاتْهُمْ مِثِلْ عَبِيدْ بِسَبَبْ خَوْفهُمْ. 
HEB.2.16	أَكِيدْ، هُو مَا جَاءْ أَشَانْ يِسَاعِدْ الْمَلَائِكَةْ لَاكِنْ أَشَانْ يِسَاعِدْ عِيَالْ إِبْرَاهِيمْ. 
HEB.2.17	وَ بِسَبَبْ دَا، لَابُدَّا يَبْقَى مِثِلْ أَخْوَانَهْ فِي كُلَّ شَيْء وَ يَبْقَى لَيْهُمْ رَاجِلْ الدِّينْ الْكَبِيرْ، الرَّحِيمْ وَ الْأَمِينْ، وَ يَخْدِمْ لِلهْ وَ يِكَفِّرْ ذُنُوبْ الشَّعَبْ. 
HEB.2.18	هُو ذَاتَهْ تِعِبْ وَ قَعَدْ تِحِتْ التَّجْرِبَةْ. وَ أَشَانْ دَا، هُو كُلَ يَقْدَرْ يِسَاعِدْ النَّاسْ الْقَاعِدِينْ تِحِتْ التَّجْرِبَةْ.
HEB.3.1	أَشَانْ دَا، يَا أَخْوَانِي الصَّالِحِينْ الْاللهْ نَادَاكُو كُلُّكُو لِتَدْخُلُوا فِي دَرْبَهْ، فَكُّرُوا فِي عِيسَى. هُو رَسُولْ اللهْ وَ رَاجِلْ الدِّينْ الْكَبِيرْ الْأَنِحْنَ مُؤْمِنِينْ بَيَّهْ وَ نَشْهَدَوْا لَيَّهْ. 
HEB.3.2	وَ هُو أَمِينْ لِلهْ الْكَلَّفَهْ بِالْخِدْمَةْ دِي مِثِلْ زَمَانْ مُوسَى كُلَ بِقِي أَمِينْ فِي الْخِدْمَةْ الْاللهْ كَلَّفَهْ بَيْهَا فِي كُلَّ بَيْتَهْ. 
HEB.3.3	لَاكِنْ الْإِكْرَامْ الْوَاجِبْ لِعِيسَى زِيَادَةْ مِنْ الْإِكْرَامْ الْوَاجِبْ لِمُوسَى مِثِلْ النَّادُمْ الْبَنَى الْبَيْت مُكَرَّمْ زِيَادَةْ مِنْ الْبَيْت الْهُو بَنَاهْ. 
HEB.3.4	وَ كُلِّ بَيْت عِنْدَهْ نَادُمْ الْبَنَاهْ وَ لَاكِنْ اللهْ بَسْ الْبَنَى كُلَّ شَيْء. 
HEB.3.5	وَ مُوسَى الْبِقِي أَمِينْ فِي كُلَّ بَيْت اللهْ، هُو قَاعِدْ فَوْقَهْ أَشَانْ هُو خَدَّامْ اللهْ وَ بِقِي شَهَادَةْ لِلْكَلَامْ الْاللهْ يِدَوْر يِبَلِّغَهْ في الْمُسْتَقْبَلْ. 
HEB.3.6	لَاكِنْ الْمَسِيحْ بِقِي أَمِينْ أَشَانْ هُو إِبْن اللهْ الْمَسْؤُولْ فِي بَيْت اللهْ. وَ أَنِحْنَ بِنَفِسْنَا بَسْ بَيْتَهْ، كَانْ نَقْعُدُوا ثَابْتِينْ بَلَا شَكَكْ وَ نُخُطُّوا عَشَمْنَا دَايْماً فِي الْمَسِيحْ الْأَنِحْنَ نِلْفَشَّرَوْا بَيَّهْ.
HEB.3.7	أَشَانْ دَا، أَسْمَعَوْا الْكَلَامْ الْبُقُولَهْ الرُّوحْ الْقُدُّوسْ. ﴿الْيَوْم، كَانْ تَسْمَعَوْا حِسّ اللهْ، 
HEB.3.8	مَا تِقَوُّوا رُوسَيْنكُو مِثِلْ جُدُودْكُو الْأَبَوْا مَا تَابَعَوْا كَلَامَهْ فِي وَكِتْ التَّجْرِبَةْ فِي الصَّحَرَاءْ. 
HEB.3.9	فِي الْبَكَانْ دَا، جُدُودْكُو جَرَّبَوْنِي وَ إِمْتَحَنَوْنِي حَتَّى كَانْ شَافَوْا فِعْلِي 
HEB.3.10	فِي مُدَّةْ أَرْبَعِينْ سَنَةْ. وَ خَلَاصْ، أَنَا زِعِلْت مِنْ النَّاسْ دَوْل وَ قُلْت هُمَّنْ يِرِيدُوا يِوَدُّرُوا نُفُوسْهُمْ وَ أَبَداً مَا يَعَرْفُوا دَرْبِي. 
HEB.3.11	وَ فِي زَعَلِي، أَنَا حَلَفْت وَ قُلْت أَبَداً مَا يَدْخُلُوا فِي رَاحْتِي﴾.
HEB.3.12	يَا أَخْوَانِي، خُطُّوا بَالْكُو أَشَانْ قَلِبْ هَنَا أَيِّ نَادُمْ مَا يَبْقَى فَسِلْ وَ يَابَى الْإِيمَانْ وَ يَمْرُقْ مِنْ دَرِبْ اللهْ الْحَيّ. 
HEB.3.13	أَشَّاجَعَوْا أَمْبَيْنَاتْكُو كُلَّ مَا يَوْم، أَيْوَى، كُلَّ أَيَّامْ نِنَادُوهُمْ الْيَوْم، أَشَانْ الذَّنِبْ مَا يُغُشّ نَادُمْ مِنْكُو وَ يِقَوِّي رَاسَهْ. 
HEB.3.14	أَشَانْ كُلِّنَا بِقِينَا مُشَارِكِينْ فِي الْمَسِيحْ كَانْ صَحِيحْ نتابعوا الْإِيمَانْ الْعِنْدِنَا مِنْ الْبِدَايَةْ وَ نَقْعُدُوا ثَابْتِينْ فَوْقَهْ لَحَدِّي النِّهَايَةْ. 
HEB.3.15	الْكِتَابْ بُقُولْ ﴿الْيَوْم، كَانْ تَسْمَعَوْا حِسّ اللهْ، مَا تِقَوُّوا رُوسَيْنكُو مِثِلْ جُدُودْكُو الْأَبَوْا مَا تَابَعَوْا كَلَامَهْ﴾. 
HEB.3.16	يَاتُمَّنْ النَّاسْ السِّمْعَوْا كَلَامْ اللهْ لَاكِنْ أَبَوْه؟ هُمَّنْ كُلَّ النَّاسْ التَّابَعَوْا مُوسَى وَ مَرَقَوْا مِنْ مَصِرْ. 
HEB.3.17	يَاتُمَّنْ النَّاسْ الْاللهْ زِعِلْ مِنْهُمْ فِي مُدَّةْ أَرْبَعِينْ سَنَةْ؟ هُمَّنْ النَّاسْ الْأَذْنَبَوْا وَ جَنَازَاتْهُمْ فَضَّلَوْا فِي الصَّحَرَاءْ. 
HEB.3.18	وَ يَاتُمَّنْ النَّاسْ الْاللهْ حَلَفْ لَيْهُمْ كَدَرْ مَا يَدْخُلُوا فِي رَاحْتَهْ؟ هُمَّنْ النَّاسْ الْعِصَوْا اللهْ. 
HEB.3.19	وَ خَلَاصْ بِالْكَلَامْ دَا، نَعَرْفُوا كَدَرْ مَا قِدْرَوْا يَدْخُلُوا في رَاحْتَهْ أَشَانْ مَا عِنْدُهُمْ إِيمَانْ.
HEB.4.1	خَلِّي نَخَافَوْا أَشَانْ وَعَدْ اللهْ الْبُخُصّ الدَّخُولْ فِي رَاحْتَهْ لِسَّاعْ قَاعِدْ. خَلِّي أَيِّ نَادُمْ مِنْكُو يَدْخُلْ فِي الرَّاحَةْ بَلَا فَشَلْ. 
HEB.4.2	أَنِحْنَ سِمِعْنَا الْبِشَارَةْ مِثِلْ أَوَّلْ هُمَّنْ كُلَ سِمْعَوْهَا. لَاكِنْ الْكَلَامْ الْهُمَّنْ سِمْعَوْه مَا جَابْ لَيْهُمْ فَايْدَةْ أَشَانْ النَّاسْ السِّمِعَوْه مَا قِبْلَوْه بِإِيمَانْ. 
HEB.4.3	وَ أَنِحْنَ الْآمَنَّا بَسْ نَدْخُلُوا فِي الرَّاحَةْ الْاللهْ حَجَّى بَيْهَا دِي وَ قَالْ ﴿وَ فِي زَعَلِي، أَنَا حَلَفْت وَ قُلْت أَبَداً مَا يَدْخُلُوا فِي رَاحْتِي﴾. وَ نَعَرْفُوا رَاحْتَهْ قَاعِدَةْ أَشَانْ عَمَلَهْ كَمَّلْ مِنْ هُو كَوَّنْ الدُّنْيَا. 
HEB.4.4	أَشَانْ الْكِتَابْ كَلَّمْ فِي بَكَانْ وَاحِدْ بِالْيَوْم السَّابِعْ وَ قَالْ ﴿اللهْ كَمَّلْ خِدِمْتَهْ وَ الْيَوْم السَّابِعْ هُو شَالَهْ يَوْم هَنَا الرَّاحَةْ﴾. 
HEB.4.5	وَ بَتَّانْ، اللهْ حَجَّى بِرَاحْتَهْ وَكِتْ هُو قَالْ ﴿مَا يَدْخُلُوا فِي رَاحْتِي﴾. 
HEB.4.6	وَ خَلَاصْ، فِي نِيَّةْ اللهْ فِي نَاسْ يَدْخُلُوا فِي رَاحْتَهْ وَ لَاكِنْ النَّاسْ الْأَوَّلْ سِمْعَوْا بِشَارَةْ اللهْ مَا دَخَلَوْا فِي الرَّاحَةْ دِي بِسَبَبْ عِصْيَانْهُمْ. 
HEB.4.7	وَ بَتَّانْ، اللهْ قَطَعْ لِلنَّاسْ يَوْم وَاحِدْ وَ سَمَّاهْ «الْيَوْم». وَ سِنِينْ كَتِيرِينْ بَعَدْ الْعِصْيَانْ دَا، هُو حَجَّى بَيْهَا فِي كَلَامْ دَاوُدْ الْأَنِحْنَ كَلَّمْنَا بَيَّهْ الْقَاعِدْ فِي الْكِتَابْ الْبُقُولْ ﴿الْيَوْم، كَانْ تَسْمَعَوْا حِسّ اللهْ، مَا تِقَوُّوا رُوسَيْنكُو﴾. 
HEB.4.8	وَ أَكِيدْ كَانْ يَشُوعَ وَدَّى الشَّعَبْ فِي الرَّاحَةْ خَلَاصْ، اللهْ مَا يِحَجِّي بَتَّانْ بِيَوْم آخَرْ. 
HEB.4.9	وَ بَيْدَا، نَعَرْفُوا كَدَرْ رَاحَةْ آخَرَةْ مِثِلْ رَاحَةْ يَوْم السَّبِتْ تِفَضِّلْ لِشَعَبْ اللهْ. 
HEB.4.10	وَ النَّادُمْ الْيَدْخُلْ فِي رَاحَةْ اللهْ يَقِيفْ مِنْ خِدِمْتَهْ مِثِلْ اللهْ وِقِفْ مِنْ خِدِمْتَهْ.
HEB.4.11	وَ خَلَاصْ خَلِّي نِجَاهُدُوا لِنَدْخُلُوا فِي الرَّاحَةْ دِي أَشَانْ نَادُمْ مِنِّنَا مَا يِوَدِّرْ بِسَبَبْ الْعِصْيَانْ مِثِلْ جُدُودْنَا. 
HEB.4.12	كَلَامْ اللهْ حَيّ وَ قَادِرْ وَ يَقْطَعْ زِيَادَةْ مِنْ سَيْف مُطَرَّقْ جَايِ وَ جَايِ. هُو يَقْطَعْ دَاخَلْ فِي النَّادُمْ مَرَّةْ وَاحِدْ لَحَدِّي يَلْحَقْ الْبَكَانْ الْبِلِمُّوا فَوْقَهْ النَّفَسْ وَ الرُّوحْ، وَ الْعُضَامْ وَ الْمُشَاشْ. كَلَامْ اللهْ يِمَيِّزْ الْأَفْكَارْ وَ النِّيَّةْ فِي قَلِبْ الْإِنْسَانْ. 
HEB.4.13	وَ مَا فِي شَيْء فِي كُلَّ الْخَلِيقَةْ الْمُلَبَّدْ لِلهْ وَ كُلَّ شَيْء مَكْشُوفْ وَ وَاضِحْ قِدَّامَهْ. وَ قِدَّامَهْ هُو بَسْ، أَنِحْنَ كُلِّنَا وَاجِبْ نَجُوا بِأَعْمَالْنَا أَشَانْ هُو يِحَاسِبْنَا.
HEB.4.14	تَعَرْفُوا كَدَرْ أَنِحْنَ عِنْدِنَا رَاجِلْ دِينْ كَبِيرْ وَ هُو عَظِيمْ وَ طَلَعْ فَوْق فِي السَّمَاوَاتْ وَ هُو عِيسَى إِبْن اللهْ. وَ أَشَانْ دَا، خَلِّي نَكُرْبُوا قَوِي إِيمَانَّا بِعِيسَى النَّشْهَدَوْا لَيَّهْ. 
HEB.4.15	رَاجِلْ الدِّينْ هَنَانَا دَا، يَعَرِفْ ضُعُفْنَا أَشَانْ هُو كُلَ جَرَّبَوْه بِكُلَّ التَّجْرِبَةْ مِثِلْنَا لَاكِنْ هُو أَبَداً مَا سَوَّى خَطَأْ. 
HEB.4.16	وَ خَلَاصْ، خَلِّينَا نَعَبُدُوا اللهْ الرَّحِيمْ بَلَا شَكَكْ أَشَانْ هُو يَرْحَمْنَا. وَ نَلْقَوْا مِنَّهْ النِّعْمَةْ التِّسَاعِدْنَا فِي أَيِّ وَكِتْ النِّحْتَاجَوْا لَيْهَا.
HEB.5.1	أَيِّ رَاجِلْ دِينْ كَبِيرْ يِخْتَارَوْه مِنْ النَّاسْ أَشَانْ يَخْدِمْ لِلنَّاسْ قِدَّامْ اللهْ وَ يِقَدِّمْ لَيَّهْ ضَحَايَا شِقْ شِقْ لِذُنُوبْهُمْ. 
HEB.5.2	وَ هُو يَعَرِفْ كِكَّيْف يِحَجِّي بِنَفَسْ بَارِدْ لِلنَّاسْ الجَّاهِلِينْ وَ لِلنَّاسْ الْمُوَدِّرِينْ أَشَانْ هُو كُلَ إِنْسَانْ مُعَرَّضْ لِلضُّعُفْ. 
HEB.5.3	أَشَانْ دَا، لَابُدَّ هُو يِقَدِّمْ لِلهْ ضَحِيَّةْ لِذُنُوبَهْ هُو، وَ لِذُنُوبْ الشَّعَبْ كُلَ. 
HEB.5.4	وَ نَادُمْ مَا يِدَرِّجْ نَفْسَهْ لِلْخِدْمَةْ الْمُشَرَّفَةْ دِي. اللهْ بَسْ يِنَادِيهْ لَيْهَا مِثِلْ زَمَانْ هُو نَادَى لَيْهَا هَارُونْ
HEB.5.5	وَ الْمَسِيحْ كُلَ مَا دَرَّجْ نَفْسَهْ أَشَانْ يِسَوِّي نَفْسَهْ رَاجِلْ دِينْ كَبِيرْ، لَاكِنْ الدَّرَّجَهْ هُو اللهْ الْقَالْ لَيَّهْ ﴿إِنْتَ إِبْنِي وَ الْيَوْم أَنَا بِقِيتْ أَبُوكْ﴾. 
HEB.5.6	وَ فِي بَكَانْ وَاحِدْ فِي الْكِتَابْ، هُو قَالْ ﴿إِنْتَ رَاجِلْ دِينْ دَايِمْ مِثِلْ مَلْكِصَادِقْ
HEB.5.7	وَكِتْ عِيسَى قَاعِدْ فِي الدُّنْيَا، هُو نَادَى اللهْ الْيَقْدَرْ يَفْزَعَهْ مِنْ الْمَوْت وَ سَأَلَهْ بِحِسّ عَالِي وَ دُمُوعْ. وَ اللهْ قِبِلْ سُؤَالَهْ أَشَانْ هُو تَقِي. 
HEB.5.8	صَحِيحْ، عِيسَى هُو إِبْنَهْ لَاكِنْ هُو أَتْعَلَّمْ كِكَّيْف يِتَابِعْ كَلَامْ أَبُوهْ بِالتَّعَبْ التِّعِبَهْ. 
HEB.5.9	وَ خَلَاصْ، هُو بِقِي الْمُنَجِّي الْكَامِلْ وَ بِقِي دَرِبْ النَّجَاةْ الْأَبَدِيَّةْ لِكُلَّ النَّاسْ الْيِتَابُعُوا كَلَامَهْ. 
HEB.5.10	وَ اللهْ جَعَلَهْ رَاجِلْ دِينْ كَبِيرْ مِثِلْ مَلْكِصَادِقْ.
HEB.5.11	عِنْدِنَا كَلَامْ كَتِيرْ نِدَوْرُوا نُقُولُوهْ لَيْكُو فِي التَّعْلِيمْ دَا لَاكِنْ تَفْسِيرَهْ لَيْكُو قَاسِي لَيْنَا أَشَانْ إِنْتُو بِقِيتُوا مَطَامِيسْ. 
HEB.5.12	إِنْتُو الطَّوَّلْتُوا فِي الدَّرِبْ، وَاجِبْ تَبْقَوْا مُعَلِّمِينْ هَنَا الْإِيمَانْ لَاكِنْ بِالصَّحِيحْ، إِنْتُو حَوْجَانِينْ لِدُرُوسْ أَوَّلَانِيِّينْ هَنَا كَلَامْ اللهْ. إِنْتُو بِقِيتُوا مِثِلْ الصَّغِيرْ اللِّسَّاعَهْ حَوْجَانْ لِلَبَنْ أَمَّهْ أَشَانْ هُو مَا جَاهِزْ لِلْأَكِلْ. 
HEB.5.13	أَيِّ نَادُمْ الْعَايِشْ بِاللَّبَنْ لِسَّاعْ صَغِيرْ وَ مَا يَعَرِفْ دَرِبْ الصَّالِحِينْ. 
HEB.5.14	وَ التَّعْلِيمْ الْمُهِمّ، هُو مِثِلْ اللَّحَمْ وَ هُو وَاجِبْ لِلنَّادُمْ الْعَاقِلْ فِي الْإِيمَانْ الدَّرَّسَوْه لَحَدِّي يَعَرِفْ كِكَّيْف يِمَيِّزْ الْخَيْر مِنْ الشَّرّ.
HEB.6.1	أَشَانْ دَا، خَلِّي نَمْشُوا قِدَّامْ لِلتَّعْلِيمْ الْوَاجِبْ لِلنَّاسْ الْعَاقِلِينْ فِي الْمَسِيحْ وَ نِخَلُّوا وَرَانَا الدُّرُوسْ الْأَوَّلَانِيِّينْ. مَا نَبْدَوْا بَتَّانْ بِتَعْلِيمْ التَّوْبَةْ مِنْ الْأَعْمَالْ الْيِوَدُّوا النَّاسْ لِلْمَوْت وَ تَعْلِيمْ الْإِيمَانْ بِاللهْ. 
HEB.6.2	مَا نِعَلُّمُوا بَتَّانْ الْغَسُولْ وَ بَرُودْ الطِّهَارَةْ وَ خَطِّينْ الْإِيدَيْن فَوْق النَّاسْ وَ مَا نِعَلُّمُوا بَتَّانْ بُعَاثْ الْمَيْتِينْ وَ الْحِسَابْ الْأَخِيرْ. 
HEB.6.3	وَ خَلَاصْ، نَمْشُوا قِدَّامْ كَانْ اللهْ قَالْ آمِينْ. 
HEB.6.4	النَّاسْ الْقِبْلَوْا نُورْ اللهْ فِي قُلُوبْهُمْ وَ عِرِفَوْا الْبَرَكَةْ الْاللهْ أَنْطَاهَا وَ شَارَكَوْا فِي الرُّوحْ الْقُدُّوسْ 
HEB.6.5	وَ دَاقَوْا الْخَيْر هَنَا كَلَامْ اللهْ وَ عَجَايِبْ هَنَا الزَّمَانْ الْجَايِ فِي الْآخِرَةْ، 
HEB.6.6	هُمَّنْ دَوْل كَانْ أَبَوْا الْإِيمَانْ، مَا مُمْكِنْ نِقَبُّلُوهُمْ لِلتَّوْبَةْ. أَشَانْ النَّاسْ دَوْل بِقَوْا مِثِلْ قَاعِدِينْ يَكْتُلُوا إِبْن اللهْ فِي الصَّلِيبْ مَرَّةْ تَانِيَةْ وَ يِعَيُّرُوهْ قِدَّامْ النَّاسْ.
HEB.6.7	وَ نَعَرْفُوا كَدَرْ الْأَرْض الشِّرِبَتْ أَلْمِي الْمَتَرْ الصَّبّ فَوْقهَا وَ قَوَّمَتْ النَّبَاتْ الْعِنْدَهْ فَايْدَةْ لِلنَّاسْ الْحَرَتَوْهَا، الْأَرْض دِي اللهْ يِبَارِكْهَا. 
HEB.6.8	لَاكِنْ كَانْ الْأَرْض تِقَوِّمْ شَوْك وَ حَسْكَنِيتْ، هِي مَا عِنْدَهَا فَايْدَةْ وَ لَعَنَةْ اللهْ تِقَرِّبْ لَيْهَا وَ فِي الْأَخِيرْ يِحَرُّقُوهَا.
HEB.6.9	يَا أَخْوَانَّا النِّحِبُّكُو، حَتَّى كَانْ نِحَجُّوا لَيْكُو بِالْكَلَامْ الْمِثِلْ دَا كُلَ، مَا عِنْدِنَا شَكّ فَوْقكُو. إِنْتُو قَاعِدِينْ فِي الدَّرِبْ الْعَدِيلْ و أَكِيدْ هُو دَرِبْ النَّجَاةْ. 
HEB.6.10	أَشَانْ اللهْ دَايْماً عَادِلْ. هُو مَا يَنْسَى خِدْمِتْكُو فِي شَانَهْ وَ الْمَحَبَّةْ الْوَصَّفْتُوهَا لَيَّهْ بِمُسَاعَدِتْكُو لِأَخْوَانْكُو الصَّالِحِينْ. وَ يَا هَسَّعْ إِنْتُو قَاعِدِينْ تِسَاعُدُوهُمْ. 
HEB.6.11	وَ نِدَوْرُوا كَدَرْ أَيِّ وَاحِدْ مِنْكُو يِوَصِّفْ دَايْماً النِّيَّةْ الْعَدِيلَةْ الْمِثِلْ دِي وَ عَشَمْكُو يَبْقَى بَلَا شَكَكْ لَحَدِّي الْأَخِيرْ. 
HEB.6.12	وَ كَانْ تِسَوُّوا مِثِلْ دَا، مَا تَبْقَوْا كَسْلَانِينْ لَاكِنْ تِتَابُعُوا دَرِبْ هَنَا النَّاسْ الْقَاعِدِينْ ثَابْتِينْ فِي الْإِيمَانْ بِالصَّبُرْ وَ يَوْرُثُوا بَرَكَاتْ اللهْ الْوَاعَدَاهُمْ بَيْهَا. 
HEB.6.13	أَشَانْ اللهْ أَنْطَى وَعَدْ لِإِبْرَاهِيمْ وَ حَلَفْ. وَ اللهْ حَلَفْ بِنَفْسَهْ أَشَانْ أَبَداً مَا فِي شَيْء أَكْبَرْ مِنَّهْ لِيَحْلِفْ بَيَّهْ. 
HEB.6.14	وَ اللهْ قَالْ ﴿أَكِيدْ أَنَا نِبَارِكَكْ وَ ذُرِّيتَكْ تَبْقَى كَتِيرَةْ﴾. 
HEB.6.15	وَ خَلَاصْ إِبْرَاهِيمْ صَبَرْ صَبُرْ قَوِي وَ لِقِي الشَّيْء الْاللهْ وَاعَدَهْ بَيَّهْ. 
HEB.6.16	أَكِيدْ، النَّاسْ فِي عَادِتْهُمْ يَحْلُفُوا بِشَيْء أَكْبَرْ مِنْهُمْ وَ كَانْ نَادُمْ يِأَكِّدْ كَلَامَهْ بِحَلِيفَةْ خَلَاصْ، بَتَّانْ كَلَامْ مَا فِي. 
HEB.6.17	وَ اللهْ كُلَ، وَكِتْ هُو يِكَلِّمْ لِلنَّاسْ الْيَوْرُثُوا وَعَدَهْ وَ يِدَوْر يِأَكِّدْ لَيْهُمْ قَرَارَهْ أَبَداً مَا يِغَيِّرْ، هُو ثَبَّتَهْ لَيْهُمْ بِحَلِيفَةْ. 
HEB.6.18	وَ فِي شَانْ الْكَلَامْ دَا، عِنْدِنَا شَجَاعَةْ شَدِيدَةْ، أَوَّلْ بِوَعَدْ اللهْ وَ بَتَّانْ بِحَلِيفَةْ اللهْ. الْأَشْيَاءْ الْإِتْنَيْن دَوْل أَكِيدْ يُكُونُوا أَشَانْ مَا مُمْكِنْ اللهْ يَبْقَى كَدَّابْ. وَ خَلَاصْ، أَنِحْنَ التُّبْنَا لِلهْ أَشَانْ نَنْجَوْا، نَكُرْبُوا قَوِي الْعَشَمْ الْهُو قَدَّمَهْ لَيْنَا. 
HEB.6.19	عَشَمْنَا فِي عِيسَى دَا مِثِلْ وِتِدْ ثَابِتْ الْيِثَبِّتْ نُفُوسْنَا أَشَانْ عِيسَى مَشَى وَرَا السِّتَارْ دَاخَلْ فِي بَيْت اللهْ. 
HEB.6.20	أَيْوَى، عِيسَى دَخَلْ فِي بَيْت اللهْ السَّمَاوِي فِي شَانَّا مِثِلْ قِيدْ أَشَانْ هُو بِقِي رَاجِلْ دِينْ كَبِيرْ إِلَى الْأَبَدْ مِثِلْ مَلْكِصَادِقْ.
HEB.7.1	و مَلْكِصَادِقْ دا، هُو مَلِكْ هَنَا مَدِينَةْ شَالِيمْ و رَاجِلْ دِينْ هَنَا اللهْ الْعَالِي. وَ هُو لَاقَى إِبْرَاهِيمْ وَ بَارَكَهْ وَكِتْ إِبْرَاهِيمْ مُقَبِّلْ مِنْ الْبَكَانْ الْأَنَّصَرْ فَوْقَهْ فِي الْمُلُوكْ. 
HEB.7.2	وَ لَيَّهْ هُو، إبْرَاهِيمْ أَنْطَى الْعُشُرْ مِنْ كُلَّ شَيْء الشَّالَهْ فِي الْحَرْب. وَ أَوَّلْ شَيْء، الْأُسُمْ مَلْكِصَادِقْ مَعَنَاتَهْ الْمَلِكْ الصَّالِحْ وَ بَتَّانْ هُو مَلِكْ شَالِيمْ مَعَنَاتَهْ مَلِكْ السَّلَامْ. 
HEB.7.3	وَ فِي الْكِتَابْ، هُو مَا عِنْدَهْ أَبُو وَ لَا أَمّ وَ لَا قُرْمَةْ. وَكْتَهْ مَا عِنْدَهْ بِدَايَةْ وَ حَيَاتَهْ مَا عِنْدَهَا نِهَايَةْ لَاكِنْ هُو قَاعِدْ دَايْماً مِثِلْ إِبْن اللهْ وَ هُو رَاجِلْ دِين إِلَى الْأَبَدْ.
HEB.7.4	فَكُّرُوا فِي كُبُورِيتَهْ. إِبْرَاهِيمْ ذَاتَهْ أَنْطَاهْ الْعُشُرْ مِنْ كُلَّ شَيْء الشَّالَهْ فِي الْحَرْب وَ إِبْرَاهِيمْ هُو جِدِّنَا الْكَبِيرْ. 
HEB.7.5	وَ النَّاسْ الْمِنْ ذُرِّيَّةْ لَاوِي الْاللهْ جَعَلَاهُمْ رُجَالْ دِينْ عِنْدُهُمْ إِذِنْ فِي التَّوْرَاةْ أَشَانْ يِشِيلُوا الْعُشُرْ مِنْ الشَّعَبْ، يَعْنِي مِنْ أَخْوَانْهُمْ. وَ أَخْوَانْهُمْ دَوْل كُلَ مِنْ ذُرِّيَّةْ إِبْرَاهِيمْ. 
HEB.7.6	لَاكِنْ مَلْكِصَادِقْ دَا، هُو مَا مِنْ ذُرِّيَّةْ لَاوِي مِثِلْهُمْ وَ هُو شَالْ الْعُشُرْ مِنْ إِبْرَاهِيمْ وَ بَارَكَهْ وَ إِبْرَاهِيمْ هُو بَسْ النَّادُمْ الْاللهْ أَنْطَاهْ الْوُعُودْ. 
HEB.7.7	وَ بَلَا شَكّ، النَّادُمْ الْيَنْطِي الْبَرَكَةْ أَكْبَرْ مِنْ النَّادُمْ الْيِشِيلْهَا. 
HEB.7.8	وَ مِثِلْ دَا، اللَّاوِيِّينْ الْبِشِيلُوا الْعُشُرْ، هُمَّنْ النَّاسْ الْيُمُوتُوا لَاكِنْ مَلْكِصَادِقْ الْبِشِيلْ الْعُشُرْ حَيّ حَسَبْ شَهَادَةْ الْكِتَابْ. 
HEB.7.9	بِمَثَلْ آخَرْ، نَقْدَرَوْا نُقُولُوا كَدَرْ عِيَالْ لَاوِي الْبِشِيولُوا الْعُشُرْ ذَاتْهُمْ أَنْطَوْا الْعُشُرْ لِمَلْكِصَادِقْ بِوَاسِطَةْ إِبْرَاهِيمْ 
HEB.7.10	أَشَانْ لَاوِي لِسَّاعَهْ قَاعِدْ فِي صُلُبْ جِدَّهْ إِبْرَاهِيمْ وَكِتْ مَلْكِصَادِقْ لَاقَاهْ.
HEB.7.11	وَ خِدْمَةْ رُجَالْ الدِّينْ الْمِنْ ذُرِّيَّةْ لَاوِي، هِي أَسَاسْ الشُّرُوطْ الْاللهْ أَنَطَاهُمْ لِلشَّعَبْ. لَاكِنْ كَانْ النَّاسْ يَقْدَرَوْا يَبْقَوْا كَامِلِينْ بِخِدْمَةْ رُجَالْ الدِّينْ الْمِنْ ذُرِّيَّةْ لَاوِي، مَالَا جَيَّةْ رَاجِلْ دِينْ آخَرْ مِثِلْ مَلْكِصَادِقْ تَبْقَى مُهِمَّةْ وَ مَا رَاجِلْ دِينْ مِثِلْ هَارُونْ
HEB.7.12	وَ أَكِيدْ، كَانْ خِدْمَةْ رُجَالْ الدِّينْ غَيَّرَتْ، لَابُدَّ الشُّرُوطْ كُلَ يِغَيُّرُوا. 
HEB.7.13	وَ عِيسَى النِّحَجُّوا بَيَّهْ مَا مِنْ ذُرِّيَّةْ لَاوِي. وَ مِنْ قَبِيلْتَهْ، أَبَداً مَا فِي نَادُمْ الْكَلَّفَوْه بِالضَّحِيَّةْ. 
HEB.7.14	أَشَانْ رَبِّنَا عِيسَى هُو مِنْ ذُرِّيَّةْ يَهُوذَا وَ دَا مَعْرُوفْ. وَ فِي الشَّيْء الْبُخُصّ قَبِيلَةْ يَهُوذَا، مُوسَى أَبَداً مَا قَالْ شَيْء فِي رُجَالْ الدِّينْ. 
HEB.7.15	وَ الْكَلَامْ دَا يَبْقَى وَاضِحْ بِلْحَيْن وَكِتْ يَجِي رَاجِلْ دِينْ آخَرْ وَ هُو يِشَابِهْ مَلْكِصَادِقْ. 
HEB.7.16	وَ عِيسَى بِقِي رَاجِلْ دِينْ بِسَبَبْ قُدْرَةْ حَيَاتَهْ الْمَا تِكَمِّلْ وَ مَا بِسَبَبْ شَرْط وَاحِدْ مِنْ شُرُوطْ التَّوْرَاةْ الْبُخُصّ ذُرِّيَّةْ النَّاسْ. 
HEB.7.17	أَشَانْ الْكِتَابْ شَهَدْ لِعِيسَى وَ قَالْ ﴿إِنْتَ رَاجِلْ دِينْ دَايِمْ مِثِلْ مَلْكِصَادِقْ﴾.
HEB.7.18	وَ خَلَاصْ، الشَّرْط الْقَدِيمْ بِقِي بَاطِلْ أَشَانْ مَا يَنْفَعْ وَ مَا عِنْدَهْ قُدْرَةْ. 
HEB.7.19	أَكِيدْ، شُرُوطْ التَّوْرَاةْ مَا جَعَلَوْا أَيِّ شَيْء يُكُونْ كَامِلْ. وَ اللهْ جَابْ فِي بَدَلْهُمْ دَرِبْ أَخَيْر زِيَادَةْ الْبَيَّهْ نَعَبُدُوا اللهْ بِعَشَمْ جَدِيدْ. 
HEB.7.20	وَ بَتَّانْ، فِي شَيْء آخَرْ وَ هُو حَلِيفَةْ اللهْ. النَّاسْ الْأَوَّلْ بِقَوْا رُجَالْ دِينْ مَا بِقَوْا بِحَلِيفَةْ. 
HEB.7.21	لَاكِنْ عِيسَى بِقِي رَاجِلْ دِينْ بِحَلِيفَةْ اللهْ. مَكْتُوبْ فِي الْكِتَابْ ﴿اللهْ حَلَفْ وَ يِتِمّ كَلَامَهْ الْبُقُولْ: إِنْتَ رَاجِلْ دِينْ دَايِمْ﴾. 
HEB.7.22	بِالسَّبَبْ دَا، عِنْدِنَا مُعَاهَدَةْ أَخَيْر زِيَادَةْ وَ عِيسَى هُو الْيَضْمَنْ لَيْنَا الْمُعَاهَدَةْ دِي.
HEB.7.23	وَ بَتَّانْ فِي شَيْء آخَرْ. رُجَالْ الدِّينْ الْمِنْ ذُرِّيَّةْ لَاوِي دَوْل كَتِيرِينْ أَشَانْ هُمَّنْ يُمُوتُوا وَ بَيْدَا، أَيِّ وَاحِدْ مَا يَقْدَرْ يِطَوِّلْ فِي خِدِمْتَهْ. 
HEB.7.24	لَاكِنْ عِيسَى، هُو رَاجِلْ الدِّينْ الْيَقْعُدْ دَايْماً أَشَانْ هُو حَيّ إِلَى الْأَبَدْ. 
HEB.7.25	بِالسَّبَبْ دَا، هُو دَايْماً يَقْدَرْ يِنَجِّي النَّاسْ الْيَعَبُدُوا اللهْ بَيَّهْ هُو، أَشَانْ هُو حَيّ دَايْماً وَ قَاعِدْ يَسْأَلْ لَيْهُمْ اللهْ. 
HEB.7.26	وَ بَيْدَا، عِيسَى بِقِي رَاجِلْ الدِّينْ الْكَبِيرْ الْمُوَافِقْ لَيْنَا مَرَّةْ وَاحِدْ. هُو صَالِحْ وَ مَا عِنْدَهْ أَيِّ عَيْب وَ هُو دَايْماً طَاهِرْ. هُو مَعْزُولْ بَعِيدْ مِنْ الْمُذْنِبِينْ وَ مَرْفُوعْ فَوْق فِي السَّمَاوَاتْ. 
HEB.7.27	عِيسَى هُو مَا مِثِلْ رُجَالْ الدِّينْ الْكُبَارْ الْآخَرِينْ دَوْل. مَا وَاجِبْ لَيَّهْ كُلَّ يَوْم يِقَدِّمْ ضَحِيَّةْ أَوَّلْ فِي شَانْ ذُنُوبَهْ هُو، وَ بَعَدْ دَا ضَحِيَّةْ فِي شَانْ ذُنُوبْ الشَّعَبْ. لَا. هُو قَدَّمْ ضَحِيَّةْ وَاحِدَةْ بَسْ وَ نِهَائِيَّةْ وَكِتْ قَدَّمْ نَفْسَهْ فِي الصَّلِيبْ. 
HEB.7.28	أَيْوَى، شُرُوطْ التَّوْرَاةْ خَطَّوْا النَّاسْ الْمُعَرَّضِينْ لِلضُّعُفْ رُجَالْ دِينْ كُبَارْ. لَاكِنْ الْحَلِيفَةْ الْجَاتْ بَعَدْ التَّوْرَاةْ خَطَّتْ إِبْن اللهْ رَاجِلْ دِينْ كَبِيرْ وَ دَا هُو الْاللهْ سَوَّاهْ كَامِلْ إِلَى الْأَبَدْ.
HEB.8.1	وَ دِيهِي زِبْدَةْ الْكَلَامْ. أَنِحْنَ عِنْدِنَا رَاجِلْ دِينْ كَبِيرْ مِثِلْ الْفَسَّرْنَا بَيَّهْ لَيْكُو. هُو قَعَدْ جَنْب عَرْش اللهْ الْعَظِيمْ فِي نُصَّهْ الزَّيْنَايْ فَوْق فِي السَّمَاوَاتْ. 
HEB.8.2	وَ هِنَاكْ هُو خَدَّامْ فِي الْبَكَانْ الْمُقَدَّسْ الصَّحِيحْ وَ دِي بَسْ الْخَيْمَةْ الْمَا بَنَاهَا إِنْسَانْ. رَبِّنَا بَسْ بَنَاهَا. 
HEB.8.3	وَ كُلِّ نَادُمْ الْيِدَرُّجُوهْ رَاجِلْ دِينْ كَبِيرْ وَاجِبْ يِقَدِّمْ لِلهْ ضَحَايَا شِقْ شِقْ وَ أَشَانْ دَا، وَاجِبْ لِرَاجِلْ دِينْ هَنَانَا كُلَ يِقَدِّمْ ضَحِيَّةْ. 
HEB.8.4	وَ كَانْ عِيسَى قَاعِدْ فِي الْأَرْض، هُو أَبَداً مَا يَبْقَى رَاجِلْ دِينْ أَشَانْ فِي الْأَرْض رُجَالْ دِينْ آخَرِينْ قَاعِدِينْ الْيِقَدُّمُوا الضَّحَايَا حَسَبْ شُرُوطْ التَّوْرَاةْ. 
HEB.8.5	وَ الْبَكَانْ الْهُمَّنْ يَخْدُمُوا فَوْقَهْ دَا، عَلَامَةْ بَسْ وَ هِي تِمَثِّلْ الْبَكَانْ الْمُقَدَّسْ السَّمَاوِي. وَ دَا مَعْرُوفْ أَشَانْ وَكِتْ مُوسَى يِدَوْر يَبْنِي خَيْمَةْ الْعِبَادَةْ، اللهْ كَلَّمْ لَيَّهْ وَ قَالْ ﴿خُطّ بَالَكْ أَشَانْ تِسَوِّي كُلَّ شَيْء مِثِلْ فِي النِّظَامْ الْأَنَا وَصَّفْتَهْ لَيْك فِي الْحَجَرْ﴾. 
HEB.8.6	لَاكِنْ هَسَّعْ عِيسَى عِنْدَهْ خِدْمَةْ أَخَيْر زِيَادَةْ مِنْ خِدْمَةْ رُجَالْ الدِّينْ الْأَوَّلَانِيِّينْ أَشَانْ هُو بِقِي وَسِيطْ هَنَا مُعَاهَدَةْ الْأَخَيْر زِيَادَةْ. وَ الْمُعَاهَدَةْ دِي عِنْدَهَا بَرَكَةْ زِيَادَةْ من الْبَرَكَةْ الْاللهْ وَاعَدْ بَيْهَا أَوَّلْ.
HEB.8.7	وَ كَانْ الْمُعَاهَدَةْ الْأَوَّلْ مَا عِنْدَهَا عَيْب، مَا وَاجِبْ يِبَدُّلُوهَا بِمُعَاهَدَةْ آخَرَةْ. 
HEB.8.8	وَ لَاكِنْ اللهْ حَجَّى بِعَيْب النَّاسْ وَكِتْ هُو هَرَجْ لِلشَّعَبْ وَ قَالْ ﴿يَجِي وَكِتْ وَاحِدْ نِسَوِّي مَعَ بَنِي إِسْرَائِيلْ وَ مَعَ بَنِي يَهُوذَا مُعَاهَدَةْ جَدِيدَةْ. دَا بَسْ كَلَامْ اللهْ. 
HEB.8.9	وَ هِي مَا تَبْقَى مِثِلْ الْمُعَاهَدَةْ الْأَنَا سَوَّيْتهَا مَعَ جُدُودْهُمْ وَكِتْ قُدْتُهُمْ فِي الدَّرِبْ بِسَلَامَةْ وَ مَرَقْتُهُمْ مِنْ بَلَدْ مَصِرْ. الْمُعَاهَدَةْ الْجَدِيدَةْ دِي مَا تَبْقَى مِثِلْ الْأَوَّلْ أَشَانْ هُمَّنْ مَا قَعَدَوْا ثَابْتِينْ فَوْقهَا. وَ أَشَانْ دَا، أَنَا خَلَّيْتهُمْ. دَا بَسْ كَلَامْ اللهْ. 
HEB.8.10	وَ هَسَّعْ دِيهِي الْمُعَاهَدَةْ النِّسَوِّيهَا مَعَ بَنِي إِسْرَائِيلْ بَعَدَيْن. نُخُطّ شُرُوطِي فِي فِكِرْهُمْ وَ نَكْتِبْ كَلَامِي فِي قُلُوبْهُمْ وَ نَبْقَى لَيْهُمْ رَبُّهُمْ وَ هُمَّنْ يَبْقَى شَعَبِي. دَا بَسْ كَلَامْ اللهْ. 
HEB.8.11	وَ نَادُمْ مَا يِعَلِّمْ رَفِيقَهْ وَ لَا يُقُولْ لِأَخُوهْ «أَعَرِفْ اللهْ» أَشَانْ كُلُّهُمْ يَعَرْفُونِي، الصَّغَيَّرْ وَ الْكَبِيرْ. 
HEB.8.12	أَشَانْ نَغْفِرْ لَيْهُمْ خَطَايَاهُمْ وَ مَا نِفَكِّرْ بَتَّانْ فِي ذُنُوبْهُمْ دَوْل﴾.
HEB.8.13	وَ فِي الْكَلَامْ دَا، هُو حَجَّى بِمُعَاهَدَةْ جَدِيدَةْ. وَ بَيْدَا، هُو جَعَلْ الْمُعَاهَدَةْ الْأَوَّلْ قَدِيمَةْ. وَ أَيِّ شَيْء الْيَبْقَى قَدِيمْ وَكْتَهْ كَمَّلْ وَ قَرِيبْ يَبْقَى مَا فِيهْ.
HEB.9.1	وَ تَعَرْفُوا كَدَرْ فِي الْمُعَاهَدَةْ الْأَوَّلْ، فِي شُرُوطْ الْبَيْهُمْ النَّاسْ وَاجِبْ يَعَبُدُوا اللهْ وَ فِي بَكَانْ مُقَدَّسْ فِي الْأَرْض. 
HEB.9.2	وَ بَنَوْا خَيْمَةْ وَ فِي نُصَّهَا الْبَرَّانِي خَطَّوْا الْفَانُوسْ وَ الطَّرْبَيْزَةْ الْيِقَدُّمُوا فَوْقهَا خُبْزَةْ لِلهْ. وَ النُّصّ الْبَرَّانِي دَا أُسْمَهْ الْبَكَانْ الْمُقَدَّسْ. 
HEB.9.3	وَ النُّصّ الدَّخْلَانِي الْأُسْمَهْ الْبَكَانْ الْمُقَدَّسْ مَرَّةْ وَاحِدْ قَاعِدْ غَادِي لِلسِّتَارْ. 
HEB.9.4	وَ دَا الْبَكَانْ الْقَاعِدْ فَوْقَهْ الْمُخْبَرْ الدَّهَبِي وَ صَنْدُوقْ الْعَهَدْ الْمَمْسُوحْ بِدَهَبْ دَاخَلْ وَ بَرَّا. و فِي لُبّ الصَّنْدُوقْ دَا، فِي جَرّ دَهَبِي الْفَوْقَهْ الْمَنَّةْ وَ عَصَاةْ هَارُونْ السَّوَّتْ نُوَارْ وَ لِيهَانْ الْمُعَاهَدَةْ. 
HEB.9.5	وَ فِي ضَهَرْ الصَّنْدُوقْ، فِي صُورَةْ حَيْوَانَاتْ سَمَاوِيَّةْ الْيِوَصُّفُوا مَجْد اللهْ، وَ هُمَّنْ مُمَطِّطِينْ جَنَاحَيْهُمْ قِدَّامْ مُغَطِّيِّينْ بَيْهُمْ سِدَادَةْ الصَّنْدُوقْ وَ دَا بَكَانْ الْكَفَّارَةْ. وَ لَاكِنْ هَسَّعْ دَا، مَا نَقْدَرَوْا نِفَسُّرُوا مَعَنَى هَنَا كُلَّ الْأَشْيَاءْ دَوْل.
HEB.9.6	وَ وَكِتْ كُلَّ الْأَشْيَاءْ دَوْل جَهَّزَوْهُمْ خَلَاصْ، رُجَالْ الدِّينْ يَدْخُلُوا كُلَّ يَوْم فِي نُصّ الْخَيْمَةْ الْبَرَّانِي أَشَانْ يِسَوُّوا خِدْمَةْ الْعِبَادَةْ. 
HEB.9.7	لَاكِنْ رَاجِلْ الدِّينْ الْكَبِيرْ بَسْ يَدْخُلْ فِي نُصَّهَا الدَّخْلَانِي. وَ هُو مَا يَدْخُلْ إِلَّا مَرَّةْ وَاحِدَةْ بَسْ فِي السَّنَةْ. وَ هُو مَا يَدْخُلْ إِلَّا هُو شَايِلْ الدَّمّ الْيِقَدِّمَهْ لِلهْ كَفَّارَةْ لِنَفْسَهْ وَ لِخَطَايَا الشَّعَبْ السَّوَّوْهُمْ بَلَا رَايْهُمْ. 
HEB.9.8	وَ دَوْل شُرُوطْ الْعِبَادَةْ. وَ بَيْهُمْ الرُّوحْ الْقُدُّوسْ يِوَصِّفْ كَدَرْ دَخُولْ فِي الْبَكَانْ الْمُقَدَّسْ الْقَاعِدْ فِي السَّمَاوَاتْ مَا مَفْتُوحْ مَادَامَتْ الْخَيْمَةْ الْأَوَّلْ لِسَّاعْهَا قَاعِدَةْ. 
HEB.9.9	وَ دَا مَثَلْ هَنَا الزَّمَنْ الْحَالِي. هُمَّنْ يِقَدُّمُوا ضَحَايَا لَاكِنْ الضَّحَايَا دَوْل مَا يَقْدَرَوْا يِسَوُّوا النَّادُمْ الْيَعَبُدْ اللهْ كَامِلْ أَشَانْ مَا يَقْدَرَوْا يِغَيُّرُوا قَلْبَهْ. 
HEB.9.10	وَ نِظَامْ الْعِبَادَةْ دَا بُخُصّ الْأَكِلْ وَ الشُّرَابْ وَ الْغَسُولْ وَ بَرُودْ الطِّهَارَةْ. الشُّرُوطْ دَوْل بُخُصُّوا جِسِمْ الْإِنْسَانْ بَسْ وَ هُمَّنْ يَقْعُدُوا لَحَدِّي وَكِتْ النِّظَامْ الْجَدِيدْ يَخِي.
HEB.9.11	لَاكِنْ الْمَسِيحْ جَاءْ وَ بِقِي رَاجِلْ الدِّينْ الْكَبِيرْ الْجَابْ الْخَيْر الْكَتِيرْ الْهَسَّعْ قَاعِدْ. وَ هُو دَخَلْ فِي خَيْمَةْ كَبِيرَةْ وَ كَامِلَةْ مِنْ الْخَيْمَةْ الْأَوَّلْ. وَ الْخَيْمَةْ دِي، إِنْسَانْ مَا بَنَاهَا. هِي مَا مِنْ مَخْلُوقِينْ الدُّنْيَا دِي. 
HEB.9.12	وَ خَلَاصْ، هُو دَخَلْ دَخُولْ وَاحِدْ وَ نِهَائِي فِي الْبَكَانْ الْمُقَدَّسْ. و الدَّمّ الْهُو شَالَهْ مَا هَنَا غَنَمْ وَ لَا هَنَا عِجِلْ لَاكِنْ شَالْ دَمَّهْ هُو. وَ بَيْدَا، هُو فَدَانَا وَ جَابْ لَيْنَا النَّجَاةْ الدَّايْمَةْ إِلَى الْأَبَدْ. 
HEB.9.13	أَوَّلْ النَّاسْ الْأَجْسَامْهُمْ بِقَوْا مَا طَاهِرِينْ يِطَهُّرُوهُمْ بِرَشِّينْ دَمّ هَنَا الْغَنَمْ وَ الْبَقَرْ وَ رُمَادْ الْبَقَرَةْ الْحَرَّقَوْهَا. 
HEB.9.14	لَاكِنْ دَمّ الْمَسِيحْ عِنْدَهْ قُدْرَةْ زِيَادَةْ. الْمَسِيحْ مَا عِنْدَهْ عَيْب وَ هُو قَدَّمْ نَفْسَهْ لِلهْ بِقُدْرَةْ الرُّوحْ الْأَبَدِي. وَ أَكِيدْ دَمَّهْ يِطَهِّرْ قُلُوبْنَا مِنْ الْأَعْمَالْ الْيِوَدُّوا النَّاسْ لِلْمَوْت وَ يِجَهِّزْنَا لِنَعَبُدُوا اللهْ الْحَيّ.
HEB.9.15	وَ فِي شَانْ دَا، هُو بِقِي وَاسْطَةْ أمْبَيْن اللهْ وَ النَّاسْ وَ بَيَّهْ هُو، جَاتْ الْمُعَاهَدَةْ الْجَدِيدَةْ. النَّاسْ الْاللهْ نَادَاهُمْ يَلْقَوْا الْوَرَثَةْ الْأَبَدِيَّةْ الْاللهْ وَاعَدْ بَيْهَا أَشَانْ نَادُمْ وَاحِدْ مَاتْ وَ مَوْتَهْ دَا فَدَاهُمْ مِنْ أَيِّ خَطَأْ السَّوَّوْه فِي وَكِتْ الْمُعَاهَدَةْ الْأَوَّلْ. 
HEB.9.16	وَ مَوْتَهْ مُهِمّ أَشَانْ كَانْ نَادُمْ خَطَّ وَصِيَّةْ مَكْتُوبَةْ هَنَا وَرَثَةْ، وَاجِبْ يِأَكُّدُوا مَوْت النَّادُمْ الْخَطَّاهَا. 
HEB.9.17	أَشَانْ الْوَصِيَّةْ الْمَكْتُوبَةْ مَا يَخْدُمُوا بَيْهَا إِلَّا بَعَدْ مَوْت سِيدْهَا. مَا يِطَبُّقُوهَا وَكِتْ هُو لِسَّاعْ حَيّ. 
HEB.9.18	أَشَانْ دَا، الْمُعَاهَدَةْ الْأَوَّلْ كُلَ مَا كَانَتْ إِلَّا بِدَفِّقِينْ الدَّمّ. 
HEB.9.19	وَكِتْ مُوسَى بَلَّغْ كُلَّ الشَّعَبْ بِكُلَّ وَصَايَا التَّوْرَاةْ خَلَاصْ، هُو شَالْ دَمّ هَنَا عِجِلْ وَ غَنَمْ وَ أَلْمِي وَ صُوفْ أَحْمَرْ وَ فِرِعْ هَنَا زُوفَا وَ رَشَّ بَيْهُمْ الْكِتَابْ ذَاتَهْ وَ كُلَّ الشَّعَبْ. 
HEB.9.20	وَ قَالْ «دَاهُو دَمّ الْمُعَاهَدَةْ الْاللهْ وَصَّاكُو بَيَّهْ». 
HEB.9.21	وَ بِمِثِلْ دَا، هُو رَشَّ الدَّمّ فِي الْخَيْمَةْ وَ فِي كُلَّ الْمَوَاعِينْ الْيِسْتَعْمَلَوْهُمْ فِي بَكَانْ الْعِبَادَةْ. 
HEB.9.22	أَيْوَى، حَسَبْ شُرُوطْ التَّوْرَاةْ، كَتِيرْ مِنْ الْأَشْيَاءْ يِطَهُّرُوهُمْ بِدَمّ. وَ كَانْ دَمّ مَا دَفَّقَوْه، غُفْرَانْ مَا فِي.
HEB.9.23	أَشَانْ دَا، لَابُدَّ يِطَهُّرُوا بِالضَّحَايَا دَوْل الْخَيْمَةْ الْقَاعِدَةْ فِي الْأَرْض الْهِي عَلَامَةْ هَنَا الْخَيْمَةْ السَّمَاوِيَّةْ. لَاكِنْ الْخَيْمَةْ السَّمَاوِيَّةْ ذَاتْهَا وَاجِبْ يِطَهُّرُوهَا بِضَحَايَا الْأَفْضَلْ زِيَادَةْ. 
HEB.9.24	وَ الْبَكَانْ الْمُقَدَّسْ الْعِيسَى الْمَسِيحْ دَخَلْ فَوْقَهْ مَا الْبَكَانْ الْبَنَاهْ الْإِنْسَانْ. الْبَكَانْ دَا صُورَةْ بَسْ هَنَا الْبَكَانْ الصَّحِيحْ. لَاكِنْ هُو دَخَلْ فِي السَّمَاءْ ذَاتَهْ أَشَانْ يَحْضَرْ قِدَّامْ اللهْ فِي شَانَّا فِي الْوَكِتْ الْحَالِي. 
HEB.9.25	وَ هُو دَخَلْ لَاكِنْ مَا أَشَانْ يِقَدِّمْ نَفْسَهْ عِدَّةْ مَرَّاتْ. هُو مَا مِثِلْ رَاجِلْ الدِّينْ الْكَبِيرْ الْيَدْخُلْ كُلِّ سَنَةْ فِي الْبَكَانْ الْمُقَدَّسْ مَرَّةْ وَاحِدْ شَايِلْ مَعَايَهْ دَمّ الْبَهَايِمْ. 
HEB.9.26	كَانْ يَبْقَى مِثِلْ دَا، وَاجِبْ يَتْعَبْ عِدَّةْ مَرَّاتْ مِنْ بِدَايَةْ الدُّنْيَا. لَاكِنْ هُو جَاءْ مَرَّةْ وَاحِدَةْ بَسْ فِي آخِرْ الزَّمَنْ أَشَانْ يِقَدِّمْ نَفْسَهْ مِثِلْ ضَحِيَّةْ الْبَيْهَا يَمْحَى الذُّنُوبْ. 
HEB.9.27	أَكِيدْ، مَكْتُوبْ لِأَيِّ نَادُمْ يُمُوتْ مَرَّةْ وَاحِدَةْ وَ بَعَدْ الْمَوْت يَجِي الْحِسَابْ. 
HEB.9.28	وَ الْمَسِيحْ كُلَ قَدَّمْ نَفْسَهْ مَرَّةْ وَاحِدَةْ أَشَانْ يَمْحَى ذُنُوبْ هَنَا نَاسْ كَتِيرِينْ. وَ هُو يَجِي بَتَّانْ مَرَّةْ تَانِيَةْ مَا أَشَانْ يَمْحَى الذُّنُوبْ وَ لَاكِنْ أَشَانْ يِنَجِّي النَّاسْ الْقَاعِدِينْ يَرْجَوْه.
HEB.10.1	التَّوْرَاةْ مَا يِوَصِّفْ بِالصَّحِيحْ كُلَّ الْخَيْر الْيَجِي وَرَايَهْ. هُو يِوَصِّفْ عَلَامْتَهْ بَسْ. وَ حَسَبْ التَّوْرَاةْ، وَاجِبْ يِقَدُّمُوا دَايْماً نَفْس الضَّحَايَا كُلَّ سَنَةْ. وَ الضَّحَايَا دَوْل أَبَداً مَا يَقْدَرَوْا يِطَهُّرُوا النَّاسْ الْيِدَوْرُوا يَعَبُدُوا اللهْ طِهَارَةْ كَامِلَةْ. 
HEB.10.2	وَ كَانْ صَحِيحْ الضَّحَايَا دَوْل يِطَهُّرُوا النَّاسْ، أَكِيدْ قَدِّمِينْهُمْ يَقِيفْ لَاكِنْ مَا وَقَفْ. أَشَانْ كَانْ النَّاسْ الْيَعَبُدُوا اللهْ لِقَوْا الطِّهَارَةْ الْكَامِلَةْ خَلَاصْ، هُمَّنْ مَا يِفَكُّرُوا بَتَّانْ فِي ذُنُوبْهُمْ. 
HEB.10.3	لَاكِنْ كُلَّ سَنَةْ بِالضَّحَايَا دَوْل النَّاسْ يِفَكُّرُوا فِي ذُنُوبْهُمْ. 
HEB.10.4	دَمّ الْبَقَرْ وَ دَمّ الْغَنَمْ أَبَداً مَا يَقْدَرْ يَمْحَى ذُنُوبْ النَّاسْ. 
HEB.10.5	أَشَانْ دَا، وَكِتْ الْمَسِيحْ جَاءْ فِي الدُّنْيَا هُو قَالْ ﴿الضَّحَايَا الشِّقْ شِقْ إِنْتَ مَا دَوَّرْتُهُمْ وَ أَشَانْ دَا بَسْ، إِنْتَ جَهَّزْت لَيِّ جِسْمِي الْبَشَرِي. 
HEB.10.6	وَ إِنْتَ مَا رِضِيتْ بِالضَّحَايَا الْمُحَرَّقِينْ وَ بِالضَّحَايَا الْيِقَدُّمُوهُمْ لِلذُّنُوبْ. 
HEB.10.7	وَ خَلَاصْ أَنَا قُلْت يَا اللهْ دَاهُو أَنَا جَاهِزْ. أَنَا جِيتْ أَشَانْ نِسَوِّي مُرَادَاتَكْ حَسَبْ الْكَلَامْ الْبُخُصِّنِي الْمَكْتُوبْ فِي الْكِتَابْ﴾.
HEB.10.8	وَ فِي الْكَلَامْ دَا، هُو قَالْ أَوَّلْ «إِنْتَ مَا دَوَّرْت وَ لَا رِضِيتْ بِالضَّحَايَا الشِّقْ شِقْ وَ لَا ضَحَايَا مُحَرَّقِينْ وَ لَا الضَّحَايَا الْيِقَدُّمُوهُمْ لِلذُّنُوبْ». وَ فِي الْكَلَامْ دَا، هُو حَجَّى بِالضَّحَايَا الْوَاجِبْ يِقَدُّمُوهُمْ حَسَبْ كَلَامْ التَّوْرَاةْ. 
HEB.10.9	وَ بَعَدْ دَا، هُو قَالْ «دَاهُونِي جَاهِزْ. أَنَا جِيتْ أَشَانْ نِسَوِّي مُرَادَاتَكْ». وَ مِثِلْ دَا، هُو يِبَطِّلْ الضَّحَايَا الْأَوَّلْ وَ يِثَبِّتْ ضَحِيَّةْ نَفْسَهْ. 
HEB.10.10	وَ بِمُرَادَةْ اللهْ دِي، عِيسَى الْمَسِيحْ قَدَّمْ جِسْمَهْ مَرَّةْ وَاحِدَةْ بَسْ وَ الضَّحِيَّةْ دِي سَوَّتْنَا خَاصِّينْ لِلهْ.
HEB.10.11	وَ أَيِّ رَاجِلْ دِينْ يَقِيفْ كُلَّ يَوْم بِطُولَهْ فِي بَكَانْ خِدِمْتَهْ وَ يِقَدِّمْ نَفْس الضَّحَايَا الْأَبَداً مَا يَقْدَرَوْا يَمْحَوْا الذُّنُوبْ. 
HEB.10.12	لَاكِنْ عِيسَى الْمَسِيحْ قَدَّمْ ضَحِيَّةْ وَاحِدَةْ بَسْ لِكُلَّ الذُّنُوبْ وَ خَلَاصْ هُو قَعَدْ جَنْب اللهْ فِي نُصَّهْ الزَّيْنَايْ. 
HEB.10.13	وَ هَسَّعْ يَرْجَى لَحَدِّي اللهْ يُخُطّ عُدْوَانَهْ تِحِتْ رِجِلَيْنَهْ. 
HEB.10.14	أَشَانْ الْمَسِيحْ قَدَّمْ ضَحِيَّةْ وَاحِدَةْ بَسْ وَ بَيْهَا هُو كَمَّلْ مَرَّةْ وَاحِدْ طِهَارَةْ النَّاسْ الْيَبْقَوْا خَاصِّينْ لِلهْ.
HEB.10.15	وَ لِلْكَلَامْ دَا، الرُّوحْ الْقُدُّوسْ كُلَ شَاهِدْ. أَشَانْ أَوَّلْ هُو قَالْ 
HEB.10.16	﴿دِيهِي الْمُعَاهَدَةْ النِّسَوِّيهَا مَعَاهُمْ بَعَدَيْن. نُخُطّ شُرُوطِي فِي فِكِرْهُمْ وَ نَكْتِبْ كَلَامِي فِي قُلُوبْهُمْ. دَا بَسْ كَلَامْ اللهْ﴾. 
HEB.10.17	وَ بَعَدْ دَا، هُو قَالْ ﴿وَ مَا نِفَكِّرْ بَتَّانْ فِي ذُنُوبْهُمْ وَ عِصْيَانْهُمْ﴾. 
HEB.10.18	وَ وَكِتْ اللهْ غَفَرْ لِلنَّاسْ ذُنُوبْهُمْ، بَتَّانْ هُمَّنْ مَا يِقَدُّمُوا ضَحِيَّةْ لِلذُّنُوبْ.
HEB.10.19	خَلَاصْ يَا أَخْوَانِي، أَكِيدْ بِسَبَبْ دَمّ عِيسَى نَقْدَرَوْا نَدْخُلُوا فِي الْبَكَانْ الْمُقَدَّسْ بِقَلِبْ رَاقِدْ. 
HEB.10.20	وَ الدَّرِبْ الْمَفْتُوحْ لَيْنَا دَا، جَدِيدْ وَ حَيّ وَ هُو عِيسَى. وَ بِقَدِّمِينْ جِسْمَهْ، هُو فَتَحْ لَيْنَا السِّتَارْ. 
HEB.10.21	وَ أَنِحْنَ أَكِيدْ عِنْدِنَا رَاجِلْ دِينْ عَظِيمْ وَ هُو مَسْؤُولْ فِي بَيْت اللهْ. 
HEB.10.22	أَشَانْ دَا، خَلِّي نَعَبُدُوا اللهْ بِقَلِبْ مُخْلِصْ وَ بِإِيمَانْ كَامِلْ. نَعَرْفُوا كَدَرْ الْمَسِيحْ طَهَّرْ قُلُوبْنَا مِنْ الشَّرّ بِرَشِّينْ دَمَّهْ وَ أَجْسَامْنَا كَمَانْ مِثِلْ نَضَّفْنَاهُمْ بِالْأَلْمِي الصَّافِي. 
HEB.10.23	خَلِّي نَشْهَدَوْا دَايْماً لِرَبِّنَا الْعَشَمْنَا قَاعِدْ فَوْقَهْ وَ مَا نِشَكُّكُوا أَشَانْ الْأَنْطَانَا الْوَعَدْ هُو دَايْماً صَادِقْ. 
HEB.10.24	خَلِّي نِفَكُّرُوا فِي كِكَّيْف نِشَّاجَعَوْا أَمْبَيْنَاتْنَا أَشَانْ نِتَابُعُوا دَرِبْ الْمَحَبَّةْ وَ نِسَوُّوا الْخَيْر.
HEB.10.25	خَلِّي دَايْماً نُلُمُّوا وَ مَا نِتَابُعُوا عَادَةْ النَّاسْ الْوَاحِدِينْ الْمَا يِدَوْرُوا يِلِمُّوا. تَعَرْفُوا كَدَرْ يَوْم جَيَّةْ الْمَسِيحْ قَرَّبْ وَ أَشَانْ دَا، أَشَّاجُعُوا بِزِيَادَةْ. 
HEB.10.26	كَانْ عِرِفْنَا كَلَامْ الْحَقّ وَ بَعَدَيْن نُقُمُّوا نِتَابُعُوا الذُّنُوبْ، مَا يِفَضِّلْ لَيْنَا ضَحِيَّةْ بَتَّانْ التَّمْحَى الذُّنُوبْ. 
HEB.10.27	مَا فِي شَيْء يِفَضِّلْ لَيْنَا إِلَّا نَرْجَوْا بِخَوْف شَدِيدْ الْحِسَابْ وَ نَارْ هَنَا غَضَبْ اللهْ التَّاكُلْ كُلَّ الْعَاصِيِينْ. 
HEB.10.28	نَعَرْفُوا كَدَرْ أَيِّ نَادُمْ الْأَبَى مَا تَابَعْ شُرُوطْ تَوْرَاةْ مُوسَى وَ شُهُودْ إِتْنَيْن أَوْ تَلَاتَةْ شِهِدَوْا فَوْقَهْ، النَّادُمْ دَا يَكْتُلُوهْ بَلَا مَحَنَّةْ. 
HEB.10.29	هَايْ! فَكُّرُوا فِي الْعِقَابْ الْوَاجِبْ لِلنَّادُمْ الْخَلَّى دَرِبْ الْمَسِيحْ! هُو حَقَرْ إِبْن اللهْ حُقْرَةْ شَدِيدَةْ. دَمّ الْمُعَاهَدَةْ الْبَيَّهْ هُو بِقِي خَاصّ لِلهْ، هُو شَافَهْ مِثِلْ شُغُلْ سَاكِتْ. وَ عَيَّرْ الرُّوحْ الْجَابْ لَيَّهْ الرَّحْمَةْ. 
HEB.10.30	نَعَرْفُوا اللهْ بَسْ الْقَالْ ﴿التَّارْ هَنَايِ، أَنَا بَسْ النِّشِيلَهْ﴾. وَ بَتَّانْ مَكْتُوبْ ﴿اللهْ يِحَاسِبْ شَعَبَهْ﴾. 
HEB.10.31	وَ فِي الْحِسَابْ أَيِّ نَادُمْ عَاصِي يَخَافْ خَوْف شَدِيدْ بِلْحَيْن قِدَّامْ اللهْ الْحَيّ.
HEB.10.32	فَكُّرُوا فِي الْوَكِتْ الْفَاتْ وَكِتْ أَوَّلْ مَرَّةْ دَخَلْتُوا فِي نُورْ اللهْ. فِي الْوَكِتْ دَاكْ، إِنْتُو جَاهَدْتُوا وَ صَبَرْتُوا صَبُرْ قَوِي فِي الضِّيقَةْ. 
HEB.10.33	وَاحِدِينْ مِنْكُو عَيَّرَوْهُمْ قِدَّامْ النَّاسْ وَ تَعَّبَوْهُمْ وَ وَاحِدِينْ مِنْكُو شَارَكَوْا مَعَ النَّاسْ فِي التَّعَبْ التِّعِبَوْه. 
HEB.10.34	وَ إِنْتُو حَنَّيْتُوا لِلْمَسَاجِينْ. وَ وَكِتْ النَّاسْ نَهَبَوْا مَالْكُو إِنْتُو فَرْحَانِينْ أَشَانْ عِرِفْتُوا كَدَرْ عِنْدُكُو مَالْ أَخَيْر مِنَّهْ قَاعِدْ قِدَّامْكُو وَ الْمَالْ دَا يَقْعُدْ دَايْماً. 
HEB.10.35	وَ فِي كُلَّ الْكَلَامْ دَا، نُقُولْ لَيْكُو مَا تِخَلُّوا إِيمَانْكُو الْقَوِي الْيِجِيبْ لَيْكُو أَجُرْ كَبِيرْ بِلْحَيْن. 
HEB.10.36	هَسَّعْ دَا، وَاجِبْ تَصْبُرُوا صَبُرْ قَوِي وَ تِسَوُّوا مُرَادَةْ اللهْ أَشَانْ تَلْقَوْا مِنَّهْ الْبَرَكَةْ الْهُو وَاعَدْ بَيْهَا. 
HEB.10.37	أَشَانْ فِي الْكِتَابْ، اللهْ قَالْ ﴿الْوَكِتْ الْفَضَّلْ شِيَّةْ بَسْ أَشَانْ الْجَايِ يَجِي وَ مَا يِأَخِّرْ بَتَّانْ. 
HEB.10.38	وَ النَّادُمْ الصَّالِحْ يِعِيشْ بِالْإِيمَانْ وَ كَانْ يِكَسْكِسْ مِنَّهْ، أَنَا مَا نَرْضَى بَيَّهْ﴾. 
HEB.10.39	وَ لَاكِنْ أَنِحْنَ مَا مِنْ النَّاسْ الْيِكَسْكُسُوا وَ يَمْشُوا لِلْهَلَاكْ. أَنِحْنَ مِنْ نَاسْ الْإِيمَانْ وَ نَمْشُوا لِلنَّجَاةْ.
HEB.11.1	النَّادُمْ الْعِنْدَهْ إِيمَانْ، هُو مُلْأَكِّدْ كَدَرْ هُو يَلْقَى الشَّيْء الْيَرْجَاهْ وَ مَا عِنْدَهْ شَكّ فِي الشَّيْء اللِّسَّاعْ مَا بِنْشَافْ. 
HEB.11.2	فِي شَانْ إِيمَانْهُمْ، نَاسْ الزَّمَانْ لِقَوْا رِضَاءْ اللهْ. 
HEB.11.3	بِالْإِيمَانْ، نَعَرْفُوا كَدَرْ اللهْ خَلَقْ الدُّنْيَا بِكِلْمِتَهْ. وَ أَشَانْ دَا، نَعَرْفُوا كُلَّ شَيْء الْبِنْشَافْ جَاءْ بِطَرِيقَةْ الْمَا تِنْشَافْ.
HEB.11.4	وَ بِالْإِيمَانْ، هَابِيلْ قَدَّمْ ضَحِيَّةْ لِلهْ. وَ ضَحِيتَهْ بِقَتْ أَخَيْر مِنْ قُرْبَانْ قَابِيلْ. وَ فِي شَانْ إِيمَانَهْ، اللهْ رِضِي بَيَّهْ وَ جَعَلَهْ نَادُمْ صَالِحْ. اللهْ قِبِلْ هَدَايَاهْ وَ بَيْدَا، شِهِدْ لَيَّهْ. وَ هَابِيلْ مَاتْ وَ لَاكِنْ بِإِيمَانَهْ، يَا هَسَّعْ كُلَ هُو قَاعِدْ يِحَجِّي.
HEB.11.5	وَ بِالْإِيمَانْ، أَخْنُوخْ رَفَعَوْه أَشَانْ مَا يُمُوتْ. هُو مَا أَنْلَقَى أَشَانْ اللهْ بَسْ رَفَعَهْ. وَ الْكِتَابْ يَشْهَدْ لِأَخْنُوخْ كَدَرْ قُبَّالْ مَا يِنْرَفِعْ، اللهْ رِضِي بَيَّهْ. 
HEB.11.6	وَ مَا فِي نَادُمْ بَلَا إِيمَانْ اللهْ يَرْضَى بَيَّهْ. أَشَانْ أَيِّ نَادُمْ الْيِدَوْر يَعَبُدْ اللهْ وَاجِبْ يِآمِنْ كَدَرْ اللهْ مَوْجُودْ وَ يَنْطِي أَجُرْ لِلنَّاسْ الْيِدَوْرُوا يَعَرْفُوهْ.
HEB.11.7	بِالْإِيمَانْ، نُوحْ سِمِعْ كَلَامْ اللهْ. أَوَّلْ اللهْ خَبَّرَهْ بِالشَّيْء الْيِدَوْر يَبْقَى وَ لِسَّاعْ مَا بِنْشَافْ. وَ نُوحْ بَنَى سَفِينَةْ أَشَانْ يِنَجِّي أَهَلْ بَيْتَهْ. وَ بَيْدَا، نُوحْ ثَبَّتْ كَدَرْ نَاسْ الدُّنْيَا خَاطِيِينْ. وَ هُو وَرَثْ بَكَانْ فِي لُبّ الصَّالِحِينْ. وَ الْبَكَانْ دَا نَادُمْ مَا يَقْدَرْ يَلْحَقَهْ إِلَّا بِالْإِيمَانْ.
HEB.11.8	اللهْ نَادَى إِبْرَاهِيمْ أَشَانْ يَمْشِي فِي بَكَانْ الْبَعَدَيْن يَبْقَى وَرَثَتَهْ. وَ بِالْإِيمَانْ، إِبْرَاهِيمْ سِمِعْ كَلَامْ اللهْ وَ قَمَّ مَشَى قُبَّالْ مَا يَعَرِفْ الْبَكَانْ الْوَاجِبْ يَمْشِي لَيَّهْ. 
HEB.11.9	وَ بِالْإِيمَانْ، هُو بِقِي أَجْنَبِي فِي الْبَلَدْ الْاللهْ وَاعَدَهْ بَيْهَا وَ سَكَنْ فَوْقهَا فِي خَيْمَةْ وَ إِسْحَاقْ وَ يَعْقُوبْ سَوَّوْا نَفْس الشَّيْء. وَ هُمَّنْ كُلَ وُرَّاثْ مِثْلَهْ وَ يَرْجَوْا نَفْس الشَّيْء الْاللهْ وَاعَدَهْ بَيَّهْ. 
HEB.11.10	وَ إِبْرَاهِيمْ قَاعِدْ يَرْجَى بِعَشَمْ الْمَدِينَةْ الْجَايَةْ الْأَسَاسْهَا ثَابِتْ الْاللهْ بَسْ يِخَطِّطْهَا وَ يَبْنِيهَا. 
HEB.11.11	وَ بِالْإِيمَانْ سَارَةْ كُلَ لِقَتْ قُدْرَةْ وَ بِقَتْ غَلْبَانَةْ وَكِتْ هِي عَجُوزْ مَا عِنْدَهَا قُدْرَةْ لِلْوَالُودَةْ. لَاكِنْ اللهْ وَاعَدَاهَا بِوِلَيْد وَ هِي قَالَتْ اللهْ صَادِقْ. 
HEB.11.12	وَ خَلَاصْ مِثِلْ دَا، رَاجِلْ وَاحِدْ الشَّيَّبْ مَرَّةْ وَاحِدْ بِقِي أَبُو هَنَا ذُرِّيَّةْ كَتِيرَةْ بِلْحَيْن مِثِلْ النُّجُومْ. وَ مِثِلْ رَمْلَةْ هَنَا خَشُمْ الْبَحَرْ، هِي مَا تِنْحَسِبْ.
HEB.11.13	وَ كُلَّ نَاسْ الزَّمَانْ دَوْل مَاتَوْا ثَابْتِينْ فِي الْإِيمَانْ. هُمَّنْ مَا لِقَوْا الشَّيْء الْاللهْ وَاعَدْ بَيَّهْ لَاكِنْ شَافَوْه مِنْ بَعِيدْ وَ فِرْحَوْا بَيَّهْ. وَ إِعْتَرَفَوْا كَدَرْ هُمَّنْ سَاكْنِينْ فِي أُسُطْ نَاسْ الْأَرْض مِثِلْ أَجَانِبْ وَ ضِيفَانْ. 
HEB.11.14	وَ النَّاسْ الْيِحَجُّوا كَلَامْ مِثِلْ دَا يِوَصُّفُوا كَدَرْ يِدَوْرُوا وَطَنْ آخَرْ يَسْكُنُوا فَوْقَهْ. 
HEB.11.15	فِكِرْهُمْ مَا فِي الْبَلَدْ الْمَرَقَوْا مِنْهَا. كَانْ دَوَّرَوْا يِقَبُّلُوا فَوْقهَا، يَقْدَرَوْا. 
HEB.11.16	لَاكِنْ بِالصَّحِيحْ، هُمَّنْ يِدَوْرُوا وَطَنْ أَخَيْر مِنْ الْمَرَقَوْا مِنَّهْ وَ هُو الْوَطَنْ السَّمَاوِي. أَشَانْ دَا، اللهْ أَكَّدْ كَدَرْ هُو رَبُّهُمْ وَ هُمَّنْ شَعَبَهْ وَ جَهَّزْ لَيْهُمْ مَدِينَةْ.
HEB.11.17	وَ بِالْإِيمَانْ، إِبْرَاهِيمْ وَكِتْ اللهْ جَرَّبَهْ قَدَّمْ إِسْحَاقْ ضَحِيَّةْ. النَّادُمْ الْاللهْ أَنْطَاهْ الْوَعَدْ شَالْ نِيَّةْ أَشَانْ يِقَدِّمْ وِلَيْدَهْ الْوَحِيدْ ضَحِيَّةْ لِلهْ. 
HEB.11.18	وَ إِسْحَاقْ دَا، هُو الْوِلَيْد الْاللهْ أَوَّلْ حَجَّى بَيَّهْ وَ قَالْ ﴿مِنْ إِسْحَاقْ بَسْ، تَلْقَى الذُّرِّيَّةْ الْبِنَادُوهَا بِأُسْمَكْ﴾. 
HEB.11.19	وَ إِبْرَاهِيمْ خَطَّ فِي فِكْرَهْ كَدَرْ اللهْ عِنْدَهْ قُدْرَةْ يِقَوِّمْ الْمَيْتِينْ كُلَ. وَ بِالصَّحِيحْ، وَكِتْ اللهْ قَبَّلْ إِسْحَاقْ لِإِبْرَاهِيمْ، إِبْرَاهِيمْ شَافْ وِلَيْدَهْ مِثِلْ مَاتْ وَ قَمَّ مِنْ الْمَوْت.
HEB.11.20	وَ بِالْإِيمَانْ، إِسْحَاقْ طَلَبْ لِيَعْقُوبْ وَ عِيسُو بِالْبَرَكَةْ التُّخُصّ الشَّيْء الْيَبْقَى بَعَدَيْن. 
HEB.11.21	وَ بِالْإِيمَانْ، يَعْقُوبْ وَكِتْ هُو قَرِيبْ يُمُوتْ، طَلَبْ بَرَكَةْ لِأَيِّ وَاحِدْ مِنْ أَوْلَادْ يُوسُفْ وَ أَرَّكَّزْ فِي رَاسْ عَصَايْتَهْ أَشَانْ يَعَبُدْ اللهْ. 
HEB.11.22	وَ بِالْإِيمَانْ، يُوسُفْ وَكِتْ هُو قَرِيبْ يُمُوتْ، حَجَّى بِمَرِقِينْ بَنِي إِسْرَائِيلْ مِنْ مَصِرْ الْيَبْقَى بَعَدَيْن. وَ أَمَرَاهُمْ يِشِيلُوا عُضَامَهْ مَعَاهُمْ. 
HEB.11.23	وَ بِالْإِيمَانْ، وَالْدَيْن مُوسَى بَعَدْ وِلْدَوْه، لَبَّدَوْه مُدَّةْ تَلَاتَةْ شَهَرْ. شَافَوْا كَدَرْ وِلَيْدهُمْ سَمَحْ بِلْحَيْن وَ هُمَّنْ مَا خَايْفِينْ مِنْ الْمَلِكْ وَ مَا تَابَعَوْا أَمْرَهْ.
HEB.11.24	وَ بِالْإِيمَانْ، مُوسَى وَكِتْ هُو كِبِرْ خَلَاصْ، أَبَى مَا خَلَّى النَّاسْ يِنَادُوهْ وِلَيْد بِنَيَّةْ فِرْعَوْن. 
HEB.11.25	وَ هُو شَالْ نِيَّةْ أَشَانْ يَتْعَبْ مَعَ شَعَبْ اللهْ وَ أَبَى مَا يِتَابِعْ الذُّنُوبْ وَ شَهْوَاتْ الدُّنْيَا الْمَا دَايْمَةْ. 
HEB.11.26	هُو خَطَّ في فِكْرَهْ كَدَرْ الْمُعْيَارْ الْيَجِي فَوْقَهْ فِي شَانْ الْمَسِيحْ عِنْدَهْ فَايْدَةْ كَبِيرَةْ مِنْ كُلَّ دَهَبْ مَصِرْ. وَ هُو خَطَّ فِكْرَهْ فِي الْأَجُرْ الْقِدَّامَهْ. 
HEB.11.27	وَ بِالْإِيمَانْ، هُو مَرَقْ مِنْ مَصِرْ مَا خَايِفْ مِنْ زَعَلْ الْمَلِكْ. هُو تَابَعْ اللهْ بِصَبُرْ قَوِي مِثِلْ نَادُمْ قَاعِدْ يِشِيفْ اللهْ الْمَا بِنْشَافْ. 
HEB.11.28	وَ بِالْإِيمَانْ، مُوسَى أَسَّسْ عِيدْ الْفِصْحَةْ وَ رَشَّ الدَّمّ لَيْشَانْ مَلَكْ الْمَوْت الْقَاعِدْ يَكْتُلْ أَوْلَادْ الْبِكِرْ مَا يَجِي فَوْق أَوْلَادْ بَنِي إِسْرَائِيلْ.
HEB.11.29	وَ بِالْإِيمَانْ، الشَّعَبْ قَطَعَوْا الْبَحَرْ الْأَحْمَرْ وَ هُو بِقِي لَيْهُمْ مِثِلْ أَرْض يَابْسَةْ. لَاكِنْ وَكِتْ الْمَصْرِيِّينْ دَوَّرَوْا يِسَوُّوا نَفْس الشَّيْء، الْأَلْمِي أَكَلَاهُمْ. 
HEB.11.30	وَ بِالْإِيمَانْ، دَرَادِرْ هَنَا مَدِينَةْ أَرِيحَةْ وَقَعَوْا وَ دَا بَعَدْ بَنِي إِسْرَائِيلْ حَاوَقَوْهَا سَبْعَةْ مَرَّاتْ. 
HEB.11.31	وَ بِالْإِيمَانْ، رَاحَابْ الشَّرْمُوطَةْ مَا هِلِكَتْ مَعَ الْعَاصِيِّينْ أَشَانْ هِي ضَيَّفَتْ النَّاسْ الْجَوْا رَاغَوْا الْبَلَدْ.
HEB.11.32	وَ نُقُولْ شُنُو بَتَّانْ؟ الْوَكِتْ مَا يِتِمّ لَيِّ نِحَجِّي بِقِدْعُونْ وَ بَارَاقْ وَ شَمْشُونْ وَ يِفْتَاخْ وَ دَاوُدْ وَ صَمُوِيلْ وَ الْأَنْبِيَاءْ. 
HEB.11.33	بِالْإِيمَانْ، هُمَّنْ شَالَوْا مَمَالِكْ وَ طَبَّقَوْا الْعَدَالَةْ وَ لِقَوْا مِنْ اللهْ الشَّيْء الْوَاعَدَاهُمْ بَيَّهْ وَ سَدَّوْا خُشُومْ الدِّيدَانْ. 
HEB.11.34	وَ بِالْإِيمَانْ، كَتَلَوْا نَارْ مُقَرْقِرَةْ وَ نِجَوْا مِنْ سُيُوفْ عُدْوَانْهُمْ وَ لِقَوْا الْقُدْرَةْ الْأَوَّلْ مَا عِنْدُهُمْ وَ بِقَوْا قَوِيِّينْ فِي الْحَرْب وَ طَرَدَوْا الدُّيُوشْ الْحَجَمَوْا بَلَدْهُمْ. 
HEB.11.35	وَ فِي عَوِينْ الْمَيْتِينْهِنْ بَعَثَوْا وَ قَبَّلَوْا لَيْهِنْ. فِي نَاسْ وَاحِدِينْ عَذَّبَوْهُمْ وَ أَبَوْا مَا يَمُرْقُوا مِنْ الْعَذَابْ أَشَانْ يِدَوْرُوا يَبْعَثَوْا بَعَدَيْن فِي حَالْ أَخَيْر مِنْ حَالْ عُدْوَانْهُمْ. 
HEB.11.36	وَ مُؤْمِنِينْ وَاحِدِينْ أَشَّمَّتَوْا لَيْهُمْ وَ جَلَدَوْهُمْ وَ وَاحِدِينْ رَبَطَوْهُمْ وَ سَجَّنَوْهُمْ. 
HEB.11.37	وَ الْمُؤْمِنِينْ رَجَمَوْهُمْ وَ قَطَعَوْهُمْ مِنْ أُسُطْ بِمُنْشَارْ وَ كَتَلَوْهُمْ بِسَيْف. وَ هُمَّنْ دَايْماً رَايْغِينْ لَابْسِينْ فِرَاوْ الْغَنَمْ وَ حِمْلَوْا فَقُرْ شَدِيدْ وَ ضِيقَةْ وَ ظُلُمْ. 
HEB.11.38	هُمَّنْ مُوَدِّرِينْ وَ قَاعِدِينْ يُرُوغُوا فِي الصَّحَرَاءْ وَ الْحُجَارْ. هُمَّنْ سَاكْنِينْ فِي كَرَاكِيرْ وَ نُقَارْ الْأَرْض. وَ هُمَّنْ دَوْل أَخَيْر مَرَّةْ وَاحِدْ مِنْ نَاسْ الدُّنْيَا الطَّرَدَوْهُمْ. 
HEB.11.39	وَ كُلَّ النَّاسْ دَوْل، اللهْ رِضِي بَيْهُمْ بِسَبَبْ إِيمَانْهُمْ لَاكِنْ مَا لِقَوْا الْبَرَكَةْ الْاللهْ وَاعَدَاهُمْ بَيْهَا. 
HEB.11.40	أَشَانْ مِنْ أَوَّلْ اللهْ قَدَّرْ شَيْء أَخَيْر لَيْنَا وَ خِدْمَةْ اللهْ مَا تَبْقَى كَامِلَةْ فَوْقهُمْ إِلَّا مَعَانَا أَنِحْنَ.
HEB.12.1	وَ فِي الْكَلَامْ دَا، عِنْدِنَا شُهُودْ كَتِيرِينْ بِلْحَيْن الْيَشْهَدَوْا لَيْنَا مِنْ أَيِّ جِيهَةْ. أَشَانْ دَا، خَلِّي نِخَلُّوا مِنِّنَا كُلَّ شَيْء الْيِوَقِّفْنَا وَ كُلَّ ذَنِبْ الْيِدَوْر يَكْرُبْنَا. وَ خَلِّي نَمْشُوا قِدَّامْ بَلَا كَسَلْ مِثِلْ نَاسْ فِي سَبَقْ لَحَدِّي نِهَايَةْ الدَّرِبْ الْأَنِحْنَ جَارِيِينْ فَوْقَهْ. 
HEB.12.2	خَلِّي نُخُطُّوا بَالْنَا فِي عِيسَى الْفَتَحْ لَيْنَا دَرِبْ الْإِيمَانْ وَ كَمَّلَهْ. مِنْ بَعِيدْ، هُو شَافْ الْفَرَحْ الْقَاعِدْ قِدَّامَهْ وَ بَيْدَا، حِمِلْ تَعَبْ الصَّلِيبْ وَ مَا فَكَّرْ فِي الْعَيْب الْخَطَّوْه فَوْقَهْ. وَ هَسَّعْ هُو قَاعِدْ جَنْب عَرْش اللهْ فِي نُصَّهْ الزَّيْنَايْ. 
HEB.12.3	فَكُّرُوا فَوْقَهْ هُو، الْحِمِلْ الْبُغُضْ الشَّدِيدْ هَنَا الْمُذْنِبِينْ. فَكُّرُوا فَوْقَهْ أَشَانْ إِنْتُو مَا تَبْقَوْا كَسْلَانِينْ وَ لَا خَوَّافِينْ. 
HEB.12.4	إِنْتُو قَعَدْتُوا ثَابْتِينْ بِجُهُدْ شَدِيدْ فِي أُسْط الْمُذْنِبِينْ لَاكِنْ لَحَدِّي هَسَّعْ لِسَّاعْ مَا دَفَّقَوْا دَمُّكُو.
HEB.12.5	هَلْ نِسِيتُوا وَصِيَّةْ اللهْ التُّقُولْ إِنْتُو أَوْلَادَهْ؟ ﴿يَا وِلَيْدِي، كَانْ اللهْ قَاعِدْ يِأَدِّبَكْ خُطّ بَالَكْ وَ كَانْ هُو يَهَرْجَكْ، مَا تَكْسَلْ. 
HEB.12.6	أَشَانْ اللهْ يِأَدِّبْ النَّادُمْ الْيِرِيدَهْ وَ يُدُقّ أَيِّ وِلَيْد الْهُو قِبْلَهْ﴾.
HEB.12.7	التَّعَبْ الْإِنْتُو تَصْبُرُوا فَوْقَهْ وَاجِبْ لَيْكُو فِي شَانْ الْأَدِّبِينْ. اللهْ يِعَامِلْكُو مِثِلْ رَاجِلْ يِعَامِلْ عِيَالَهْ. وَيْن الْوِلَيْد الْأَبُوهْ مَا يِأَدِّبَهْ؟ 
HEB.12.8	كَانْ الْأَدِّبِينْ الْيَجِي فَوْق كُلَّ الْعِيَالْ مِنْ أَبَّهَاتْهُمْ مَا يَجِي فَوْقكُو، خَلَاصْ إِنْتُو مَا أَوْلَادْ أَبُوكُو دَا، إِنْتُو فُرُوخْ. 
HEB.12.9	فَكُّرُوا بَتَّانْ. أَيِّ نَادُمْ مِنِّنَا عِنْدَهْ أَبُو إِنْسَانِي الْأَدَّبَهْ وَ أَبَّهَاتْنَا دَوْل أَنِحْنَ نِكَرُّمُوهُمْ. وَ دَا يِأَكِّدْ لَيْنَا بِزِيَادَةْ كَدَرْ وَاجِبْ نَقْبَلَوْا أَدِّبِينْ اللهْ أَبُونَا السَّمَاوِي وَ بَيَّهْ نَحْيَوْا. 
HEB.12.10	أَشَانْ أَبَّهَاتْنَا أَدَّبَوْنَا أَدِّبِينْ الْهُمَّنْ يَرْضَوْا بَيَّهْ لِمُدَّةْ قِصَيْرَةْ. لَاكِنْ اللهْ يِأَدِّبْنَا لِفَايْدِتْنَا أَشَانْ نَبْقَوْا نَاسَهْ الصَّالِحِينْ. 
HEB.12.11	فِي الْوَكِتْ الْحَالِي، كُلَّ أَدِّبِينْ قَاسِي لَيْنَا وَ مَا يَنْطِينَا فَرَحْ. لَاكِنْ بَعَدَيْن، النَّاسْ الدَّرَّبَوْهُمْ بِأَدِّبِينْ يَلْقَوْا مِنَّهْ السَّلَامْ وَ الْحَالْ الصَّالْحَةْ.
HEB.12.12	أَشَانْ دَا، خَلُّوا مِنْكُو الْكَسَلْ. قَوُّوا إِيدَيْنكُو وَ رِجِلَيْنكُو الْمَا عِنْدُهُمْ قُدْرَةْ. 
HEB.12.13	عَدُّلُوا الدَّرِبْ التُّرُوغُوا فَوْقَهْ أَشَانْ الرِّجِلْ التَّوْجَعْكُو تَبْرَأْ وَ مَا تَمْرُقْ.
HEB.12.14	سَوُّوا جُهُدْ أَشَانْ تِعِيشُوا بِالسَّلَامْ مَعَ كُلَّ النَّاسْ وَ عِيشُوا بِحَالْ صَالْحَةْ الْبَلَاهَا مَا فِي نَادُمْ يِشِيفْ رَبِّنَا. 
HEB.12.15	أَوْعُوا بَالْكُو أَشَانْ نَادُمْ مِنْكُو مَا يَدْحَرْ نَفْسَهْ مِنْ نِعْمَةْ اللهْ. أَوْعُوا بَالْكُو أَشَانْ نَادُمْ أَمْبَيْنَاتْكُو مَا يِتَلِّفْ نَفْسَهْ وَ يِتَلِّفْ الْجَمَاعَةْ مِثِلْ هُو شَدَرَةْ فِي أُسُطْكُو الْعِيَالَهْ عِنْدُهُمْ سَمّ. 
HEB.12.16	أَوْعُوا بَالْكُو أَشَانْ نَادُمْ مَا يَبْقَى زَنَّايْ وَلَّا مِثِلْ عِيسُو الْعِصِي اللهْ. هُو بَاعْ حَقّ الْبُكُورِيَّةْ فِي شَانْ أَكْلَةْ وَاحِدَةْ بَسْ. 
HEB.12.17	وَ تَعَرْفُوا كَدَرْ بَعَدَيْن هُو دَوَّرْ يَلْقَى الْبَرَكَةْ وَ لَاكِنْ أَبُوهْ أَبَاهْ. وَكْت التَّوْبَةْ فَاتْ خَلَاصْ وَ عِيسُو مَا لِقِي الْبَرَكَةْ حَتَّى كَانْ هُو طَلَبَاهَا بِبَكِي كُلَ.
HEB.12.18	خُطُّوا بَالْكُو أَشَانْ الْحَجَرْ الْإِنْتُو جِيتُوا قِدَّامَهْ دا، مَا الْحَجَرْ النَّاسْ يَقْدَرَوْا يَلْمَسَوْه. هُو مَا الْحَجَرْ الْقَاعِدِينْ فَوْقَهْ نَارْ مُقَرْقِرَةْ وَ ضَلَامْ أَزْرَقْ وَ رِيحْ شَدِيدَةْ. 
HEB.12.19	وَ الْحَجَرْ هَنَا الْوَكِتْ دَاكْ أَنْسَمَعْ فَوْقَهْ حِسّ الْبُوقْ وَ الْحِسّ الْكَلَامَهْ خَوَّفْ الشَّعَبْ لَحَدِّي النَّاسْ السِّمِعِوَهْ شَحَدَوْه أَشَانْ مَا يِحَجِّي لَيْهُمْ بَتَّانْ. 
HEB.12.20	أَشَانْ الْأَمُرْ الْاللهْ أَمَرَاهُمْ بَيَّهْ قَاسِي لَيْهُمْ وَ مَا حِمْلَوْه. هُو قَالْ كَدَرْ الْيَلْمَسْ الْحَجَرْ وَاجِبْ يَرْجُمُوهْ، حَتَّى كَانْ بَهِيمَةْ كُلَ. 
HEB.12.21	أَيْوَى، الشَّيْء الشَّافَوْه خَوَّفَاهُمْ مَرَّةْ وَاحِدْ لَحَدِّي مُوسَى كُلَ قَالْ «أَنَا قَاعِدْ نَرْجِفْ مِنْ الْخَوْف».
HEB.12.22	لَاكِنْ الْحَجَرْ الْإِنْتُو جِيتُوا قِدَّامَهْ، هُو جَبَلْ صَهْيُونْ الْقَاعِدَةْ فَوْقَهْ مَدِينَةْ اللهْ الْحَيّ الْهِي مَدِينَةْ الْقُدُسْ السَّمَاوِيَّةْ. جِيتُوا قِدَّامْ الْمَلَائِكَةْ الْمَا بِنْحَسُبُوا مِنْ الْكَتَرَةْ اللَّامِّينْ لِلْعِبَادَةْ. 
HEB.12.23	وَ جِيتُوا قِدَّامْ جَمَاعَةْ أَوْلَادْ الْبِكِرْ الْأَسَامَيْهُمْ مُسَجَّلِينْ فِي السَّمَاءْ. وَ جِيتُوا قِدَّامْ اللهْ الْيِحَاسِبْ كُلَّ النَّاسْ. وَ جِيتُوا قِدَّامْ الصَّالِحِينْ الْاللهْ سَوَّاهُمْ كَامِلِينْ. 
HEB.12.24	وَ جِيتُوا قِدَّامْ عِيسَى وَسِيطْ هَنَا الْمُعَاهَدَةْ الْجَدِيدَةْ و قِدَّامْ دَمَّهْ الْمَرْشُوشْ الْيِكَلِّمْ لَيْنَا كَلَامْ أَخَيْر مِنْ كَلَامْ دَمّ هَابِيلْ.
HEB.12.25	أَوْعُوا بَالْكُو أَشَانْ مَا تَابَوْا الْيِكَلِّمْ لَيْكُو. أَشَانْ كَانْ نَاسْ الزَّمَانْ مَا نِجَوْا وَكِتْ أَبَوْا مَا تَابَعَوْا كَلَامْ مُوسَى الْحَذَّرْهُمْ فِي الْأَرْض، كِكَّيْف أَنِحْنَ نَنْجَوْا كَانْ نَابَوْا كَلَامْ الْيِحَذِّرْنَا مِنْ السَّمَاءْ؟ 
HEB.12.26	أَوَّلْ حِسَّهْ هَزَّ الْأَرْض وَ هَسَّعْ هُو وَاعَدَانَا وَ قَالْ ﴿مَرَّةْ وَاحِدَةْ بَتَّانْ، نِهِزّ الْأَرْض وَ نِهِزّ مَعَاهَا السَّمَاءْ كُلَ﴾. 
HEB.12.27	وَ الْكَلَامْ دَا «مَرَّةْ وَاحِدَةْ بَتَّانْ» يِوَصِّفْ بِكَلَامْ وَاضِحْ الْخَلِيقَةْ تِنْهَزَّ وَ تِنْرَفِعْ. وَ بَيْدَا، الْمَا يِنْهَزَّ بَسْ يِفَضِّلْ. 
HEB.12.28	وَ خَلَاصْ، خَلِّي نَشْكُرُوا اللهْ أَشَانْ هُو قَاعِدْ يَنْطِينَا مَمْلَكَةْ ثَابْتَةْ الْمَا تِنْهَزَّ. وَ خَلِّي نَعَبُدُوا اللهْ بِالْعِبَادَةْ الْيَرْضَى بَيْهَا سَاجِدِينْ قِدَّامَهْ بِتَقْوَى. 
HEB.12.29	أَشَانْ اللهْ النَّعَبُدُوهْ دَا، هُو مِثِلْ نَارْ التَّحْرِقْ كُلَّ شَيْء.
HEB.13.1	أَقْعُدُوا ثَابْتِينْ فِي الْمَحَبَّةْ الْأَخَوِيَّةْ. 
HEB.13.2	مَا تِخَلُّوا مِنْكُو فَضِّلِينْ الضِّيْفَانْ الْيَجُوكُو. تَعَرْفُوا كَدَرْ نَاسْ وَاحِدِينْ ضَيَّفَوْا مَلَائِكَةْ وَ مَا عِرِفَوْهُمْ. 
HEB.13.3	فَكُّرُوا فِي أَخْوَانْكُو الْقَاعِدِينْ فِي السِّجِنْ وَ أَجْعَلَوْا نَفِسْكُو مِثِلْ قَاعِدِينْ مَعَاهُمْ. وَ أَخْوَانْكُو الْقَاعِدِينْ يَحْمَلَوْا التَّعَبْ، فَكُّرُوا فَوْقهُمْ أَشَانْ جِسِمْهُمْ مِثِلْ جِسِمْكُو. 
HEB.13.4	كُلُّكُو إِحْتَرُمُوا الْأَخِيدَةْ. مَا تِخَلُّوا الزِّنَى يِنَجِّسْ سَرَايِرْكُو الزَوْجِيَةْ أَشَانْ تَعَرْفُوا كَدَرْ اللهْ يِحَاسِبْ كُلَّ الزَّنَّايِينْ، كَانْ مَاخْدِينْ وَلَّا مَا مَاخْدِينْ. 
HEB.13.5	أَنْقَرْعُوا مِنْ حُبّ الْمَالْ وَ أَبْقَوْا رَضْيَانِينْ بِالْعِنْدُكُو أَشَانْ اللهْ قَالْ ﴿أَبَداً مَا نِخَلِّيكْ وَ مَا نَنْسَاكْ﴾. 
HEB.13.6	أَشَانْ دَا، كُلِّنَا نَقْدَرَوْا نُقُولُوا بَلَا شَكَكْ ﴿الْيِسَاعِدْنِي هُو اللهْ. أَشَانْ دَا، مَا نَخَافْ. الْإِنْسَانْ يَقْدَرْ يِسَوِّي لَيِّ شُنُو؟﴾.
HEB.13.7	فَكُّرُوا عَدِيلْ فِي كُبَارَاتْكُو الْأَوَّلْ بَلَّغَوْا لَيْكُو كَلَامْ اللهْ. فَكُّرُوا فِي حَالْهُمْ، فِي الْحَيَاةْ وَ فِي الْمَوْت. خَلِّي إِيمَانْكُو يَبْقَى مِثِلْ إِيمَانْهُمْ. 
HEB.13.8	عِيسَى الْمَسِيحْ أَبَداً مَا يِلْغَيِّرْ. هُو قَاعِدْ مِنْ أَوَّلْ وَ الْيَوْم وَ إِلَى الْأَبَدْ. 
HEB.13.9	مَا تِخَلُّوا النَّاسْ الْجَايِينْ بِتَعَالِيمْ عَجِيبِينْ أَوْ شِقْ شِقْ يِوَدُّوكُو فِي دَرِبْ آخَرْ. أَخَيْر قَلِبْ الْإِنْسَانْ يَلْقَى قُدْرَةْ مِنْ نِعْمَةْ اللهْ بَسْ وَ مَا مِنْ الْأَكِلْ الْخَاصّ. وَ النَّاسْ التَّابَعَوْا التَّعْلِيمْ دَا، مَا لِقَوْا مِنَّهْ فَايْدَةْ.
HEB.13.10	الضَّحِيَّةْ الْأَنِحْنَ نِشَارُكُوا فَوْقهَا دِي، رُجَالْ الدِّينْ الْيَخْدُمُوا فِي خَيْمَةْ الْعِبَادَةْ مَا عِنْدُهُمْ حَقّ يَاكُلُوا مِنْهَا. 
HEB.13.11	أَشَانْ رَاجِلْ الدِّينْ الْكَبِيرْ يَدْبَحْ بَهَايِمْ ضَحِيَّةْ لِلذُّنُوبْ وَ يِجِيبْ الدَّمّ فِي الْبَكَانْ الْمُقَدَّسْ. لَاكِنْ لَحَمْ الْبَهَايِمْ دَوْل، يِمَرُّقُوْه بَرَّا مِنْ الْمُخَيَّمْ وَ يِحَرُّقُوهْ. 
HEB.13.12	وَ أَشَانْ دَا، عِيسَى كُلَ مَرَقْ وَ تِعِبْ بَرَّا مِنْ الْمَدِينَةْ أَشَانْ يِسَوِّي الشَّعَبْ خَاصّ لِلهْ بِدَفِّقِينْ دَمَّهْ هُو. 
HEB.13.13	أَشَانْ دَا، خَلِّي نَمُرْقُوا وَ نَمْشُوا لَيَّهْ بَرَّا مِنْ الْمُخَيَّمْ وَ نَحْمَلَوْا نَفْس الْمُعْيَارْ الْهُو حِمْلَهْ. 
HEB.13.14	أَشَانْ هِنِي فِي الْأَرْض مَا عِنْدِنَا مَدِينَةْ التِّطَوِّلْ لَاكِنْ أَنِحْنَ قَاعِدِينْ نُخُطُّوا بَالْنَا فِي الْمَدِينَةْ التَّجِي بَعَدَيْن.
HEB.13.15	فِي بَدَلْ الضَّحِيَّةْ هَنَا الْبَهَايِمْ، خَلِّي نَعَبُدُوا اللهْ بِدَرِبْ عِيسَى وَ نِقَدُّمُوا لِلهْ دَايْماً ضَحِيَّةْ الشُّكُرْ مَعَنَاتْهَا الشُّكُرْ الْجَايِ مِنْ النَّاسْ الْيَشْهَدَوْا اللهْ. 
HEB.13.16	سَوُّوا دَايْماً الْخَيْر وَ أَسَّاعَدَوْا أَمْبَيْنَاتْكُو أَشَانْ دِي بَسْ الْعِبَادَةْ الْاللهْ يَرْضَى بَيْهَا. 
HEB.13.17	أَسْمَعَوْا كُبَارَاتْكُو وَ تَابُعُوا كَلَامْهُمْ عَدِيلْ. أَشَانْ هُمَّنْ قَاعِدِينْ يِفَكُّرُوا فَوْقكُو وَ يَعَرْفُوا كَدَرْ هُمَّنْ مَسْؤُولِينْ مِنْكُو قِدَّامْ اللهْ الْيِحَاسِبْهُمْ. خَلِّي خِدْمِتْهُمْ دِي تَبْقَى لَيْهُمْ فَرْحَةْ. كَانْ تَبْقَى لَيْهُمْ قَاسِيَةْ، إِنْتُو كُلَ مَا تَلْقَوْا مِنْهَا فَايْدَةْ.
HEB.13.18	أَسْأَلَوْا اللهْ لَيْنَا. أَنِحْنَ مُأَكِّدِينْ كَدَرْ نِيِّتْنَا مُخْلِصَةْ وَ نِدَوْرُوا نِتَابُعُوا حَالْ عَدِيلَةْ فِي كُلَّ شَيْء. 
HEB.13.19	وَ بَتَّانْ نَطْلْبُوا مِنْكُو بِزِيَادَةْ، أَسْأَلَوْا لَيِّ أَنَا أَشَانْ اللهْ يِرَسِّلْنِي لَيْكُو فِي وَكِتْ قَرِيبْ.
HEB.13.20	وَ خَلَاصْ، اللهْ رَبّ السَّلَامْ بَعَثْ مِنْ أُسْط الْمَيْتِينْ رَبِّنَا عِيسَى الْبِقِي رَاعِي كَبِيرْ هَنَا غَنَمْ اللهْ بِسَبَبْ دَمّ الْمُعَاهَدَةْ الْأَبَدِيَّةْ. 
HEB.13.21	وَ خَلِّي اللهْ يِجَهِّزْكُو بِكُلَّ شَيْء الْعَدِيلْ أَشَانْ تِسَوُّوا مُرَادَاتَهْ وَكِتْ هُو قَاعِدْ يِسَوِّي فَوْقكُو كُلَّ شَيْء الْهُو يَرْضَى بَيَّهْ بِوَاسِطَةْ عِيسَى الْمَسِيحْ. وَ الْحَمْدُ لِلهْ دَايْماً وَ إِلَى الْأَبَدْ. آمِينْ.
HEB.13.22	يَا أَخْوَانِي، نَشْحَدْكُو أَشَانْ تَسْمَعَوْا بِصَبُرْ الْكَلَامْ النِّرَسِّلَهْ لَيْكُو لِنِشَجِّعْكُو. كَتَبْت لَيْكُو كَلَامْ شِيَّةْ بَسْ. 
HEB.13.23	نِدَوْر إِنْتُو تَعَرْفُوا كَدَرْ أَخُونَا تِمُوتَاوُسْ طَلَقَوْه مِنْ السِّجِنْ وَ كَانْ هُو يَجِي لَيِّ عَجَلَةْ، نَمْشُوا لَيْكُو مَعَايَهْ وَ نِشِيفُوكُو. 
HEB.13.24	سَلُّمُوا كُلَّ كُبَارَاتْكُو وَ كُلَّ الصَّالِحِينْ. الْأَخْوَانْ الْمِنْ إِيطَالِيَةْ يِسَلُّمُوكُو. 
HEB.13.25	عَلَيْكُو كُلُّكُو رَحْمَةْ اللهْ. آمِينْ.
JAS.1.1	جَوَابْ مِنِّي أَنَا يَعْقُوبْ عَبِدْ اللهْ وَ عَبِدْ رَبِّنَا عِيسَى الْمَسِيحْ. وَ نِرَسِّلَهْ لَيْكُو إِنْتُو أُمَّةْ اللهْ الْمُشَتَّتِينْ فِي كُلَّ بَكَانْ. السَّلَامْ عَلَيْكُمْ.
JAS.1.2	يَا أَخْوَانِي، أَفْرَحَوْا فِي أَيِّ تَعَبْ الْيَجِيكُو 
JAS.1.3	أَشَانْ تَعَرْفُوا كَدَرْ التَّعَبْ يِجَرِّبْ إِيمَانْكُو وَ كَانْ قَعَدْتُوا ثَابْتِينْ فِي أُسْط التَّعَبْ، تَبْقَوْا نَاسْ صَبُورِينْ. 
JAS.1.4	وَ خَلِّي صَبُرْكُو يَبْقَى تَمَامْ أَشَانْ بَيَّهْ تَبْقَوْا كَامِلِينْ وَ قَادْرِينْ فِي أَيِّ حَالْ وَ مَا فِي شَيْء يِقَصِّرْ لَيْكُو.
JAS.1.5	كَانْ نَادُمْ مِنْكُو فِكِرْ قَصَّرْ لَيَّهْ، خَلِّي يَطْلُبَهْ مِنْ اللهْ وَ اللهْ يَنْطِيهْ أَشَانْ اللهْ يَنْطِي لِكُلَّ النَّاسْ بِزِيَادَةْ بِجُودْ وَ بَلَا كَلَامْ. 
JAS.1.6	وَ خَلِّي يَطْلُبَهْ بِإِيمَانْ ثَابِتْ وَ بَلَا شَكَكْ. نَادُمْ كَانْ يِشَكِّكْ، هُو مِثِلْ الشَّلَالْ الْفِي الْبَحَرْ الرِّيحْ تِشِيلَهْ و تِهِزَّهْ. 
JAS.1.7	نَادُمْ مِثِلْ دَا، خَلِّي مَا يُخُطّ فِي عَقْلَهْ كَدَرْ يَلقَى شَيْء رَبِّنَا 
JAS.1.8	أَشَانْ النَّادُمْ دَا قَلْبَهْ إِتْنَيْن وَ هُو مَا ثَابِتْ فِي أَيِّ شَيْء الْبِسَوِّيهْ.
JAS.1.9	الْمُؤْمِنْ الْمِسْكِينْ، خَلِّي يَفْرَحْ أَشَانْ اللهْ دَرَّجَهْ. 
JAS.1.10	وَ الْمُؤْمِنْ السِّيدْ الْمَالْ كُلَ، خَلِّي يَفْرَحْ أَشَانْ هُو مَسْكَنْ نَفْسَهْ قِدَّامْ اللهْ. وَ سِيَادْ الْمَالْ مَا يِطَوُّلُوا مِثِلْ الْقَشّ. 
JAS.1.11	كَانْ الْحَرَّايْ طَلَعَتْ وَ بِقَتْ حَامِيَةْ بِلْحَيْن، هِي تُطُقّ الْقَشّ وَ الْقَشّ دَا يَبْقَى أَصْفَرْ وَ يَيْبَسْ وَ يُمُوتْ. بِمِثِلْ دَا بَسْ، سِيَادْ الْمَالْ كُلَ يُمُوتُوا فِي أُسُطْ خِدْمِتْهُمْ وَ يَبْقَوْا مَا فِيهُمْ.
JAS.1.12	مَبْرُوكْ لِلنَّادُمْ الْيَصْبُرْ فِي التَّعَبْ الْيِجَرِّبْ إِيمَانَهْ. أَشَانْ وَكِتْ التَّجْرِبَةْ دِي كَمَّلَتْ خَلَاصْ، هُو يَلْقَى بَرَكَةْ كَبِيرَةْ. وَ الْبَرَكَةْ دِي، هِي الْحَيَاةْ الْاللهْ وَاعَدْ بَيْهَا النَّاسْ الْيِحِبُّوهْ. 
JAS.1.13	كَانْ نَادُمْ يِدَوْر يَذْنِبْ، خَلِّي مَا يُقُولْ «اللهْ قَاعِدْ يِلِزِّنِي فِي الذُّنُوبْ». أَشَانْ أَبَداً مَا فِي شَيْء يِلِزّ اللهْ فِي الذَّنِبْ وَ اللهْ هُو أَبَداً مَا يِلِزّ نَادُمْ فِي الذَّنِبْ. 
JAS.1.14	لَاكِنْ كَانْ نَادُمْ يِدَوْر يَذْنِبْ، شَهْوَتَهْ بَسْ قَاعِدَةْ تِلِزَّهْ أَشَانْ الذَّنِبْ بِقِي لَيَّهْ حَلُو. 
JAS.1.15	وَ الشَّهْوَةْ هِي مِثِلْ مَرَةْ التَّغَلَبْ وَ تَلْدَ صَغِيرْ. الشَّهْوَةْ كُلَ تَغَلَبْ وَ صَغِيرْهَا هُو الذَّنِبْ. وَ الذَّنِبْ كَانْ خَلَاصْ كِبِرْ يِسَبِّبْ الْمَوْت.
JAS.1.16	يَا أَخْوَانِي النِّحِبُّوكُو، مَا تُغُشُّوا نُفُوسْكُو. 
JAS.1.17	كُلَّ شَيْء الْعَدِيلْ وَ كُلَّ شَيْء التَّمَامْ جَايِ مِنْ اللهْ بَسْ وَ يَنْزِلْ مِنْ اللهْ خَالِقْ النُّورْ. الْوَطَى تِغَيِّرْ، تَبْقَى لَيْل وَ نَهَارْ، لَاكِنْ اللهْ أَبَداً مَا يِغَيِّرْ وَ مَا عِنْدَهْ ضَلَامْ. 
JAS.1.18	بِوَاسِطَةْ كَلَامْ الْحَقّ، اللهْ أَنْطَانَا الْحَيَاةْ الْجَدِيدَةْ بِنِيِّتَهْ هُو أَشَانْ أَنِحْنَ نَبْقَوْا قِدَّامْ كُلَّ شَيْء الْهُو خَلَقَهْ.
JAS.1.19	يَا أَخْوَانِي النِّحِبُّوكُو، فَكُّرُوا سَمَحْ. خَلِّي أَيِّ نَادُمْ يَبْقَى دَايْماً جَاهِزْ أَشَانْ يَسْمَعْ. خَلِّي مَا يُقُمّ عَجَلَةْ يِحَجِّي وَ مَا يَزْعَلْ عَجَلَةْ 
JAS.1.20	أَشَانْ نَادُمْ كَانْ زَعَلَانْ مَا يِسَوِّي الْعَمَلْ الصَّالِحْ الْاللهْ بِدَوْرَهْ. 
JAS.1.21	أَشَانْ دَا، خَلُّوا مِنْكُو كُلَّ شَيْء الْيِنَجِّسْكُو وَ كُلَّ شَيْء الْفَسِلْ وَ أَقْبَلَوْا بِمَسْكَنَةْ الْكَلَامْ الْاللهْ الْخَطَّهْ فِي قُلُوبْكُو. الْكَلَامْ دَا عِنْدَهْ قُدْرَةْ أَشَانْ يِنَجِّيكُو. 
JAS.1.22	طَبُّقُوا كَلَامْ اللهْ وَ مَا تَسْمَعَوْه سَاكِتْ. كَانْ تَسْمَعَوْه بَسْ وَ مَا تِطَبُّقُوهْ، إِنْتُو تُغُشُّوا نُفُوسْكُو. 
JAS.1.23	كَانْ نَادُمْ سِمِعْ كَلَامْ اللهْ وَ مَا طَبَّقَهْ، هُو يَبْقَى مِثِلْ نَادُمْ الْيِشِيفْ وِجْهَهْ فِي أَمْ شَوَافَةْ 
JAS.1.24	وَ هُو يِشِيفْ كِكَّيْف وِجْهَهْ وَ خَلَاصْ يَمْشِي وَ طَوَّالِي كَيْ يَنْسَاهْ. 
JAS.1.25	وَ لَاكِنْ كَانْ نَادُمْ يُخُطّ بَالَهْ عَدِيلْ فِي الْوَصَايَا الْيَنْطُونَا الْحُرِّيَّةْ وَ يِنْكَرِبْ فَوْقهُمْ وَ مَا يَسْمَعْهُمْ لِيَنْسَاهَمْ و يِطَبِّقْهُمْ، النَّادُمْ دَا اللهْ يِبَارِكَهْ فِي كُلَّ شَيْء الْبِسَوِّيهْ.
JAS.1.26	النَّادُمْ الْبُقُولْ هُو يِتَابِعْ عَدِيلْ الدِّينْ وَ لَاكِنْ مَا يَلْزَمْ لِسَانَهْ، هُو دَا قَاعِدْ يُغُشّ نَفْسَهْ وَ دِينَهْ مَا يَنْفَعْ. 
JAS.1.27	دَاهُو الدِّينْ الْمُخْلِصْ الْمَا عِنْدَهْ عَيْب قِدَّامْ أَبُونَا اللهْ، عَاوُنُوا الْأَتَامَاءْ وَ الْعَوِينْ الرُّجَالْهِنْ مَيْتِينْ الْقَاعِدَاتْ فِي التَّعَبْ وَ أَقِيفُوا بَعِيدْ مِنْ الْأَشْيَاءْ الْيِنَجُّسُوا نَاسْ فِي الدُّنْيَا.
JAS.2.1	يَا أَخْوَانِي، إِنْتُو مُؤْمِنِينْ بِرَبِّنَا الْمَجِيدْ عِيسَى الْمَسِيحْ وَ فِي دَرْبَهْ هُو، وَاجِبْ مَا تِفَرُّقُوا بَيْن النَّاسْ وَ تِشِيفُوا الْوَاحِدْ أَخَيْر مِنْ الْآخَرْ. 
JAS.2.2	مَثَلاً، تِسَوُّوا شُنُو كَانْ نَاسَيْن يَجُوا فِي مَلَمِّتْكُو وَ الْوَاحِدْ سِيدْ الْمَالْ لَابِسْ خُلقَانْ سَمْحِينْ مَرَّةْ وَاحِدْ وَ عِنْدَهْ خَاتِمْ هَنَا دَهَبْ وَ الْوَاحِدْ مِسْكِينْ لَابِسْ خَلَقْ وَسْخَانْ وَ مُشَرَّطْ؟ 
JAS.2.3	كَانْ إِنْتُو تِكَرُّمُوا سِيدْ الْمَالْ الْخُلْقَانَهْ سَمْحِينْ وَ تُقُولُوا لَيَّهْ «الْفَضَّلْ قِدَّامْ، يَا السَّيِّدْ» وَ تُقُولُوا لِلْمِسْكِينْ «هَيْ إِنْتَ دَا، يَلَّا أَقْعُدْ هِنَاكْ»، 
JAS.2.4	إِنْتُو تِشِيفُوا الْوَاحِدْ أَخَيْر مِنْ الْآخَرْ وَ تَحْقُرُوا الْمِسْكِينْ. وَ كَانْ تِسَوُّوا مِثِلْ دَا، سَوَّيْتُوا نُفُوسْكُو مِثِلْ حُكَّامْ الْقُلُوبْكُو فَسْلِينْ.
JAS.2.5	يَا أَخْوَانِي النِّحِبُّوكُو، أَسْمَعَوْا كَلَامِي. اللهْ إِخْتَارْ النَّاسْ الْمَسَاكِينْ فِي الدُّنْيَا دِي أَشَانْ يَلْقَوْا بَرَكَةْ زِيَادَةْ بِدَرِبْ الْإِيمَانْ وَ يَوْرُثُوا الْمَمْلَكَةْ الْاللهْ وَاعَدْ بَيْهَا النَّاسْ الْيِحِبُّوهْ. 
JAS.2.6	لَاكِنْ إِنْتُو حَقَرْتُوا الْمِسْكِينْ دَا. يَاتُمَّنْ الْيَظَلُمُوكُو؟ يَاتُمَّنْ الْيَكُرْبُوكُو وَ يَتْهَمَوْكُو قِدَّامْ الْحُكَّامْ؟ مَا سِيَاد الْمَالْ وَلَّا؟ 
JAS.2.7	دَوْل هُمَّنْ بَسْ الْيِعَيُّرُوا الْأُسُمْ الْكَرِيمْ هَنَا رَبُّكُو. 
JAS.2.8	كَانْ بِالصَّحِيحْ إِنْتُو قَاعِدِينْ تِتَابُعُوا وَصَايَا هَنَا مَمْلَكَةْ اللهْ الْقَاعِدِينْ فِي الْكِتَابْ الْبُقُولُوا ﴿حِبّ أَخُوكْ مِثِلْ تِحِبّ نَفْسَكْ﴾، خَلَاصْ دَا عَدِيلْ. 
JAS.2.9	وَ لَاكِنْ كَانْ إِنْتُو قَاعِدِينْ تِفَرُّقُوا النَّاسْ، إِنْتُو قَاعِدِينْ تَذْنُبُوا. وَ الْوَصَايَا دَوْل يَحْكُمُوا فَوْقكُو أَشَانْ إِنْتُو خَاطِيِينْ. 
JAS.2.10	تَعَرْفُوا كدر النَّادُمْ التَّابَعْ كُلَّ الْوَصَايَا وَ لَاكِنْ خَالَفْ فِي وَصِيَّةْ وَاحِدَةْ بَسْ، هُو خَالَفْ كُلَّ الْوَصَايَا. 
JAS.2.11	تَعَرْفُوا كَدَرْ اللهْ قَالْ ﴿مَا تَزْنَى﴾ وَ قَالْ بَتَّانْ ﴿مَا تَكْتُلْ﴾. وَ كَانْ نَادُمْ كَتَلْ دِمَّةْ وَ لَاكِنْ مَا زَنَى، خَلَاصْ حَسَبْ الْوَصَايَا هُو خَاطِي. 
JAS.2.12	حَجُّوا كَلَامْ عَدِيلْ وَ سَوُّوا عَمَلْ عَدِيلْ وَ أَبَداً مَا تَنْسَوْا اللهْ يِحَاسِبْكُو حَسَبْ الْوَصَايَا الْيَنْطُوا الْحُرِّيَّةْ. 
JAS.2.13	كَانْ نَادُمْ مَا يَرْحَمْ النَّاسْ اللهْ كُلَ مَا يَرْحَمَهْ فِي يَوْم الْحِسَابْ. وَ لَاكِنْ نَادُمْ الْيَرْحَمْ النَّاسْ مَا يَخَافْ مِنْ يَوْم الْحِسَابْ.
JAS.2.14	يَا أَخْوَانِي، وَيْن الْفَايْدَةْ كَانْ نَادُمْ بُقُولْ هُو عِنْدَهْ إِيمَانْ وَ لَاكِنْ مَا الْعَمَلْ الْوَاجِبْ لِلْمُؤْمِنْ؟ إِيمَانْ نَفَرْ دَا يَقْدَرْ يِنَجِّيهْ وَلَّا؟ 
JAS.2.15	مَثَلاً، كَانْ شِفْتُوا أَخْوَانْكُو وَلَّا أَخْوَاتْكُو مَا عِنْدُهُمْ لُبَاسْ وَ مَا عِنْدُهُمْ شَيْء هَنَا أَكِلْ 
JAS.2.16	وَ تُقُولُوا لَيْهُمْ «أَمْشُوا عَافَيْ، اللهْ يَفْتَحْ لَيْكُو»، شُنُو الْفَايْدَةْ كَانْ إِنْتُو مَا تَنْطُوهُمْ الشَّيْء الْهُمَّنْ حَاوْجَانِينْ لَيَّهْ؟ 
JAS.2.17	وَ خَلَاصْ، كَانْ نَادُمْ بُقُولْ هُو عِنْدَهْ إِيمَانْ لَاكِنْ مَا يِسَوِّي الْعَمَلْ الْوَاجِبْ لِلْمُؤْمِنْ، إِيمَانَهْ دَا مَا يَنْفَعْ مَرَّةْ وَاحِدْ!
JAS.2.18	لَاكِنْ أَكُونْ نَادُمْ بُقُولْ «إِنْتَ عِنْدَكْ إِيمَانْ وَ لَاكِنْ أَنَا نِسَوِّي الْعَمَلْ». أَنَا نُرُدّ لَيَّهْ «إِنْتَ مَا تَقْدَرْ تِوَصِّفْ لَيِّ إِيمَانَكْ بَلَا الْعَمَلْ التِّسَوِّيهْ». وَ لَيِّ أَنَا، نِوَصِّفْ لَيْك إِيمَانِي بِالْعَمَلْ النِّسَوِّيهْ. 
JAS.2.19	إِنْتَ مُؤْمِنْ كَدَرْ اللهْ وَاحِدْ. دَا سَمَحْ. الشَّوَاطِينْ كُلَ مُؤْمِنِينْ كَدَرْ اللهْ وَاحِدْ وَ لَاكِنْ هُمَّنْ يَرْجَفَوْا مِنْ الْخَوْف خَايْفِينْ الْعَذَابْ الْيَجِي فَوْقهُمْ.
JAS.2.20	إِنْتَ الْفِكْرَكْ بَاطِلْ، هَلْ تِدَوْر أَنَا نِوَصِّفْ لَيْك كَانْ إِنْتَ مُؤْمِنْ بِاللهْ وَ مَا تِسَوِّي الْعَمَلْ الْوَاجِبْ إِيمَانَكْ مَا يَنْفَعْ؟ 
JAS.2.21	فَكُّرُوا فِي أَبُونَا إِبْرَاهِيمْ. اللهْ جَعَلَهْ نَادُمْ صَالِحْ بِسَبَبْ الْعَمَلْ السَّوَّاهْ. هُو قَصَّدْ يَدْبَحْ وِلَيْدَهْ إِسْحَاقْ ضَحِيَّةْ. 
JAS.2.22	شِيفُوا، إِبْرَاهِيمْ إِيمَانَهْ بِقِي كَامِلْ أَشَانْ هُو سَوَّى الشَّيْء الْاللهْ بِدَوْرَهْ. 
JAS.2.23	بِمِثِلْ دَا بَسْ، تَمَّ الشَّيْء الْمَكْتُوبْ فِي الْكِتَابْ الْبُقُولْ ﴿إِبْرَاهِيمْ آمَنْ بِاللهْ وَ اللهْ جَعَلَهْ نَادُمْ صَالِحْ﴾ وَ اللهْ جَعَلَهْ رَفِيقَهْ. 
JAS.2.24	شِيفُوا، اللهْ يَجْعَلْ النَّاسْ صَالِحِينْ بِالشَّيْء الْبِسَوُّوهْ وَ مَا بِالْإِيمَانْ وِحَيْدَهْ. 
JAS.2.25	بِقِي مِثِلْ دَا لِرَاحَابْ الشَّرْمُوطَةْ كُلَ. اللهْ جَعَلَاهَا صَالْحَةْ بِسَبَبْ الشَّيْء الْهِي سَوَّتَهْ. هِي لَبَّدَتْ الْمَرْسُولِينْ وَ مَرَقَتْهُمْ بِدَرِبْ آخَرْ
JAS.2.26	خَلَاصْ، تَعَرْفُوا كَدَرْ الْجِلِدْ بَلَا الرُّوحْ مَا يَنْفَعْ. وَ مِثِلْ دَا، الْإِيمَانْ بَلَا الْعَمَلْ الْوَاجِبْ لِلْمُؤْمِنْ كُلَ مَا يَنْفَعْ.
JAS.3.1	يَا أَخْوَانِي، خَلِّي كَتِيرِينْ مِنْكُو مَا يَبْقَوْا مُعَلِّمِينْ أَشَانْ تَعَرْفُوا كَدَرْ اللهْ يِحَاسِبْنَا أَنِحْنَ الْمُعَلِّمِينْ شَدِيدْ مِنْ النَّاسْ الْآخَرِينْ. 
JAS.3.2	أَيِّ وَاحِدْ مِنِّنَا يَخْطَأْ كَتِيرْ. كَانْ نَادُمْ أَبَداً مَا يَخْطَأْ فِي كَلَامَهْ، هُو دَا نَادُمْ كَامِلْ وَ هُو دَا يَقْدَرْ فِي نَفْسَهْ.
JAS.3.3	فَكُّرُوا فِي اللِّجَامْ النِّدِسُّوهْ فِي خَشُمْ الْجُوَادْ. اللِّجَامْ صَغَيَّرْ لَاكِنْ بِسَبَبَهْ الْجُوَادْ يَمْشِي فِي أَيِّ بَكَانْ النِّدَوْرُوهْ. 
JAS.3.4	وَ فَكُّرُوا بَتَّانْ فِي السَّفِينَةْ. هِي كَبِيرَةْ بِلْحَيْن وَ رِيحْ شَدِيدَةْ تِلِزَّهَا قِدَّامْ وَ لَاكِنْ حَدِيدْ صَغَيَّرْ بَسْ يِوَدِّيهَا فِي الْبَكَانْ السَّوَّاقْهَا بِدَوْرَهْ. 
JAS.3.5	وَ شِيفُوا اللِّسَانْ هُو كُلَ صَغَيَّرْ وَ لَاكِنْ يِسَبِّبْ شَيْء كَبِيرْ. وَ بَتَّانْ فَكُّرُوا فِي النَّارْ. نَارْ صَغَيْرَةْ بَسْ تِحَرِّقْ كُلَّ الْكَدَادَةْ. 
JAS.3.6	وَ اللِّسَانْ الْقَاعِدْ فِي جِلِدْنَا، هُو كُلَ مِثِلْ النَّارْ أَشَانْ بَيَّهْ نُقُولُوا كَلَامْ فَسِلْ وَ كَلَامْ فَسِلْ يِنَجِّسْ جِلِدْنَا كُلَ كَيْ. وَ نَارْ اللِّسَانْ دِي تَاكُلْ حَيَاتْنَا مِنْ أَوَّلْ لَحَدِّي الْأَخِيرْ. وَ النَّارْ دَي جَايَةْ مِنْ نَارْ جَهَنَّمْ ذَاتَهْ.
JAS.3.7	وَ الْإِنْسَانْ يَقْدَرْ يِدَلِّلْهُمْ لِلْحَيْوَانَاتْ كَانْ مِنْ الطُّيُورْ وَلَّا خُمَامْ الْبَحَرْ وَلَّا خُمَامْ الْكَدَادَةْ. وَ دَلَّلَاهُمْ خَلَاصْ. 
JAS.3.8	وَ لَاكِنْ مَا فِي نَادُمْ يَقْدَرْ يِدَلِّلْ لِسَانَهْ. اللِّسَانْ هُو شَيْء فَسِلْ الْمَا يُقَعُدْ سَاكِتْ وَ مَلَانْ بِالسَّمّ الْبَكْتُلْ. 
JAS.3.9	بَيَّهْ هُو، نَشْكُرُوا اللهْ أَبُونَا وَ بَيَّهْ بَتَّانْ، نَنْعَلَوْا النَّاسْ الْاللهْ خَلَقَاهُمْ فِي صُورْتَهْ. 
JAS.3.10	بِخَشُمْ الْوَاحِدْ بَسْ نِبَارُكُوا وَ نعَيّرُوا بَيَّهْ. يا أَخْوَانِي، خَلِّي مَا يَبْقَى مِثِلْ دَا. 
JAS.3.11	هَلْ فِي بِيرْ وَاحِدَةْ نَلْقَوْا أَلْمِي حَلُو وَ أَلْمِي مُرّ؟ 
JAS.3.12	يَا أَخْوَانِي، شَدَرَةْ التِّينْ أَبَداً مَا تَلْدَ زَيْتونْ وَ شَدَرَةْ الْعِنَبْ أَبَداً مَا تَلْدَ تِينْ. وَ أَبَداً مَا نَقْدَرُوا نَمُرْقُوا أَلْمِي حَلُو مِنْ بِيرْ الْعِنْدَهَا أَلْمِي مُرّ.
JAS.3.13	يَاتُو مِنْكُو عَالِمْ وَ فَاهِمْ؟ خَلِّي يِوَصِّفْ عِلْمَهْ بِحَالَهْ السَّمْحَةْ وَ خَلِّي يِسَوِّي عَمَلْ الْخَيْر بِنَفَسْ بَارِدْ الْيَجِي مِنْ الْعِلِمْ الصَّحِيحْ. 
JAS.3.14	لَاكِنْ كَانْ عِنْدُكُو فِي قُلُوبْكُو حُسُدْ شَدِيدْ وَ عَدَاوَةْ، مَا تِفَاشُرُوا بِعِلِمْكُو أَشَانْ بِالصَّحِيحْ فَشَارْكُو دَا كِدِبْ فِي الْحَقّ. 
JAS.3.15	وَ عِلِمْكُو دَا مَا مِنْ اللهْ لَاكِنْ هُو عِلِمْ الدُّنْيَا وَ مَرَقْ مِنْ فِكِرْ الْبَشَرْ وَ مِنْ إِبْلِيسْ. 
JAS.3.16	وَ فِي أَيِّ بَكَانْ كَانْ الْحُسُدْ وَ الْإِسْتِكْبَارْ قَاعِدِينْ فَوْقَهْ، الْبَرْجَالْ كُلَ قَاعِدْ وَ بَتَّانْ كُلَّ شَيْء الْفَسِلْ. 
JAS.3.17	لَاكِنْ الْعِلِمْ الْمِنْ اللهْ أَوَّلاً كَيْ صَافِي وَ النَّادُمْ الْعِنْدَهْ يِرِيدْ السَّلَامْ وَ كَلَامَهْ بَارِدْ وَ رَاسَهْ مَا قَوِي وَ هُو حَنُونْ وَ يِسَوِّي عَمَلْ الْخَيْر وَ هُو مَا عِنْدَهْ تَفْرِقَةْ وَ لَا نِفَاقْ. 
JAS.3.18	وَ كَانْ النَّاسْ يَخْدُمُوا بِالسَّلَامْ وَ يِسَوُّوا السَّلَامْ أَمْبَيْنَاتْهُمْ، الْحَالْ الصَّالْحَةْ تَبْقَى.
JAS.4.1	الدُّوَاسْ وَ الْهُرَاجْ أَمْبَيْنَاتْكُو جَايِينْ مِنْ وَيْن؟ هُمَّنْ جَايِينْ مِنْ شَهَوَاتْكُو الْقَاعِدِينْ يِجَاهُدُوا فِي قُلُوكُو. 
JAS.4.2	تِدَوْرُوا شُغُلْ وَاحِدْ وَ مَا تَلْقَوْه وَ أَشَانْ دَا، تُقُمُّوا تَكْتُلُوا. تُخُطُّوا عَيْنكُو فِي شَيْء وَاحِدْ وَ مَا تَلْقَوْه وَ تُقُمُّوا تِدَاوُسُوا وَ تِحَارُبُوا. وَ مَا تَلْقَوْا الشَّيْء التِّدَوْرُوهْ دَا أَشَانْ إِنْتُو مَا سَأَلْتُوا اللهْ. 
JAS.4.3	وَ كَانْ تَسْأَلَوْا كُلَ، مَا تَلْقَوْا شَيْء أَشَانْ نِيِّتْكُو مَا عَدِيلَةْ. إِنْتُو تَسْأَلَوْا لِشَهْوَاتْكُو بَسْ. 
JAS.4.4	إِنْتُو مِثِلْ النَّاسْ الزَّنَّايِّينْ. خَلَّيْتُوا سِيدْكُو اللهْ أَشَانْ تِحِبُّوا الدُّنْيَا. مَا تَعَرْفُوا كَدَرْ النَّاسْ الْيِحِبُّوا حَلَاةْ الدُّنْيَا هُو عُدْوَانْ اللهْ؟ وَ النَّادُمْ يِحِبّ حَلَاةْ الدُّنْيَا سَوَّى نَفْسَهْ عَدُو اللهْ.
JAS.4.5	مَكْتُوبْ فِي الْكِتَابْ ﴿اللهْ يِرَاقِبْ بِحَمِيسَةْ الرُّوحْ الْخَطَّاهَا فَوْقنَا﴾. مَا تُقُولُوا الْكَلَامْ دَا بَاطِلْ. 
JAS.4.6	وَ النِّعْمَةْ الْاللهْ يَنْطِيهَا كَبِيرَةْ. وَ أَشَانْ دَا، الْكِتَابْ بُقُولْ ﴿اللهْ يَابَى النَّاسْ الْيِسْتَكْبَرَوْا لَاكِنْ هُو يَنْطِي نِعْمَةْ لِلنَّاسْ يِمَسْكُنُوا نُفُوسْهُمْ﴾.
JAS.4.7	فِي شَانْ دَا، أَسْمَعَوْا كَلَامْ اللهْ وَ أَقِيفُوا ضِدّ إِبْلِيسْ وَ إِبْلِيسْ يَجَرِي بَعِيدْ مِنْكُو. 
JAS.4.8	تَعَالُوا قَرُّبُوا لِلهْ وَ اللهْ يِقَرِّبْ لَيْكُو. إِنْتُو الْمُذْنِبِينْ، نَضُّفُوا إِيدَيْنكُو مِنْ الذَّنِبْ. إِنْتُو الْقَلِبْكُو إِتْنَيْن، طَهُّرُوا نَفِسْكُو. 
JAS.4.9	أَبْقَوْا حَزْنَانِينْ فِي شَانْ ذُنُوبْكُو وَ أَصَرْخَوْا وَ أَبْكُوا بَكِي شَدِيدْ. بَتَّانْ مَا تَضْحَكُوا، أَخَيرْ تَبْكُوا. مَا تَفْرَحَوْا، أَخَيْر تَحْزَنَوْا. 
JAS.4.10	مَسْكُنُوا نُفُوسْكُو قِدَّامْ اللهْ وَ هُو يَرْفَعْكُو.
JAS.4.11	يَا أَخْوَانِي، مَا تُقُولُوا كَلَامْ فَسِلْ أَمْبَيْنَاتْكُو. أَيِّ نَادُمْ الْيُقُولْ كَلَامْ فَسِلْ فِي أَخُوهْ وَلَّا يِحَاسِبَهْ، هُو دَا قَاعِدْ يُقُولْ كَلَامْ فَسِلْ فِي وَصَايَا اللهْ وَ يِحَاسِبْهُمْ. وَ إِنْتَ التِّحَاسِبْ الْوَصَايَا مَا قَاعِدْ تِطَبِّقْ الْوَصَايَا. لَاكِنْ سَوَّيْت نَفْسَكْ حَاكِمْ. 
JAS.4.12	اللهْ بَسْ أَنْطَى الْوَصَايَا وَ هُو بَسْ الْحَاكِمْ. هُو وِحَيْدَهْ يِنَجِّي النَّاسْ وَ يَهْلِكْهُمْ. إِنْتَ التِّحَاسِبْ أَخُوكْ دَا، إِنْتَ كَيْ يَاتُو؟
JAS.4.13	وَ أَسْمَعَوْا كَلَامِي، إِنْتُو التُّقُولُوا «الْيَوْم وَلَّا أَمْبَاكِرْ، أَنِحْنَ نَمْشُوا فِي حِلَّةْ وَاحِدَةْ وَ نقَعُدُوا هِنَاكْ سَنَةْ وَاحِدَةْ. وَ نِتَاجُرُوا وَ نَلْقَوْا قُرُسْ كَتِيرْ». 
JAS.4.14	إِنْتُو مَا تَعَرْفُوا شُنُو الْيُكُونْ لَيْكُو أَمْبَاكِرْ. حَيَاتْكُو مِثِلْ دُخَانْ الْيُقُمّ وَ عَجَلَةْ كَيْ بَسْ يِشَتِّتْ. 
JAS.4.15	أَخَيْر تُقُولُوا «كَانْ رَبِّنَا يُقُولْ آمِينْ، نِعِيشُوا وَ نِسَوُّوا شَيْء مِثِلْ كَيْ وَلَّا مِثِلْ كَيْ». 
JAS.4.16	وَ لَاكِنْ إِنْتُو مُسْتَكْبِرِينْ وَ كَلَامْكُو كَلَامْ فَشَّارْ بَسْ. كُلَّ الْإِسْتِكْبَارْ الْمِثِلْ دَا هَوَانْ. 
JAS.4.17	كَانْ نَادُمْ يَعَرِفْ الْخَيْر الْوَاجِبْ يِسَوِّيهْ وَ مَا سَوَّاهْ، هُو بِقِي مُذْنِبْ.
JAS.5.1	إِنْتُو سِيَاد الْمَالْ، أَسْمَعَوْا سَمَحْ! أَبْكُوا وَ أَرْجُفُوا مِنْ الْعَذَابْ الْقَاعِدْ يَرْجَاكُو. 
JAS.5.2	مَالْكُو دَا يَتْلَفْ وَ خُلْقَانْكُو أَرْضَةْ تَاكُلْهُمْ. 
JAS.5.3	دَهَبْكُو وَ فُضِّتْكُو تُرَابْ يَاكُلْهُمْ. وَ مَالْكُو يَشْهَدْ فَوْقكُو وَ يَاكُلْ جِلِدْكُو مِثِلْ النَّارْ. إِنْتُو لَايَمْتُوا مَالْ كَتِيرْ لَاكِنْ الدُّنْيَا قَرِيبْ تِكَمِّلْ. 
JAS.5.4	وَ إِنْتُو مَا كَفَّيْتُوا أُجْرَةْ الْخَدَّامِينْ الْخَدَمَوْا فِي زِرَاعِتْكُو. أَسْمَعَوْهُمْ قَاعِدِينْ يَشْكُوا مِنْكُو وَ النَّاسْ الْقَطَعَوْا زِرَاعِتْكُو قَاعِدِينْ يَصَرْخَوْا وَ اللهْ الْقَادِرْ سِمِعْ صَرِخِينْهُمْ. 
JAS.5.5	فِي الدُّنْيَا عِشْتُوا فِي الْحَلَاةْ وَ فِي الرَّاحَةْ. إِنْتُو سِمِنْتُوا مِثِلْ الْبَقَرْ الْيِسَمُّنُوهُمْ لِيَدْبَحَوْهُمْ. 
JAS.5.6	إِنْتُو بَسْ حَكَمْتُوا وَ كَتَلْتُوا عَبِدْ اللهْ الصَّالِحْ. هُو مَا وَاقِفْ ضِدُّكُو وَلَّا؟
JAS.5.7	يَا أَخْوَانِي، أَصْبُرُوا لَحَدِّي رَبِّنَا عِيسَى يَجِي. فَكُّرُوا فِي الْحَرَّاتِينْ. هُمَّنْ يَرْجَوْا الْخَرِيفْ لِيِتَيْرُبُوا الْغَلَّةْ الْمُهِمَّةْ فِي حَيَاتْهُمْ. مِنْ تَيْرَبَوْهَا، يَرْجَوْا أَلْمِي يُصُبّ لِلْغَلَّةْ تُقُمّ وَ يَصْبُرُوا لَحَدِّي تَنْجَضْ. 
JAS.5.8	إِنْتُو كُلَ أَصْبُرُوا وَ أَقْعُدُوا ثَابْتِينْ أَشَانْ جَيَّةْ رَبِّنَا قَرَّبَتْ.
JAS.5.9	يَا أَخْوَانِي، مَا تِلْهَارَجَوْا أَمْبَيْنَاتْكُو أَشَانْ اللهْ مَا يِحَاسِبْكُو. أَسْمَعَوْا كَلَامِي. الْيِحَاسِبْنَا دَا جَاهِزْ. 
JAS.5.10	يَا أَخْوَانِي، شِيلُوا مَثَلْ هَنَا الْأَنْبِيَاءْ الْكَلَّمَوْا بِأُسُمْ اللهْ. فَكُّرُوا فِي تَعَبْهُمْ وَ صَبُرْهُمْ. 
JAS.5.11	هُمَّنْ صَبَرَوْا فِي التَّعَبْ وَ أَنِحْنَ نُقُولُوا هُمَّنْ نَاسْ مُبَارَكِينْ. إِنْتُو سِمِعتُوا بِصَبُرْ أَيُّوبْ وَ تَعَرْفُوا الْبَرَكَةْ الْاللهْ أَنْطَاهَا لَيَّهْ فِي الْأَخِيرْ أَشَانْ اللهْ رَحِيمْ وَ مَحَنَّتَهْ كَبِيرَةْ بِلْحَيْن.
JAS.5.12	يَا أَخْوَانِي، قُبَّالْ كُلَّ شَيْء، مَا تَحْلُفُوْا وَ لَا بِالسَّمَاءْ وَ لَا بِالْأَرْض وَ لَا بِأَيِّ شَيْء. لَاكِنْ كَانْ تِدَوْرُوا تُقُولُوا «أَيْوَى»، قُولُوا «أَيْوَى» بَسْ. وَ كَانْ تِدَوْرُوا تُقُولُوا «لَا»، قُولُوا «لَا» بَسْ أَشَانْ الْعَذَابْ مَا يَجِي فَوْقكُو.
JAS.5.13	كَانْ نَادُمْ وَاحِدْ مِنْكُو تَعْبَانْ، خَلِّي يَسْأَلْ اللهْ. وَ كَانْ نَادُمْ فَرْحَانْ، خَلِّي يَشْكُرْ اللهْ بِغِنَاءْ. 
JAS.5.14	وَ كَانْ نَادُمْ مِنْكُو مَرْضَانْ، خَلِّي يِنَادِى شُيُوخْ هَنَا جَمَاعَةْ الْمُؤْمِنِينْ يَجُوا يَمْسَحَوْا رَاسَهْ بِدِهِنْ بِأُسْم الرَّبّ وَ يَسْأَلَوْا لَيَّهْ اللهْ. 
JAS.5.15	وَ السُّؤَالْ الْقَدَّمَوْه بِالْإِيمَانْ يِنَجِّي الْمَرْضَانْ. وَ رَبِّنَا يَشْفِيهْ وَ كَانْ عِنْدَهْ ذُنُوبْ كُلَ، هُو يَغْفِرْ لَيَّهْ.
JAS.5.16	فِي شَانْ دَا، إِعْتَرُفُوْا بِذُنُوبْكُو أَمْبَيْنَاتْكُو وَ أَسْأَلَوْا اللهْ أَمْبَيْنَاتْكُو أَشَانْ يَشْفِيكُو. دُعَاءْ هَنَا نَادُمْ صَالِحْ عِنْدَهْ قُدْرَةْ شَدِيدَةْ. 
JAS.5.17	فَكُّرُوا فِي إِلِيَاسْ. هُو إِنْسَانِي مِثِلْنَا بَسْ. وَ هُو سَأَلْ اللهْ بِشِدَّةْ أَشَانْ الْمَطَرَةْ مَا تُصُبّ. وَ أَلْمِي مَا صَبَّ لَحَدِّي تَلَاتَةْ سَنَةْ وَ نُصّ. 
JAS.5.18	وَ بَعَدْ دَا، هُو سَأَلْ اللهْ أَشَانْ أَلْمِي يُصُبّ. وَ خَلَاصْ مِنْ السَّمَاءْ أَلْمِي صَبَّ وَ مِنْ الْأَرْض الْمَعِيشَةْ قَمَّتْ.
JAS.5.19	يَا أَخْوَانِي، كَانْ نَادُمْ مِنْكُو مَرَقْ مِنْ الدَّرِبْ الصَّحِيحْ وَ نَادُمْ آخَرْ قَبَّلَهْ، 
JAS.5.20	خَلِّي يَعَرِفْ كَدَرْ النَّادُمْ الْقَبَّلْ أَخُوهْ مِنْ الدَّرِبْ الْهَوَانْ دَا، هُو نَجَّاهْ مِنْ الْهَلَاكْ. وَ فِي شَانْ دَا، اللهْ يَغْفِرْ لِلْمُذْنِبْ ذُنُوبَهْ الْكَتِيرْ.
1PE.1.1	جَوَابْ مِنِّي أَنَا بُطْرُسْ رَسُولْ عِيسَى الْمَسِيحْ. وَ نَكْتِبْ لَيْكُو إِنْتُو النَّاسْ الْاللهْ إِخْتَارَاكُو لِتَبْقَوْا شَعَبَهْ الْعَايْشِينْ أَجَانِبْ فِي الدُّنْيَا، فِي بُلْدَانْ بُنْطُسْ وَ غَلَاطِيَةْ وَ كَبُّدُوكِيَّةْ وَ آسِيَا وَ بِثِنْيَةْ. 
1PE.1.2	وَ حَسَبْ النِّظَامْ الْاللهْ أَبُوكُو عِنْدَهْ مِنْ زَمَانْ، إِنْتُو بِقِيتُوا النَّاسْ الْخَاصِّينْ لَيَّهْ بِقُدْرَةْ الرُّوحْ الْقُدُّوسْ أَشَانْ تِتَابُعُوا عِيسَى الْمَسِيحْ وَ تَبْقَوْا طَاهِرِينْ بِدَمَّهْ الدَّفَّقْ فِي شَانْكُو.
1PE.1.2	عَلَيْكُمْ السَّلَامْ وَ الرَّحْمَةْ بِكَتَرَةْ.
1PE.1.3	خَلِّي نَشْكُرُوا اللهْ أَبُو رَبِّنَا عِيسَى الْمَسِيحْ! هُو رَحَمَانَا بِرَحْمَةْ كَبِيرَةْ حَتَّى أَنْطَانَا وَالُودَةْ جَدِيدَةْ النَّلْقَوْا بَيْهَا الْحَيَاةْ الْأَبَدِيَّةْ النَّرْجَوْهَا بِسَبَبْ بُعَاثْ عِيسَى الْمَسِيحْ مِنْ أُسْط الْمَيْتِينْ. 
1PE.1.4	وَ عِنْدِنَا وَرَثَةْ الْأَبَداً مَا تِدَّمَّرْ وَ لَا تَتْلَفْ وَ لَا تِوَدِّرْ. وَ اللهْ ضَمَّهَا فِي السَّمَاوَاتْ. 
1PE.1.5	وَ قُدْرَةْ اللهْ تَحْفَضْكُو بِإِيمَانْكُو أَشَانْ تَلْقَوْا النَّجَاةْ الْاللهْ جَهَّزَاهَا وَ يِبَيِّنْهَا فِي الْيَوْم الْأَخِيرْ. 
1PE.1.6	وَ أَشَانْ دَا، تَفْرَحَوْا فَرْحَةْ كَبِيرَةْ حَتَّى كَانْ لَابُدَّ تَتْعَبَوْا لِمُدَّةْ قِصَيْرَةْ وَ تِوَاجُهُوا صُعُوبَاتْ شِقْ شِقْ كُلَ. 
1PE.1.7	نَعَرْفُوا كَدَرْ الدَّهَبْ الْبَعَدَيْن يَبْقَى مَا فِيهْ يِجَرُّبُوهْ بِالنَّارْ وَ مِثِلْ دَا، إِيمَانْكُو الْقِيمْتَهْ زِيَادَةْ مِنْ الدَّهَبْ كُلَ يِجَرُّبُوهْ أَشَانْ ثَبَاتَهْ يِنْشَافْ. وَ بَيْدَا تَلْقَوْا شُكُرْ وَ بَكَانْ فِي الْمَجْد وَ شَرَفْ فِي الْيَوْم الْعِيسَى الْمَسِيحْ يِبِينْ فَوْقَهْ. 
1PE.1.8	وَ الْمَسِيحْ دَا، إِنْتُو أَبَداً مَا شِفْتُوهْ لَاكِنْ تِحِبُّوهْ. وَ كَانْ هَسَّعْ إِنْتُو مَا قَاعِدِينْ تِشِيفُوهْ كُلَ، إِنْتُو مُؤْمِنِينْ بَيَّهْ وَ تَفْرَحَوْا بَيَّهْ بِفَرْحَةْ مَجِيدَةْ وَ كَبِيرَةْ الْأَبَداً مَا تِلْوَصَّفْ 
1PE.1.9	أَشَانْ قَاعِدِينْ تَلْقَوْا النَّجَاةْ بِسَبَبْ إِيمَانْكُو.
1PE.1.10	وَ الْأَنْبِيَاءْ الْكَلَّمَوْا كَلَامْ مِنْ اللهْ فِي النِّعْمَةْ الْإِنْتُو تَلْقَوْهَا، دَوَّرَوْا يَفْهَمَوْا النَّجَاةْ دِي وَ فِي شَانْهَا قَدَّمَوْا أَسْئِلَةْ كَتِيرَةْ. 
1PE.1.11	رُوحْ الْمَسِيحْ الْقَاعِدْ فِي قُلُوبْهُمْ وَصَّفْ لَيْهُمْ مِنْ أَوَّلْ تَعَبْ الْمَسِيحْ وَ دَخُولَهْ فِي الْمَجْد الْبِقِي بَعَدْ التَّعَبْ. وَ سَأَلَوْا أَشَانْ يَعَرْفُوا الْأَشْيَاءْ دَوْل يَجُوا مَتَّى وَ كِكَّيْف. 
1PE.1.12	وَ اللهْ وَصَّفْ لِلْأَنْبِيَاءْ كَدَرْ هُمَّنْ يَخْدُمُوا لَيْكُو إِنْتُو وَ مَا لِنُفُوسْهُمْ. هُمَّنْ كَلَّمَوْا بِالْأَشْيَاءْ الْبِقَوْا فِي وَكِتْنَا. وَ إِنْتُو سِمِعْتُوا بِخَبَرْهُمْ مِنْ النَّاسْ الْبَلَّغَوْا لَيْكُو الْبِشَارَةْ بِقُدْرَةْ رُوحْ الْقُدُّوسْ الْاللهْ نَزَّلَهْ مِنْ السَّمَاءْ. وَ دَا كَلَامْ عَجِيبْ زِيَادَةْ وَ الْمَلَائِكَةْ ذَاتْهُمْ يِدَوْرُوا يَفْهَمَوْه.
1PE.1.13	أَشَانْ دَا، خُطُّوا بَالْكُو. أَقْعُدُوا ثَابْتِينْ. خُطُّوا عَشَمْكُو كُلَّ كَيْ فِي النِّعْمَة التَّجِي لَيْكُو فِي الْيَوْم الْعِيسَى الْمَسِيحْ يِبِينْ فَوْقَهْ. 
1PE.1.14	أَعَرْفُوا كَدَرْ إِنْتُو عِيَالْ اللهْ و تَابُعُوا دَايْماً كَلَامَهْ. آبَوْا مَا تِتَابُعُوا شَهْوَاتْكُو التَّابَعْتُوهُمْ وَكِتْ إِنْتُو جَاهِلِينْ. 
1PE.1.15	خَلِّي حَالْكُو تَبْقَى دَايْماً صَالْحَةْ مِثِلْ حَالْ النَّاسْ هَنَا اللهْ الْقُدُّوسْ أَشَانْ هُو بَسْ النَّادَاكُو فِي دَرْبَهْ. 
1PE.1.16	وَ فِي الْكِتَابْ مَكْتُوبْ ﴿تَابُعُوا الْحَالْ الْوَاجْبَةْ لِنَاسْ هِنَيِّي أَنَا، أَشَانْ أَنَا اللهْ الْقُدُّوسْ﴾. 
1PE.1.17	إِنْتُو تَدْعُوا اللهْ وَ تِنَادُوهْ أَبُوكُو وَ هُو مَا يِشِيفْ نَادُمْ أَخَيْر مِنْ نَادُمْ لَاكِنْ يِحَاسِبْ أَيِّ نَادُمْ حَسَبْ عَمَلَهْ. وَ أَشَانْ دَا، تَابُعُوا دَرِبْ التَّقْوَى طُولْ الْوَكِتْ الْإِنْتُو عَايْشِينْ فِي الدُّنْيَا مِثِلْ أَجَانِبْ فِي أُسْط الْأُمَمْ. 
1PE.1.18	أَعَرْفُوا اللهْ فَدَاكُو أَشَانْ تَمُرْقُوا مِنْ الْحَيَاةْ الْبَاطْلَةْ الْوَرَثْتُوهَا مِنْ جُدُودْكُو. وَ هُو مَا فَدَاكُو بِالْأَشْيَاءْ الْبَعَدَيْن يَبْقَوْا مَا فِيهُمْ مِثِلْ الْفُضَّةْ وَ الدَّهَبْ. 
1PE.1.19	هُو فَدَاكُو بِدَمّ الْخَرُوفْ الْمَا عِنْدَهْ عَيْب وَ لَا خَطَأْ و هُو دَمّ الْمَسِيحْ الْعِنْدَهْ قِيمَةْ زِيَادَةْ. 
1PE.1.20	قُبَّالْ بِدَايَةْ الدُّنْيَا، اللهْ قَدَّرْ لِلْمَسِيحْ يَبْقَى ضَحِيَّةْ وَ خَلَاصْ اللهْ بَيَّنَهْ فِي شَانْكُو إِنْتُو فِي الْوَكِتْ الْأَخِيرْ. 
1PE.1.21	وَ بِسَبَبْ الْمَسِيحْ، إِنْتُو آمَنْتُوا بِاللهْ الْبَعَثَهْ مِنْ أُسْط الْمَيْتِينْ وَ رَفَعَهْ فِي الْمَجْد وَ خَلَاصْ إِيمَانْكُو وَ عَشَمْكُو ثَابْتِينْ فِي اللهْ.
1PE.1.22	وَ إِنْتُو قَمَّيْتُوا تَابَعْتُوا كَلَامْ الْحَقّ وَ بَيْدَا طَهَّرْتُوا نُفُوسْكُو أَشَانْ تَبْقَوْا أَخْوَانْ الْيَرَّايَدَوْا بِمَحَبَّةْ بَلَا نِفَاقْ. وَ أَشَانْ دَا، أَرَّايَدَوْا أَمْبَيْنَاتْكُو بِشِدَّةْ وَ بِقَلِبْ وَاحِدْ. 
1PE.1.23	وَ بِقِيتُوا نَاسْ جُدَادْ بِالْوَالُودَةْ الْجَدِيدَةْ وَ الْوَالُودَةْ دِي مَا مِنْ وَالْدَيْنكُو الْيُمُوتُوا لَاكِنْ مِنْ كَلَامْ اللهْ الْحَيّ الْأَبَداً مَا يُمُوتْ. 
1PE.1.24	و مَكْتُوبْ فِي الْكِتَابْ ﴿كُلَّ النَّاسْ مِثِلْ الْقَشّ وَ شَرَفْهُمْ مِثِلْ نُوَارْ الْقَشّ مَا يِطَوِّلْ. وَ الْقَشّ يَيْبَسْ وَ نُوَارَهْ يِدَفِّقْ 
1PE.1.25	لَاكِنْ كَلَامْ اللهْ يَقْعُدْ إِلَى الْأَبَدْ﴾.
1PE.1.25	وَ الْكَلَامْ دَا هُو بِشَارَةْ الْمَسِيحْ الْبَلَّغَوْهَا لَيْكُو.
1PE.2.1	أَشَانْ دَا، خَلُّوا مِنْكُو كُلَّ الْفَسَالَةْ وَ كُلَّ شَيْء هَنَا النَّجَاضَةْ وَ النِّفَاقْ وَ الْحُسُدْ وَ كُلَّ الْكَلَامْ الْفَسِلْ. 
1PE.2.2	وَ مِثِلْ الصَّغِيرْ يِتْمَنَّى لَبَنْ أَمَّهْ، إِنْتُو كُلَ إِتْمَنُّوا اللَّبَنْ الصَّافِي الْجَايِ مِنْ كَلَامْ اللهْ. هُو يِكَبِّرْكُو وَ بَيَّهْ تَلْقَوْا النَّجَاةْ. 
1PE.2.3	وَ إِنْتُو تَعَرْفُوا كَدَرْ رَبِّنَا الْمَسِيحْ كَرِيمْ أَشَانْ إِنْتُو دُقْتُوا خَيْرَهْ. 
1PE.2.4	قَرُّبُوا لَيَّهْ. هُو بَسْ الْحَجَرْ الْحَيّ الْاللهْ إِخْتَارَهْ الْعِنْدَهْ قِيمَةْ كَبِيرَةْ بِلْحَيْن لَاكِنْ النَّاسْ مَا دَوَّرَوْه. 
1PE.2.5	وَ إِنْتُو كُلَ مِثِلْ الْحُجَارْ الْحَيِّينْ الْاللهْ قَاعِدْ يَبْنِي بَيْكُو بَيْت هَنَا رُوحَهْ. وَ إِنْتُو رُجَالْ دِينْ خَاصِّينْ لِلهْ وَ قَاعِدِينْ تِقَدُّمُوا لَيَّهْ عِبَادَةْ بِالرُّوحْ الْقُدُّوسْ. وَ عِبَادِتْكُو بِأُسُمْ عِيسَى الْمَسِيحْ دِي، اللهْ يَرْضَى بَيْهَا. 
1PE.2.6	وَ اللهْ قَالْ فِي الْكِتَابْ ﴿أَسْمَعَوْا. أَنَا نُخُطّ فِي جَبَلْ صَهْيُونْ حَجَرْ هَنَا رُكُنْ، وَ هُو الْحَجَرْ الْأَنَا إِخْتِرْتَهْ الْعِنْدَهْ قِيمَةْ كَبِيرَةْ بِلْحَيْن. الْمُؤْمِنْ بَيَّهْ، أَبَداً مَا يَفْشُلْ﴾.
1PE.2.7	وَ لَيْكُو إِنْتُو الْمُؤْمِنِينْ، الْمَسِيحْ هُو الْحَجَرْ الْعِنْدَهْ قِيمَةْ كَبِيرَةْ. وَ لَاكِنْ لِلنَّاسْ الْمَا مُؤْمِنِينْ، بِقِي مِثِلْ الْكَلَامْ الْمَكْتُوبْ فِي الْكِتَابْ الْبُقُولْ ﴿الْحَجَرْ الْبَنَّايِّينْ الْبَيْت أَوَّلْ مَا دَوَّرَوْه بِقِي الْحَجَرْ الْمُهِمّ فِي بُنَاءْ الْبَيْت﴾. 
1PE.2.8	وَ ﴿هُو الْحَجَرْ الْقِدَّامْ رِجِلَيْنهُمْ. وَ يِنْطَقُّوا فَوْقَهْ وَ بِسَبَبَهْ يَقَعَوْا﴾. وَ يِنْطَقُّوا فَوْقَهْ أَشَانْ أَبَوْا مَا يِتَابُعُوا كَلَامْ اللهْ وَ دَا مُقَدَّرْ لَيْهُمْ.
1PE.2.9	لَاكِنْ كَانْ لَيْكُو إِنْتُو، بِقِيتُوا قَبِيلَةْ الْاللهْ إِخْتَارَاهَا وَ رُجَالْ دِينْ هَنَا الْمَلِكْ الْكَبِيرْ وَ أُمَّةْ الْخَاصَّةْ لِلهْ وَ شَعَبْ هَنَا اللهْ ذَاتَهْ. هُو نَادَاكُو أَشَانْ تَمُرْقُوا مِنْ الضَّلَامْ وَ تَدْخُلُوا فِي نُورَهْ الْعَجِيبْ وَ خَلَاصْ تِبَلُّغُوا خَبَرْ هَنَا أَعْمَالْ اللهْ الْكُبَارْ. 
1PE.2.10	وَ مَكْتُوبْ فِي الْكِتَابْ ﴿أَوَّلْ إِنْتُو مَا أُمَّةْ اللهْ، لَاكِنْ هَسَّعْ بِقِيتُوا إِنْتُو أُمَّتَهْ. أَوَّلْ رَحْمَةْ اللهْ مَا جَاتْ فَوْقكُو لَاكِنْ هَسَّعْ رَحْمَتَهْ جَاتْ فَوْقكُو خَلَاصْ﴾.
1PE.2.11	يَا أَخْوَانِي النِّحِبُّكُو الْعَايْشِينْ فِي الدُّنْيَا مِثِلْ أَجَانِبْ وَ ضِيفَانْ، أَسْمَعَوْا كَلَامِي. شَهْوَاتْ الْبَشَرْ عَدُو، آبُوا مَا تِتَابُعُوهُمْ. 
1PE.2.12	خَلِّي حَالْكُو فِي أُسْط النَّاسْ الْمَا بَعَرْفُوا اللهْ تَبْقَى عَدِيلَةْ. وَ بِمِثِلْ دَا، كَانْ يَكْدُبُوا فِيكُو وَ يُقُولُوا إِنْتُو نَاسْ فَسْلِينْ كُلَ، يِشِيفُوا عَمَلْكُو السَّمَحْ وَ في الْأَخِيرْ يِمَجُّدُوا اللهْ فِي يَوْم الْفَرَجْ. 
1PE.2.13	فِي شَانْ رَبِّنَا، تَابُعُوا كَلَامْ هَنَا أَيِّ نَادُمْ الْعِنْدَهْ سُلْطَةْ. تَابُعُوا كَلَامْ الْمَلِكْ، كَبِيرْ الْبَلَدْ 
1PE.2.14	وَ الْحُكَّامْ الْهُو خَطَّاهُمْ لِيَحْكُمُوا الْمُجْرِمِينْ وَ يَشْكُرُوا النَّاسْ الْيِسَوُّوا الْخَيْر. 
1PE.2.15	وَ دِي مُرَادَةْ اللهْ لَيْكُو، بِالْخَيْر التِّسَوُّوهْ، تِوَقُّفُوا الْكَلَامْ الْبَاطِلْ الْبُقُولُوهْ فَوْقكُو النَّاسْ الْجَاهِلِينْ. 
1PE.2.16	عِيشُوا فِي الْحُرِّيَةْ لَاكِنْ مَا تِشِيلُوا الْحُرِّيَّةْ دِي فُرْصَةْ لِتِسَوُّوا بَيْهَا الْفَسَالَةْ. مَا تَنْسَوْا كَدَرْ إِنْتُو عَبِيدْ اللهْ. 
1PE.2.17	كَرُّمُوا كُلَّ النَّاسْ. حِبُّوا كُلَّ أَخْوَانْكُو الْمُؤْمِنِينْ. أَعَبُدُوا اللهْ بِالتَّقْوَى. كَرُّمُوا الْمَلِكْ.
1PE.2.18	وَ لَيْكُو إِنْتُو الْعَبِيدْ، أَسْمَعَوْا كَلَامْ سِيَادْكُو بِسَبَبْ التَّقْوَى. كَانْ هُمَّنْ زَيْنِينْ وَ كَلَامْهُمْ بَارِدْ وَلَّا كَانْ كَلَامْهُمْ حَارّ كُلَ، أَسْمَعَوْا كَلَامْهُمْ. 
1PE.2.19	وَ أَعَرْفُوا كَدَرْ أَيِّ نَادُمْ الْيَحْمَلْ التَّعَبْ بِالصَّبُرْ أَشَانْ هُو قَاعِدْ يِفَكِّرْ فِي اللهْ وَكِتْ يَظْلُمُوهْ، النَّادُمْ دَا اللهْ يِبَارِكَهْ. 
1PE.2.20	وَ كَانْ تِسَوُّوا شَيْء فَسِلْ وَ بِسَبَبَهْ يُدُقُّوكُو وَ إِنْتُو تَحْمَلَوْه بِصَبُرْ، شُنُو الْفَايْدَةْ؟ لَاكِنْ كَانْ إِنْتُو تِسَوُّوا الْخَيْر وَ يِتَعُّبُوكُو بِسَبَبَهْ وَ تَحْمَلَوْه بِالصَّبُرْ، خَلَاصْ اللهْ يِبَارِكُّو. 
1PE.2.21	دَا بَسْ الدَّرِبْ الْاللهْ نَادَاكُو فَوْقَهْ. أَشَانْ الْمَسِيحْ كُلَ تِعِبْ فِي شَانْكُو وَ بِقِي لَيْكُو مَثَلْ أَشَانْ تِتَابُعُوهْ. 
1PE.2.22	هُو أَبَداً مَا أَذْنَبْ وَ أَبَداً مَا غَشَّ أَيِّ نَادُمْ. 
1PE.2.23	وَكِتْ عَيَّرَوْه هُو مَا رَدَّ لَيْهُمْ بِمُعْيَارْ. وَ وَكِتْ تَعَّبَوْه هُو مَا هَدَّدَاهُمْ. فِي بَدَلَهْ هُو أَتْوَكَّلْ عَلَى اللهْ الْيِحَاسِبْ بِالْحَقّ. 
1PE.2.24	وَ فِي الصَّلِيبْ هُو بِنَفْسَهْ حَمَلْ ذُنُوبْنَا فِي جِسْمَهْ وَ أَشَانْ نِخَلُّوا مِنِّنَا الذُّنُوبْ مَرَّةْ وَاحِدْ وَ نِعِيشُوا بِحَالْ صَالْحَةْ. وَ إِنْتُو لِقِيتُوا الشِّفَاءْ بِسَبَبْ جِرَاحَهْ. 
1PE.2.25	أَشَانْ أَوَّلْ إِنْتُو مِثِلْ غَنَمْ مُوَدِّرِينْ لَاكِنْ هَسَّعْ قَبَّلْتُوا لِرَعِيكُو الْيَحْفَضْكُو.
1PE.3.1	وَ لَيْكَنْ إِنْتَنْ الْعَوِينْ كُلَ، خَلِّي أَيِّ مَرَةْ تَسْمَعْ عَدِيلْ كَلَامْ رَاجِلْهَا. وَ كَانْ فِيَهْ رُجَالْ الْمَا قَاعِدِينْ يِتَابُعُوا كَلَامْ اللهْ، أَكُونْ حَالْ عَدِيلَةْ هَنَا عَوِينْهُمْ تِجِيبْهُمْ فِي دَرِبْ اللهْ بَلَا كَلَامْ 
1PE.3.2	أَشَانْ يِشِيفُوا فَوْقهِنْ التَّقْوَى وَ الْحَالْ الصَّالْحَةْ. 
1PE.3.3	مَا تِنْكَرِبَنْ فِي الْجَمَالْ الْبَرَّانِي مِثِلْ الْمُشَاطْ وَ زِيْنَةْ هَنَا الدَّهَبْ وَ اللُّبَاسْ السَّمَحْ. 
1PE.3.4	فِي بَدَلَهْ إِنْكَرِبَنْ فِي الْجَمَالْ الدَّخْلَانِي وَ هُو جَمَالْ الْقَلِبْ الْبَارِدْ و هَادِي. وَ هُو مِثِلْ حَجَرْ غَالِي الْأَبَداً مَا يَتْلَفْ وَ قِيمْتَهْ كَبِيرَةْ قِدَّامْ اللهْ. 
1PE.3.5	وَ مِثِلْ دَا بَسْ، زَمَانْ الْعَوِينْ الصَّالِحَاتْ الْعَشَمْهِنْ ثَابِتْ فِي اللهْ جَمَّلَنْ نُفُوسْهِنْ وَ سِمْعَنْ عَدِيلْ كَلَامْ رُجَالْهِنْ. 
1PE.3.6	وَ مِثِلْ دَا، سَارَةْ سِمْعَتْ كَلَامْ إِبْرَاهِيمْ وَ نَادَتَهْ «سَيِّدِي». وَ هَسَّعْ كَانْ تِسَوَّنْ الْخَيْر وَ مَا تِخَلَّنْ أَيِّ خَوْف يَكْرُبْكَنْ إِنْتَنْ تَبْقَنْ بَنَاتْهَا.
1PE.3.7	وَ لَيْكُو إِنْتُو الرُّجَالْ كُلَ، خَلِّي أَيِّ رَاجِلْ يَقْعُدْ مَعَ مَرْتَهْ بِمَعْرَفَةْ وَ يَعَرِفْ تَمَامْ كَدَرْ هِي مَا قَوِيَّةْ مِثْلَهْ. كَرُّمُوا عَوِينْكُو أَشَانْ هِنَّ كُلَ يَوْرِثَنْ مَعَاكُو الْحَيَاةْ الْأَبَدِيَّةْ بِرَحْمَةْ اللهْ. وَ تَابُعُوا كَلَامِي أَشَانْ شَيْء مَا يِتَلِّفْ صَلَاوَاتْكُو.
1PE.3.8	وَ آخِرْ شَيْء نُقُولَهْ لَيْكُو كُلُّكُو، خَلِّي قَلِبْكُو يَبْقَى وَاحِدْ وَ خَلِّي رُوحْكُو تَبْقَى طَوِيلَةْ. أَرَّايَدَوْا أَمْبَيْنَاتْكُو بِمَحَبَّةْ أَخَوِيَّةْ وَ بِقَلِبْ حَنُونْ وَ مَسْكُنُوا نُفُوسْكُو. 
1PE.3.9	كَانْ النَّاسْ يِسَوُّوا فَوْقكُو شُغُلْ فَسِلْ، مَا تُرُدُّوا لَيْهُمْ بِشُغُلْ فَسِلْ. وَ كَانْ يِعَيُّرُوكُو، مَا تُرُدُّوا لَيْهُمْ بِمُعْيَارْ. لَاكِنْ رُدُّوا لَيْهُمْ بِكَلَامْ الْيِجِيبْ الْبَرَكَةْ. أَشَانْ اللهْ نَادَاكُو فِي دَرْبَهْ لِتِبَارُكُوا النَّاسْ وَ أَشَانْ تَوْرُثُوا مِنْ اللهْ بَرَكَةْ. 
1PE.3.10	وَ مَكْتُوبْ فِي الْكِتَابْ ﴿أَيِّ نَادُمْ الْيِدَوْر يِعِيشْ بِحَيَاةْ طَيْبَةْ وَ بِفَرَحْ، خَلِّي مَا يِحَجِّي كَلَامْ فَسِلْ وَ خَلِّيهْ مَا يِكَلِّمْ كَلَامْ غَشّ. 
1PE.3.11	خَلِّي يُتُوبْ مِنْ الْفَسَالَةْ وَ يِسَوِّي الْخَيْر. خَلِّي يُخُطّ بَالَهْ فِي السَّلَامْ وَ يِتَابِعَهْ بِنِيَّةْ وَاحِدَةْ. 
1PE.3.12	أَشَانْ اللهْ يِرَاقِبْ الصَّالِحِينْ وَ يَسْمَعْ دُعَاهُمْ. لَاكِنْ اللهْ عَدُو النَّاسْ الْيِسَوُّوا الْفَسَالَةْ﴾.
1PE.3.13	وَ يَاتُو الْيِسَوِّي لَيْكُو شَيْء فَسِلْ، كَانْ إِنْتُو مُنْكَرِبِينْ فِي الْخَيْر؟ 
1PE.3.14	وَ كَانْ يِتَعُّبُوكُو بِسَبَبْ إِنْتُو صَالِحِينْ كُلَ، إِنْتُو مُبَارَكِينْ. مَا تَخَافَوْا مِنْهُمْ وَ مَا تِبَرْجُلُوا. 
1PE.3.15	لَاكِنْ خُطُّوا فِي قُلُوبْكُو كَدَرْ الْمَسِيحْ هُو قُدُّوسْ وَ هُو رَبُّكُو. أَقْعُدُوا دَايْماً جَاهِزِينْ أَشَانْ تُرُدُّوا لِأَيِّ نَادُمْ الْيَطْلُبْ مِنْكُو دَلِيلْ هَنَا الْعَشَمْ الْعِنْدُكُو. 
1PE.3.16	لَاكِنْ حَجَّوْا لَيَّهْ بِنَفَسْ بَارِدْ وَ إِحْتِرَامْ. سَوُّوا كُلَّ شَيْء بِنِيَّةْ مُخْلِصَةْ. وَ بَيْدَا، الْعَيْب يِسَوِّيهُمْ لِلنَّاسْ الْيَتْهَمَوْكُو وَ يِعَيُّرُوكُو فِي شَانْ الْخَيْر التِّسَوُّوهْ فِي دَرِبْ الْمَسِيحْ. 
1PE.3.17	وَ كَانْ اللهْ يَنْطِي إِذِنْ لِلنَّاسْ أَشَانْ يِتَعُّبُوكُو، أَخَيْر يِتَعُّبُوكُو بِسَبَبْ الْخَيْر الْإِنْتُو سَوَّيْتُوهْ مِنْ يِتَعُّبُوكُو بِسَبَبْ إِنْتُو سَوَّيْتُوا فَسَالَةْ. 
1PE.3.18	وَ الْمَسِيحْ كُلَ تِعِبْ تَعَبْ وَاحِدْ وَ نِهَائِي فِي شَانْ ذُنُوبْ النَّاسْ. الصَّالِحْ مَاتْ فِي شَانْ الْمُذْنِبِينْ و بَيْدَا، يِوَدِّيكُو كُلُّكُو فِي حَضَرَةْ اللهْ. هُو كَتَلَوْه وَ مَاتْ مِثِلْ مَوْت النَّاسْ وَ اللهْ حَيَّاهْ بِالرُّوحْ الْقُدُّوسْ. 
1PE.3.19	وَ بِقُدْرَةْ الرُّوحْ الْقُدُّوسْ، هُو مَشَى و بَلَّغْ بِنَصْرَهْ لِلْمَلَائِكَةْ
1PE.3.20	زَمَانْ، الْمَلَائِكَةْ دَوْل أَبَوْا ما تَابَعَوْا كَلَامْ اللهْ، وَكِتْ اللهْ الصَّبُورْ قَاعِدْ يَرْجَى لَحَدِّي نُوحْ يِكَمِّلْ السَّفِينَةْ. وَ نَاسْ شِيَّةْ بَسْ رِكْبَوْا فِي السَّفِينَةْ وَ عَدَدْهُمْ تَمَانِي وَ هُمَّنْ دَوْل نِجَوْا بِسَبَبْ الْأَلْمِي الرَّفَعْ السَّفِينَةْ. 
1PE.3.21	وَ دَا مَثَلْ هَنَا التَّغْطِيسْ الْهَسَّعْ يِنَجِّيكُو. وَ الْمُهِمّ فِي التَّغْطِيسْ مَا غَسُولْ الْجِلِدْ مِنْ الْوَسَخْ لَاكِنْ هُو الْعَهَدْ التِّسَوُّوهْ مَعَ اللهْ بِنِيَّةْ مُخْلِصَةْ. وَ التَّغْطِيسْ يِنَجِّيكُو بِسَبَبْ بُعَاثْ عِيسَى الْمَسِيحْ. 
1PE.3.22	وَ الْمَسِيحْ هُو الْمَشَى فَوْق فِي السَّمَاوَاتْ وَ هَسَّعْ قَاعِدْ جَنْب اللهْ فِي نُصَّهْ الزَّيْنَايْ. وَ الْمَلَائِكَةْ وَ الْحُكَّامْ وَ الْكُبَارَاتْ كُلُّهُمْ تِحْتَهْ.
1PE.4.1	وَ بِمِثِلْ دَا، تَعَرْفُوا كَدَرْ الْمَسِيحْ لِقِي تَعَبْ فِي جِسْمَهْ. وَ قَوُّوا نُفُوسْكُو بِفِكِرْ مِثِلْ فِكْرَهْ أَشَانْ النَّادُمْ الْقِبِلْ التَّعَبْ فِي جِسْمَهْ، خَلَّى مِنَّهْ الذُّنُوبْ مَرَّةْ وَاحِدْ. 
1PE.4.2	وَ هُو مَا يِدَوْر يِتَابِعْ شَهْوَةْ النَّاسْ بَتَّانْ، لَاكِنْ يِدَوْر يِتَابِعْ مُرَادَةْ اللهْ طُولْ الْوَكِتْ الْفَضَّلْ لَيَّهْ فِي الدُّنْيَا. 
1PE.4.3	الْوَكِتْ الْإِنْتُو سَوَّيْتُوا فَوْقَهْ الذُّنُوبْ الْيِسَوُّوهُمْ النَّاسْ الْمَا بَعَرْفُوا اللهْ، كَمَّلْ خَلَاصْ. بَتَّانْ مَا تِقَبُّلُوا فَوْقَهْ. هُمَّنْ يِتَابُعُوا الْفَسَادْ وَ شَهْوَاتْهُمْ الشَّيْنِينْ وَ السَّكَرْ وَ حَفَلَاتْ الزِّنَى وَ السَّفَاهَةْ. وَ يَعَبُدُوا الْأَصْنَامْ الْاللهْ حَرَّمَاهُمْ. 
1PE.4.4	وَ هُمَّنْ يِعَجُّبُوا مِنْكُو أَشَانْ مَا تُلُمُّوا مَعَاهُمْ فِي فَسَادْهُمْ الْمَا عِنْدَهْ حَدّ وَ أَشَانْ دَا يِعَيُّرُوكُو. 
1PE.4.5	لَاكِنْ فِي الْأَخِيرْ رَبِّنَا يِحَاسِبْهُمْ فِي فِعِلْهُمْ. هُو جَاهِزْ أَشَانْ يِحَاسِبْ الْحَيِّينْ وَ الْمَيْتِينْ. 
1PE.4.6	وَ أَشَانْ دَا بَسْ، الْبِشَارَةْ بَلَّغَوْهَا لِنَاسْ الْهَسَّعْ مَيْتِينْ. وَ كَانْ حَكَمَوْهُمْ بِالْمَوْت فِي الدُّنْيَا مِثِلْ النَّاسْ كُلَ، يَحْيَوْا بِالرُّوحْ الْقُدُّوسْ قِدَّامْ اللهْ.
1PE.4.7	كُمَالَةْ كُلَّ شَيْء قَرِيبْ. أَشَانْ دَا، خُطُّوا بَالْكُو وَ أَقْعُدُوا ثَابْتِينْ دَايْماً أَشَانْ تَقْدَرَوْا تِصَلُّوا فِي أَيِّ وَكِتْ. 
1PE.4.8	قُبَّالْ كُلَّ شَيْء، أَرَّايَدَوْا أَمْبَيْنَاتْكُو بِمَحَبَّةْ شَدِيدَةْ أَشَانْ الْعِنْدَهْ مَحَبَّةْ يِسَامِحْ زِيَادَةْ لِلنَّاسْ الْيَخْطَوْا فَوْقَهْ. 
1PE.4.9	خَلِّي أَيِّ نَادُمْ مِنْكُو يِفَضِّلْ أَخْوَانَهْ الْيَجِي لَيَّهْ وَ مَا يَشْكِي. 
1PE.4.10	اللهْ أَنْطَى أَيِّ نَادُمْ مِنْكُو قُدْرَةْ أَشَانْ يَخْدِمْ بَيْهَا لِأَخْوَانَهْ. وَ خَلِّي أَيِّ نَادُمْ يِشِيلْ مَسْؤُولِيتَهْ فِي نِعْمَةْ اللهْ الْقَاعِدَةْ تِسَوِّي أَمْبَيْنَاتْكُو خِدْمَةْ شِقْ شِقْ. 
1PE.4.11	مَثَلاً، أَيِّ نَادُمْ الْيِكَلِّمْ لِلْأَخْوَانْ فِي الْمَلَمَّةْ، خَلِّيهْ يِكَلِّمْ لَيْهُمْ بِكَلَامْ اللهْ. وَ أَيِّ نَادُمْ الْيِعَاوِنْ الْأَخْوَانْ، خَلِّيهْ يِعَاوِنْهُمْ بِالْقُدْرَةْ الْاللهْ أَنْطَاهَا لَيَّهْ. وَ خَلِّي كُلَّ شَيْء التِّسَوُّوهْ بِعِيسَى الْمَسِيحْ يِمَجِّدْ اللهْ. وَ الْمَجْد وَ الْمُلُكْ وَاجِبْ لَيَّهْ هُو دَايْماً إِلَى الْأَبَدْ. آمِينْ.
1PE.4.12	يَا أَخْوَانِي النِّحِبُّكُو، مَا تِعَجُّبُوا مِنْ التَّعَبْ الشَّدِيدْ الْيَجِي فَوْقكُو أَشَانْ يِجَرِّبْكُو. مَا تُقُولُوا دَا شَيْء مَا مَعْرُوفْ جَاءْ فَوْقكُو. 
1PE.4.13	إِنْتُو قَاعِدِينْ تِشَارُكُوا فِي تَعَبْ الْمَسِيحْ وَ أَشَانْ دَا، أَفْرَحَوْا فِي أُسْط التَّعَبْ. وَ كَانْ شَارَكْتُوا فِي تَعَبْ الْمَسِيحْ دَا، تَفْرَحَوْا فَرْحَةْ شَدِيدَةْ وَكِتْ هُو يِبِينْ بِقُدُرْتَهْ الْمَجِيدَةْ. 
1PE.4.14	كَانْ النَّاسْ يِعَيُّرُوكُو أَشَانْ إِنْتُو نَاسْ الْمَسِيحْ كُلَ، عِنْدُكُو بَرَكَةْ أَشَانْ رُوحْ اللهْ الْمَجِيدْ قَاعِدْ فَوْقكُو. 
1PE.4.15	وَ خَلِّي نَادُمْ مِنْكُو أَبَداً مَا يِتَعُّبُوهْ بِسَبَبْ كَتِلْ دِمَمْ وَ لَا سِرْقَةْ وَ لَا جَرِيمَةْ وَ لَا دَخِلِينْ فِي شُؤُونْ النَّاسْ. 
1PE.4.16	وَ لَاكِنْ كَانْ يِتَعُّبُوهْ أَشَانْ هُو مَسِيحِي بَسْ خَلِّي مَا يَخْجَلْ. فِي بَدَلَهْ، خَلِّي يِمَجِّدْ اللهْ أَشَانْ النَّاسْ جَعَلَوْه نَادُمْ هَنَا الْمَسِيحْ. 
1PE.4.17	أَشَانْ الْوَكِتْ تَمَّ وَ الْحِسَابْ يَبْدَأْ. وَ أَكِيدْ يَبْدَأْ فَوْق نَاسْ بَيْت اللهْ. وَ كَانْ الْحِسَابْ يَبْدَأْ فَوْقنَا أَنِحْنَ الْمُؤْمِنِينْ، يَبْقَى كِكَّيْف لِلنَّاسْ الْأَبَوْا مَا تَابَعَوْا بِشَارَةْ اللهْ؟ 
1PE.4.18	وَ ﴿كَانْ يَبْقَى قَاسِي لِلنَّادُمْ الصَّالِحْ لِيَلْقَى النَّجَاةْ، كِكَّيْف يَبْقَى لِلنَّادُمْ الْفَسِلْ وَ لِلْمُذْنِبْ؟﴾. 
1PE.4.19	بِمِثِلْ دَا، خَلِّي النَّاسْ الْيَتْعَبَوْا حَسَبْ مُرَادَةْ اللهْ يِسَوُّوا دَايْماً الْخَيْر وَ يَتْوَكَّلَوْا عَلَيْ خَالِقْهُمْ الصَّادِقْ.
1PE.5.1	وَ نِدَوْر نِحَجِّي لِلشُّيُوخْ الْمَعَاكُو. أَنَا كُلَ شَيْخ مِثِلْهُمْ وَ أَنَا شَاهِدْ لِتَعَبْ الْمَسِيحْ وَ بَتَّانْ مُشَارِكْ فِي قُدْرَةْ الْمَسِيحْ الْمَجِيدَةْ التِّبِينْ قَرِيبْ. أَسْمَعَوْا كَلَامِي. 
1PE.5.2	رَيُّسُوا الْمُؤْمِنِينْ الْمَعَاكُو. هُمَّنْ مِثِلْ غَنَمْ هَنَا اللهْ وَ هُو كَلَّفَاكُو بَيْهُمْ مِثِلْ رُعْيَانْ. وَ شِيلُوا الْمَسُؤُولِيَّةْ فَوْقهُمْ مَا مِثِلْ جَبَرَوْكُو لَاكِنْ بِنِيِّتْكُو قِدَّامْ اللهْ وَ مَا أَشَانْ تِدَوْرُوا مِنْهُمْ رِبَحْ الْمَا وَاجِبْ لَاكِنْ شِيلُوا الْمَسُؤُولِيَّةْ دِي بِفَرَحْ. 
1PE.5.3	مَا تِسَوُّوا نُفُوسْكُو سِيَادْهُمْ لِلنَّاسْ الْاللهْ كَلَّفَاكُو بَيْهُمْ مِثِلْ غَنَمْ لَاكِنْ أَبْقَوْا لَيْهُمْ مَثَلْ لَحَدِّي يِتَابُعُوا دَرِبْكُو. 
1PE.5.4	وَ وَكِتْ الْمَسِيحْ كَبِيرْ الرُّعْيَانْ يِبِينْ هُو يَنْطِيكُو التَّاجْ الْمَجِيدْ الْجَمَالَهْ أَبَداً مَا يِكَمِّلْ.
1PE.5.5	وَ لَيْكُو إِنْتُو كُلَ الشَّبَابْ، أَسْمَعَوْا عَدِيلْ كَلَامْ الشُّيُوخْ. وَ نُقُولْ لَيْكُو كُلُّكُو، مَسْكُنُوا نُفُوسْكُو قِدَّامْ أَخْوَانْكُو وَ أَخْدُمُوا لَيْهُمْ. أَشَانْ اللهْ يَابَى النَّاسْ يِسْتَكْبَرَوْا وَ يَنْطِي نِعْمَةْ لِلنَّاسْ الْيِمَسْكُنُوا نُفُوسْهُمْ. 
1PE.5.6	مَسْكُنُوا نُفُوسْكُو قِدَّامْ قُدْرَةْ اللهْ وَ فِي الْوَكِتْ الْمُوَافِقْ، هُو بَسْ يَرْفَعْكُو. 
1PE.5.7	كُلَّ شَيْء التِّهِمُّوا بَيَّهْ، خَلُّوهْ لِلهْ أَشَانْ إِنْتُو مُهِمِّينْ لَيَّهْ. 
1PE.5.8	خُطُّوا بَالْكُو وَ أَقْعُدُوا وَاعِيِينْ أَشَانْ عَدُوكُو إِبْلِيسْ قَاعِدْ يِحَاوِقْ فَوْقكُو مِثِلْ دُودْ الْقَاعِدْ يِكِرّ وَ يِدَوْر فُرْصَةْ يَاكُلْ نَادُمْ. 
1PE.5.9	أَقْعُدُوا ثَابْتِينْ فِي إِيمَانْكُو وَ أَقِيفُوا ضِدّ إِبْلِيسْ. أَعَرْفُوا كَدَرْ أَخْوَانْكُو فِي أَيِّ بَكَانْ قَاعِدِينْ يَحْمَلَوْا نَفْس التَّعَبْ مِثِلْكُو. 
1PE.5.10	وَ اللهْ النَّادَاكُو أَشَانْ تِتَابُعُوا الْمَسِيحْ وَ تَدْخُلُوا فِي مَجْدَهْ الْأَبَدِي، رَحْمَتَهْ هُو تَكْفِيكُو فِي كُلَّ حَالْ. وَ بَعَدْ إِنْتُو تِعِبْتُوا وَكِتْ شِيَّةْ، اللهْ ذَاتَهْ يِكَمِّلْ خِدِمْتَهْ فِيكُو وَ يِثَبِّتْكُو وَ يِقَوِّيكُو وَ يِثَبِّتْ حَالْكُو. 
1PE.5.11	وَ الْمُلُكْ وَاجِبْ لَيَّهْ هُو بَسْ إِلَى الْأَبَدْ. آمِينْ.
1PE.5.12	وَ أَنَا كَتَبْت لَيْكُو الْجَوَابْ الْقِصَيِّرْ دَا مَعَ أَخُونَا سِيلَا وَ نَشْهَدْ لَيَّهْ هُو أَخُو صَادِقْ. وَ كَتَبْتَهْ لَيْكُو أَشَانْ نِشَجِّعْكُو وَ نَشْهَدْ لَيْكُو كَدَرْ عِنْدُكُو نِعْمَةْ اللهْ الصَّحِيحَةْ. وَ أَقْعُدُوا فَوْقهَا ثَابْتِينْ. 
1PE.5.13	وَ الْمُؤْمِنِينْ هِنِي فِي بَابِلْ
1PE.5.14	أَسَّالَمَوْا أَمْبَيْنَاتْكُو بِسَلَامْ الْمَحَبَّةْ. السَّلَامْ عَلَيْكُو كُلُّكُو إِنْتُو الْعِنْدُكُو عَلَاقَةْ مَعَ الْمَسِيحْ.
2PE.1.1	جَوَابْ مِنِّي أَنَا سِمْعَانْ بُطْرُسْ عَبِدْ عِيسَى الْمَسِيحْ وَ رَسُولَهْ. وَ نَكْتِبْ لَيْكُو إِنْتُو النَّاسْ اللِّقِيتُوا الْإِيمَانْ بِسَبَبْ عَدَالَةْ عِيسَى الْمَسِيحْ إِلٰهْنَا وَ مُنَجِّينَا. وَ إِيمَانْكُو عِنْدَهْ نَفْس الْقِيمَةْ مِثِلْ إِيمَانَّا. 
2PE.1.2	عَلَيْكُمْ السَّلَامْ وَ الرَّحْمَةْ بِكَتَرَةْ بِعِرْفِتْكُو لِلهْ وَ عِيسَى رَبِّنَا.
2PE.1.3	وَ أَكِيدْ رَبِّنَا أَنْطَانَا بِقُدُرْتَهْ الْإِلَاهِيَّةْ كُلَّ شَيْء الْأَنِحْنَ حَوْجَانِينْ لَيَّهْ لِنِعِيشُوا بِالتَّقْوَى. وَ دَا يَبْقَى بِعِرْفِتْنَا لَيَّهْ هُو النَّادَانَا فِي دَرْبَهْ بِخَيْرَهْ الْمَجِيدْ. 
2PE.1.4	وَ بَيْدَا، هُو أَنْطَانَا بَرَكَتَهْ الْأَوَّلْ وَاعَدْ بَيْهَا الْقِيمِتْهَا كَبِيرَةْ بِلْحَيْن أَشَانْ بَيْهَا إِنْتُو تَمُرْقُوا الْفَسَادْ الْمَوْجُودْ فِي الدُّنْيَا بِسَبَبْ الشَّهْوَةْ وَ تِشَارُكُوا فِي الْعَلَاقَةْ مَعَ الطَّبِيعَةْ الْإِلَاهِيَّةْ. 
2PE.1.5	وَ بِالسَّبَبْ دَا بَسْ، وَاجِبْ تِسَوُّوا كُلَّ جُهُدْكُو أَشَانْ تِزِيدُوا فِي إِيمَانْ الْخَيْر. وَ تِزِيدُوا فِي الْخَيْر الْمَعْرَفَةْ. 
2PE.1.6	وَ تِزِيدُوا فِي الْمَعْرَفَةْ ثَبِّتِينْ النَّفْس. وَ تِزِيدُوا فِي الثَّبِّتِينْ النَّفْس الصَّبُرْ. وَ تِزِيدُوا فِي الصَّبُرْ التَّقْوَى. 
2PE.1.7	وَ تِزِيدُوا فِي التَّقْوَى الْأُخُوَّةْ. وَ تِزِيدُوا فِي الْأُخُوَّةْ الْمَحَبَّةْ. 
2PE.1.8	كَانْ عِنْدُكُو الْأَشْيَاءْ دَوْل وَ قَاعِدِينْ تِطَبُّقُوهُمْ بِكَتَرَةْ أَمْبَيْنَاتْكُو، خَلَاصْ بِعِرْفِتْكُو لِرَبِّنَا عِيسَى الْمَسِيحْ تَخْدُمُوا خِدْمَةْ عَدِيلَةْ وَ خِدْمِتْكُو مَا تَبْقَى بَاطْلَةْ. 
2PE.1.9	وَ أَيِّ نَادُمْ الْمَا عِنْدَهْ الْأَشْيَاءْ دَوْل، مِثِلْ نَادُمْ عَمْيَانْ. النَّادُمْ دَا مَا شَايِفْ عَدِيلْ. هُو نِسِي كَدَرْ اللهْ طَهَّرْ قَلْبَهْ وَ غَفَرْ لَيَّهْ ذُنُوبَهْ الْأَوَّلْ سَوَّاهُمْ. 
2PE.1.10	أَشَانْ دَا، يَا أَخْوَانِي، سَوُّوا جُهُدْ بِزِيَادَةْ أَشَانْ بِحَالْكُو تِأَكُّدُوا كَدَرْ اللهْ إِخْتَارَاكُو وَ نَادَاكُو فِي دَرْبَهْ. وَ كَانْ تِسَوُّوا مِثِلْ أَنَا قُلْتَهْ، أَبَداً مَا تَمْرُقُوا مِنْ الدَّرِبْ الْعَدِيلْ. 
2PE.1.11	وَ بَيْدَا، اللهْ يُفُكّ لَيْكُو الدَّرِبْ مَرَّةْ وَاحِدْ أَشَانْ تَدْخُلُوا بِفَرْحَةْ فِي مَمْلَكَةْ رَبِّنَا عِيسَى الْمَسِيحْ مُنَجِّينَا الْمَا تِكَمِّلْ أَبَداً.
2PE.1.12	أَكِيدْ تَعَرْفُوا الْكَلَامْ دَا وَ قَاعِدِينْ ثَابْتِينْ فِي الْحَقّ الْبَلَّغَوْه لَيْكُو. وَ لَاكِنْ نِدَوْر دَايْماً نِذَكِّرْكُو بَيَّهْ. 
2PE.1.13	وَ وَكِتْ أَنَا لِسَّاعْ حَيّ وَاجِبْ أَنَا نِذَكِّرْكُو أَشَانْ مَا تَنْسَوْا. 
2PE.1.14	نَعَرِفْ أَنَا نُمُوتْ قَرِيبْ أَشَانْ رَبَّنَا عِيسَى الْمَسِيحْ أَوْرَانِي بِكَلَامْ أَكِيدْ. 
2PE.1.15	وَ نِسَوِّي جُهُدْ أَشَانْ بَعَدْ أَنَا فَارَقْت الدُّنْيَا، تَقْدَرَوْا تِفَكُّرُوا فِي الْكَلَامْ دَا أَيِّ مَا وَكِتْ.
2PE.1.16	وَ الْكَلَامْ الْبَلَّغْنَاهْ لَيْكُو الْبُخُصّ قُدْرَةْ رَبِّنَا عِيسَى الْمَسِيحْ و جَيْتَهْ مَا حِجَيْ سَاكِتْ مِثِلْ حِجَيْ طُوَالْ الْبِحَجُّوهْ النَّاسْ. بِالْعَكْس، أَنِحْنَ شِفْنَا عَظَمْتَهْ بِعُيُونَّا وَ شِهِدْنَا لَيَّهْ. 
2PE.1.17	أَنِحْنَ مَوْجُودِينْ وَكِتْ اللهْ أَبُوهْ أَنْطَاهْ إِكْرَامْ وَ شَرَفْ. الْحِسّ الْجَاءْ لَيَّهْ مِنْ الْمَجِيدْ وَ الْعَظِيمْ قَالْ «دَاهُو إِبْنِي أَنَا نِحِبَّهْ. وَ أَنَا فَرْحَانْ بَيَّهْ بِلْحَيْن». 
2PE.1.18	أَنِحْنَ ذَاتْنَا سِمِعْنَا الْحِسّ الْجَايِ مِنْ السَّمَاءْ دَا وَكِتْ أَنِحْنَ مَعَ عِيسَى فِي الْجَبَلْ الْمُقَدَّسْ. 
2PE.1.19	وَ بَيْدَا، عِنْدِنَا كَلَامْ النُّبُوَّةْ مُأَكَّدْ زِيَادَةْ. وَ خَلَاصْ وَاجِبْ تُخُطُّوا بَالْكُو فِي كَلَامْهُمْ الْمِثِلْ ضَيْء الْيِضَاوِي فِي بَكَانْ أَضْلَمْ لَحَدِّي الْوَطَى تَبْقَى نَهَارْ وَ نَجْمَةْ الْفَجُرْ تَطْلَعْ فِي قلُوبْكُو. 
2PE.1.20	وَ قُبَّالْ كُلَّ شَيْء، وَاجِبْ تَعَرْفُوا كَدَرْ مَا فِي كَلَامْ النُّبُوَّةْ الْقَاعِدْ فِي الْكِتَابْ الْجَاءْ مِنْ فِكِرْ النَّبِي 
2PE.1.21	أَشَانْ كَلَامْ النُّبُوَّةْ أَبَداً مَا جَاءْ مِنْ نِيَّةْ إِنْسَانْ لَاكِنْ الرُّوحْ الْقُدُّوسْ شَالْ الرُّجَالْ دَوْل وَ هُمَّنْ حَجَّوْا كَلَامْ نَازِلْ مِنْ اللهْ.
2PE.2.1	لَاكِنْ فِي زَمَنْ الْأَنْبِيَاءْ، كَدَّابِينْ وَاحِدِينْ قَمَّوْا فِي أُسْط الشَّعَبْ وَ سَوَّوْا نُفُوسْهُمْ أَنْبِيَاءْ. وَ بَتَّانْ فِي أُسُطْكُو كُلَ، كَدَّابِينْ يُقُمُّوا وَ يِسَوُّوا نُفُوسْهُمْ مُعَلِّمِينْ. هُمَّنْ يِنْدَسَّوْا أَمْبَيْنَاتْكُو بِالْغَشّ وَ يِوَزُّعُوا تَعَالِيمْهُمْ الْيِوَدُّوا النَّاسْ فِي الْهَلَاكْ. هُمَّنْ يَنْكُرُوا سَيِّدْهُمْ الْفَدَاهُمْ. وَ بِكَلَامْهُمْ دَا، يِجِيبُوا الْهَلَاكْ فِي نُفُوسْهُمْ عَجَلَةْ. 
2PE.2.2	لَاكِنْ نَاسْ كَتِيرِينْ يِتَابُعُوهُمْ فِي فَسَادْهُمْ وَ بِسَبَبْهُمْ النَّاسْ يُقُولُوا كَلَامْ فَسِلْ فَوْق دَرِبْ الْحَقّ. 
2PE.2.3	طَمَعْهُمْ كَبِيرْ وَ يَكْدُبُوا لَيْكُو وَ يَسُرْقُوا مِنْكُو بِالْغَشّ. وَ مِنْ زَمَانْ، اللهْ قَرَّرْ لَيْهُمْ الْعَذَابْ وَ أَكِيدْ الْهَلَاكْ الْيَجِي فَوْقهُمْ جَاهِزْ.
2PE.2.4	نَعَمْ، نَعَرْفُوا كَدَرْ الْمَلَائِكَةْ الْأَذْنَبَوْا، اللهْ مَا عَفَاهُمْ لَاكِنْ رَبَطَاهُمْ بِجَنَازِيرْ وَ كَرَبَاهُمْ فِي ضَلَامْ الْهَاوِيَّةْ أَشَانْ يَرْجَوْا يَوْم الْحِسَابْ. 
2PE.2.5	وَ نَعَرْفُوا بَتَّانْ كَدَرْ اللهْ مَا عَفَاهُمْ لِنَاسْ هَنَا زَمَنْ نُوحْ. لَاكِنْ هُو قَوَّمْ السَّيْل فِي الْأَرْض وَ هَلَكْ النَّاسْ الْفَسْلِينْ. وَ هُو نَجَّى نُوحْ الْقَاعِدْ يِنَادِي النَّاسْ فِي دَرِبْ الصَّالِحِينْ وَ نَجَّى مَعَايَهْ سَبْعَةْ نَاسْ. 
2PE.2.6	وَ نَعَرْفُوا كَدَرْ اللهْ حَكَمْ لِلْمُدُنْ سَدُومْ وَ قَمُورَةْ
2PE.2.7	وَ نَعَرْفُوا اللهْ فَزَعْ لُوطْ. وَ لُوطْ هُو نَادُمْ صَالِحْ التِّعِبْ زِيَادَةْ بِسَبَبْ فَسَادْ الْعَاصِيِّينْ. 
2PE.2.8	أَشَانْ الرَّاجِلْ الصَّالِحْ دَا سَاكِنْ فِي أُسُطْهُمْ وَ كُلَّ يَوْم فِكْرَهْ الصَّالِحْ يَتْعَبْ بِسَبَبْ عِصْيَانْهُمْ الشَّافَهْ وَ سِمْعَهْ. 
2PE.2.9	و خَلَاصْ بَيْدَا كُلَ كَيْ، نَعَرْفُوا كَدَرْ اللهْ يَقْدَرْ يَفْزَعْ الصَّالِحِينْ فِي وَكْت التَّجْرِبَةْ وَ يِرَاقِبْ النَّاسْ الْفَسْلِينْ لَحَدِّي يِعَاقِبْهُمْ فِي يَوْم الْحِسَابْ.
2PE.2.10	وَ بِمِثِلْ دَا، أَكِيدْ يِعَاقِبْ النَّاسْ الْيِتَابُعُوا شَهْوَاتْهُمْ الْخَبِيثَةْ التِّنَجِّسْهُمْ وَ يَحْقُرُوا سُلْطَةْ الرَّبّ. هُمَّنْ مُسْتَكْبِرِينْ وَ مُتَمَرِّدِينْ وَ هَيِّنْ لَيْهُمْ يُقُولُوا كَلَامْ فَسِلْ فَوْق سُكَّانْ الْمَجْد. 
2PE.2.11	وَ الْمَلَائِكَةْ كُبَارْ وَ قَوِيِّينْ مِنْ النَّاسْ دَوْل لَاكِنْ أَبَداً مَا يُخُطُّوا فَوْقهُمْ كَلَامْ فَسِلْ قِدَّامْ اللهْ. 
2PE.2.12	وَ لَاكِنْ النَّاسْ دَوْل مِثِلْ حَيْوَانَاتْ الْكَدَادَةْ الْمَا عِنْدُهُمْ عَقُلْ وَ مُقَدَّرْ لَيْهُمْ من طَبِيعَتْهُمْ يَكُرْبُوهُمْ وَ يَكْتُلُوهُمْ. هُمَّنْ يُقُولُوا كَلَامْ فَسِلْ فَوْق أَيِّ شَيْء الْمَا فِهْمَوْه. وَ خَلَاصْ يَهْلَكَوْا مِثِلْ الْحَيْوَانَاتْ يَهْلَكَوْا. 
2PE.2.13	وَ يَلْقَوْا ضُرّ بِسَبَبْ الضُّرّ السَّوَّوْه. فِي النَّهَارْ كُلَ، يِرِيدُوا السَّفَاهَةْ. فِي عَوَازِيمْكُو، هُمَّنْ مِثِلْ وَسَخْ مُلَطِّخِينْ فِي خُلْقَانْكُو وَ عَوَاوِيرْ فِي جِسِمْكُو. مَا يِخَلُّوا مِنْهُمْ سَفَاهِتْهُمْ وَ يِلْعَشَّوْا مَعَاكُو، فَرْحَانِينْ بِغَشُّهُمْ. 
2PE.2.14	أَيِّ مَرَةْ الْيِشِيفُوهَا، فِي فِكِرْهُمْ يَزْنَوْا بَيْهَا. يِرِيدُوا الذُّنُوبْ وَ شَهْوِتْهُمْ أَبَداً مَا تَشْبَعْ. وَ يِدِسُّوا مَعَاهُمْ فِي الذُّنُوبْ النَّاسْ الْمَا ثَابْتِينْ فِي الْإِيمَانْ. هُمَّنْ مُدَرَّبِينْ فِي الطَّمَعْ. هُمَّنْ مَنْعُولِينْ. 
2PE.2.15	هُمَّنْ مَرَقَوْا مِنْ الدَّرِبْ الْعَدِيلْ وَ وَدَّرَوْا مَرَّةْ وَاحِدْ. تَابَعَوْا دَرِبْ بَلْعَامْ وِلَيْد بَعُورْ الْفِرِحْ بِالرِّبَحْ اللِّقِيهْ مِنْ الْفَسَالَةْ السَّوَّاهَا
2PE.2.16	لَاكِنْ الله هَرَجْ لَيَّهْ فِي شَانْ الْخَطَايَا السَّوَّاهُمْ. الْحُمَارْ بَهِيمَةْ بَكْمَاءْ لَاكِنْ حَجَّى لَيَّهْ بِحِسّ إِنْسَانِي وَ دَحَرْ النَّبِي مَا يِسَوِّي خِدْمَةْ هَنَا نَادُمْ الْعَقْلَهْ لَفَّ. 
2PE.2.17	النَّاسْ دَوْل مِثِلْ عُيُونْ الْأَلْمِي الْأَلْمِيهُمْ بِقِي مَا فِيهْ وَ مِثِلْ السَّحَابْ الْخَفِيفْ التِّشَتِّتَهْ الرِّيحْ الشَّدِيدَةْ. وَ اللهْ جَهَّزْ لَيْهُمْ بَكَانْ فِي الضَّلَامْ الْأَزْرَقْ. 
2PE.2.18	يِكَلُّمُوا بِكِبْرِيَا الْمَا عِنْدَهْ فَايْدَةْ. يِسْتَعْمَلَوْا الشَّهْوَاتْ أَشَانْ يِجِيبُوا بَيْهَا النَّاسْ الدَّهَابْهُمْ مَرَقَوْا مِنْ حَالْ الْوَدَارْ. 
2PE.2.19	الْمُعَلِّمِينْ دَوْل يُقُولُوا لَيْهُمْ يَنْطُوهُمْ الْحُرِّيَّةْ لَاكِنْ هُمَّنْ ذَاتْهُمْ عَبِيدْ هَنَا الْفَسَادْ. أَشَانْ النَّادُمْ هُو يَبْقَى عَبِدْ هَنَا الشَّيْء الْعِنْدَهْ قُدْرَةْ فَوْقَهْ. 
2PE.2.20	وَ كَانْ النَّاسْ أَوَّلْ مَرَقَوْا مِنْ نَجَاسَةْ الدُّنْيَا بِعِرْفَةْ رَبِّنَا عِيسَى الْمَسِيحْ مُنَجِّينَا وَ بَعْدَيْن نَجَاسَةْ الدُّنْيَا تَكْرُبْهُم بَتَّانْ وَ تِنَّصِرْ فَوْقهُمْ، فِي الْبَكَانْ دَا حَالِتْهُمْ الْأَخِيرَةْ تَبْقَى هَوَانَةْ مِنْ الْأَوَّلْ. 
2PE.2.21	أَشَانْ كَانْ أَبَداً مَا عِرِفَوْا دَرِبْ الصَّالِحِينْ، دَا أَخَيْر لَيْهُمْ مِنْ عِرِفَوْه وَ خَلَّوْا وَصِيَّةْ اللهْ الْعَلَّمَوْهَا لَيْهُمْ. 
2PE.2.22	الْبِقِي لَيْهُمْ دَا مِثِلْ كَلَامْ الْمَثَلْ الصَّحِيحْ الْبُقُولْ «الْكَلِبْ يِقَبِّلْ وَ يَاكُلْ الْقَدَّفَهْ». وَ بَتَّانْ «الْخِنْزِيرْ الْغَسَّلَوْه يَلْمَرْمَقْ فِي التِّينَةْ».
2PE.3.1	يَا أَخْوَانِي النِّحِبُّكُو، دَاهُو الْجَوَابْ التَّانِي الْكَتَبْتَهْ لَيْكُو. وَ فِي جَوَابَاتِي نِدَوْر نِذَكِّرْكُو بِالْكَلَامْ التَّعَرْفُوهْ خَلَاصْ وَ تِفَكُّرُوا بِفِكِرْ مُخْلِصْ. 
2PE.3.2	فَكُّرُوا فِي الْكَلَامْ الْأَنْبِيَاءْ الصَّالِحِينْ قَالَوْه مِنْ زَمَانْ وَ فِي وَصِيَّةْ عِيسَى رَبِّنَا وَ مُنَجِّينَا السِّمِعْتُوهَا بِوَاسِطَةْ الرُّسُلْ الْمَشَوْا لَيْكُو. 
2PE.3.3	وَ دَاهُو أَوَّلْ شَيْء الْوَاجِبْ تَفْهَمَوْه. فِي الزَّمَنْ الْأَخِيرْ شَمَّاتِينْ يُقُمُّوا وَ يِشَمُّتُوا. وَ يِتَابُعُوا شَهْوَاتْهُمْ بَسْ. 
2PE.3.4	وَ يُقُولُوا «قَالَوْا عِيسَى بَجِي لَاكِنْ مَا جَاءْ. أَبَّهَاتْنَا مَاتَوْا وَ مِنْ بِدَايَةْ الدُّنْيَا شَيْء غَيَّرْ كَيْ مَا فِيهْ».
2PE.3.5	وَ النَّاسْ دَوْل بِنِيِّتْهُمْ بَسْ نِسَوْا شَيْء وَاحِدْ مَعْرُوفْ وَ دَا هُو. زَمَانْ اللهْ كَلَّمْ كِلْمَةْ وَ بَيْهَا السَّمَاوَاتْ كَانَوْا وَ الْأَرْض أَنْفَصَلَتْ مِنْ الْأَلْمِي وَ الْأَلْمِي أَنْطَاهَا صُورِتْهَا. 
2PE.3.6	وَ بِكِلْمَةْ اللهْ دِي، الْأَلْمِي دَا غَرَقْ الدُّنْيَا الْقَاعِدَةْ فِي الْوَكِتْ دَاكْ دَمَّرَاهَا. 
2PE.3.7	وَ بِكِلْمَةْ اللهْ بَتَّانْ السَّمَاوَاتْ وَ الْأَرْض الْقَاعِدِينْ حَالِياً مَضْمُومِينْ أَشَانْ يَرْجَوْا النَّارْ. اللهْ قَاعِدْ يَحْفَضْهُمْ لَحَدِّي يَوْم الْحِسَابْ الْيَهْلَكَوْا فَوْقَهْ النَّاسْ الْفَسْلِينْ.
2PE.3.8	يَا أَخْوَانِي النِّحِبُّكُو، فِيَّهْ شَيْء وَاحِدْ مَعْرُوفْ الْوَاجِبْ مَا تَنْسَوْه و دَا هُو. لِلهْ يَوْم وَاحِدْ مِثِلْ أَلِفْ سَنَةْ وَ أَلِفْ سَنَةْ مِثِلْ يَوْم وَاحِدْ. 
2PE.3.9	اللهْ مَا يِأَخِّرْ وَعَدَهْ. النَّاسْ الْبُقُولُوا هُو أَخَّرْ مَا فِهْمَوْا عَدِيلْ. أَخَيْر نُقُولُوا اللهْ صَبُورْ لَيْكُو. هُو مَا يِدَوْر أَيِّ نَادُمْ يَهْلَكْ. هُو يِدَوْر كُلَّ النَّاسْ يُتُوبُوا. 
2PE.3.10	لَاكِنْ لَابُدَّ يَوْم اللهْ يَجِي بِغَفْلَةْ مِثِلْ جَيَّةْ السَّرَّاقْ بِاللَّيْل. وَ عَجَلَةْ كَيْ حَرَكَةْ شَدِيدَةْ تِنْسَمِعْ وَ السَّمَاوَاتْ يَبْقَوْا مَا فِيهُمْ وَ الْكَوَاكِبْ يِنْحَرْقُوا. وَ الْأَرْض وَ كُلَّ شَيْء الْيِسَوُّوهْ فَوْقهَا يِنْكَشِفْ. 
2PE.3.11	كَانْ كُلُّ شَيْء يِدَّمَّرْ مِثِلْ دَا، إِنْتُو وَاجِبْ تِسَوُّوا شُنُو؟ وَاجِبْ تِعِيشُوا وَ بِتَقْوَى وَ حَالْ صَالْحَةْ. 
2PE.3.12	أَرْجَوْا يَوْم اللهْ وَ إِتْمَنُّوا جَيْتَهْ. وَ فِي الْيَوْم دَا، السَّمَاوَاتْ يِنْحَرْقُوا وَ يِدَّمَّرَوْا وَ الْكَوَاكِبْ يُمُوعُوا فِي الْحَمُو. 
2PE.3.13	وَ اللهْ أَنْطَانَا وَعَدْ وَ أَشَانْ دَا نَرْجَوْا السَّمَاوَاتْ الْجَدِيدَةْ وَ الْأَرْض الْجَدِيدَةْ وَ الدُّنْيَا الْجَايَةْ دِيكْ تَبْقَى دَارْ الصَّالِحِينْ.
2PE.3.14	يَا أَخْوَانِي النِّحِبُّكُو، دَا بَسْ الشَّيْء التَّرْجَوْه مِنْ اللهْ. وَ أَشَانْ دَا، سَوُّوا جُهُدْ أَشَانْ تِعِيشُوا بِالسَّلَامْ قِدَّامَهْ بَلَا خَطَأْ وَ لَا عَيْب. 
2PE.3.15	فَكُّرُوا فِي الرُّوحْ الطَّوِيلَةْ هَنَا رَبِّنَا وَ أَعَرْفُوا كَدَرْ هُو يِأَخِّرْ جَيْتَهْ أَشَانْ النَّاسْ يَنْجَوْا. وَ الْكَلَامْ دَا مِثِلْ الْكَلَامْ الْأَخُونَا بُولُسْ النِّرِيدُوهْ كَتَبَهْ لَيْكُو مِنْ الْحِكْمَةْ الْاللهْ أَنْطَاهَا لَيَّهْ. 
2PE.3.16	وَ هُو يِحَجِّي بِكَلَامْ دَا فِي كُلَّ جَوَابَاتَهْ. وَ فِي كَلَامْ قَاعِدْ فِي جَوَابَاتَهْ التَّفْسِيرَهْ مَا هَيِّنْ. وَ نَاسْ وَاحِدِينْ الْمَا قَرَوْا وَ إِيمَانْهُمْ مَا ثَابِتْ يِعَوُّجُوا كَلَامَهْ وَ يِسَوُّوا نَفْس الشَّيْء لِكُتُبْ اللهْ الْآخَرِينْ. وَ بَيْدَا، يِجِيبُوا فِي نُفُوسْهُمْ الْهَلَاكْ. 
2PE.3.17	وَ لَيْكُو إِنْتُو يَا أَخْوَانِي النِّحِبُّكُو، تَعَرْفُوا الْكَلَامْ دَا مِنْ أَوَّلْ. أَشَانْ دَا، أَوْعُوا بَالْكُو وَ مَا تِخَلُّوا كِدِبْ الْعَاصِيِينْ يِوَدِّيكُو فِي دَرِبْهُمْ وَ يِتَلِّفْ إِيمَانْكُو الثَّابِتْ. 
2PE.3.18	لَاكِنْ أَبْقَوْا قَوِيِّينْ فِي نِعْمَةْ رَبِّنَا عِيسَى الْمَسِيحْ مُنَجِّينَا وَ بِعِرْفِتْكُو لَيَّهْ. وَ الْمَسِيحْ، خَلِّي يِمَجُّدُوهْ فِي الْوَكِتْ الْحَاضِرْ وَ فِي الْآخِرَةْ. آمِينْ.
1JN.1.1	الْكَلَامْ النِّبَلُّغُوهْ لَيْكُو قَاعِدْ مِنْ الْبِدَايَةْ وَ أَنِحْنَ سِمِعْنَاهْ وَ شِفْنَاهْ بِعُيُونَّا لَحَدِّي عِرِفْنَاهْ عَدِيلْ كَيْ وَ لَمَّسْنَاهْ بِإِيدَيْنَّا وَ هُو كَلَامْ الْحَيَاةْ. 
1JN.1.2	الْحَيَاةْ بَانَتْ وَ شِفْنَاهَا وَ شَهَدْنَا لَيْهَا. وَ نِبَلُّغُوا لَيْكُو الْحَيَاةْ الْأَبَدِيَّةْ الْأَوَّلْ قَاعِدَةْ مَعَ أَبُونَا اللهْ وَ بَانَتْ لَيْنَا. 
1JN.1.3	وَ الشَّيْء الشِّفْنَاهْ وَ السِّمِعْنَاهْ أَنِحْنَ نِبَلُّغُوهْ لَيْكُو أَشَانْ نِدَوْرُوا إِنْتُو كُلَ تُكُونُوا مَعَانَا فِي الْعَلَاقَةْ. وَ الْعَلَاقَةْ الْعِنْدِنَا دِي، هِي عَلَاقَةْ مَعَ أَبُونَا اللهْ وَ مَعَ إِبْنَهْ عِيسَى الْمَسِيحْ. 
1JN.1.4	وَ نَكْتُبُوا لَيْكُو الْكَلَامْ دَا أَشَانْ الْفَرَحْ الْكُلِّنَا عِنْدِنَا يَبْقَى كَامِلْ.
1JN.1.5	وَ دَاهُو الْخَبَرْ السِّمِعْنَاهْ مِنَّهْ وَ نِبَلُّغُوهْ لَيْكُو، اللهْ هُو نُورْ وَ فِي اللهْ أَبَداً مَا فِي ضَلَامْ. 
1JN.1.6	وَ كَانْ أَنِحْنَ مَاشِينْ فِي الضَّلَامْ و نُقُولُوا عِنْدِنَا عَلَاقَةْ مَعَ اللهْ، أَنِحْنَ كَدَّابِينْ وَ مَا مَاشِينْ فِي الْحَقّ. 
1JN.1.7	وَ لَاكِنْ كَانْ أَنِحْنَ مَاشِينْ فِي النُّورْ مِثِلْ هُو ذَاتَهْ فِي النُّورْ، نِأَكُّدُوا الْعَلَاقَةْ الْعِنْدِنَا أَمْبَيْنَاتْنَا وَ دَمّ عِيسَى إِبْنَهْ يِطَهِّرْنَا مِنْ كُلَّ ذُنُوبْ. 
1JN.1.8	وَ كَانْ نَادُمْ مِنِّنَا بُقُولْ هُو مَا عِنْدَهْ ذُنُوبْ، هُو غَشَّ نَفْسَهْ وَ الْحَقّ أَبَداً مَا قَاعِدْ فِيَهْ. 
1JN.1.9	وَ اللهْ هُو صَادِقْ وَ عَادِلْ وَ كَانْ نِعْتَرَفُوا بِذُنُوبْنَا، هُو يَغْفِرْ لَيْنَا ذُنُوبْنَا وَ يِطَهِّرْنَا مِنْ كُلَّ خَطَأْ. 
1JN.1.10	وَ كَانْ نُقُولُوا أَنِحْنَ مَا أَذْنَبْنَا، نِسَوُّوا اللهْ كَدَّابْ وَ كَلَامَهْ مَا قَاعِدْ فَوْقنَا.
1JN.2.1	يَا عِيَالِي، أَنَا قَاعِدْ نَكْتِبْ لَيْكُو الْكَلَامْ دَا أَشَانْ مَا تَذْنُبُوا. لَاكِنْ كَانْ أَيِّ نَادُمْ مِنْكُو يَذْنِبْ، عِنْدِنَا نَادُمْ وَاحِدْ يِدَافِعْ لَيْنَا قِدَّامْ اللهْ أَبُونَا وَ هُو عِيسَى الْمَسِيحْ وَ هُو بَسْ الصَّالِحْ. 
1JN.2.2	دَاهُو الْقَدَّمْ نَفْسَهْ ضَحِيَّةْ أَشَانْ يَمْحَى ذُنُوبْنَا. وَ ضَحِيتَهْ مَا لِذُنُوبْنَا أَنِحْنَ بَسْ لَاكِنْ لِذُنُوبْ هَنَا كُلَّ نَاسْ الدُّنْيَا.
1JN.2.3	دَاهُو كِكَّيْف نِأَكُّدُوا كَدَرْ أَنِحْنَ نَعَرْفُوا اللهْ، النَّادُمْ الْيِتَابِعْ وَصَايَا اللهْ، هُو بَسْ يَعَرِفْ اللهْ. 
1JN.2.4	وَ النَّادُمْ الْبُقُولْ أَنَا نَعَرِفْ اللهْ وَ لَاكِنْ مَا يِتَابِعْ وَصَايَاهْ، هُو كَدَّابْ وَ الْحَقّ مَا قَاعِدْ فَوْقَهْ. 
1JN.2.5	وَ النَّادُمْ الْقَاعِدْ يِتَابِعْ كَلَامْ اللهْ، هُو دَا صَحِيحْ كَيْ يِحِبّ اللهْ تَمَامْ. وَ دَاهُو كِكَّيْف نَقْدَرُوا نِأَكُّدُوا كَدَرْ أَنِحْنَ قَاعِدِينْ ثَابْتِينْ فَوْقَهْ، 
1JN.2.6	النَّادُمْ الْبُقُولْ هُو ثَابِتْ فَوْقَهْ وَاجِبْ يَمْشِي فِي الدُّنْيَا مِثِلْ عِيسَى الْمَسِيحْ مَشَى فِي الدُّنْيَا.
1JN.2.7	يَا أَخْوَانِي النِّحِبُّكُو، أَنَا مَا قَاعِدْ نَكْتِبْ لَيْكُو وَصِيَّةْ جَدِيدَةْ. لَا. أَنَا نَكْتِبْ لَيْكُو الْوَصِيَّةْ الْقَاعِدَةْ مِنْ زَمَانْ وَ إِنْتُو عِرِفْتُوهَا مِنْ الْأَوَّلْ. وَ الْوَصِيَّةْ دِي، هِي الْكَلَامْ الْإِنْتُو سِمِعْتُوهْ مِنِّنَا. 
1JN.2.8	وَ لَاكِنْ صَحِيحْ أَنَا نَكْتِبْ لَيْكُو وَصِيَّةْ جَدِيدَةْ وَ حَقِيقِتْهَا قَاعِدَةْ تِنْشَافْ فِي عِيسَى الْمَسِيحْ وَ تِنْشَافْ فِيكُو إِنْتُو أَشَانْ الضَّلَامْ بَدَأْ يُفُوتْ وَ النُّورْ الصَّحِيحْ بَدَأْ يَضَاوِيْ. 
1JN.2.9	أَيِّ نَادُمْ الْبُقُولْ أَنَا قَاعِدْ فِي النُّورْ وَ يَكْرَهْ أَخُوهْ، هُو لِسَّاعْ مَا مَرَقْ مِنْ الضَّلَامْ. 
1JN.2.10	لَاكِنْ النَّادُمْ الْيِحِبّ أَخُوهْ، هُو دَا قَاعِدْ ثَابِتْ فِي النُّورْ وَ مَا عِنْدَهْ فَوْقَهْ شَيْء الْيَمُرْقَهْ مِنْ الدَّرِبْ الْعَدِيلْ. 
1JN.2.11	وَ أَيِّ نَادُمْ الْيَكْرَهْ أَخُوهْ، هُو قَاعِدْ فِي الضَّلَامْ وَ يُرُوغْ فِي الضَّلَامْ وَ مَا بَعَرِفْ دَرْبَهْ أَشَانْ الضَّلَامْ سَدَّ عُيُونَهْ.
1JN.2.12	يَا عِيَالِي، نَكْتِبْ لَيْكُو أَشَانْ اللهْ غَفَرْ لَيْكُو ذُنُوبْكُو بِسَبَبْ عِيسَى الْمَسِيحْ. 
1JN.2.13	يَا الْأَبَّهَاتْ، نَكْتِبْ لَيْكُو أَشَانْ إِنْتُو عِرِفْتُوا الْقَاعِدْ مِنْ الْبِدَايَةْ. يَا الشَّبَابْ، نَكْتِبْ لَيْكُو أَشَانْ إِنْتُو غَلَبْتُوا إِبْلِيسْ الشَّرِيرْ. 
1JN.2.14	يَا الْعِيَالْ، كَتَبْت لَيْكُو أَشَانْ عِرِفْتُوا أَبُونَا. يَا الْأَبَّهَاتْ، كَتَبْت لَيْكُو أَشَانْ الْقَاعِدْ مِنْ الْبِدَايَةْ عِرِفْتُوهْ. يَا الشَّبَابْ، كَتَبْت لَيْكُو أَشَانْ إِنْتُو قَوِيِّينْ وَ كَلَامْ اللهْ قَاعِدْ ثَابِتْ فَوْقكُو وَ غَلَبْتُوا إِبْلِيسْ الشَّرِيرْ. 
1JN.2.15	مَا تِحِبُّوا الدُّنْيَا وَ لَا خُمَامْ الدُّنْيَا. النَّادُمْ الْيِحِبّ الدُّنْيَا مَا يِحِبّ أَبُونَا اللهْ 
1JN.2.16	أَشَانْ كُلَّ شَيْء الْقَاعِدْ فِي الدُّنْيَا مِثِلْ شَهْوَاتْ الْجِسِمْ وَ الطَّمَعْ وَ الْفَشَارْ مَا مِنْ أَبُونَا وَ لَاكِنْ مِنْ الدُّنْيَا. 
1JN.2.17	الدُّنْيَا وَ شَهْوَاتْهَا يُفُوتُوا وَ لَاكِنْ النَّاسْ الْيِسَوُّوا مُرَادَةْ اللهْ يِعِيشُوا إِلَى الْأَبَدْ.
1JN.2.18	يَا عِيَالِي، السَّاعَةْ الْأَخِيرَةْ بَدَتْ. أَوَّلْ سِمِعْتُوا كَدَرْ عَدُو الْمَسِيحْ بَجِي وَ خَلَاصْ عُدْوَانْ الْمَسِيحْ كَتِيرِينْ جَوْا. وَ أَشَانْ دَا، نَعَرْفُوا السَّاعَةْ الْأَخِيرَةْ بَدَتْ خَلَاصْ. 
1JN.2.19	أَوَّلْ هُمَّنْ فِي أُسُطْنَا وَ هَسَّعْ مَرَقَوْا مِنِّنَا لَاكِنْ بِالصَّحِيحْ، أَوَّلْ كُلَ هُمَّنْ مَا أَخْوَانَّا. كَانْ أَوَّلْ هُمَّنْ أَخْوَانَّا، هُمَّنْ يَقْعُدُوا مَعَانَا. وَ مِنْ مَرَقَوْا مِنْ أُسُطْنَا دَا، بِقِي وَاضِحْ لَيْنَا كَدَرْ مَا فِي نَادُمْ وَاحِدْ كَيْ مِنْهُمْ أَخُونَا بِالصَّحِيحْ. 
1JN.2.20	وَ لَاكِنْ إِنْتُو مَا مِثِلْهُمْ. الْقُدُّوسْ أَنْطَاكُو بَرَكَةْ وَ الْبَرَكَةْ دِي أَنْطَتْكُو قُدْرَةْ وَ كُلُّكُو عِنْدُكُو مِنَّهْ عِلِمْ. 
1JN.2.21	أَنَا نَكْتِبْ لَيْكُو مَا أَشَانْ إِنْتُو مَا عِرِفْتُوا الْحَقّ. لَا. أَنَا نَكْتِبْ لَيْكُو أَشَانْ عِرِفْتُوا الْحَقّ وَ فِهِمْتُوا كَدَرْ مَا فِي كِدِبْ وَاحِدْ جَايِ مِنْ الْحَقّ.
1JN.2.22	يَاتُو الْكَدَّابْ؟ الْكَدَّابْ هُو النَّاكِرْ الْيُقُولْ عِيسَى ذَاتَهْ مَا الْمَسِيحْ. أَيِّ نَادُمْ الْمِثِلْ دَا، هُو عَدُو الْمَسِيحْ. هُو يَنْكُرْ كَدَرْ اللهْ هُو أَبُو عِيسَى وَ يُقُولْ عِيسَى مَا إِبْن اللهْ. 
1JN.2.23	أَيِّ نَادُمْ الْبُقُولْ عِيسَى مَا إِبْن اللهْ، خَلَاصْ اللهْ مَا أَبُوهْ. وَ النَّادُمْ الْيَشْهَدْ كَدَرْ عِيسَى الْمَسِيحْ هُو إِبْن اللهْ، خَلَاصْ اللهْ بِقِي لَيَّهْ أَبُوهْ. 
1JN.2.24	خَلُّوا الْكَلَامْ الْأَوَّلْ سِمِعْتُوهْ مِنِّنَا يَقْعُدْ ثَابِتْ فِي قُلُوبْكُو. كَانْ الْكَلَامْ الْأَوَّلْ سِمِعْتُوهْ يَقْعُدْ ثَابِتْ فِي قُلُوبْكُو، إِنْتُو تَقْعُدُوا فِي عَلَاقَةْ ثَابْتَةْ مَعَ إِبْن اللهْ وَ مَعَ اللهْ أَبُوهْ. 
1JN.2.25	وَ الشَّيْء الْاللهْ وَاعَدَانَا بَيَّهْ هُو الْحَيَاةْ الْأَبَدِيَّةْ.
1JN.2.26	وَ الْكَلَامْ دَا كَتَبْتَهْ لَيْكُو بِسَبَبْ النَّاسْ الْيِدَوْرُوا يَمُرْقُوكُو مِنْ الدَّرِبْ الصَّحِيحْ. 
1JN.2.27	لَاكِنْ لَيْكُو إِنْتُو، الْبَرَكَةْ نَزَلَتْ فَوْقكُو مِنْ عِيسَى الْمَسِيحْ وَ قَاعِدَةْ مَعَاكُو وَ أَشَانْ دَا، إِنْتُو مَا حَاوْجَانِينْ بَتَّانْ نَادُمْ آخَرْ يِعَلِّمْكُو. الرُّوحْ الْقُدُّوسْ يِعَلِّمْكُو بِكُلَّ شَيْء وَ كَلَامَهْ صَحِيحْ وَ هُو مَا يَكْدِبْ. أَقْعُدُوا ثَابْتِينْ فِي إِبْن اللهْ مِثِلْ الرُّوحْ عَلَّمَاكُو.
1JN.2.28	يَا عِيَالِي، أَقْعُدُوا قَوِيِّينْ مَعَايَهْ أَشَانْ وَكِتْ هُو يِبِينْ، قُلُوبْنَا يُكُونُوا رَاقْدِينْ وَ مَا نَلْقَوْا عَيْب فِي يَوْم جَيْتَهْ. 
1JN.2.29	عِرِفْتُوا إِبْن اللهْ هُو صَالِحْ وَ أَشَانْ دَا، تَعَرْفُوا كَدَرْ كُلَّ النَّاسْ الْيِتَابُعُوا الْحَالْ الصَّالْحَةْ مِثْلَهْ هُو، هُمَّنْ عِيَالْ اللهْ.
1JN.3.1	شِفْتُوا كِكَّيْف أَبُونَا يِحِبِّنَا؟ مَحَبَّةْ اللهْ لَيْنَا كَبِيرَةْ بِلْحَيْن و بِسَبَبْهَا يِنَادِينَا عِيَالَهْ. وَ صَحِيحْ بِقِينَا عِيَالْ اللهْ. نَاسْ الدُّنْيَا مَا عِرِفَوْنَا أَشَانْ مَا عِرِفَوْا اللهْ. 
1JN.3.2	يَا الْمَحْبُوبِينْ، هَسَّعْ حَالِيّاً أَنِحْنَ عِيَالْ اللهْ. وَ الشَّيْء النَّبْقَوْا بَعَدَيْن، اللهْ لِسَّاعْ مَا بَيَّنَهْ لَيْنَا. لَاكِنْ نَعَرْفُوا كَدَرْ وَكِتْ إِبْن اللهْ يِبِينْ بَتَّانْ، نِشِيفُوهْ هُو ذَاتَهْ بِنَفْسَهْ وَ أَنِحْنَ نَبْقَوْا مِثْلَهْ. 
1JN.3.3	وَ أَيِّ نَادُمْ الْعِنْدَهْ عَشَمْ مِثِلْ دَا فَوْق الْمَسِيحْ، يِطَهِّرْ قَلْبَهْ تَمَامْ مِثِلْ إِبْن اللهْ هُو طَاهِرْ.
1JN.3.4	أَيِّ نَادُمْ الْقَاعِدْ يَذْنِبْ، هُو يِخَالِفْ وَصَايَا اللهْ. الذَّنِبْ هُو ذَاتَهْ مُخَالَفَةْ وَصَايَا اللهْ. 
1JN.3.5	عِرِفْتُوا كَدَرْ إِبْن اللهْ بَانْ أَشَانْ يَمْحَى ذُنُوبْنَا. وَ فَوْقَهْ هُو، ذَنِبْ مَا فِيهْ أَبَداً. 
1JN.3.6	كَانْ نَادُمْ قَاعِدْ ثَابِتْ فَوْقَهْ، هُو مَا يِسَوِّي ذَنِبْ. وَ أَيِّ نَادُمْ الْيِسَوِّي ذُنُوبْ، هُو أَبَداً كَيْ مَا شَافَهْ وَ لَا عِرِفَهْ. 
1JN.3.7	يَا عِيَالِي، مَا تِخَلُّوا نَادُمْ وَاحِدْ يُغُشّكُو. النَّاسْ الْيِسَوُّوا عَمَلْ صَالِحْ، هُمَّنْ الصَّالِحِينْ مِثِلْ إِبْن اللهْ هُو صَالِحْ. 
1JN.3.8	وَ أَيِّ نَادُمْ الْقَاعِدْ يِسَوِّي ذُنُوبْ، هُو هَنَا إِبْلِيسْ أَشَانْ إِبْلِيسْ قَاعِدْ يَذْنِبْ مِنْ الْبِدَايَةْ. وَ خَلَاصْ، إِبْن اللهْ جَاءْ فِي الدُّنْيَا أَشَانْ يَخْرِب عَمَلْ إِبْلِيسْ كُلُّهْ كَيْ. 
1JN.3.9	النَّاسْ الْبِقَوْا عِيَالْ اللهْ مَا يَذْنُبُوا أَشَانْ طَبِيعَةْ اللهْ قَاعِدَةْ فَوْقهُمْ. مَا يَقْدَرَوْا يَذْنُبُوا أَشَانْ بِقَوْا عِيَالْ اللهْ. 
1JN.3.10	وَ نَعَرْفُوا يَاتُمَّنْ عِيَالْ اللهْ و يَاتُمَّنْ عِيَالْ إِبْلِيسْ بِالشَّيْء الْيِسَوُّوهْ. كُلَّ النَّاسْ الْمَا يِتَابُعُوا الْحَالْ الصَّالْحَةْ، هُمَّنْ مَا عِيَالْ اللهْ مِثِلْ النَّاسْ الْمَا يِحِبُّوا أَخْوَانْهُمْ.
1JN.3.11	دَاهُو الْكَلَامْ السِّمِعْتُوهْ مِنْ الْبِدَايَةْ، وَاجِبْ نِرَّايَدَوْا أَمْبَيْنَاتْنَا. 
1JN.3.12	وَاجِبْ مَا نَبْقَوْا مِثِلْ قَابِيلْ
1JN.3.13	يَا أَخْوَانِي، مَا تِعَجُّبُوا كَانْ نَاسْ الدُّنْيَا يَكْرَهَوْكُو. 
1JN.3.14	كَانْ نِرَّايَدَوْا أَمْبَيْنَاتْنَا، دَا بَسْ الدَّلِيلْ الْيِأَكِّدْ كَدَرْ مَرَقْنَا مِنْ حَالَةْ الْمَوْت وَ دَخَلْنَا فِي حَالَةْ الْحَيَاةْ. أَيِّ نَادُمْ الْمَا يِحِبّ أَخْوَانَهْ يَقْعُدْ فِي الْمَوْت. 
1JN.3.15	وَ أَيِّ نَادُمْ الْيَكْرَهْ أَخُوهْ، هُو كَتَّالْ دِمَّةْ وَ تَعَرْفُوا كَدَرْ كَانْ نَادُمْ كَتَّالْ دِمَّةْ، الْحَيَاةْ الْأَبَدِيَّةْ مَا قَاعِدَةْ فَوْقَهْ. 
1JN.3.16	عِيسَى الْمَسِيحْ فَدَانَا بِرُوحَهْ وَ دَا بَسْ وَصَّفْ لَيْنَا شُنُو الْمَحَبَّةْ. وَ خَلَاصْ وَاجِبْ نِحِبُّوا أَخْوَانَّا لَحَدِّي نَفْدَوْهُمْ بِرُوحْنَا. 
1JN.3.17	كَانْ نَادُمْ عِنْدَهْ مَالْ الدُّنْيَا وَ يِشِيفْ أَخُوهْ تَعْبَانْ وَ يِسِدّ عَيْنَهْ و مَا يِسَاعِدَهْ، كِكَّيْف نُقُولُوا مَحَبَّةْ اللهْ قَاعِدَةْ فِيَهْ؟ 
1JN.3.18	يَا عِيَالِي، خَلِّي مَا نِرَّايَدَوْا بِكَلَامْ خُشُومْنَا بَسْ وَ لَاكِنْ خَلِّي نِرَّايَدَوْا بِالْفِعِلْ وَ بِالْمَحَبَّةْ الصَّحِيحَةْ.
1JN.3.19	وَ كَانْ نِرِيدُوا أَخْوَانَّا، بِمِثِلْ دَا نَعَرْفُوا أَنِحْنَ نَاسْ هَنَا الْحَقّ. وَ بِالْفِكِرْ دَا، قُلُوبْنَا يَقْعُدُوا فِي الضَّمَانْ قِدَّامْ اللهْ. 
1JN.3.20	كَانْ قُلُوبْنَا يُلُومُونَا فِي أَيِّ شَيْء، اللهْ هُو أَكْبَرْ مِنْ قُلُوبْنَا وَ هُو يَعَرِفْ كُلَّ شَيْء. 
1JN.3.21	يَا الْمَحْبُوبِينْ، كَانْ قُلُوبْنَا مَا يُلُومُونَا فِي أَيِّ شَيْء، أَنِحْنَ عِنْدِنَا الضَّمَانْ قِدَّامْ اللهْ. 
1JN.3.22	وَ نَلْقَوْا مِنْ اللهْ أَيِّ شَيْء النَّسْأَلَوْه مِنَّهْ أَشَانْ نِتَابُعُوا وَصَايَّاهْ وَ نِسَوُّوا الشَّيْء الْيَرْضَى بَيَّهْ. 
1JN.3.23	وَ دِيهِي وَصِيتَهْ، وَاجِبْ نِآمُنُوا بِأُسُمْ إِبْنَهْ عِيسَى الْمَسِيحْ وَ نِرَّايَدَوْا أَمْبَيْنَاتْنَا مِثِلْ هُو أَمَرَانَا بَيَّهْ. 
1JN.3.24	كُلَّ النَّاسْ الْيِتَابُعُوا وَصَايَاهْ قَاعِدِينْ ثَابْتِينْ فَوْقَهْ وَ هُو قَاعِدْ ثَابِتْ فَوْقهُمْ. و نَعَرْفُوا أَكِيدْ كَدَرْ هُو قَاعِدْ ثَابِتْ فَوْقنَا وَ دَا نَعَرْفُوْه مِنْ الرُّوحْ الْقُدُّوسْ الْهُو نَزَّلَهْ فَوْقنَا.
1JN.4.1	يَا الْمَحْبُوبِينْ، مَا تِصَدُّقُوا بِكُلَّ النَّادُمْ الْبُقُولْ هُو يِحَجِّي بِقُدْرَةْ الرُّوحْ. جَرُّبُوهُمْ أَشَانْ تِأَكُّدُوا كَانْ كَلَامْهُمْ مِنْ اللهْ. نَاسْ كَتِيرِينْ سَوَّوْا نُفُوسْهُمْ نُبُوَّةْ وَ قَمَّوْا يُرُوغُوا فِي الدُّنْيَا. 
1JN.4.2	دَاهُو كِكَّيْف تَعَرْفُوا كَلَامْ هَنَا رُوحْ اللهْ، كَانْ نَادُمْ بُقُولْ هُو يِحَجِّي بِقُدْرَةْ الرُّوحْ وَ يَشْهَدْ كَدَرْ عِيسَى هُو الْمَسِيحْ وَ بِقِي إِنْسَانِي وَكِتْ دَخَلْ فِي الدُّنْيَا، خَلَاصْ كَلَامَهْ دَا مِنْ اللهْ. 
1JN.4.3	وَ لَاكِنْ أَيِّ نَادُمْ الْبُقُولْ هُو يِحَجِّي بِقُدْرَةْ الرُّوحْ وَ مَا يَشْهَدْ لِعِيسَى، كَلَامَهْ مَا مِنْ اللهْ. دَا مِنْ رُوحْ هَنَا عَدُو الْمَسِيحْ السِّمِعْتُوا فَوْقَهْ لَابُدَّ يَجِي وَ حَالِيّاً قَاعِدْ فِي الدُّنْيَا. 
1JN.4.4	يَا عِيَالِي، إِنْتُو نَاسْ هَنَا اللهْ وَ غَلَبْتُوا النُّبُوَّةْ الْكَدَّابِينْ دَوْل خَلَاصْ، أَشَانْ هُو الْقَاعِدْ فِيكُو أَكْبَرْ مِنْ الْقَاعِدْ فِي الدُّنْيَا. 
1JN.4.5	هُمَّنْ نَاسْ هَنَا الدُّنْيَا بَسْ وَ أَشَانْ دَا، كَلَامْهُمْ كَلَامْ مِنْ الدُّنْيَا وَ نَاسْ الدُّنْيَا بَسْ يَسْمَعَوْا كَلَامْهُمْ. 
1JN.4.6	أَنِحْنَ نَاسْ هَنَا اللهْ. أَيِّ نَادُمْ الْيَعَرِفْ اللهْ يَسْمَعْ كَلَامْنَا. وَ أَيِّ نَادُمْ الْمَا هَنَا اللهْ مَا يَسْمَعْ كَلَامْنَا. بِمِثِلْ دَا، نَعَرْفُوا الْكَلَامْ الْجَايِ مِنْ الْحَقّ وَ الْكَلَامْ الْجَايِ مِنْ الْكَدَّابْ.
1JN.4.7	يَا الْمَحْبُوبِينْ، خَلِّي نِرَّايَدَوْا أَمْبَيْنَاتْنَا أَشَانْ الْمَحَبَّةْ هِي مِنْ اللهْ. كُلَّ النَّاسْ الْيِحِبُّوا أَخْوَانْهُمْ هُمَّنْ النَّاسْ الْبِقَوْا عِيَالْ اللهْ وَ يَعَرْفُوا اللهْ. 
1JN.4.8	أَيِّ نَادُمْ الْمَا يِحِبّ أَخْوَانَهْ مَا يَعَرِفْ اللهْ أَشَانْ اللهْ هُو مَحَبَّةْ. 
1JN.4.9	دَاهُو كِكَّيْف اللهْ بَيَّنْ لَيْنَا مَحَبَّتَهْ، اللهْ رَسَّلْ إِبْنَهْ الْوَاحِدْ فِي الدُّنْيَا أَشَانْ بَيَّهْ نَلْقَوْا الْحَيَاةْ. 
1JN.4.10	وَ دِيهِي الْمَحَبَّةْ الصَّحِيحَةْ، هِي مَا الْمَحَبَّةْ بَيْهَا النِّحِبُّوا اللهْ. لَا. هِي الْمَحَبَّةْ الْاللهْ حَبَّانَا بَيْهَا لَحَدِّي رَسَّلْ إِبْنَهْ لِيَمْحَى ذُنُوبْنَا. 
1JN.4.11	يَا الْمَحْبُوبِينْ، اللهْ يِحِبِّنَا بِلْحَيْن وَ أَشَانْ دَا، وَاجِبْ نِرَّايَدَوْا أَمْبَيْنَاتْنَا. 
1JN.4.12	أَبَداً مَا فِي أَيِّ نَادُمْ الشَّافْ اللهْ. لَاكِنْ كَانْ أَنِحْنَ قَاعِدِينْ نِرَّايَدَوْا أَمْبَيْنَاتْنَا، اللهْ يَقْعُدْ مَعَانَا وَ مَحَبَّتَهْ تَبْقَى كَامِلَةْ فَوْقنَا.
1JN.4.13	نَعَرْفُوا كَدَرْ أَنِحْنَ ثَابْتِينْ فَوْقَهْ وَ هُو ثَابِتْ فَوْقنَا أَشَانْ هُو أَنْطَانَا رُوحَهْ. 
1JN.4.14	وَ أَنِحْنَ شِفْنَا عَدِيلْ كَدَرْ اللهْ رَسَّلْ إِبْنَهْ فِي الدُّنْيَا أَشَانْ يِنَجِّي نَاسْ الدُّنْيَا وَ أَنِحْنَ قَاعِدِينْ نَشْهَدُوا لَيَّهْ. 
1JN.4.15	أَيِّ نَادُمْ الْيَشْهَدْ كَدَرْ عِيسَى هُو إِبْن اللهْ، هُو قَاعِدْ ثَابِتْ فِي اللهْ وَ اللهْ قَاعِدْ ثَابِتْ فَوْقَهْ. 
1JN.4.16	وَ خَلَاصْ عِرِفْنَا الْمَحَبَّةْ الْاللهْ حَبَّانَا بَيْهَا وَ آمَنَّا بَيْهَا. اللهْ هُو مَحَبَّةْ. وَ الثَّابِتِينْ فِي الْمَحَبَّةْ ثَابْتِينْ فِي اللهْ وَ اللهْ ثَابِتْ فِيهُمْ. 
1JN.4.17	وَ بِمِثِلْ دَا، مَحَبَّةْ اللهْ تَبْقَى كَامِلَةْ فِينَا وَ فِي يَوْم الْحِسَابْ مَا نَخَافَوْا أَشَانْ فِي الدُّنْيَا أَنِحْنَ عِشْنَا مِثِلْ عِيسَى الْمَسِيحْ. 
1JN.4.18	كَانْ نَعَرْفُوا مَحَبَّةْ اللهْ، مَا نَخَافَوْا. الْمَحَبَّةْ الْكَامِلَةْ تَطْرُدْ مِنِّنَا الْخَوْف. الْخَوْف جَايِ مِنْ فِكِرْ هَنَا الْعَذَابْ. النَّادُمْ الْخَايِفْ لِسَّاعْ مَا كَامِلْ فِي الْمَحَبَّةْ.
1JN.4.19	أَنِحْنَ نِحِبُّوا اللهْ أَشَانْ اللهْ حَبَّانَا أَنِحْنَ مِنْ أَوَّلْ. 
1JN.4.20	أَيِّ نَادُمْ الْيُقُولْ «أَنَا نِحِبّ اللهْ» وَ لَاكِنْ يَكْرَهْ أَخُوهْ، هُو دَا كَدَّابْ أَشَانْ كَانْ مَا يِحِبّ أَخُوهْ الْقَاعِدْ يِشِيفَهْ مَا مُمْكِنْ يِحِبّ اللهْ الْمَا شَافَهْ. 
1JN.4.21	الْوَصِيَّةْ الْأَنْطَاهَا لَيْنَا تُقُولْ كَدَرْ النَّاسْ الْيِحِبُّوا اللهْ وَاجِبْ يِحِبُّوا أَخْوَانْهُمْ كُلَ.
1JN.5.1	أَيِّ نَادُمْ الْآمَنْ كَدَرْ عِيسَى هُو الْمَسِيحْ
1JN.5.2	وَ خَلَاصْ نَعَرْفُوا كَدَرْ نِحِبُّوا عِيَالْ اللهْ كَانْ نِحِبُّوا اللهْ وَ نِتَابُعُوا الْوَصَايَا الْهُو أَنْطَاهُمْ. 
1JN.5.3	وَ دَاهُو كِكَّيْف نِحِبُّوا اللهْ، نِطَبُّقُوا وَصَايَاهْ وَ طَبِّقِينْ الْوَصَايَا دَوْل مَا يَبْقَى لَيْنَا قَاسِي 
1JN.5.4	أَشَانْ أَيِّ نَادُمْ الْاللهْ بِقِي لَيَّهْ أَبُوهْ يَغْلِبْ قُدْرَةْ الدُّنْيَا. وَ الْقُدْرَةْ الْبَيْهَا نَغْلُبُوا الدُّنْيَا هِي جَايَةْ مِنْ إِيمَانَّا. 
1JN.5.5	يَاتُو الْيَغْلِبْ فِي الدُّنْيَا؟ إِلَّا النَّادُمْ الْآمَنْ بِعِيسَى إِبْن اللهْ.
1JN.5.6	عِيسَى هُو الْمَسِيحْ الْغَطَّسَوْه فِي أَلْمِي وَ هُو الْمَسِيحْ الْكَتَلَوْه وَ دَمَّهْ دَفَّقْ. هُو مَا الْغَطَّسَوْه فِي الْأَلْمِي بَسْ لَاكِنْ هُو الْكَتَلَوْه كُلَ وَ دَمَّهْ دَفَّقْ. وَ الرُّوحْ الْقُدُّوسْ هُو الْقَاعِدْ يَشْهَدْ لَيَّهْ أَشَانْ الرُّوحْ الْقُدُّوسْ هُو الْحَقّ. 
1JN.5.7	وَ فِيَهْ شَهَادَاتْ تَلَاتَةْ 
1JN.5.8	وَ هُمَّنْ الرُّوحْ الْقُدُّوسْ و الْأَلْمِي الْغَطَّسَوْه فَوْقَهْ وَ الدَّمّ الدَّفَّقْ. وَ الشَّهَادَاتْ التَّلَاتَةْ دَوْل كَلَامْهُمْ وَاحِدْ. 
1JN.5.9	كَانْ نَقْبَلُوا شَهَادَةْ النَّاسْ كُلَ، نَعَرْفُوا شَهَادَةْ اللهْ أَكْبَرْ. وَ شَهَادَةْ اللهْ هِي الْكَلَامْ الْقَالَهْ فِي إِبْنَهْ. 
1JN.5.10	الْمُؤْمِنِينْ بِإِبْن اللهْ كَرَبَوْا الشَّهَادَةْ دِي فِي قُلُوبْهُمْ. النَّاسْ الْمَا مُؤْمِنِينْ بِالْكَلَامْ اللهْ قَالَهْ، هُمَّنْ سَوَّوْا اللهْ كَدَّابْ أَشَانْ أَبَوْا مَا يَقْبَلَوْا شَهَادَةْ اللهْ فِي إِبْنَهْ. 
1JN.5.11	وَ دِيهِي الشَّهَادَةْ، اللهْ أَنْطَانَا الْحَيَاةْ الْأَبَدِيَّةْ وَ الْحَيَاةْ دِي تِنْلَقِي فِي إِبْنَهْ. 
1JN.5.12	النَّاسْ الْمُؤْمِنِينْ بِإِبْن اللهْ لِقَوْا الْحَيَاةْ الْأَبَدِيَّةْ وَ أَيِّ نَادُمْ الْمَا آمَنْ بِإِبْن اللهْ مَا لِقِي الْحَيَاةْ. 
1JN.5.13	أَنَا كَتَبْت الْكَلَامْ دَا لَيْكُو إِنْتُو الْمُؤْمِنِينْ بِأُسُمْ إِبْن اللهْ أَشَانْ تَعَرْفُوا كَدَرْ لِقِيتُوا الْحَيَاةْ الْأَبَدِيَّةْ.
1JN.5.14	وَ نِحَجُّوا لِلهْ بِكُلَّ أَمَانْ أَشَانْ نَعَرْفُوا كَانْ نَطْلْبُوا مِنَّهْ أَيِّ شَيْء حَسَبْ مُرَادَاتَهْ، أَكِيدْ هُو يَسْمَعْ طَلَبْنَا. 
1JN.5.15	وَ كَانْ نَعَرْفُوا كَدَرْ هُو سِمِعْ طَلَبْنَا فِي أَيِّ شَيْء، نَعَرْفُوا كَدَرْ هُو سَوَّى لَيْنَا الشَّيْء الطَّلَبْنَاهْ مِنَّهْ. 
1JN.5.16	كَانْ نَادُمْ مِنْكُو يِشِيفْ أَخُو وَاحِدْ يَذْنِبْ وَ الذَّنِبْ دَا مَا الذَّنِبْ الْيِوَدِّي النَّاسْ لِلْمَوْت، خَلِّي يَسْأَلْ اللهْ وَ هُو يَنْطِي الْحَيَاةْ لِلنَّادُمْ دَا. هُو يَنْطِي الْحَيَاةْ لِلنَّاسْ الذُّنُوبْهُمْ مَا يِوَدُّوهُمْ لِلْمَوْت. ذَنِبْ آخَرْ قَاعِدْ الْيِوَدِّي النَّاسْ لِلْمَوْت وَ مَا قُلْت لَيْكُو تَسْأَلَوْا اللهْ لِلنَّاسْ الْقَاعِدِينْ يِسَوُّوهْ. 
1JN.5.17	كُلَّ خَطَأْ هُو ذَنِبْ لَاكِنْ فِيَهْ ذُنُوبْ مَا يِوَدُّوا النَّاسْ لِلْمَوْت.
1JN.5.18	نَعَرْفُوا كَدَرْ النَّاسْ الْاللهْ سَوَّاهُمْ عِيَالَهْ مَا يَذْنُبُوا وَ إِبْن اللهْ يَحْفَضْهُمْ وَ إِبْلِيسْ الشَّرِيرْ مَا يَقْدَرْ يَلْمَسْهُمْ. 
1JN.5.19	وَ نَعَرْفُوا كَدَرْ أَنِحْنَ بَسْ نَاسْ هَنَا اللهْ وَ كُلَّ نَاسْ هَنَا الدُّنْيَا قَاعِدِينْ فِي إِيدَيْن إِبْلِيسْ. 
1JN.5.20	وَ نَعَرْفُوا كَدَرْ إِبْن اللهْ جَاءْ وَ فَتَّحْ لَيْنَا قُلُوبْنَا أَشَانْ نَعَرْفُوا اللهْ الْحَقّ وَ خَلَاصْ أَنِحْنَ بِقِينَا نَاسْ اللهْ الْحَقِيقِي بِإِبْنَهْ عِيسَى الْمَسِيحْ. هُو بَسْ اللهْ الصَّحِيحْ وَ الْحَيَاةْ الْأَبَدِيَّةْ. 
1JN.5.21	يَا عِيَالِي، أَنْقَرْعُوا مِنْ الْكُنُوسْ.
2JN.1.1	جَوَابْ مِنِّي أَنَا الشَّيْخ لَيْكِ إِنْتِ السَّيِّدَةْ الْاللهْ إِخْتَارَاكِ وَ لِعِيَالْكِ
2JN.1.2	وَ نِحِبُّوكُو بِسَبَبْ الْحَقّ الْقَاعِدْ ثَابِتْ فَوْقنَا وَ الْيَقْعُدْ مَعَانَا إِلَى الْأَبَدْ. 
2JN.1.3	أَكِيدْ النِّعْمَةْ وَ الرَّحْمَةْ وَ السَّلَامْ الْجَايِينْ مِنْ اللهْ أَبُونَا وَ مِنْ عِيسَى الْمَسِيحْ إِبْن أَبُونَا يَقْعُدُوا مَعَانَا بِالْحَقّ وَ بِالْمَحَبَّةْ.
2JN.1.4	أَنَا بِقِيتْ فَرْحَانْ مَرَّةْ وَاحِدْ وَكِتْ لَمَّيْت مَعَ وَاحِدِينْ مِنْ عِيَالْكِ وَ شِفْتُهُمْ مَاشِينْ فِي الْحَقّ مِثِلْ أَبُونَا عَمَرَانَا بَيَّهْ. 
2JN.1.5	يَا السَّيِّدَةْ، نِدَوْر نَطْلُبْ مِنْكِ شَيْء وَاحِدْ. مَا نَكْتِبْ لَيْكِ وَصِيَّةْ جَدِيدَةْ. الْوَصِيَّةْ دِي سِمِعْنَاهَا مِنْ الْبِدَايَةْ وَ هِي وَاجِبْ نِرَّايَدَوْا أَمْبَيْنَاتْنَا. 
2JN.1.6	كَانْ نِتَابُعُوا وَصَايَا رَبِّنَا، خَلَاصْ دَا بَسْ الْمَحَبَّةْ. هِي بَسْ الْوَصِيَّةْ وَ هِي نَفْس الْكَلَامْ السِّمِعْتُوهْ مِنْ الْأَوَّلْ وَ وَاجِبْ تِتَابُعُوهَا.
2JN.1.7	غَشَّاشِينْ كَتِيرِينْ قَمَّوْا يُرُوغُوا فِي الدُّنْيَا. هُمَّنْ يَابَوْا مَا يَشْهَدَوْا كَدَرْ عِيسَى الْمَسِيحْ بِقِي إِنْسَانِي وَكِتْ جَاءْ فِي الدُّنْيَا. النَّادُمْ الْيُقُولْ كَلَامْ مِثِلْ دَا، هُو غَشَّاشْ وَ عَدُو الْمَسِيحْ. 
2JN.1.8	أَنْقَرْعُوا أَشَانْ الْأَجُرْ الْيَجِي بِسَبَبْ عَمَلْكُو مَا يِوَدِّرْ. شِدُّوا حَيْلكُو أَشَانْ تَلْقَوْا أَجُرْكُو الْكَامِلْ. 
2JN.1.9	أَيِّ نَادُمْ الْمَا يَقْعُدْ ثَابِتْ فِي تَعْلِيمْ الْمَسِيحْ وَ لَاكِنْ يِزِيدْ فِي تَعْلِيمْ الْمَسِيحْ كَلَامْ جَدِيدْ، اللهْ مَا مَعَايَهْ. النَّادُمْ الْقَاعِدْ ثَابِتْ فِي التَّعْلِيمْ هُو بَسْ النَّادُمْ الْأَبُونَا اللهْ قَاعِدْ مَعَايَهْ وَ إِبْن اللهْ كُلَ قَاعِدْ مَعَايَهْ. 
2JN.1.10	كَانْ نَادُمْ بُقُولْ هُو مَسِيحِي وَ يَجِي لَيْكُو وَ كَلَامَهْ مَا يِوَافِقْ لِلتَّعَلِيمْ دَا، مَا تِضَيُّفُوهْ وَ مَا تِسَلُّمُوهْ كُلَ 
2JN.1.11	أَشَانْ النَّادُمْ الْيِسَلِّمَهْ بِقِي مِثِلْ النَّادُمْ الْيِعَاوِنَهْ فِي عَمَلَهْ الْفَسِلْ.
2JN.1.12	فِيَهْ كَلَامْ كَتِيرْ نِدَوْر نِأَوْرِيكُو بَيَّهْ وَ لَاكِنْ مَا نِدَوْر نِأَوْرِيكُو بِجَوَابْ. أَخَيْر لَيِّ كَانْ نَمْشِي لَيْكُو وَ هِنَاكْ نِحَجِّي مَعَاكُو أَشَانْ نَفْرَحَوْا سَوَا وَ فَرَحْنَا يَبْقَى تَمَامْ. 
2JN.1.13	عِيَالْ أَخُتْكِ الْاللهْ إِخْتَارَاهَا يِسَلُّمُوكِ.
3JN.1.1	جَوَابْ مِنْ الشَّيْخ لِحَبِيبْنَا غَايُسْ النِّحِبَّكْ فِي الْحَقّ.
3JN.1.2	يَا حَبِيبِي، نَسْأَلْ اللهْ أَشَانْ كُلَّ شَيْء يَبْقَى لَيْك عَدِيلْ وَ أَشَانْ صِحَّتَكْ تُكُونْ طَيْبَةْ مِثِلْ نَعَرِفْ قَلْبَكْ دَايْماً طَيِّبْ.
3JN.1.3	أَنَا فِرِحْت بِزِيَادَةْ وَكِتْ أَخْوَانْ وَاحِدِينْ جَوْا مِنْ بَكَانَكْ وَ أَوْرَوْنَا إِنْتَ قَاعِدْ ثَابِتْ فِي الْحَقّ وَ إِنْتَ دَايْماً تِتَابِعْ الْحَقّ عَدِيلْ. 
3JN.1.4	مَا فِي شَيْء يِفَرِّحْنِي زِيَادَةْ مِنْ الْخَبَرْ الْبُقُولْ عِيَالِي قَاعِدِينْ يِتَابُعُوا الْحَقّ.
3JN.1.5	يَا حَبِيبِي، أَكِيدْ إِنْتَ أَخُو صَادِقْ أَشَانْ وَكِتْ الْأَخْوَانْ جَوْا لَيْك، إِنْتَ مَا عِرِفْتُهُمْ كُلَ وَ لَاكِنْ سَاعَدْتُهُمْ. 
3JN.1.6	هُمَّنْ قَبَّلَوْا وَ شَهَدَوْا بِمَحَبَّتَكْ قِدَّامْ جَمَاعَةْ الْمُؤْمِنِينْ. وَ كَانْ تَنْطِيهُم بَتَّانْ زَادْ لِسَفَرْهُمْ مِثِلْ مَا اللهْ يَرْضَى بَيَّهْ دَا يُكُونْ سَمَحْ بِلْحَيْن. 
3JN.1.7	هُمَّنْ قَمَّوْا مِنْ هِنِي أَشَانْ يَخْدُمُوا فِي شَانْ أُسُمْ الْمَسِيحْ وَ هُمَّنْ مَا يِدَوْرُوا شَيْء مِنْ النَّاسْ الْمَا مُؤْمِنِينْ. 
3JN.1.8	وَاجِبْ أَنِحْنَ نِضَيُّفُوا نَاسْ مِثِلْ دَوْل وَ بِمِثِلْ دَا، نَخْدُمُوا مَعَاهُمْ فِي شَانْ الْحَقّ.
3JN.1.9	أَنَا رَسَّلْت جَوَابْ لِجَمَّاعَتَكْ لَاكِنْ دِتْرِيفِي يِرِيدْ يِسْتَكْبَرْ وَ سَوَّى نَفْسَهْ كَبِيرْهُمْ وَ هُو مَا يِدَوْر يَسْمَعْ كَلَامْنَا 
3JN.1.10	وَ وَكِتْ نَجِيكْ، نِوَضِّحْ لِلْأَخْوَانْ الشَّيْء الْهُو قَاعِدْ يُقُولْ فَوْقنَا. هُو قَاعِدْ يَقْطَعْنَا بِكَلَامْ فَسِلْ. وَ دَا كُلَ مَا تَمَّهْ. هُو ذَاتَهْ أَبَى مَا ضَيَّفْ الْأَخْوَانْ الرَّسَّلْنَاهُمْ. وَ النَّاسْ الدَّوَّرَوْا يِضَيُّفُوهُمْ، هُو دَحَرَاهُمْ كُلَ وَ طَرَدَاهُمْ مِنْ جَمَاعَةْ الْمُؤْمِنِينْ.
3JN.1.11	يَا حَبِيبِي، مَا تِتَابِعْ مَثَلْ هَنَا النَّاسْ الْبِسَوُّوا الشَّرّ. تَابِعْ مَثَلْ هَنَا النَّاسْ الْبِسَوُّوا الْخَيْر. النَّادُمْ الْيِسَوِّي الْخَيْر، هُو بَسْ نَادُمْ هَنَا اللهْ. وَ النَّادُمْ الْيِسَوِّي الشَّرّ مَا عِرِفْ اللهْ.
3JN.1.12	كُلَّ الْأَخْوَانْ يَشْهَدَوْا لِدِمِتْرِي
3JN.1.13	فِي كَلَامْ كَتِيرْ نِدَوْر نِأَوْرِيكْ بَيَّهْ وَ لَاكِنْ مَا نِدَوْر نِأَوْرِيكْ بِجَوَابْ. 
3JN.1.14	أَنَا قَرِيبْ نِدَوْر نَمْشِي لَيْك وَ نُلُمُّوا وَ نِحَجُّوا أَمْبَيْنَاتْنَا.
3JN.1.15	عَلَيْكُمْ السَّلَامْ. الرُّفْقَانْ الْمَعَايِ يِسَلُّمُوكْ. وَ سَلِّمْ الرُّفْقَانْ الْمَعَاكْ كُلُّهُمْ كَيْ وَاحِدْ وَاحِدْ.
JUD.1.1	الْجَوَابْ مِنِّي أَنَا يَهُوذَا عَبِدْ عِيسَى الْمَسِيحْ وَ أَخُو يَعْقُوبْ. وَ نَكْتِبْ لَيْكُو إِنْتُو النَّاسْ الْاللهْ أَبُونَا نَادَاكُو فِي مَحَبِّتَهْ وَ قَاعِدْ يَحْفَضْكُو لِعِيسَى الْمَسِيحْ. 
JUD.1.2	عَلَيْكُمْ السَّلَامْ وَ الرَّحْمَةْ وَ الْمَحَبَّةْ بِكَتَرَةْ.
JUD.1.3	يَا أَخْوَانِي النِّحِبُّكُو، مِنْ أَوَّلْ إِتْمَنَّيْت نَكْتِبْ لَيْكُو فِي النَّجَاةْ الْكُلِّنَا نِشَارُكُوا فَوْقهَا. وَ هَسَّعْ أَنْجَبَرْت نَكْتِبْ لَيْكُو بِسُرْعَةْ وَ نِقَوِّمْكُو أَشَانْ تَحْمُوْا الْإِيمَانْ الْاللهْ كَلَّفْ بَيَّهْ الصَّالِحِينْ مَرَّةْ وَاحِدَةْ وَ نِهَائِيَةْ. 
JUD.1.4	فِي نَاسْ وَاحِدِينْ فَسْلِينْ أَنْدَسَّوْا أَمْبَيْنَاتْكُو بِأَشِيرْ. وَ هُمَّنْ قَاعِدِينْ يِفَسُّرُوا كَلَامْ هَنَا رَحْمَةْ اللهْ بِطَرِيقَةْ الْيِحَلُّلُوا بَيْهَا الْمُحَرَّمَاتْ وَ يَنْكُرُوا عِيسَى الْمَسِيحْ الْهُو بَسْ سَيِّدْنَا وَ رَبِّنَا. وَ مِنْ زَمَانْ، الْكِتَابْ حَجَّى بِالْعَذَابْ الْيَرْجَاهُمْ.
JUD.1.5	وَ نِدَوْر نِذَكِّرْكُو بِالْكَلَامْ الْإِنْتُو ذَاتْكُو تَعَرْفُوهْ تَمَامْ. اللهْ نَجَّى شَعَبَهْ وَ مَرَقَاهُمْ مِنْ بَلَدْ مَصِرْ وَ بَعَدَيْن هُو هَلَكْ مِنْهُمْ النَّاسْ الْمَا مُؤْمِنِينْ. 
JUD.1.6	وَ فَكُّرُوا فِي الْمَلَائِكَةْ الْأَبَوْا مَا قَعَدَوْا ثَابْتِينْ فِي صُفُوفْهُمْ وَ خَلَّوْا الْبَكَانْ الْوَاجِبْ لَيْهُمْ. اللهْ رَبَطَاهُمْ بِجَنَازِيرْ الْأَبَداً مَا يِنْقَطْعُوا وَ خَطَّاهُمْ فِي الضَّلَامْ أَشَانْ يَرْجَوْا يَوْم الْحِسَابْ الْعَظِيمْ. 
JUD.1.7	و بَتَّانْ، فَكُّرُوا فِي الْمُدُنْ سَدُومْ وَ قَمُورَةْ
JUD.1.8	وَ النَّاسْ الْأَنْدَسَّوْا أَمْبَيْنَاتْكُو دَوْل مِثِلْهُمْ. هُمَّنْ يِتَابُعُوا أَحْلَامْهُمْ يِنَجُّسُوا جِسِمْهُمْ وَ يَابَوْا مَا يَسْمَعَوْا كَلَامْ السُّلْطَةْ وَ يُقُولُوا كَلَامْ فَسِلْ فَوْق سُكَّانْ الْمَجْد. 
JUD.1.9	وَ فَكُّرُوا فِي مِكَايِيلْ. هُو كَبِيرْ الْمَلَائِكَةْ وَ لَاكِنْ وَكِتْ هُو قَاعِدْ يِخَالِفْ إِبْلِيسْ وَ يِغَالِطَهْ فِي جَنَازَةْ مُوسَى، هُو مَا دَوَّرْ يُخُطّ فَوْق إِبْلِيسْ تُهْمَةْ هَنَا كَلَامْ فَسِلْ. فِي بَدَلَهْ، هُو كَلَّمْ لَيَّهْ بَسْ وَ قَالْ «اللهْ يَغْضَبْ عَلَيْك». 
JUD.1.10	لَاكِنْ النَّاسْ دَوْل يُقُولُوا كَلَامْ فَسِلْ فَوْق أَيِّ شَيْء الْمَا فِهْمَوْه. وَ مَا عِنْدُهُمْ عَقُلْ مِثِلْ الْحَيْوَانَاتْ. يِتَابُعُوا أَيِّ شَيْء الْيَجِي لَيْهُمْ فِي فِكِرْهُمْ وَ أَشَانْ دَا، أَكِيدْ يَهْلَكَوْا. 
JUD.1.11	الْعَذَابْ يَرْجَاهُمْ. هُمَّنْ شَالَوْا دَرِبْ هَنَا قَابِيلْ. هُمَّنْ شَالَوْا عَجَلَةْ دَرِبْ الْكِدِبْ هَنَا بَلْعَامْ أَشَانْ يَلْقَى بَيَّهْ رِبَحْ وَ عِصَوْا اللهْ مِثِلْ قُورَحْ. وَ كَانْ بِقَوْا مِثِلْ قُورَحْ، أَكِيدْ يَهْلَكَوْا
JUD.1.12	وَكِتْ تُلُمُّوا فِي عَوَازِيمْ الْعَشَاءْ الْأَخُوِي أَشَانْ تَفْرَحَوْا فِي مَحَبَّةْ اللهْ، النَّاسْ دَوْل يِتَلُّفُوا الْأُخُوَّةْ مِثِلْ الْحُجَارْ الْفِي لُبّ الْبَحَرْ يِتَلُّفُوا الْمَرْكَبَةْ. هُمَّنْ أَكَّالِينْ يَاكُلُوا مَعَاكُو بَلَا خِجِلَةْ وَ يِفَكُّرُوا لِنُفُوسْهُمْ بَسْ. هُمَّنْ مِثِلْ السَّحَابْ تُسُوقَهْ الرِّيحْ الشَّدِيدَةْ لَاكِنْ مَا يُصُبّ أَلْمِي. وَ هُمَّنْ مِثِلْ الشَّدَرْ الْأَبَداً مَا يَلْدَ عِيَالْ، وَ بَتَّانْ مُمَلَّطْ، مَيِّتْ مَرَّةْ وَاحِدْ. 
JUD.1.13	وَ عُيُوبْ النَّاسْ دَوْل وَاضِحِينْ مِثِلْ الْوَسَخْ الْبِشِيلَهْ الْمَوْج الشَّدِيدْ فِي رَاسْ الْبَحَرْ. هُمَّنْ مِثِلْ نُجُومْ رَايْغِينْ وَ اللهْ جَهَّزْ لَيْهُمْ الضَّلَامْ الْأَزْرَقْ الْمَا عِنْدَهْ حَدّ أَبَداً.
JUD.1.14	وَ بَتَّانْ أَخْنُوخْ الْمِنْ الذُّرِّيَّةْ السَّبْعَةْ هَنَا آدَمْ حَجَّى بِالنَّاسْ دَوْل كَلَامْ نَازِلْ مِنْ اللهْ. وَ هُو قَالْ: شِيفُوا، رَبِّنَا بَجِي فِي أُسُطْ خَدَّامِينَهْ الصَّالِحِينْ الْمَا بِنْحَسُبُوا مِنْ الْكَتَرَةْ 
JUD.1.15	أَشَانْ يِحَاسِبْ كُلَّ النَّاسْ وَ يِعَاقِبْ كُلَّ الْفَسْلِينْ فِي أَيِّ فَسَالَةْ السَّوَّوْهَا. وَ هُو يِعَاقِبْ الْمُذْنِبِينْ الْفَسْلِينْ فِي أَيِّ كَلَامْ الْفَسِلْ الْحَجَّوْه فِي اللهْ.
JUD.1.16	النَّاسْ دَوْل شَكَّايِينْ وَ لَوَّامِينْ. هُمَّنْ يِتَابُعُوا شَهْوَاتْهُمْ بَسْ. وَ يِكَلُّمُوا بِكِبْرِيَا وَ يَشْكُرُوا النَّاسْ بِكِدِبْ أَشَانْ يَلْقَوْا مِنْهُمْ فَايْدَةْ.
JUD.1.17	يَا أَخْوَانِي النِّحِبُّكُو، فَكُّرُوا فِي الْكَلَامْ الرُّسُلْ هَنَا رَبِّنَا عِيسَى الْمَسِيحْ قَالَوْه مِنْ أَوَّلْ. 
JUD.1.18	أَوْرَوْكُو كَدَرْ فِي الزَّمَنْ الْأَخِيرْ، فِيَّهْ شَمَّاطِينْ الْيِتَابُعُوا شَهْوَاتْهُمْ الْفَسْلِينْ. 
JUD.1.19	هُمَّنْ بَسْ النَّاسْ الْيِسَبُّبُوا أَمْبَيْنَاتْكُو الْفُرْقَةْ. هُمَّنْ يِتَابُعُوا فِكِرْ إِنْسَانِي بَسْ وَ مَا عِنْدُهُمْ رُوحْ الْقُدُّوسْ. 
JUD.1.20	وَ لَاكِنْ لَيْكُو إِنْتُو يَا أَخْوَانِي النِّحِبُّكُو، سَوُّوا نُفُوسْكُو قَوِيِّينْ فِي إِيمَانْكُو الْبِاللهْ الْقُدُّوسْ. خَلُّوا الرُّوحْ الْقُدُّوسْ دَايْماً يُقُودْ صَلَاوَاتْكُو. 
JUD.1.21	أَقْعُدُوا ثَابْتِينْ فِي مَحَبَّةْ اللهْ. خُطُّوا بَالْكُو فِي الرَّحْمَةْ الْجَايَةْ بِرَبِّنَا عِيسَى الْمَسِيحْ التِّوَدِّينَا فِي الْحَيَاةْ الْأَبَدِيَّةْ. 
JUD.1.22	حِنُّوا فِي النَّاسْ الْعِنْدُهُمْ شُكُوكْ. 
JUD.1.23	وَ النَّاسْ الْقَرَّبَوْا فِي خَشُمْ النَّارْ، أَكُرْبُوهُمْ وَ أَفْزَعَوْهُمْ. حِنُّوا لِلنَّاسْ النَّجَّسَوْا نَفِسْهُمْ بِالزِّنَى لَاكِنْ أَنْقَرْعُوا مَرَّةْ وَاحِدْ وَ أَكْرَهَوْا أَيِّ شَيْء يِنَجِّسْكُو إِنْتُو كُلَ.
JUD.1.24	أَكِيدْ اللهْ قَادِرْ وَ يَقْدَرْ يَحْفَضْكُو أَشَانْ مَا تَمُرْقُوا مِنْ الدَّرِبْ. هُو بَسْ يِوَدِّيكُو فِي حَضَرَتَهْ الْمَجِيدَةْ بَلَا أَيِّ عَيْب، فَرْحَانِينْ فَرْحَةْ شَدِيدَةْ. 
JUD.1.25	وَ الْحَمْدُ لِلهْ الْوَاحِدْ الْيِنَجِّينَا بِعِيسَى الْمَسِيحْ رَبِّنَا. كُلَّ الْمَجْد وَ الْجَلَالْ وَ الْمُلُكْ وَ سُلْطَةْ وَاجِبْ لَيَّهْ هُو بَسْ، مِنْ قَبُلْ كُلَّ الْوَكِتْ وَ فِي الْوَكِتْ الْحَاضِرْ وَ إِلَى الْأَبَدْ. آمِينْ.
REV.1.1	دِيهِي رُؤْيَا هَنَا عِيسَى الْمَسِيحْ الْاللهْ أَنْطَاهَا لَيَّهْ أَشَانْ يِوَصِّفْ لِعَبِيدَهْ الشَّيْء اللَّابُدَّ يَبْقَى قَرِيبْ. وَ هُو رَسَّلْ مَلَكَهْ أَشَانْ يِعَرِّفْ الرُّؤْيَا دِي لِعَبْدَهْ يُوحَنَّا. 
REV.1.2	و يُوحَنَّا شَهَدْ بِكُلَّ شَيْء الشَّافَهْ الْبُخُصّ كَلَامْ اللهْ وَ شَهَادَةْ عِيسَى الْمَسِيحْ وَ كَتَبَهْ فِي الْكِتَابْ دَا. 
REV.1.3	وَ الْكَلَامْ الْمَكْتُوبْ دَا نَزَلْ مِنْ اللهْ. وَ مَبْرُوكْ لِلنَّادُمْ الْيَقرِيهْ وَ مَبْرُوكْ لِلنَّاسْ الْيَسْمَعَوْه وَ يِتَابُعُوا كُلَّ الْكَلَامْ الْمَكْتُوبْ فَوْقَهْ. أَكِيدْ وَكْتَهْ قَرَّبْ.
REV.1.4	وَ دَاهُو أَنَا يُوحَنَّا نَكْتِبْ وَ نِرَسِّلْ الْكَلَامْ دَا لِجَمَاعَاتْ الْمُؤْمِنِينْ السَّبْعَةْ الْفِي بَلَدْ آسِيَا. السَّلَامْ وَ النِّعْمَةْ عَلَيْكُمْ مِنْ اللهْ الْقَاعِدْ فِي الْوَكِتْ الْحَاضِرْ وَ فِي الْوَكِتْ الْفَاتْ وَ فِي الْوَكِتْ الْجَايِ وَ مِنْ الْأَرْوَاحْ السَّبْعَةْ
REV.1.5	وَ مِنْ عِيسَى الْمَسِيحْ الشَّاهِدْ الصَّادِقْ وَ هُو أَوَّلْ نَادُمْ الْبَعَثْ مِنْ أُسْط الْمَيْتِينْ وَ هُو مَلِكْ فَوْق كُلَّ مُلُوكْ الْأَرْض. وَ دَاهُو الْقَاعِدْ يِحِبِّنَا وَ فَدَانَا مِنْ ذُنُوبْنَا بِدَمَّهْ الدَّفَّقْ فِي شَانَّا. 
REV.1.6	وَ هُو كَوَّنَانَا مَمْلَكَةْ وَ سَوَّانَا كُلِّنَا رُجَالْ دِينْ أَشَانْ نَعَبُدُوا اللهْ أَبُوهْ. وَ وَاجِبْ لِعِيسَى الْمَسِيحْ الْمَجْد وَ الْمُلُكْ دَايْماً وَ إِلَى الْأَبَدْ. آمِينْ.
REV.1.7	وَ شِيفُوا هُو جَايِ رَاكِبْ فِي السَّحَابْ وَ أَيِّ نَادُمْ يِشِيفَهْ. أَيْوَى، كُلَّ النَّاسْ الطَّعَنَوْه يِشِيفُوهْ وَ كُلَّ قَبَايِلْ هَنَا الْأَرْض يَبْكُوا بِسَبَبَهْ. أَيْوَى، مِثِلْ دَا بَسْ يَبْقَى. آمِينْ. 
REV.1.8	وَ دَاهُو كَلَامْ اللهْ رَبِّنَا، أَنَا الْأَوَّلْ وَ الْأَخِيرْ. أَنَا الْقَاعِدْ فِي الْوَكِتْ الْحَالِي وَ فِي الْوَكِتْ الْفَاتْ وَ فِي الْوَكِتْ الْجَايِ. أَنَا اللهْ الْقَادِرْ.
REV.1.9	وَ أَنَا يُوحَنَّا أَخُوكُو الْقَاعِدْ نِتَابِعْ عِيسَى مِثِلْكُو. أَنَا كُلَ مُشَارِكْ مَعَاكُو فِي التَّعَبْ وَ فِي مَمْلَكَةْ اللهْ وَ نَحْمَلْ التَّعَبْ بِصَبُرْ مِثِلْكُو. وَ كَرَبَوْنِي أَشَانْ بَلَّغْت لِلنَّاسْ كَلَامْ اللهْ وَ شَهَادَةْ عِيسَى الْمَسِيحْ. وَ هَسَّعْ أَنَا مَسْجُونْ فِي الْجَزِيرَة الْأُسُمْهَا بَطْمُسْ. 
REV.1.10	وَ فِي يَوْم الرَّبّ
REV.1.11	وَ هُو قَالْ: أَكْتِبْ فِي كِتَابْ الشَّيْء التِّشِيفَهْ وَ رَسِّلَهْ لِجَمَاعَاتْ الْمُؤْمِنِينْ السَّبْعَةْ الْقَاعِدِينْ فِي الْحِلَّالْ أَفَسُسْ وَ إِزْمِيرْ وَ بَرْغَامُسْ وَ ثِيَاتِيرَةْ وَ سَارْدِسْ وَ فِلَدَلْفِيَةْ وَ لَاوْدِكِيَّةْ.
REV.1.12	وَ أَنَا أَنْلَفَتّ أَشَانْ نِشِيفْ يَاتُو الْقَاعِدْ يِكَلِّمْ لَيِّ وَ شِفْت سَبْعَةْ فَانُوسْ هَنَا دَهَبْ. 
REV.1.13	وَ أَمْبَيْنَاتْ السَّبْعَةْ فَانُوسْ دَوْل، شِفْت نَادُمْ مِثِلْ إِبْن الْإِنْسَانْ لَابِسْ خَلَقْ طَوِيلْ وَ عِنْدَهْ فِي صَدْرَهْ حِزَامْ هَنَا دَهَبْ. 
REV.1.14	وَ صُوفْ رَاسَهْ أَبْيَضْ كَرّ وَ شَيْء أَبْيَضْ زِيَادَةْ مِنَّهْ مَا فِيهْ وَ عُيُونَهْ مِثِلْ النَّارْ الْمُقَرْقِرَةْ. 
REV.1.15	وَ رِجِلَيْنَهْ يِرَارُوا مِثِلْ النَّحَاسْ الْمُجَمَّرْ وَ مِثِلْ النَّحَاسْ النَّضِيفْ مَرَّةْ وَاحِدْ. وَ حِسَّهْ شَدِيدْ مِثِلْ الْمَطَرَةْ التَّقِيلَةْ. 
REV.1.16	وَ فِي إِيدَهْ الزَّيْنَةْ هُو شَايِلْ سَبْعَةْ نُجُومْ. وَ سَيْف مُطَرَّقْ جَايِ وَ جَايِ مَارِقْ مِنْ خَشْمَهْ. وَ وِجْهَهْ يِضَاوِي ضَيْء شَدِيدْ مِثِلْ حَرَّايَةْ الضُّهُرْ. 
REV.1.17	وَ وَكِتْ أَنَا شِفْتَهْ، وَقَعْت قِدَّامَهْ مِثِلْ نَادُمْ مَيِّتْ. وَ هُو خَطَّ إِيدَهْ الزَّيْنَةْ فَوْقِي وَ قَالْ: مَا تَخَافْ. أَنَا الْأَوَّلْ وَ الْأَخِيرْ. 
REV.1.18	أَنَا الْحَيّ. أَوَّلْ أَنَا مُتّ وَ هَسَّعْ أَنَا حِيِيتْ وَ أَبَداً مَا نُمُوتْ بَتَّانْ. وَ عِنْدِي قُدْرَةْ فَوْق الْمَوْت وَ مَمْلَكَتَهْ. 
REV.1.19	وَ خَلَاصْ، أَكْتِبْ الشَّيْء التِّشِيفَهْ الْبُخُصّ الشَّيْء الْقَاعِدْ يَبْقَى هَسَّعْ وَ الشَّيْء الْيَبْقَى بَعَدَيْن. 
REV.1.20	وَ السَّبْعَةْ نُجُومْ الشِّفْتُهُمْ فِي إِيدِي الزَّيْنَةْ وَ السَّبْعَةْ فَانُوسْ هَنَا دَهَبْ نِفَسِّرْ لَيْك مَعَنَاتْهُمْ. السَّبْعَةْ نُجُومْ هُمَّنْ الْمَلَائِكَةْ الْيِمَثُّلُوا جَمَاعَاتْ الْمُؤْمِنِينْ السَّبْعَةْ وَ السَّبْعَةْ فَانُوسْ هُمَّنْ السَّبْعَةْ جَمَاعَاتْ ذَاتْهُمْ.
REV.2.1	أَكْتِبْ كَلَامِي لِجَمَاعَةْ الْمُؤْمِنِينْ
REV.2.1	دَاهُو كَلَامِي أَنَا، الشَّايِلْ السَّبْعَةْ نُجُومْ فِي إِيدِي الزَّيْنَةْ وَ رَايِغْ أَمْبَيْنَاتْ السَّبْعَةْ فَانُوسْ هَنَا دَهَبْ. 
REV.2.2	أَنَا نَعَرِفْ كُلَّ شَيْء السَّوَّيْتُوهْ. أَكِيدْ، إِنْتُو تِعِبْتُوا وَ قَعَدْتُوا ثَابْتِينْ. وَ إِنْتُو مَا قَصَّدْتُوا بِالنَّاسْ الْبِسَوُّوا الشَّرّ. وَ إِنْتُو جَرَّبْتُوا النَّاسْ الْبَكْدُبُوا وَ بُقُولُوا هُمَّنْ رُسُلْ الْمَسِيحْ وَ إِنْتُو أَكَّدْتُوا كَدَرْ هُمَّنْ كَدَّابِينْ. 
REV.2.3	وَ أَنَا نَعَرِفْ كَدَرْ التَّعَبْ جَاءْ فَوْقكُو بِسَبَبْ أُسْمِي وَ إِنْتُو قَاعِدِينْ تَحْمَلَوْه بِصَبُرْ وَ نَعَرِفْ إِنْتُو مَا كِسِلْتُوا. 
REV.2.4	لَاكِنْ لِقِيتْ فَوْقكُو شَيْء وَاحِدْ مَا عَدِيلْ. إِنْتُو خَلَّيْتُوا مِنْكُو مَحَبِّتْكُو الْقَوِيَّةْ الْأَوَّلْ عِنْدُكُو. 
REV.2.5	هَسَّعْ فَكُّرُوا فِي الْكَلَامْ دَا وَ أَعَرْفُوا أَكِيدْ كَدَرْ إِنْتُو مَرَقْتُوا بَعِيدْ مِنْ الدَّرِبْ. وَ خَلَاصْ، تُوبُوا مِنْ ذُنُوبْكُو وَ خَلِّي حَالْكُو تَبْقَى مِثِلْ أَوَّلْ. وَ كَانْ مَا تُتُوبُوا، أَنَا نَجِيكُو وَ نَرْفَعْ الْفَانُوسْ مِنْ بَكَانْكُو. 
REV.2.6	وَ لَاكِنْ لِقِيتْ فَوْقكُو شَيْء عَدِيلْ كُلَ. إِنْتُو تَكْرَهَوْا الشَّيْء التَّلَامِيذْ هَنَا نِيقُولَا قَاعِدِينْ يِسَوُّوهْ مِثِلْ أَنَا كُلَ نَكْرَهَهْ.
REV.2.7	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ. وَ أَيِّ نَادُمْ الْيِنَّصِرْ، أَنَا نَنْطِيهْ إِذِنْ أَشَانْ يَاكُلْ مِنْ شَدَرَةْ الْحَيَاةْ الْقَاعِدَةْ فِي جَنَّةْ اللهْ.
REV.2.8	و أَكْتِبْ كَلَامِي لِجَمَاعَةْ الْمُؤْمِنِينْ الْفِي حِلَّةْ إِزْمِيرْ.
REV.2.8	دَاهُو كَلَامِي أَنَا وَ أَنَا الْأَوَّلْ وَ الْأَخِيرْ وَ أَنَا مُتّ وَ حِيِيتْ. 
REV.2.9	وَ أَنَا نَعَرِفْ التَّعَبْ اللِّقَاكُو وَ نَعَرِفْ إِنْتُو بِقِيتُوا مَسَاكِينْ وَ لَاكِنْ عِنْدُكُو بَرَكَةْ كَتِيرَةْ. وَ نَعَرِفْ كَلَامْ الْكَدَّابِينْ الْبُقُولُوا هُمَّنْ يَهُودْ وَ يِصَلُّوا فِي بَيْت الصَّلَاةْ لَاكِنْ يِتَابُعُوا الشَّيْطَانْ.
REV.2.10	مَا تَخَافَوْا مِنْ الضِّيْقَةْ الْقَرِيبْ تَجِيكُو. خُطُّوا بَالْكُو. إِبْلِيسْ يَكْرُبْ وَاحِدِينْ مِنْكُو فِي السِّجِنْ وَ إِيمَانْكُو يِجَرُّبُوهْ وَ فِي مُدَّةْ عَشَرَةْ يَوْم تِضَيُّقُوا ضِيقَةْ شَدِيدَةْ. أَقْعُدُوا ثَابْتِينْ فِي إِيمَانْكُو لَحَدِّي الْمَوْت وَ خَلَاصْ نَنْطِيكُو تَاجْ هَنَا الْحَيَاةْ الْأَبَدِيَّةْ.
REV.2.11	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ. وَ أي نَادُمْ الْيِنَّصِرْ، الْمَوْت التَّانِي مَا يِسَوِّي لَيَّهْ شَيْء.
REV.2.12	وَ أَكْتِبْ كَلَامِي لِجَمَاعَةْ الْمُؤْمِنِينْ الْفِي حِلَّةْ بَرْغَامُسْ.
REV.2.12	دَاهُو كَلَامِي، أَنَا الْعِنْدِي السَّيْف الْمُطَرَّقْ جَايِ وَ جَايِ. 
REV.2.13	وَ أَنَا نَعَرِفْ الْبَكَانْ الْإِنْتُو سَاكْنِينْ فَوْقَهْ وَ هُو الْبَكَانْ الْإِبْلِيسْ خَطَّ فَوْقَهْ كُرْسِي حَقَّهْ. إِنْتُو مُنْكَرِبِينْ فِي أُسْمِي. وَ إِنْتُو مَا نَكَرْتُوا إِيمَانْكُو بَيِّ وَكِتْ كَتَلَوْا أَنْتِبَاسْ في أُسُطْكُو وَ هُو شَهَدْ لَيِّ شَهَادَةْ ثَابْتَةْ فِي الْبَكَانْ الْإِبْلِيسْ سَاكِنْ فَوْقَهْ.
REV.2.14	لَاكِنْ أَنَا لِقِيتْ فَوْقكُو شَيْء مَا عَدِيلْ. نَاسْ وَاحِدِينْ مِنْكُو يِتَابُعُوا تَعْلِيمْ مِثِلْ تَعْلِيمْ بَلْعَامْ
REV.2.15	وَ بَتَّانْ في نَاسْ وَاحِدِينْ مِنْكُو الْقَاعِدِينْ يِتَابُعُوا تَعْلِيمْ هَنَا تَلَامِيذْ نِيقُولَا. 
REV.2.16	وَ أَشَانْ دَا، نُقُولْ لَيْكُو تُوبُوا مِنْ ذُنُوبْكُو. وَ كَانْ مَا تُبْتُوا، أَنَا نَجِي لَيْكُو قَرِيبْ وَ نِدَاوِسْ النَّاسْ دَوْل بِالسَّيْف الْمَارِقْ مِنْ خَشْمِي.
REV.2.17	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ. وَ أَيِّ نَادُمْ الْيِنَّصِرْ، أَنَا نَنْطِيهْ الْمَنَّا الْمُلَبَّدَة وَ بَتَّانْ نَنْطِيهْ حَجَرْ أَبْيَضْ
REV.2.18	وَ أَكْتِبْ كَلَامِي لِجَمَاعَةْ الْمُؤْمِنِينْ الْفِي حِلَّةْ ثِيَاتِيرَةْ.
REV.2.18	دَاهُو كَلَامِي أَنَا إِبْن اللهْ، الْعُيُونِي مِثِلْ النَّارْ الْمُقَرْقِرَةْ و رِجِلَيْنِي يِرَارُوا مِثِلْ النَّحَاسْ الْمُجَمَّرْ. 
REV.2.19	وَ أَنَا نَعَرِفْ خِدْمِتْكُو. نَعَرِفْ مَحَبِّتْكُو وَ إِيمَانْكُو وَ صَبُرْكُو فِي التَّعَبْ. وَ نَعَرِفْ كَدَرْ خِدْمِتْكُو الْهَسَّعْ أَخَيْر مِنْ خِدْمِتْكُو الْأَوَّلْ. 
REV.2.20	لَاكِنْ أَنَا لِقِيتْ شَيْء وَاحِدْ فَوْقكُو مَا عَدِيلْ. إِنْتُو خَلَّيْتُوا الْمَرَةْ الْمِثِلْ إِزَبِيلْ
REV.2.21	أَنَا أَنْطَيْتهَا فَرَقَةْ أَشَانْ تُتُوبْ مِنْ ذُنُوبْهَا لَاكِنْ هِي أَبَتْ مَا تَابَتْ مِنْ الزِّنَى. 
REV.2.22	خُطُّوا بَالْكُو. نَرْمِيهَا وَ هِي تَبْقَى مَرْضَانَةْ تَرْقُدْ فِي سَرِيرْهَا. وَ النَّاسْ الزَّنَوْا مَعَاهَا نَرْمِيهُمْ فِي ضِيقَةْ شَدِيدَةْ، كَانْ مَا يُتُوبُوا و مَا يِخَلُّوا دَرِبْهَا. 
REV.2.23	وَ نَضْرُبْ تَلَامِيذْهَا وَ يُمُوتُوا. وَ بَيْدَا، كُلَّ الْكَنَايِسْ يَعَرْفُوا كَدَرْ أَنَا نِفَتِّشْ فِي قَلِبْ هَنَا أَيِّ نَادُمْ وَ نَعَرِفْ فِكْرَهْ. وَ يَعَرْفُوا كَدَرْ أَنَا نَنْطِي لِأَيِّ نَادُمْ الشَّيْء الْوَاجِبْ لَيَّهْ حَسَبْ الشَّيْء السَّوَّاهْ. 
REV.2.24	وَ أَكِيدْ، نَاسْ قَاعِدِينْ أَمْبَيْنَاتْكُو فِي ثِيَاتِيرَةْ الْمَا تَابَعَوْا تَعْلِيمْهَا وَ مَا عَلَّمَوْا مِنْهَا الْعِلِمْ النَّاسْ وَاحِدِينْ بُقُولُوا هُو مِنْ أَسْرَارْ هَنَا الشَّيْطَانْ. وَ لَيْكُو إِنْتُو، نُقُولْ أَنَا مَا نُخُطّ فَوْقكُو بَتَّانْ وَصِيَّةْ تَقِيلَةْ، 
REV.2.25	إِلَّا نُقُولْ أَقْعُدُوا ثَابْتِينْ فِي الْكَلَامْ الْعِنْدُكُو لَحَدِّي نَجِي.
REV.2.26	وَ أَيِّ نَادُمْ الْيِنَّصِرْ وَ يِتَابِعْ مُرَادَاتِي لَحَدِّي الْيَوْم الْأَخِيرْ، أَنَا نُخُطَّهْ يَحْكِمْ فَوْق الْأُمَمْ. 
REV.2.27	وَ هُو يَحْكِمْ فَوْقهُمْ بِإِيدْ قَوِيَّةْ مِثِلْ الْحَدِيدْ وَ مَا فِي نَادُمْ الْيَقْدَرْ يَمْنَعَهْ مِثِلْ بُرَامْ هَنَا الطِّينَةْ مَا يَقْدَرَوْا يَمْنَعَوْا عَصَايْ هَنَا حَدِيدْ مَا تِكَسِّرْهُمْ عَجَلَةْ. أَيْوَى، هُو يَلْقَى قُدْرَةْ مِثِلْ الْقُدْرَةْ الْأَنَا لِقِيتْهَا مِنْ أَبُوِي اللهْ. 
REV.2.28	وَ بَتَّانْ نَنْطِيهْ عَشَمْ قَوِي مِثِلْ طَلُوعْ نَجْمَةْ الصَّبَاحْ التِّوَصِّفْ الضَّلَامْ قَرِيبْ يُفُوتْ. 
REV.2.29	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ.
REV.3.1	وَ أَكْتِبْ كَلَامِي لِجَمَاعَةْ الْمُؤْمِنِينْ الْفِي حِلَّةْ سَارْدِسْ.
REV.3.1	دَاهُو كَلَامِي أَنَا، الْعِنْدِي أَرْوَاحْ اللهْ السَّبْعَةْ وَ السَّبْعَةْ نُجُومْ. وَ أَنَا نَعَرِفْ خِدْمِتْكُو. بُقُولُوا إِيمَانْكُو حَيّ وَ لَاكِنْ بِالصَّحِيحْ إِيمَانْكُو مَيِّتْ. 
REV.3.2	يَلَّا قُمُّوا فَوْق وَ ثَبُّتُوا الْإِيمَانْ الْفَضَّلْ لَيْكُو اليِّدَوْر يُمُوتْ أَشَانْ أَنَا نَعَرِفْ خِدْمِتْكُو وَ هِي مَا مِثِلْ اللهْ الرَّسَّلَانِي يِدَوْرهَا أَشَانْ الْخِدْمَةْ الْبَدَيْتُوهَا مَا كَمَّلْتُوهَا. 
REV.3.3	وَ أَشَانْ دَا، فَكُّرُوا فِي الْكَلَامْ الْأَوَّلْ سِمِعْتُوهْ وَ عَلَّمَوْكُو لَيَّهْ. وَ تَابُعُوا الْكَلَامْ دَا وَ تُوبُوا مِنْ ذُنُوبْكُو. وَ كَانْ إِنْتُو أَبَيْتُوا مَا قَمَّيْتُوا فَوْق، أَنَا نَجِيكُو فَجْأَةْ مِثِلْ سَرَّاقْ وَ نَضْرُبْكُو فِي السَّاعَةْ الْإِنْتُو مَا تَعَرْفُوهَا. 
REV.3.4	لَاكِنْ فِي سَارْدِسْ، نَاسْ وَاحِدِينْ مِنْكُو مَا نَجَّسَوْا نُفُوسْهُمْ. وَ نُقُولْ لِلنَّاسْ دَوْل، إِنْتُو تُرُوغُوا مَعَايِ لَابْسِينْ خُلْقَانْ بُيُضْ أَشَانْ الْبَرَكَةْ دِي وَاجْبَةْ لَيْكُو.
REV.3.5	وَ أَيِّ نَادُمْ الْيِنَّصِرْ، أَنَا نِلَبِّسَهْ مِثِلْهُمْ خَلَقْ أَبْيَضْ وَ مَا نُقُشّ أُسْمَهْ مِنْ كِتَابْ الْحَيَاةْ. وَ أَنَا نَشْهَدْ لَيَّهْ قِدَّامْ أَبُوِي وَ قِدَّامْ مَلَائِكِتَهْ. 
REV.3.6	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ.
REV.3.7	و أَكْتِبْ كَلَامِي لِجَمَاعَةْ الْمُؤْمِنِينْ الْفِي حِلَّةْ فِلَدَلْفِيَةْ.
REV.3.7	دَاهُو كَلَامِي أَنَا، الْقُدُّوسْ وَ الصَّحِيحْ. وَ عِنْدِي مُفْتَاحْ هَنَا الْمَلِكْ دَاوُدْ. وَ كَانْ أَنَا نَفْتَحْ الْبَابْ، مَا فِي نَادُمْ الْيَقْدَرْ يِسِدَّهْ وَ كَانْ أَنَا نِسِدّ الْبَابْ، مَا فِي نَادُمْ الْيَقْدَرْ يَفْتَحَهْ.
REV.3.8	وَ أَنَا نَعَرِفْ كُلَّ شَيْء السَّوَّيْتُوهْ. وَ نَعَرِفْ عِنْدُكُو قُدْرَةْ شِيَّةْ بَسْ وَ لَاكِنْ مَا فَشَلْتُوا. إِنْتُو تَابَعْتُوا كَلَامِي عَدِيلْ وَ مَا نَكَرْتُوا أُسْمِي. وَ شِيفُوا، أَنَا فَتَحْت الدَّرِبْ قِدَّامْكُو وَ مَا فِي نَادُمْ اليَقْدَرْ يِسِدَّهْ. 
REV.3.9	شِيفُوا، النَّاسْ الْبُقُولُوا بِكِدِبْ هُمَّنْ يَهُودْ وَ يِصَلُّوا فِي بَيْت الصَّلَاةْ لَاكِنْ يِتَابُعُوا الشَّيْطَانْ، هُمَّنْ دَوْل أَنَا نَجْبُرْهُمْ يَجُوا لَيْكُو. وَ يَسْجُدُوا قِدَّامْكُو وَ يَعَرْفُوا كَدَرْ إِنْتُو النَّاسْ الْأَنَا نِحِبُّكُو. 
REV.3.10	إِنْتُو تَابَعْتُوا كَلَامِي بِصَبُرْ كَتِيرْ. أَشَانْ دَا، نَحْفَضْكُو مِنْ الضِّيقَةْ التَّجِي فَوْق كُلَّ نَاسْ الدُّنْيَا. الضِّيقَةْ دِي تِجَرِّبْهُمْ لِسُكَّانْ الْأَرْض. 
REV.3.11	أَنَا نَجِي قَرِيبْ. أَكُرْبُوا قَوِي الْإِيمَانْ الْعِنْدُكُو أَشَانْ نَادُمْ مَا يِشِيلْ مِنْكُو أَجُرْكُو.
REV.3.12	وَ أَيِّ نَادُمْ الْيِنَّصِرْ أَنَا نَجْعَلَهْ مِثِلْ عَمُودْ فِي بَيْت اللهْ الرَّسَّلَانِي. وَ هُو يَقْعُدْ فَوْقَهْ وَ أَبَداً مَا يَمْرُقْ مِنَّهْ وَ أَنَا نَكْتِبْ فَوْقَهْ أُسُمْ اللهْ وَ أُسُمْ مَدِينَةْ اللهْ وَ دِي مَدِينَةْ الْقُدُسْ الْجَدِيدَةْ الْاللهْ الرَّسَّلَانِي يِنَزِّلْهَا مِنْ السَّمَاوَاتْ. وَ نَكْتِبْ فَوْقَهْ أُسْمِي الْجَدِيدْ. 
REV.3.13	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ.
REV.3.14	وَ أَكْتِبْ كَلَامِي لِجَمَاعَةْ الْمُؤْمِنِينْ الْفِي حِلَّةْ لَاوْدِكِيَّةْ.
REV.3.14	دَاهُو كَلَامِي أَنَا وَ أُسْمِي آمِينْ وَ أنا الشَّاهِدْ الشَّهَادْتِي دَايْماً صَحِيحَةْ وَ رَئِيسْ فَوْق كُلَّ شَيْء الْاللهْ خَلَقَهْ. 
REV.3.15	وَ أَنَا نَعَرِفْ خِدْمِتْكُو وَ إِنْتُو بِقِيتُوا مِثِلْ الْأَلْمِي الدَّافِي وَ لَا بَارِدْ وَ لَا حَامِي. أَخَيْر لَيِّ كَانْ إِنْتُو مِثِلْ الْأَلْمِي الْبَارِدْ وَلَّا مِثِلْ الْأَلْمِي الْحَامِي. 
REV.3.16	وَ خَلَاصْ، أَنَا نِدَفِّقْكُو مِنْ خَشْمِي أَشَانْ إِنْتُو مِثِلْ الْأَلْمِي الدَّافِي وَ مَا مِثِلْ الْأَلْمِي الْحَامِي وَ لَا مِثِلْ الْأَلْمِي الْبَارِدْ. 
REV.3.17	وَ إِنْتُو قَاعِدِينْ تُقُولُوا «أَنَا غَنِي وَ بِقِي لَيِّ عَدِيلْ وَ مَا نِدَوْر بَتَّانْ شَيْء». وَ إِنْتُو مَا تَعَرْفُوا كَدَرْ بِالصَّحِيحْ، إِنْتُو شَقْيَانِينْ وَ فَقْرَانِينْ وَ مَسَاكِينْ وَ عَمْيَانِينْ وَ عَرْيَانِينْ. 
REV.3.18	وَ أَشَانْ دَا، نِوَصِّيكُو أَشَانْ تَشْرُوا مِنِّي دَهَبْ صَافِي وَ بَيَّهْ تَبْقَوْا غَنِيِينْ. وَ أَشْرُوا مِنِّي اللُّبَاسْ الْأَبْيَضْ أَشَانْ تَلْبَسَوْه وَ تِسِدُّوا بَيَّهْ عِرَيْكُو. وَ أَشْرُوا مِنِّي قَطْرَةْ أَشَانْ تُصُبُّوهَا فِي عُيُونْكُو وَ بَيْدَا، بَتَّانْ تِشِيفُوا. 
REV.3.19	أَنَا نَهَرِجْ النَّاسْ النِّحِبُّهُمْ وَ نِأَدِّبْهُمْ. وَ أَشَانْ دَا، أَنْكَرُبُوا فِي كَلَامِي وَ تُوبُوا مِنْ ذُنُوبْكُو. 
REV.3.20	شِيفُوا، أَنَا مِثِلْ نَادُمْ وَاقِفْ فِي الدَّرِبْ وَ يُدُقّ فِي الْبَابْ. كَانْ أَيِّ نَادُمْ يَسْمَعْنِي وَ يَفْتَحْ لَيِّ الْبَابْ، أَنَا نَدْخُلْ فِي بَيْتَهْ وَ نَاكُلْ مَعَايَهْ وَ هُو يَاكُلْ مَعَايِ.
REV.3.21	وَ أَيِّ نَادُمْ الْيِنَّصِرْ، أَنَا نَنْطِيهْ إِذِنْ أَشَانْ يَقْعُدْ مَعَايِ فِي عَرْشِي. أَيْوَى، هُو يِسَوِّي مِثِلْ أَنَا ذَاتِي سَوَّيْتَهْ. أَنَا أَنَّصَرْت وَ قَعَدْت مَعَ أَبُوِي اللهْ فِي عَرْشَهْ. 
REV.3.22	أَيِّ نَادُمْ الْعِنْدَهْ أَدَانْ، خَلِّي يَسْمَعْ الْكَلَامْ الْقَاعِدْ يُقُولَهْ الرُّوحْ الْقُدُّوسْ لِلْمُؤْمِنِينْ.
REV.4.1	وَ بَعَدْ دَا، أَنَا شِفْت شَيْء آخَرْ. أَنَا شِفْت بَابْ مَفْتُوحْ فِي السَّمَاءْ. وَ سِمِعْت بَتَّانْ نَفْس الْحِسّ الْأَوَّلْ سِمِعْتَهْ، الْحِسّ الْبِشَابِهْ مِثِلْ حِسّ بُرُنْجِي. وَ هُو حَجَّى لَيِّ وَ قَالْ: تَعَالْ لَيِّ هِنِي فَوْق وَ نِوَصِّفَكْ الشَّيْء اللَّابُدَّ يَبْقَى بَعَدَيْن.
REV.4.2	وَ عَجَلَةْ كَيْ، أَنَا فِي الرُّؤْيَا شِفْت الْعَرْش فِي السَّمَاوَاتْ وَ سِيدَهْ قَاعِدْ فَوْقَهْ. 
REV.4.3	وَ الْقَاعِدْ فِي الْعَرْش دَا يِرَارِي مِثِلْ فَارُوسْ وَ عَقِيقْ أَحْمَرْ. وَ فِي شُغُلْ مُحَاوِقْ الْعَرْش مِثِلْ حَجَّازْ الْمَطَرَةْ الْبِرَارِي مِثِلْ يَاقُوتْ أَخَضَرْ. 
REV.4.4	وَ أَنَا شِفْت أَرْبَعَةْ وَ عِشْرِينْ كَرَاسِي مُحَوِّقِينْ الْعَرْش دَا وَ أَرْبَعَةْ وَ عِشْرِينْ شُيُوخْ قَاعِدِينْ فَوْقهُمْ. وَ أَيِّ وَاحِدْ لَابِسْ خَلَقْ أَبْيَضْ وَ عِنْدَهْ تَاجْ هَنَا دَهَبْ فِي رَاسَهْ. 
REV.4.5	وَ شِفْت بَرَّاقَةْ تِوَجْوِجْ فِي الْعَرْش وَ سِمِعْت حَرَكَةْ شَدِيدَةْ وَ رَعَدْ. وَ فِي قِدَّامْ الْعَرْش، شِفْت سَبْعَةْ عِيدَانْ مُقَرْقَرِين نَارْ وَ هُمَّنْ بِمَثُّلُوا أَرْوَاحْ اللهْ السَّبْعَةْ. 
REV.4.6	وَ بَتَّانْ قِدَّامْ الْعَرْش، شِفْت بَكَانْ وَسِيعْ بِشَابِهْ مِثِلْ بَحَرْ هَنَا أَلْمِي صَافِي مَرَّةْ وَاحِدْ لَحَدِّي قَعَرَهْ بِنْشَافْ. وَ شِفْت أَرْبَعَةْ حَيْوَانَاتْ سَمَاوِيَّةْ مُحَوِّقِينْ الْعَرْش مِنْ كُلَّ جِيهَةْ. وَ جِلِدْهُمْ مَلَانْ بِعُيُونْ مِنْ وَرَاءْ وَ مِنْ قِدَّامْ. 
REV.4.7	وَ الْأَوَّلَانِي مِنْهُمْ بِشَابِهْ مِثِلْ دُودْ وَ التَّانِي مِثِلْ تَوْر وَ التَّالِتْ عِنْدَهْ وِجِهْ مِثِلْ وِجِهْ الْإِنْسَانْ وَ الرَّابِعْ بِشَابِهْ مِثِلْ صَقُرْ كَبِيرْ قَاعِدْ يِطِيرْ. 
REV.4.8	وَ أَيِّ وَاحِدْ مِنْ الْأَرْبَعَةْ حَيْوَانَاتْ السَّمَاوِيَّةْ دَوْل عِنْدَهْ سِتَّةْ جَنَاحَيْن مَلَانِينْ بِعُيُونْ مِنْ فَوْق وَ مِنْ تِحِتْ. وَ قَاعِدِينْ بِغَنُّوا دَايْماً لَيْل وَ نَهَارْ وَ أَبَداً مَا خَلَّوْا غِنَيْهُمْ. وَ قَاعِدِينْ بُقُولُوا: قُدُّوسْ، قُدُّوسْ، اللهْ الرَّبّ الْقَادِرْ الْقَاعِدْ فِي الْوَكِتْ الْفَاتْ وَ الْوَكِتْ الْحَالِي وَ الْوَكِتْ الْجَايِ، هُو الْقُدُّوسْ.
REV.4.9	وَ الْحَيْوَانَاتْ دَوْل قَاعِدِينْ يِمَجُّدُوا الْقَاعِدْ فِي الْعَرْش وَ هُو الْحَيّ إِلَى الْأَبَدْ. وَ هُمَّنْ قَاعِدِينْ يَحْمُدُوهْ وَ يَشْكُرُوهْ. وَ أَيِّ وَكِتْ يِمَجُّدُوهْ مِثِلْ دَا، 
REV.4.10	الشُّيُوخْ الْأَرْبَعَةْ وَ عِشْرِينْ يَسْجُدُوا قِدَّامْ الْقَاعِدْ فِي الْعَرْش وَ يَعَبُدُوا الْحَيّ إِلَى الْأَبَدْ. وَ أَيِّ وَاحِدْ يَرْمِي تَاجَهْ قِدَّامْ الْعَرْش وَ يُقُولْ: 
REV.4.11	يَا رَبِّنَا اللهْ، كُلَّ شَيْء هَنَا الْمَجْد وَ الْإِكْرَامْ وَ الْقُدْرَةْ وَاجِبْ لَيْك إِنْتَ أَشَانْ إِنْتَ بَسْ خَلَقْت كُلَّ شَيْء وَ بِمُرَادَاتَكْ إِنْتَ بَسْ، كُلَّ شَيْء بِقِي وَ قَاعِدْ.
REV.5.1	وَ شِفْت مَكْتُوبْ مَلْفُوفْ فِي إِيدْ الزَّيْنَةْ هَنَا الْقَاعِدْ فِي الْعَرْش وَ الْمَكْتُوبْ دَا عِنْدَهْ كِتَابَةْ دَاخَلْ وَ بَرَّا. وَ الْمَكْتُوبْ مَخْتُومْ بِسَبْعَةْ خِتِمْ. 
REV.5.2	وَ شِفْت مَلَكْ قَادِرْ كَلَّمْ بِحِسّ شَدِيدْ وَ قَالْ: يَاتُو الْوَاجِبْ لَيَّهْ يُفُكّ الْخِتِمْ وَ يَفْتَحْ الْمَكْتُوبْ؟
REV.5.3	وَ فِي السَّمَاوَاتْ وَ فِي الْأَرْض وَ تِحِتْ الْأَرْض، مَا فِي نَادُمْ الْوَاجِبْ لَيَّهْ يِشِيلْ الْمَكْتُوبْ وَ يَفْتَحَهْ وَ يَقْرِي الْكَلَامْ الْقَاعِدْ فَوْقَهْ. 
REV.5.4	وَ أَنَا بَكَيْت بَكِي شَدِيدْ أَشَانْ مَا فِي نَادُمْ الْوَاجِبْ لَيَّهْ يَفْتَحْ الْمَكْتُوبْ وَ يَقْرِي الْكَلَامْ الْقَاعِدْ فَوْقَهْ.
REV.5.5	وَ فِي الْبَكَانْ دَا، وَاحِدْ مِنْ الشُّيُوخْ حَجَّى لَيِّ وَ قَالْ: مَا تَبْكِي. شِيفْ، النَّادُمْ الْأُسْمَهْ دُودْ هَنَا قَبِيلَةْ يَهُوذَا قَاعِدْ. وَ هُو الْمَلِكْ الْمِنْ ذُرِّيَّةْ دَاوُدْ. وَ هُو بَسْ الْأَنَّصَرْ. وَ أَشَانْ دَا، وَاجِبْ لَيَّهْ هُو يُفُكّ السَّبْعَةْ خِتِمْ وَ يَفْتَحْ الْمَكْتُوبْ.
REV.5.6	وَ فِي الْبَكَانْ دَا، أَنَا شِفْت خَرُوفْ وَاقِفْ جَنْب الْعَرْش أَمْبَيْن الْأَرْبَعَةْ حَيْوَانَاتْ قِدَّامْ الشُّيُوخْ. وَ الْخَرُوفْ بِشَابِهْ مِثِلْ أَوَّلْ دَبَحَوْه. وَ عِنْدَهْ سَبْعَةْ قُرُونْ وَ سَبْعَةْ عُيُونْ الْيِمَثُّلُوا أَرْوَاحْ اللهْ السَّبْعَةْ الْمُرَسَّلِينْ فِي كُلَّ الْأَرْض. 
REV.5.7	وَ الْخَرُوفْ مَشَى لِلْقَاعِدْ فِي الْعَرْش وَ شَالْ الْمَكْتُوبْ مِنْ إِيدَهْ الزَّيْنَةْ.
REV.5.8	وَ وَكِتْ الْخَرُوفْ شَالْ الْمَكْتُوبْ الْأَرْبَعَةْ حَيْوَانَاتْ وَ الْأَرْبَعَةْ وَ عِشْرِينْ شُيُوخْ سَجَدَوْا قِدَّامَهْ. وَ أَيِّ وَاحِدْ عِنْدَهْ جِقِنْدِيَةْ وَ مُخْبَرْ هَنَا دَهَبْ وَ فَوْقَهْ بَخُورْ. وَ مَخَابِرْهُمْ دَوْل بِمَثُّلُوا صَلَاوَاتْ الصَّالِحِينْ. 
REV.5.9	وَ غَنَّوْا غِنَيْء جَدِيدْ وَ دَاهُو غِنَيْهُمْ: إِنْتَ بَسْ الْوَاجِبْ تِشِيلْ الْمَكْتُوبْ وَ تُفُكّ خِتْمَهْ أَشَانْ إِنْتَ دَبَحَوْك وَ بِدَمَّكْ فَدَيْت النَّاسْ مِنْ أَيِّ قَبِيلَةْ وَ أَيِّ لُغَّةْ وَ مِنْ أَيِّ أُمَّةْ وَ مِنْ أَيِّ شَعَبْ. وَ فَدَيْتهُمْ أَشَانْ يَبْقَوْا شَعَبْ خَاصّ لِلهْ. 
REV.5.10	وَ إِنْتَ كَوَّنْتُهُمْ مَمْلَكَةْ وَ سَوَّيْتْهُمْ رُجَالْ دِينْ أَشَانْ يَعَبُدُوا اللهْ. وَ هُمَّنْ يَحْكُمُوا فِي الْأَرْض.
REV.5.11	وَ بَتَّانْ أَنَا شِفْت وَ سِمِعْت حِسّ هَنَا مَلَائِكَةْ كَتِيرِينْ بِلْحَيْن وَ هُمَّنْ مُحَوِّقِينْ الْعَرْش وَ الْحَيْوَانَاتْ السَّمَاوِيَّةْ وَ الشُّيُوخْ. وَ عَدَدْهُمْ أُلُوفْ وَ مَلَايِينْ وَ زِيَادَةْ مِنْ دَا مَرَّةْ وَاحِدْ. 
REV.5.12	وَ كَلَّمَوْا بِحِسّ شَدِيدْ وَ قَالَوْا: الْخَرُوفْ الدَّبَحَوْه وَاجِبْ لَيَّهْ هُو بَسْ الْقُدْرَةْ وَ الْمَالْ وَ الْعِلِمْ وَ الْقُوَّةْ وَ الْإِكْرَامْ وَ الْمَجْد وَ الشُّكُرْ.
REV.5.13	وَ أَنَا سِمِعْت حِسّ هَنَا كُلَّ الْمَخْلُوقِينْ الْعَايْشِينْ فِي السَّمَاوَاتْ وَ فِي الْأَرْض وَ تِحِتْ الْأَرْض وَ فِي الْبَحَرْ. وَ كُلُّهُمْ قَالَوْا: الشُّكُرْ وَ الْإِكْرَامْ وَ الْقُدْرَةْ الْمَجِيدَةْ وَ الْقُوَّةْ تَبْقَى دَايْماً وَ إِلَى الْأَبَدْ لِلْقَاعِدْ فِي الْعَرْش وَ لِلْخَرُوفْ. آمِينْ.
REV.5.14	وَ الْأَرْبَعَةْ حَيْوَانَاتْ قَالَوْا: آمِينْ!
REV.5.14	وَ الشُّيُوخْ سَجَدَوْا و عَبَدَوْه لِلْقَاعِدْ فِي الْعَرْش وَ لِلْخَرُوفْ.
REV.6.1	وَ فِي الْبَكَانْ دَا، أَنَا شِفْت الْخَرُوفْ فَكَّ أَوَّلْ خِتِمْ مِنْ السَّبْعَةْ. وَ سِمِعْت وَاحِدْ مِنْ الْأَرْبَعَةْ حَيْوَانَاتْ السَّمَاوِيَّةْ نَادَى بِحِسّ شَدِيدْ مِثِلْ الرَّعَدْ وَ قَالْ: تَعَالْ!
REV.6.2	وَ أَنَا شِفْت جُوَادْ أَبْيَضْ. وَ الرَّاكِبْ فَوْقَهْ عِنْدَهْ نُشَّابْ وَ أَنْطَوْه تَاجْ هَنَا مَلِكْ. وَ قَمَّ مِثِلْ مَلِكْ فَحَلْ وَ مَشَى أَشَانْ يِشِيلْ بُلْدَانْ.
REV.6.3	وَ الْخَرُوفْ فَكَّ الْخِتِمْ التَّانِي وَ أَنَا سِمِعْت الْحَيْوَانْ التَّانِي قَالْ: تَعَالْ!
REV.6.4	وَ جَوَادْ آخَرْ مَرَقْ وَ هُو أَحْمَرْ. وَ الرَّاكِبْ فَوْقَهْ عِنْدَهْ إِذِنْ أَشَانْ يَرْفَعْ السَّلَامْ مِنْ الْأَرْض لَحَدِّي النَّاسْ يَلْكَاتَلَوْا أَمْبَيْنَاتْهُمْ. وَ أَنْطَوْه سَيْف كَبِيرْ بِلْحَيْن.
REV.6.5	وَ الْخَرُوفْ فَكَّ الْخِتِمْ التَّالِتْ وَ أَنَا سِمِعْت الْحَيْوَانْ التَّالِتْ قَالْ: تَعَالْ!
REV.6.5	وَ شِفْت جَوَادْ أَزْرَقْ. وَ الرَّاكِبْ فَوْقَهْ عِنْدَهْ مِيزَانْ فِي إِيدَهْ. 
REV.6.6	وَ سِمِعْت حَرَكَةْ تِشَابِهْ حِسّ وَ الْحِسّ دَا جَايِ مِنْ أُسْط الْأَرْبَعَةْ حَيْوَانَاتْ السَّمَاوِيَّةْ وَ قَالْ: خَلِّي تَمَنْ الْقَمَحْ وَ تَمَنْ الْغَلَّةْ يِزِيدُوا عَشَرَةْ مَرَّاتْ. لَاكِنْ مَا تِزِيدْ تَمَنْ الدِّهِنْ وَ الْخَمَرْ.
REV.6.7	وَ الْخَرُوفْ فَكَّ الْخِتِمْ الرَّابِعْ وَ أَنَا سِمِعْت الْحَيْوَانْ الرَّابِعْ قَالْ: تَعَالْ!
REV.6.8	وَ شِفْت جُوَادْ أَغَبَشْ وَ الرَّاكِبْ فَوْقَهْ هُو أُسْمَهْ الْمَوْت وَ مَمْلَكَتَهْ تَابَعَتَهْ قَرِيبْ. وَ أَنْطَوْهُمْ إِذِنْ أَشَانْ يَكْتُلُوا رُبُعْ النَّاسْ الْقَاعِدِينْ فِي الْأَرْض. وَ كَتَلَوْهُمْ بِالسَّيْف وَ الْجُوعْ وَ الْوَبَاءْ وَ بِحَيْوَانَاتْ الْكَدَادَةْ.
REV.6.9	وَ الْخَرُوفْ فَكَّ الْخِتِمْ الْخَامِسْ وَ أَنَا شِفْت مَدْبَحْ مِثِلْ الْمَدْبَحْ الْيِقَدُّمُوا فَوْقَهْ ضَحِيَّةْ لِلهْ وَ تِحْتَهْ شِفْت النَّاسْ الْكَتَلَوْهُمْ أَشَانْ بَلَّغَوْا كَلَامْ اللهْ وَ شَهَدَوْا لَيَّهْ. 
REV.6.10	وَ صَرَخَوْا بِحِسّ شَدِيدْ وَ قَالَوْا: يَا رَبِّنَا الصَّحِيحْ وَ الْقُدُوسْ. نَرْجَوْا كَمْ يَوْم حَتَّى إِنْتَ تِحَاسِبْ سُكَّانْ الْأَرْض الْكَتَلَوْنَا؟
REV.6.11	وَ فِي الْبَكَانْ دَا، اللهْ أَنْطَى لِأَيِّ وَاحِدْ مِنْهُمْ خَلَقْ أَبْيَضْ وَ قَالْ لَيْهُمْ: أَنْجَمَّوْا بَتَّانْ شِيَّةْ. لِسَّاعْ مَا نِحَاسِبْهُمْ أَشَانْ عَدَدْ أَخْوَانْكُو عَبِيدْ عِيسَى الْمُقَدَّرْ لَيْهُمْ يَكْتُلُوهُمْ مِثِلْ كَتَلَوْكُو، لِسَّاعْ مَا تَمَّ.
REV.6.12	وَ الْخَرُوفْ فَكَّ الْخِتِمْ السَّادِسْ وَ أَنَا شِفْت زِلْزَالْ شَدِيدْ بِلْحَيْن. وَ الْحَرَّايْ بِقَتْ زَرْقَاءْ كُرُمْ وَ الْقَمَرْ بِقِي أَحْمَرْ مِثِلْ الدَّمّ. 
REV.6.13	وَ النُّجُومْ دَفَّقَوْا فِي الْأَرْض مِثِلْ عِيَالْ الشَّدَرْ الْمَا نِجْضَوْا يِدَفُّقُوا وَكِتْ الرِّيحْ تُسُوقْ حَارّ. 
REV.6.14	وَ السَّمَاءْ أَنْطَوَى مِثِلْ الْبِرِشْ الْقَاعِدِينْ يَطْوُوهْ. وَ أَيِّ حَجَرْ وَ جَزِيرَةْ أَلْحَوَّلَوْا مِنْ بَكَانَاتْهُمْ. 
REV.6.15	وَ فِي الْبَكَانْ دَا، مُلُوكْ الْأَرْض وَ كُبَارَاتْ النَّاسْ وَ كُبَارَاتْ الْعَسْكَرْ وَ سِيَادْ الْمَالْ وَ سِيَادْ الْقُدْرَةْ وَ كُلَّ النَّاسْ مِنْ الْعَبِيدْ وَ الْحُرِّينْ قَمَّوْا أَلَّبَّدَوْا فِي الْكَرَاكِيْر وَ فِي أُسْط الْحُجَارْ. 
REV.6.16	وَ خَافَوْا خَوْف شَدِيدْ و صَرَخَوْا وَ قَالَوْا لِلْجِبَالْ وَ الْحُجَارْ: أَقْعَوْا فَوْقنَا وَ لَبُّدُونَا مِنْ عُيُونْ هَنَا الْقَاعِدْ فِي الْعَرْش وَ مِنْ غَضَبْ الْخَرُوفْ. 
REV.6.17	وَ دَاهُو يَوْم غَضَبْهُمْ جَاءْ وَ الْيَوْم دَا عَظِيمْ وَ يَاتُو الْيَقْدَرْ يَحْمَلَهْ؟
REV.7.1	وَ بَعَدْ دَا، أَنَا شِفْت شَيْء آخَرْ. شِفْت أَرْبَعَةْ مَلَائِكَةْ وَاقْفِينْ في أَطْرَافْ الْأَرْض. وَ هُمَّنْ قَاعِدِينْ يَدْحَرَوْا الرَّيحْ أَشَانْ مَا تُسُوقْ مِنْ أَيِّ جِيهَةْ مِنْ الْجِيهَاتْ الْأَرْبَعَةْ وَ لَا فِي الْأَرْض وَ لَا فِي الْبَحَرْ وَ لَا فِي الشَّدَرْ. 
REV.7.2	وَ فِي الْبَكَانْ دَا، أَنَا شِفْت مَلَكْ آخَرْ وَ هُو طَلَعْ مِنْ الصَّبَاحْ وَ عِنْدَهْ خِتِمْ هَنَا اللهْ الْحَيّ في إِيدَهْ. وَ هُو كَلَّمْ بِحِسّ شَدِيدْ لِلْأَرْبَعَةْ مَلَائِكَةْ الْعِنْدُهُمْ إِذِنْ أَشَانْ يِتَلُّفُوا الْأَرْض وَ الْبَحَرْ 
REV.7.3	وَ قَالْ: مَا تِتَلُّفُوا الْأَرْض وَ لَا الْبَحَرْ وَ لَا شَدَرْ لَحَدِّي نَخْتُمُوا كُلَّ عَبِيدْ هَنَا رَبِّنَا اللهْ بِخِتِمْ فِي جَبْهِتْهُمْ.
REV.7.4	وَ أَنَا سِمِعْت عَدَدْ النَّاسْ الْعِنْدُهُمْ فَوْقهُمْ خِتِمْ اللهْ وَ الْعَدَدْ دَا بِقِي مِيَةْ وَ أَرْبَعَةْ وَ أَرْبَعِينْ أَلِفْ نَادُمْ الْعِنْدَهْ خِتِمْ اللهْ. وَ هُمَّنْ مِنْ أَيِّ قَبِيلَةْ هَنَا بَنِي إِسْرَائِيلْ. 
REV.7.5	أَتْنَا عَشَرْ أَلِفْ مِنْ قَبِيلَةْ يَهُوذَا خَتَمَوْهُمْ وَ أَتْنَا عَشَرْ أَلِفْ مِنْ قَبِيلَةْ رَأُوبِينْ وَ أَتْنَا عَشَرْ أَلِفْ مِنْ قَبِيلَةْ قَادْ. 
REV.7.6	وَ أَتْنَا عَشَرْ أَلِفْ مِنْ قَبِيلَةْ أَشَيْر وَ أَتْنَا عَشَرْ أَلِفْ مِنْ قَبِيلَةْ نَفْتَالِي وَ أَتْنَا عَشَرْ أَلِفْ مِنْ قَبِيلَةْ مَنَسَّى. 
REV.7.7	وَ أَتْنَا عَشَرْ أَلِفْ مِنْ قَبِيلَةْ شِمْعُونْ وَ أَتْنَا عَشَرْ أَلِفْ مِنْ قَبِيلَةْ لَاوِي وَ أَتْنَا عَشَرْ أَلِفْ مِنْ قَبِيلَةْ يَسَّاكَرْ. 
REV.7.8	وَ أَتْنَا عَشَرْ أَلِفْ مِنْ قَبِيلَةْ زَبُلُونْ وَ أَتْنَا عَشَرْ أَلِفْ مِنْ قَبِيلَةْ يُوسُفْ وَ أَتْنَا عَشَرْ أَلِفْ مِنْ قَبِيلَةْ بَنْيَامِينْ خَتَمَوْهُمْ.
REV.7.9	وَ بَعَدْ دَا، شِفْت بَتَّانْ نَاسْ كَتِيرِينْ بِلْحَيْن لَحَدِّي مَا فِي نَادُمْ الْيَقْدَرْ يِعِدُّهُمْ. وَ هُمَّنْ مِنْ أَيِّ أُمَّةْ وَ أَيِّ قَبِيلَةْ وَ أَيِّ شَعَبْ وَ أَيِّ لُغَّةْ. وَ كُلُّهُمْ وَاقْفِينْ قِدَّامْ الْعَرْش وَ قِدَّامْ الْخَرُوفْ وَ أَيِّ وَاحِدْ لَابِسْ خَلَقْ أَبْيَضْ وَ عِنْدَهْ فِرِعْ هَنَا نَخَلْ فِي إِيدَهْ الْيِوَصِّفْ فَرْحَةْ هَنَا الْعِيدْ. 
REV.7.10	وَ كُلُّهُمْ كَلَّمَوْا بِحِسّ شَدِيدْ وَ قَالَوْا: النَّجَاةْ جَايَةْ مِنْ رَبِّنَا الْقَاعِدْ فِي الْعَرْش وَ الْخَرُوفْ بَسْ.
REV.7.11	وَ الْعَرْش وَ الشُّيُوخْ وَ الْأَرْبَعَةْ حَيْوَانَاتْ قَاعِدِينْ فِي الْأُسُطْ وَ كُلَّ الْمَلَائِكَةْ مُحَوِّقِنْهُمْ. وَ كُلَّ الْمَلَائِكَةْ سَجَدَوْا قِدَّامْ الْعَرْش وَ عَبَدَوْا اللهْ. 
REV.7.12	وَ قَالَوْا: آمِينْ. وَ كُلَّ شَيْء هَنَا الْبَرَكَةْ وَ الْمَجْد وَ الْعِلِمْ وَ الشُّكُرْ وَ الْإِكْرَامْ وَ الْقُدْرَةْ وَ الْقُوَّةْ يَبْقَى دَايْماً وَ إِلَى الْأَبَدْ لِلهْ رَبِّنَا. آمِينْ.
REV.7.13	وَ فِي الْبَكَانْ دَا وَاحِدْ مِنْ الشُّيُوخْ حَجَّى لَيِّ وَ قَالْ: يَاتُمَّنْ النَّاسْ اللَّابْسِينْ خُلْقَانْ بُيُضْ دَوْل؟ هُمَّنْ جَوْا مِنْ وَيْن؟
REV.7.14	وَ رَدَّيْت لَيَّهْ وَ قُلْت: سَيَّدْنَا، إِنْتَ بَسْ تَعَرْفَهْ.
REV.7.14	وَ هُو قَالْ: دَوْل النَّاسْ الْقَعَدَوْا ثَابْتِينْ وَ مَرَقَوْا مِنْ الضِّيقَةْ الْكَبِيرَةْ. هُمَّنْ النَّاسْ الْغَسَّلَوْا خُلْقَانْهُمْ بِدَمّ هَنَا الْخَرُوفْ وَ مِثِلْ دَا سَوَّوْهُمْ بُيُضْ. 
REV.7.15	أَشَانْ دَا بَسْ، هُمَّنْ وَاقْفِينْ قِدَّامْ عَرْش اللهْ وَ يَعَبُدُوهْ لَيْل وَ نَهَارْ فِي بَيْتَهْ هَنَا الْعِبَادَةْ. وَ الْقَاعِدْ فِي الْعَرْش يِشِيلْ مَسْؤُولِيتْهُمْ. 
REV.7.16	وَ الْجُوعْ أَبَداً مَا يِسَوِّيهُمْ بَتَّانْ وَ الْعَطَشْ مَا يَكْرُبْهُمْ. وَ الْحَرَّايْ مَا تُطُقُّهُمْ بَتَّانْ وَ مَا فِي حَمُو الْيِحَرِّقْهُمْ. 
REV.7.17	وَ دَا يَبْقَى أَشَانْ الْخَرُوفْ الْقَاعِدْ فِي لُبّ الْعَرْش هُو يَبْقَى لَيْهُمْ رَاعِي. وَ هُو يُقُودْهُمْ فِي الدَّرِبْ وَ يِوَدِّيهُمْ لِعُيُونْ أَلْمِي الْحَيَاةْ وَ اللهْ يُقُشّ مِنْ عُيُونْهُمْ كُلَّ دُمُوعْهُمْ.
REV.8.1	وَ وَكِتْ الْخَرُوفْ فَكَّ الْخِتِمْ السَّابِعْ، كُلَّ شَيْء فِي السَّمَاوَاتْ سَكَتْ وَ قَاعِدْ سَاكِتْ مِثِلْ نُصّ سَاعَةْ.
REV.8.2	وَ فِي الْبَكَانْ دَا، أَنَا شِفْت السَّبْعَةْ مَلَائِكَةْ الْوَاقْفِينْ قِدَّامْ اللهْ. وَ أَنْطَوْهُمْ سَبْعَةْ بُرُنْجِي. 
REV.8.3	وَ مَلَكْ آخَرْ جَاءْ وَ وِقِفْ قِدَّامْ الْمَدْبَحْ الْمِثِلْ الْمَدْبَحْ الْيِقَدُّمُوا فَوْقَهْ ضَحِيَّةْ لِلهْ. وَ عِنْدَهْ مُخْبَرْ هَنَا دَهَبْ فِي إِيدَهْ. وَ أَنْطَوْه بَخُورْ كَتِيرْ أَشَانْ يِقَدِّمَهْ لِلهْ مَعَ صَلَاوَاتْ هَنَا كُلَّ الصَّالِحِينْ وَ قَدَّمَهْ فَوْق الْمُخْبَرْ الدَّهَبِي الْقَاعِدْ قِدَّامْ الْعَرْش. 
REV.8.4	وَ دُخَّانْ هَنَا الْبُخُورْ قَمَّ مِنْ إِيدْ الْمَلَكْ مَعَ صَلَاوَاتْ الصَّالِحِينْ وَ طَلَعْ قِدَّامْ اللهْ. 
REV.8.5	وَ بَعَدْ دَا، الْمَلَكْ شَالْ مُخْبَرَهْ وَ مَلَاهْ بِجَمُرْ مِنْ الْمَدْبَحْ وَ دَفَّقَهْ فِي الْأَرْض. وَ رَعَدْ وَ حَرَكَةْ شَدِيدَةْ أَنْسَمَعَوْا وَ بَرَّاقَةْ وَجْوَجَتْ وَ فِيَهْ زِلْزَالْ.
REV.8.6	وَ السَّبْعَةْ مَلَائِكَةْ الْعِنْدُهُمْ السَّبْعَةْ بُرُنْجِي أَيِّ وَاحِدْ رَفَعْ الْبُرُنْجِي الْعِنْدَهْ وَ قَاعِدْ جَاهِزْ لِيَضُرْبَهْ. 
REV.8.7	وَ الْمَلَكْ الْأَوَّلْ ضَرَبْ الْبُرُنْجِي الْعِنْدَهْ. وَ طَوَّالِي، بَرَدْ وَ نَارْ مُخَلْبَطْ بِدَمّ دَفَّقَوْا فِي الْأَرْض. وَ تِلْت الْأَرْض حِرِقْ وَ تِلْت الشَّدَرْ حِرِقْ مَرَّةْ وَاحِدْ وَ الْقَشّ الْأَخَضَرْ كُلَ حِرِقْ.
REV.8.8	وَ الْمَلَكْ التَّانِي ضَرَبْ الْبُرُنْجِي الْعِنْدَهْ. وَ شُغُلْ مِثِلْ جَبَلْ هَنَا نَارْ رَمَوْه فِي الْبَحَرْ الْمَالِحْ. وَ تِلْت الْبَحَرْ بِقِي دَمّ. 
REV.8.9	وَ تِلْت الْحَيْوَانَاتْ الْعَايْشِينْ فِي الْبَحَرْ مَاتَوْا وَ تِلْت السُّفُنْ أَدَّمَّرَوْا مَرَّةْ وَاحِدْ.
REV.8.10	وَ الْمَلَكْ التَّالِتْ ضَرَبْ الْبُرُنْجِي الْعِنْدَهْ. وَ نَجْمَةْ كَبِيرَةْ بِلْحَيْن وَقَعَتْ مِنْ السَّمَاءْ مُوَلِّعَةْ ضَيْء شَدِيدْ وَ تَلَّفَتْ تِلْت الْأَلْمِي الْقَاعِدْ فِي الْبُحُورْ وَ الْبِيَارْ. 
REV.8.11	وَ أُسُمْ النَّجْمَةْ دِي أَمْ حَمْضَلْ. وَ تِلِتْ الْأَلْمِي بِقِي مُرّ وَ نَاسْ كَتِيرِينْ شِرْبَوْا مِنَّهْ وَ مَاتَوْا أَشَانْ الْأَلْمِي بِقِي مُرّ مَرَّةْ وَاحِدْ.
REV.8.12	وَ الْمَلَكْ الرَّابِعْ ضَرَبْ الْبُرُنْجِي الْعِنْدَهْ. وَ تِلْت الْحَرَّايْ ضَرَبَوْهَا وَ تِلْت الْقَمَرْ وَ تِلْت النُّجُومْ كُلَ ضَرَبَوْهُمْ. وَ مِثِلْ دَا، تِلِتْ ضَيُّهُمْ بِقِي مَا فِيهْ. وَ نُورْ بِقِي مَا فِيهْ فِي تِلْت النَّهَارْ وَ تِلْت اللَّيْل.
REV.8.13	وَ شِفْت بَتَّانْ وَ سِمِعْت حِسّ هَنَا صَقُرْ كَبِيرْ بِلْحَيْن الْقَاعِدْ يِطِيرْ فِي أُسْط السَّمَاءْ وَ بِحِسّ شَدِيدْ قَالْ: عَذَابْ، عَذَابْ، عَذَابْ. بَتَّانْ فَضَّلَوْا تَلَاتَةْ بُرُنْجِي الْيَضُرْبُوهُمْ قَرِيبْ الْمَلَائِكَةْ وَ بَيْدَا بَسْ، الْعَذَابْ يَجِي فَوْق سُكَّانْ الْأَرْض.
REV.9.1	وَ الْمَلَكْ الْخَامِسْ ضَرَبْ بُرُنْجِي الْعِنْدَهْ. وَ شِفْت نَجْمَةْ وَ هِي قَاعِدَةْ فِي الْأَرْض أَشَانْ وَقَعَتْ مِنْ السَّمَاءْ. وَ أَنْطَوْهَا مُفْتَاحْ هَنَا خَشُمْ الْهَاوِيَةْ. 
REV.9.2	وَ النَّجْمَةْ فَتَحَتْ خَشُمْ الْهَاوِيَةْ وَ دُخَّانْ أَزْرَقْ كُرُمْ مَرَقْ مِنْهَا. وَ خَلَاصْ، الدُّخَّانْ سَدَّ الْحَرَّايْ وَ الْهَوَاءْ. 
REV.9.3	وَ فِي الْبَكَانْ دَا جَرَادْ مَرَقْ مِنْ الدُّخَّانْ وَ نَزَلْ فِي الْأَرْض. وَ أَنْطَوْه قُدْرَةْ مِثِلْ قُدْرَةْ عَقَارِبْ الْأَرْض. 
REV.9.4	وَ الْجَرَادْ مَا عِنْدَهْ إِذِنْ أَشَانْ يِتَلِّفْ أَيِّ شَيْء أَخَضَرْ وَ لَا الْقَشّ وَ لَا النَّبَاتَاتْ وَ لَا الشَّدَرْ. وَ لَاكِنْ عِنْدَهْ إِذِنْ أَشَانْ يَهْجِمْ كُلَّ النَّاسْ الْمَا عِنْدُهُمْ خِتِمْ اللهْ فِي جَبْهِتْهُمْ. 
REV.9.5	وَ مَا عِنْدَهْ إِذِنْ أَشَانْ يَكْتُلْ النَّاسْ وَ لَاكِنْ جَاءْ لِيِعَذِّبْهُمْ مُدَّةْ خَمْسَةْ شَهَرْ. وَ الْعَذَابْ الْيِعَذِّبْ بَيَّهْ النَّاسْ شَدِيدْ مِثِلْ الْوَجَعْ الْيِحِسّ بَيَّهْ نَادُمْ الْعَضَّتَهْ الْعَقْرَبْ. 
REV.9.6	وَ فِي الْوَكِتْ دَاكْ، النَّاسْ يِدَوْرُوا الْمَوْت وَ لَاكِنْ مَا يَلْقَوْه. وَ هُمَّنْ يَقْرَمْوا لِلْمَوْت وَ الْمَوْت يَابَاهُمْ.
REV.9.7	وَ الْجَرَادْ دَا يِشَابِهْ مِثِلْ خَيْل هَنَا الْحَرْب جَاهِزِينْ لِلدُّوَاسْ. فِي رَاسَهْ عِنْدَهْ طَاقِيَّةْ تِشَابِهْ تَاجْ هَنَا دَهَبْ. وَ وِجْهَهْ مِثِلْ وِجِهْ الْإِنْسَانْ. 
REV.9.8	وَ صُوفْ رَاسَهْ طُوَالْ مِثِلْ شَعَرْ الْعَوِينْ وَ سُنُونَهْ مِثِلْ فَوَاطِرْ الدُّودْ. 
REV.9.9	وَ فِي جِلْدَهْ عِنْدَهْ قِشِرْ مِثِلْ دِرِعْ هَنَا حَدِيدْ. وَ حَرَكَةْ جَنَاحَيَّهْ تِشَابِهْ مِثِلْ حَرَكَةْ عَرَبَاتْ الْعَسْكَرْ المَاشِينْ عَجَلَةْ لِلدُّوَاسْ. 
REV.9.10	وَ الْجَرَادْ عِنْدَهْ شَوْكَايْ فِي دَنَبَهْ مِثِلْ شَوْكَايةْ الْعَقْرَبْ وَ بِدَنَبَهْ عِنْدَهْ قُدْرَةْ يِعَذِّبْ النَّاسْ مُدَّةْ خَمْسَةْ شَهَرْ. 
REV.9.11	وَ الْجَرَادْ عِنْدَهْ سُلْطَانْ الْقَاعِدْ يُقُودَهْ وَ هُو مَلَكْ الْهَاوِيَةْ وَ أُسْمَهْ بِكَلَامْ عِبْرَانِي أَبَدُّونْ وَ أُسْمَهْ بِكَلَامْ يُونَانِي أَبُولِيُونْ وَ مَعَنَاتَهْ الْمُدَمِّرْ. 
REV.9.12	وَ خَلَاصْ، الْعَذَابْ الْأَوَّلَانِي كَمَّلْ. وَ بَتَّانْ فَضَّلَوْا عَذَابْ إِتْنَيْن.
REV.9.13	وَ الْمَلَكْ السَّادِسْ ضَرَبْ بُرُنْجِي الْعِنْدَهْ. وَ شِفْت الْمُخْبَرْ الدَّهَبِي الْوَاقِفْ قِدَّامْ اللهْ وَ سِمِعْت حِسّ جَايِ مِنْ أُسْط قُرُونَهْ الْأَرْبَعَةْ. 
REV.9.14	وَ الْحِسّ حَجَّى لِلْمَلَكْ السَّادِسْ الْعِنْدَهْ بُرُنْجِي فِي إِيدَهْ وَ قَالْ: حِلّ الْمَلَائِكَةْ الْأَرْبَعَةْ الْمَرْبُوطِينْ فِي الْبَحَرْ الْكَبِيرْ الْأُسْمَهْ الْفُرَاتْ.
REV.9.15	وَ الْأَرْبَعَةْ مَلَائِكَةْ دَوْل أَوَّلْ رَبَطَوْهُمْ أَشَانْ يَرْجَوْا لَحَدِّي السَّاعَةْ دِي فِي الْيَوْم دَا فِي الشَّهَرْ دَا فِي السَّنَةْ دِي بَسْ. وَ هُمَّنْ أَنْحَلَّوْا خَلَاصْ. وَ أَنْحَلَّوْا أَشَانْ يِكْتُلُوا تِلِتْ نَاسْ الْأَرْض. 
REV.9.16	وَ أَنَا سِمِعْت عَدَدْ الْعَسْكَرْ الرَّاكِبِينْ فِي الْخَيْل وَ عَدَدْهُمْ مِيتَيْن مَلْيُونْ.
REV.9.17	وَ أَنَا شِفْت فِي الرُّؤْيَا دِي الْخَيْل وَ الرَّاكِبِينْ فَوْقهُمْ. وَ أَيِّ وَاحِدْ عِنْدَهْ دِرِعْ مَرْبُوطْ فِي صَدْرَهْ وَ لَوْنَهْ أَحْمَرْ مِثِلْ الْجَمُرْ وَ أَخَضَرْ زَهْرِي وَ أَصْفَرْ مِثِلْ الْكِبْرِيتْ. وَ أَيِّ جَوَادْ رَاسَهْ مِثِلْ رَاسْ الدُّودْ وَ فِي نَارْ وَ دُخَّانْ وَ كِبْرِيتْ مَارْقِينْ مِنْ خَشْمَهْ. 
REV.9.18	وَ تِلْت النَّاسْ مَاتَوْا بِالْوَبَاءْ التَّلَاتَةْ دَوْل. مَاتَوْا مِنْ النَّارْ وَ الدُّخَّانْ وَ الْكِبْرِيتْ الْمَارِقْ مِنْ خُشُومْ الْخَيْل 
REV.9.19	أَشَانْ قُدْرَةْ الْخَيْل قَاعِدَةْ فِي خُشُومْهُمْ وَ عِنْدُهُمْ قُدْرَةْ فِي دُنُوبْهُمْ كُلَ. وَ دُنُوبْهُمْ يِشَابُهُوا مِثِلْ الدَّبَايِبْ وَ عِنْدَهْ رَاسْ وَ بَيَّهْ عَضَّوْا النَّاسْ.
REV.9.20	وَ النَّاسْ الْفَضَّلَوْا الْمَا مَاتَوْا بِالْوَبَاءْ دَوْل مَا تَابَوْا مِنْ ذُنُوبْهُمْ. هُمَّنْ مَا خَلَّوْا مِنْهُمْ عِبَادِتْهُمْ لِلشَّوَاطِينْ وَ لَا سُجُودْهُمْ لِلْأَصْنَامْ الصَّنَعَوْهُمْ مِنْ دَهَبْ وَ فُضَّةْ وَ نَحَاسْ وَ حَجَرْ وَ حَطَبْ. وَ أَصْنَامْهُمْ دَوْل أَبَداً مَا شَافَوْا وَ لَا سِمْعَوْا وَ مَا عِنْدُهُمْ قُدْرَةْ يَمْشُوا فِي أَيِّ بَكَانْ. 
REV.9.21	وَ النَّاسْ مَا تَابَوْا مِنْ الْكَتِلْ وَ لَا السِّحِرْ وَ لَا الزِّنَى وَ لَا السِّرْقَةْ الْقَاعِدِينْ يِسَوُّوهُمْ.
REV.10.1	وَ فِي الْبَكَانْ دَا، شِفْت بَتَّانْ شَيْء آخَرْ. شِفْت مَلَكْ نَازِلْ مِنْ السَّمَاءْ وَ هُو قَادِرْ. وَ هُو لَابِسْ سَحَابَايْ مِثِلْ خَلَقْ وَ عِنْدَهْ حَجَّازْ الْمَطَرَةْ فِي رَاسَهْ. وَ وِجْهَهْ يِرَارِي مِثِلْ الْحَرَّايْ وَ رِجِلَيْنَهْ يِشَابُهُوا مِثِلْ عَمُودْ هَنَا النَّارْ. 
REV.10.2	وَ عِنْدَهْ فِي إِيدَهْ مَكْتُوبْ صَغَيَّرْ وَ الْمَكْتُوبْ دَا فَاتِحْ. وَ خَطَّ رِجِلَهْ الزَّيْنَةْ فِي رَاسْ الْبَحَرْ وَ رِجِلَهْ الْإِسْرَةْ فِي التُّرَابْ. 
REV.10.3	وَ حَجَّى بِحِسّ شَدِيدْ مِثِلْ قَرْقَرَانْ الدُّودْ. وَ وَكِتْ هُو حَجَّى، السَّبْعَةْ رَعَدْ كَلَّمَوْا. 
REV.10.4	وَ وَكِتْ السَّبْعَةْ رَعَدْ دَوْل كَلَّمَوْا خَلَاصْ، أَنَا دَوَّرْت نَكْتِبْ كَلَامْهُمْ. لَاكِنْ سِمِعْت حِسّ مِنْ السَّمَاءْ قَالْ لَيِّ: مَا تِكَلِّمْ لِأَيِّ نَادُمْ بِالْكَلَامْ الْقَالَوْه السَّبْعَةْ رَعَدْ دَوْل. وَ مَا تَكْتِبَهْ.
REV.10.5	وَ الْمَلَكْ الشِّفْتَهْ الْوَاقِفْ رِجِلَهْ الْوَاحِدَةْ فِي الْبَحَرْ وَ رِجِلَهْ التَّانِيَةْ فِي التُّرَابْ رَفَعْ إِيدَهْ الزَيْنَهْ لِلسَّمَاءْ. 
REV.10.6	وَ هُو حَلَفْ بِاللهْ الْحَيّ إِلَى الْأَبَدْ، خَالِقْ السَّمَوَاتْ وَ الْأَرْض وَ كُلَّ شَيْء الْفَوْقهُمْ وَ الْبَحَرْ وَ كُلَّ شَيْء الْفَوْقَهْ. وَ قَالْ: الْوَكِتْ تَمَّ. 
REV.10.7	وَ وَكِتْ الْمَلَكْ السَّابِعْ يَضْرُبْ الْبُرُنْجِي الْعِنْدَهْ، خَلَاصْ اللهْ يِتِمّ الشَّيْء الْهُو قَدَّرَهْ الْهُو وِحَيْدَهْ يَعَرْفَهْ مِثِلْ أَوَّلْ كَلَّمْ بَيَّهْ لِعَبِيدَهْ الْأَنْبِيَاءْ.
REV.10.8	وَ فِي الْبَكَانْ دَا، الْحِسّ الْأَنَا سِمِعْتَهْ الْجَايِ مِنْ السَّمَاءْ كَلَّمْ لَيِّ بَتَّانْ وَ قَالْ: أَمْشِي شِيلْ الْمَكْتُوبْ الْقَاعِدْ فَاتِحْ فِي إِيدْ الْمَلَكْ الْوَاقِفْ رِجِلَهْ الْوَاحِدَةْ فِي الْبَحَرْ وَ رِجِلَهْ الْوَاحِدَةْ فِي التُّرَابْ.
REV.10.9	وَ خَلَاصْ، أَنَا مَشَيْت لِلْمَلَكْ وَ طَلَبْت مِنَّهْ الْمَكْتُوبْ الصَّغَيَّرْ. وَ هُو حَجَّى لَيِّ وَ قَالْ: شِيلَهْ وَ آكُلَهْ. وَ أَكِيدْ بَعْدَيْن قَلْبَكْ يَوْجَعَكْ وَ لَاكِنْ في الْأَوَّلْ يَبْقَى حَلُو مِثِلْ الْعَسَلْ فِي خَشْمَكْ.
REV.10.10	وَ أَنَا شِلْت الْمَكْتُوبْ الصَّغَيَّرْ مِنْ إِيدَهْ وَ أَكَلْتَهْ. وَ هُو حَلُو مِثِلْ الْعَسَلْ فِي خَشْمِي لَاكِنْ وَكِتْ زَرَطْتَهْ قَلْبِي وَجَعَانِي.
REV.10.11	وَ قَالَوْا لَيِّ: وَاجِبْ تِبَلِّغْ بَتَّانْ كَلَامْ اللهْ الْبُخُصّ نَاسْ كَتِيرِينْ مِنْ الشُّعُوبْ وَ الْقَبَايِلْ وَ اللُّغَّاتْ وَ مُلُوكْهُمْ.
REV.11.1	وَ أَنْطَوْنِي عُودْ طَوِيلْ مِثِلْ عَصَايْ أَشَانْ نِقَاوِسْ بَيَّهْ. وَ الرَّبّ قَالْ لَيِّ: قُمّ قَاوِسْ بَيْت الْعِبَادَةْ وَ مَدْبَحَهْ وَ أَحْسِبْ النَّاسْ الْيَعَبُدُوا اللهْ فَوْقَهْ. 
REV.11.2	لَاكِنْ مَا تِقَاوِسْ الْحَوْش الْبَرَّانِي. دَا خَلِّيهْ أَشَانْ اللهْ سَلَّمَهْ لِلْأُمَمْ الْمَا مُؤْمِنِينْ وَ هُمَّنْ يِفَجُّخُوا الْمَدِينَةْ الْمُقَدَّسَةْ مُدَّةْ إِتْنَيْن وَ أَرْبَعِينْ شَهَرْ. 
REV.11.3	وَ فِي الْمُدَّةْ دِي، نَنْطِي قُدْرَةْ لِشُهُودِي الْإِتْنَيْن أَشَانْ يِبَلُّغُوا الْكَلَامْ النِّنَزِّلَهْ لَيْهُمْ أَلِفْ وَ مِيتَيْن وَ سِتِّينْ يَوْم. وَ لُبَاسْهُمْ لُبَاسْ هَنَا الْحِزِنْ. 
REV.11.4	وَ دَوْل هُمَّنْ شَدَرْ الزَّيْتُونْ الْإِتْنَيْن وَ الْفَانُوسْ الْإِتْنَيْن
REV.11.5	وَ كَانْ نَاسْ يِدَوْرُوا يِسَوُّوا لَيْهُمْ شَيْء فَسِلْ، النَّارْ تَمْرُقْ مِنْ خُشُومْهُمْ أَشَانْ تَاكُلْ النَّاسْ الضِّدُّهُمْ. وَ مِثِلْ دَا، أَيِّ نَادُمْ الْيِدَوْر يِسَوِّي لَيْهُمْ شَيْء فَسِلْ، أَكِيدْ يُمُوتْ. 
REV.11.6	وَ عِنْدُهُمْ قُدْرَةْ أَشَانْ يَدْحَرَوْا الْمَطَرَةْ مَا تُصُبّ وَكِتْ هُمَّنْ قَاعِدِينْ يِبَلُّغُوا كَلَامْ اللهْ. وَ عِنْدُهُمْ قُدْرَةْ أَشَانْ يِشَقْلُبُوا الْأَلْمِي يَبْقَى دَمّ وَ في أَيِّ وَكِتْ يَقْدَرَوْا يِنَزُّلُوا فِي الْأَرْض أَيِّ وَبَاءْ.
REV.11.7	وَ وَكِتْ يِكَمُّلُوا شَهَادِتْهُمْ خَلَاصْ، الْحَيْوَانْ الْقَاعِدْ فِي الْهَاوِيَةْ يَطْلَعْ يِحَارِبْهُمْ وَ يِنَّصِرْ فَوْقهُمْ وَ يَكْتُلْهُمْ. 
REV.11.8	وَ جَنَازَاتْهُمْ وَاقِعِينْ فِي الشَارِعْ فِي الْمَدِينَةْ الْكَبِيرَةْ. وَ أُسُمْهَا بِكَلَامْ هَنَا مَثَلْ سَدُومْ وَ مَصِرْ وَ الْبَكَانْ الْكَتَلَوْا فَوْقَهْ رَبُّهُمْ عِيسَى فِي الصَّلِيبْ. 
REV.11.9	وَ النَّاسْ مِنْ أَيِّ شَعَبْ وَ أُمَّةْ وَ لُغَّةْ وَ قَبِيلَةْ قَاعِدِينْ يِشِيفُوا جَنَازَاتْهُمْ مُدَّةْ تَلَاتَةْ يَوْم وَ نُصّ وَ دَحَرَوْهُمْ الدَّفِنْ. 
REV.11.10	وَ كُلَّ سُكَّانْ الْأَرْض يَفْرَحَوْا بِمَوْت الشُّهُودْ الْإِتْنَيْن دَوْل. وَ يِعَيُّدُوا وَ يَنْطُوا أَمْبَيْنَاتْهُمْ بَرَكَاتْ الْعِيدْ أَشَانْ أَوَّلْ كَلَامْ الْأَنْبِيَاءْ الْإِتْنَيْن دَوْل بِقِي قَاسِي لِسُكَّانْ الْأَرْض.
REV.11.11	وَ بَعَدْ تَلَاتَةْ يَوْم وَ نُصّ، اللهْ رَسَّلْ رُوحْ الْحَيَاةْ فَوْق جَنَازَاتْهُمْ وَ هُمَّنْ قَمَّوْا وَ وِقْفَوْا فَوْق. وَ خَوْف شَدِيدْ دَخَلْ لِكُلَّ النَّاسْ الشَّافَوْهُمْ. 
REV.11.12	وَ حِسّ شَدِيدْ مِنْ السَّمَاءْ أَنْسَمَعْ وَ كَلَّمْ لَيْهُمْ وَ قَالْ: تَعَالُوا فَوْق.
REV.11.12	وَ الشُّهُودْ الْإِتْنَيْن طَلَعَوْا فِي لُبّ سَحَابَايْ قِدَّامْ النَّاسْ الْكِرْهَوْهُمْ وَ فَاتَوْا فِي السَّمَاوَاتْ. 
REV.11.13	وَ فِي الْوَكِتْ دَا بَسْ، بِقِي زِلْزَالْ شَدِيدْ بِلْحَيْن وَ عَشَرَةْ فِي الْمِيَةْ مِنْ بُيُوتْ الْمَدِينَةْ أَدَّمَّرَوْا وَ سَبْعَةْ أَلِفْ إِنْسَانْ مَاتَوْا. وَ النَّاسْ الْفَضَّلَوْا حَمَدَوْا اللهْ رَبّ السَّمَاوَاتْ.
REV.11.14	أَكِيدْ الْعَذَابْ التَّانِي كَمَّلْ وَ دَاهُو الْعَذَابْ التَّالِتْ جَايِ.
REV.11.15	وَ شِفْت الْمَلَكْ السَّابِعْ ضَرَبْ الْبُرُنْجِي الْعِنْدَهْ. وَ فِي السَّمَاوَاتْ أَصْوَاتْ شُدَادْ أَنْسَمَعَوْا وَ قَالَوْا: خَلَاصْ مَمْلَكَةْ الدُّنْيَا بِقَتْ مَمْلَكَةْ هَنَا رَبِّنَا اللهْ وَ هَنَا الْمَسِيحْ الْاللهْ إِخْتَارَهْ وَ هُو يَمْلُكْهَا دَايْماً وَ إِلَى الْأَبَدْ. 
REV.11.16	وَ الْأَرْبَعَةْ وَ عِشْرِينْ شُيُوخْ الْقَاعِدِينْ فِي الْكَرَاسِي قِدَّامْ اللهْ سَجَدَوْا وَ عَبَدَوْا اللهْ. 
REV.11.17	وَ قَالَوْا: يَا رَبِّنَا اللهْ الْقَادِرْ الْقَاعِدْ فِي الْوَكِتْ الْحَالِي وَ فِي الْوَكِتْ الْفَاتْ، نَشْكُرُوكْ إِنْتَ أَشَانْ بَدَيْت تَمْلُكْ بِقُدُرْتَكْ الْعَظِيمَةْ. 
REV.11.18	وَ الْأُمَمْ زِعِلَوْا زَعَلْ شَدِيدْ لَاكِنْ غَضَبَكْ نَزَلْ فَوْقهُمْ. وَ خَلَاصْ، الْوَكِتْ تَمَّ وَ هَسَّعْ تِحَاسِبْ الْمَيْتِينْ وَ تَنْطِي أَجُرْ لِعَبِيدَكْ الْأَنْبِيَاءْ وَ الصَّالِحِينْ وَ كُلَّ النَّاسْ الْيِكَرُّمُوا أُسْمَكْ مِنْ الْكُبَارْ وَ الصُّغَارْ. وَ خَلَاصْ تَهْلِكْ النَّاسْ الْهَلَكَوْا نَاسْ الْأَرْض.
REV.11.19	وَ بَيْت اللهْ الْقَاعِدْ فِي السَّمَاوَاتْ أَنْفَتَحْ وَ صَنْدُوقْ هَنَا عَهَدْ اللهْ أَنْشَافْ فِي بَيْت اللهْ. وَ بَرَّاقَةْ وَجْوَجَتْ وَ حَرَكَةْ شَدِيدَةْ وَ رَعَدْ أَنْسَمَعَوْا وَ فِيَهْ زِلْزَالْ وَ بَرَدْ شَدِيدْ مَرَّةْ وَاحِدْ.
REV.12.1	وَ فِي الْبَكَانْ دَا، عَلَامَةْ عَجِيبَةْ بَانَتْ فِي السَّمَاءْ. شِفْت مَرَةْ لَابْسَةْ الْحَرَّايْ مِثِلْ خَلَقْ وَ الْقَمَرْ قَاعِدْ تِحِتْ رِجِلَيْنهَا وَ فِي رَاسْهَا عِنْدَهَا تَاجْ هَنَا أَتْنَا عَشَرْ نُجُومْ. 
REV.12.2	وَ هِي غَلْبَانَةْ وَ وَجَعْ الطَّلَقَةْ كَرَبَاهَا وَ هِي صَرَخَتْ وَ دَوَّرَتْ قَرِيبْ تَلْدَ.
REV.12.3	وَ عَلَامَةْ تَانِيَةْ بَانَتْ فِي السَّمَاءْ. وَ شِفْت غُولْ أَحْمَرْ يِشَابِهْ مِثِلْ تِمْسَاحْ كَبِيرْ بِلْحَيْن. وَ عِنْدَهْ سَبْعَةْ رَاسْ وَ عَشَرَةْ قُرُونْ. وَ فِي أَيِّ رَاسْ عِنْدَهْ تَاجْ صَغَيَّرْ. 
REV.12.4	وَ هُو قَشَّ تِلْت النُّجُومْ مِنْ السَّمَاءْ بِدَنَبَهْ وَ رَمَاهُمْ فِي الْأَرْض. وَ الْغُولْ دَا وِقِفْ قِدَّامْ الْمَرَةْ التِّدَوْر تَلْدَ وَ قَاعِدْ يَرْجَى أَشَانْ مِنْ وِلْدَتْ بَسْ يَاكُلْ صَغِيرْهَا. 
REV.12.5	وَ هِي وِلْدَتْ وِلَيْد وَ هُو الْمَسِيحْ اللَّابُدَّ يَحْكِمْ فَوْق الْأُمَمْ بِإِيدْ قَوِيَّةْ مِثِلْ الْحَدِيدْ. وَ الْغُولْ مَا أَكَلَهْ أَشَانْ وِلَيْدهَا دَا خَطَفَوْه وَ وَدَّوْه لِلهْ وَ لِعَرْشَهْ. 
REV.12.6	وَ الْمَرَةْ عَرَّدَتْ وَ مَشَتْ فِي الْخَلَاءْ فِي الْبَكَانْ الْاللهْ جَهَّزَهْ لَيْهَا. وَ هِنَاكْ يِرَيُّسُوهَا لِمُدَّةْ أَلِفْ وَ مِيتَيْن وَ سِتِّينْ يَوْم.
REV.12.7	وَ دُوَاسْ بِقِي فِي السَّمَوَاتْ. وَ مِكَايِيلْ وَ الْمَلَائِكَةْ الْمَعَايَهْ دَاوَسَوْا الْغُولْ وَ الْمَلَائِكَةْ الْمَعَايَهْ. 
REV.12.8	وَ قُدْرَةْ الْغُولْ مَا تَمَّتْ لِلدُّوَاسْ. وَ أَنَّصَرَوْا فَوْقَهْ وَ طَرَدَوْهُمْ لِلْغُولْ وَ مَلَائِكِتَهْ مِنْ السَّمَوَاتْ. 
REV.12.9	وَ الْغُولْ الْكَبِيرْ رَمَوْه وَ هُو بَسْ الدَّابِي الْقَاعِدْ مِنْ زَمَانْ وَ أُسْمَهْ إِبْلِيسْ وَ الشَّيْطَانْ و هُو الْكَدَّابْ الغَشَّ نَاسْ الدُّنْيَا كُلُّهُمْ. وَ هُو رَمَوْه فِي الْأَرْض وَ مَلَائِكِتَهْ كُلَ رَمَوْهُمْ مَعَايَهْ.
REV.12.10	وَ أَنَا سِمِعْت حِسّ شَدِيدْ كَلَّمْ فِي السَّمَاءْ وَ قَالْ: النَّجَاةْ الْاللهْ جَهَّزَاهَا جَاتْ. وَ هَسَّعْ هُو وَصَّفْ قُدُرْتَهْ خَلَاصْ. مَمْلَكَةْ رَبِّنَا اللهْ جَاتْ وَ الْمَسِيحْ الْاللهْ خَطَّهْ فَوْقهَا بَدَأْ يَحْكِمْ بِقُدْرَةْ. أَكِيدْ، إِبْلِيسْ التَّاهِمْ أَخْوَانَّا الْمُؤْمِنِينْ رَمَوْه. أَوَّلْ هُو قَاعِدْ يَتْهَمْهُمْ قِدَّامْ اللهْ لَيْل وَ نَهَارْ وَ خَلَاصْ هُو رَمَوْه. 
REV.12.11	وَ هُمَّنْ أَنَّصَرَوْا فَوْقَهْ بِقُدْرَةْ دَمّ الْخَرُوفْ وَ بِشَهَادِتْهُمْ لَيَّهْ. وَ هُمَّنْ حَبَّوْا رَبُّهُمْ زِيَادَةْ مِنْ نُفُوسْهُمْ لَحَدِّي أَبَوْا مَا يَجْرُوا مِنْ الْمَوْت. 
REV.12.12	يَا سَمَاوَاتْ وَ كُلَّ سُكَّانْكُو، أَفْرَحَوْا. لَاكِنْ يَا الْأَرْض وَ الْبَحَرْ، التَّعَبْ يَرْجَاكُو أَشَانْ إِبْلِيسْ دَلَّى لَيْكُو وَ هُو زَعْلَانْ بِلْحَيْن أَشَانْ هُو يَعَرِفْ وَكْتَهْ ضَيِّقْ.
REV.12.13	وَ وَكِتْ الْغُولْ عِرِفْ هُو رَمَوْه فِي الْأَرْض خَلَاصْ، هُو جَرَى وَرَاءْ الْمَرَةْ الْوِلْدَتْ الْوِلَيْد أَشَانْ يَكْرُبْهَا. 
REV.12.14	لَاكِنْ اللهْ أَنْطَاهَا جَنَاحَيْن إِتْنَيْن مِثِلْ جَنَاحَيْن هَنَا صَقُرْ كَبِيرْ بِلْحَيْن أَشَانْ تِطِيرْ بَعِيدْ مِنْ الدَّابِي وَ تَمْشِي فِي الْخَلَاءْ فِي الْبَكَانْ الْاللهْ جَهَّزَهْ لَيْهَا. وَ هِنَاكْ هِي يِرَيُّسُوهَا مُدَّةْ تَلَاتَةْ سَنَةْ وَ نُصّ. 
REV.12.15	وَ الدَّابِي فَتَحْ خَشْمَهْ وَ أَلْمِي مَرَقْ مِثِلْ سَيْل جَارِي وَرَاءْ الْمَرَةْ أَشَانْ يَاكُلْهَا. 
REV.12.16	وَ لَاكِنْ الْأَرْض فَتَحَتْ خَشُمْهَا وَ زَرَطَتْ الْبَحَرْ الْجَاءْ مِنْ خَشُمْ الْغُولْ أَشَانْ تِسَاعِدْ الْمَرَةْ. 
REV.12.17	وَ فِي الْبَكَانْ دَا، الْغُولْ زِعِلْ زَعَلْ شَدِيدْ مِنْ الْمَرَةْ وَ قَمَّ يِحَارِبْهُمْ لِعِيَالْهَا الْآخَرِينْ وَ هُمَّنْ النَّاسْ الْيِتَابُعُوا وَصَايَا اللهْ وَ شَهَادَةْ عِيسَى.
REV.12.18	وَ الْغُولْ وِقِفْ فِي خَشُمْ الْبَحَرْ.
REV.13.1	وَ أَنَا شِفْت حَيْوَانْ فَسِلْ مَرَقْ فِي أُسْط الْبَحَرْ. وَ عِنْدَهْ عَشَرَةْ قُرُونْ وَ سَبْعَةْ رَاسْ وَ أَيِّ قَرِنْ عِنْدَهْ تَاجْ صَغَيَّرْ. وَ أَيِّ رَاسْ عِنْدَهْ أُسُمْ مَكْتُوبْ فَوْقَهْ وَ الْكِلْمَةْ دِي تِوَصِّفْ كَلَامْ كُفُرْ. 
REV.13.2	وَ الْحَيْوَانْ دَا، هُو يِشَابِهْ مِثِلْ النِّمِرْ وَ رِجِلَيْنَهْ مِثِلْ رِجِلَيْن هَنَا الدُّبّ وَ قَدُّومَهْ مِثِلْ قَدُّومْ هَنَا الدُّودْ. وَ الْغُولْ أَنْطَاهْ قُدُرْتَهْ وَ كُرْسِي حَقَّهْ وَ سُلْطَةْ كَبِيرَةْ بِلْحَيْن. 
REV.13.3	وَ رَاسْ وَاحِدْ مِنْ رُوسَيْن الْحَيْوَانْ عِنْدَهْ أَلَمَةْ مِثِلْ أَوَّلْ جَرَحَوْه وَ كَتَلَوْه وَ جَرِحِينَهْ بِرِئْ. وَ كُلَّ نَاسْ الْأَرْض عَجَّبَوْا مِنْ الْحَيْوَانْ وَ قَمَّوْا يِتَابُعُوهْ. 
REV.13.4	وَ كُلَّ النَّاسْ سَجَدَوْا لِلْغُولْ أَشَانْ أَنْطَى قُدُرْتَهْ لِلْحَيْوَانْ دَا. وَ سَجَدَوْا لِلْحَيْوَانْ وَ قَالَوْا: مَا فِي شَيْء قَادِرْ مِثِلْ الْحَيْوَانْ دَا. وَ الْيَقْدَرْ يِدَاوِسَهْ كُلَ مَا فِيهْ.
REV.13.5	وَ الْحَيْوَانْ عِنْدَهْ إِذِنْ أَشَانْ يِحَجِّي كَلَامْ هَنَا إِسْتِكْبَارْ وَ كُفُرْ. وَ عِنْدَهْ إِذِنْ أَشَانْ يَمْلُكْ فَوْق النَّاسْ مُدَّةْ إِتْنَيْن وَ أَرْبَعِينْ شَهَرْ. 
REV.13.6	وَ قَمَّ حَجَّى وَ كَلَّمْ كَلَامْ شَيْن ضِدّ اللهْ وَ قَالْ كَلَامْ شَيْن فَوْق أُسُمْ اللهْ وَ الْبَكَانْ الْاللهْ قَاعِدْ فَوْقَهْ وَ ضِدّ سُكَّانْ السَّمَاوَاتْ. 
REV.13.7	وَ عِنْدَهْ إِذِنْ أَشَانْ يِحَارِبْ الصَّالِحِينْ وَ يِنَّصِرْ فَوْقهُمْ. وَ عِنْدَهْ قُدْرَةْ فَوْق أَيِّ قَبِيلَةْ وَ شَعَبْ وَ لُغَّةْ وَ أُمَّةْ. 
REV.13.8	وَ كُلَّ سُكَّانْ الْأَرْض يَسْجُدُوا لَيَّهْ، يَعْنِي أَيِّ نَادُمْ الْأُسْمَهْ مَا مَكْتُوبْ فِي كِتَابْ الْحَيَاةْ. وَ الْكِتَابْ دَا هَنَا الْخَرُوفْ الْمُقَدَّرْ لَيَّهْ مِنْ بِدَايَةْ الدُّنْيَا يَدْبَحَوْه وَ خَلَاصْ بِقِي ضَحِيَّةْ.
REV.13.9	أَيِّ نَادُمْ الْعِنْدَهْ أَدَانْ، خَلِّي يَسْمَعْ.
REV.13.10	أَيِّ نَادُمْ الْمَكْتُوبْ في صَفَّهْ يَكُرْبُوهْ فِي السِّجِنْ، خَلِّي يَكُرْبُوهْ فِي السِّجِنْ. وَ أَيِّ نَادُمْ الْمَكْتُوبْ فِي صَفَّهْ يَكْتُلُوهْ بِالسَّيْف، خَلَاصْ خَلِّي يَكْتُلُوهْ. وَ الْكَلَامْ دَا يِوَصِّفْ كَدَرْ الصَّالِحِينْ وَاجِبْ يَحْمَلَوْا التَّعَبْ بِصَبُرْ.
REV.13.11	وَ فِي الْبَكَانْ دَا، أَنَا شِفْت حَيْوَانْ آخَرْ. هُو مَرَقْ مِنْ لُبّ الْأَرْض وَ عِنْدَهْ قُرُونْ إِتْنَيْن مِثِلْ قُرُونْ الْخَرُوفْ وَ لَاكِنْ حِسَّهْ مِثِلْ حِسّ الْغُولْ. 
REV.13.12	وَ عِنْدَهْ إِذِنْ أَشَانْ يِسْتَعْمَلْ كُلَّ قُدْرَةْ الْحَيْوَانْ الْأَوَّلْ وَ فِي قِدَّامَهْ قَاعِدْ يَحْكِمْ النَّاسْ. وَ قَمَّ يَجْبُرْ كُلَّ سُكَّانْ الْأَرْض يَسْجُدُوا لِلْحَيْوَانْ الْعِنْدَهْ جَرِحْ الْأَوَّلْ كَتَلَهْ وَ هَسَّعْ بِرِئْ خَلَاصْ. 
REV.13.13	وَ سَوَّى عَجَايِبْ كُبَارْ لَحَدِّي نَادَى نَارْ أَشَانْ تَنْزِلْ مِنْ السَّمَاءْ وَ تِحَرِّقْ الْأَرْض قِدَّامْ النَّاسْ كُلَ. 
REV.13.14	وَ غَشَّ كُلَّ سُكَّانْ الْأَرْض بِالْعَجَايِبْ الْعِنْدَهْ إِذِنْ يِسَوِّيهُمْ قِدَّامْ الْحَيْوَانْ الْأَوَّلْ. وَ أَمَرَاهُمْ لِلنَّاسْ أَشَانْ يَصْنَعَوْا صَنَمْ فِي صُورَةْ الْحَيْوَانْ الْأَنْطَعَنْ بِالسَّيْف وَ مَاتْ وَ بَتَّانْ حِيِي. 
REV.13.15	وَ الْحَيْوَانْ التَّانِي عِنْدَهْ إِذِنْ أَشَانْ يَنْطِي رُوحْ لِصَنَمْ هَنَا الْحَيْوَانْ الْأَوَّلْ وَ الصَّنَمْ كَلَّمْ. وَ أَمَرَاهُمْ لِلنَّاسْ أَشَانْ يَكْتُلُوا أَيِّ نَادُمْ الْيَابَى مَا يَسْجُدْ لَيَّهْ. 
REV.13.16	وَ بَتَّانْ، كُلَّ النَّاسْ مِنْ الصُّغَارْ وَ الْكُبَارْ مِنْ سِيَادْ الْمَالْ وَ الْمَسَاكِينْ وَ مِنْ الْحُرِّينْ وَ الْعَبِيدْ، الْحَيْوَانْ جَبَرَاهُمْ أَشَانْ يَقْبَلَوْا بِعَلَامَةْ الْيُخُطَّهَا لَيْهُمْ فِي إِيدْهُمْ الزَّيْنَةْ أَوْ فِي جَبْهِتْهُمْ. 
REV.13.17	وَ مِثِلْ دَا، مَا فِي أَيِّ نَادُمْ الْيَقْدَرْ يَشْرِي شَيْء وَلَّا يِبِيعْ شَيْء إِلَّا كَانْ الْعَلَامَةْ دِي قَاعِدَةْ فَوْقَهْ. وَ الْعَلَامَةْ دِي، هِي أُسُمْ الْحَيْوَانْ أَوْ نِمْرَةْ هَنَا أُسْمَهْ. 
REV.13.18	وَ خَلِّي النَّاسْ يِفَكُّرُوا فِي الْكَلَامْ دَا بِفِكِرْ عَدِيلْ. وَ خَلِّي النَّادُمْ الْفَاهِمْ يَحْسِبْ نِمْرَةْ الْحَيْوَانْ دِي أَشَانْ نِمِرْتَهْ دِي نِمْرَةْ هَنَا النَّاسْ وَ هِي سُتُّمِيَةْ وَ سِتَّةْ وَ سِتِّينْ.
REV.14.1	وَ أَنَا شِفْت بَتَّانْ شَيْء آخَرْ. وَ شِفْت الْخَرُوفْ وَاقِفْ فِي جَبَلْ صَهْيُونْ
REV.14.2	وَ سِمِعْت حَرَكَةْ جَايِ مِنْ السَّمَاءْ وَ الْحَرَكَةْ دِي شَدِيدَةْ مِثِلْ مَطَرَةْ تَقِيلَةْ وَ رَعَدْ شَدِيدْ. وَ الْحَرَكَةْ تِشَابِهْ مِثِلْ نَاسْ كَتِيرِينْ قَاعِدِينْ يَضُرْبُوا جِقِنْدِيَةْ. 
REV.14.3	وَ النَّاسْ الْمَعَ الْخَرُوفْ غَنَّوْا غِنَيْء جَدِيدْ قِدَّامْ الْعَرْش وَ قِدَّامْ الْأَرْبَعَةْ حَيْوَانَاتْ السَّمَاوِيَّةْ وَ الشُّيُوخْ. وَ مَا فِي نَادُمْ الْيَقْدَرْ يِلْعَلَّمْ الْغِنَيْء دَا إِلَّا النَّاسْ الْمِيَةْ وَ أَرْبَعَةْ وَ أَرْبَعِينْ أَلِفْ الْفَدَاهُمْ الْخَرُوفْ مِنْ أُسُطْ نَاسْ الْأَرْض. 
REV.14.4	هُمَّنْ مَا نَجَّسَوْا نُفُوسْهُمْ وَ قَاعِدِينْ طَاهِرِينْ مَرَّةْ وَاحِدْ. وَ دَوْل هُمَّنْ الْيِتَابُعُوا الْخَرُوفْ فِي أَيِّ بَكَانْ الْهُو يَمْشِي فَوْقَهْ. وَ دَوْل بَسْ النَّاسْ الْهُو فَدَاهُمْ مِنْ أُسْط الْبَشَرْ وَ هُمَّنْ بِقَوْا خَاصّ لِلهْ وَ لِلْخَرُوفْ مِثِلْ الشَّيْء الْأَوَّلْ يَقْطَعَوْه مِنْ الزَّرَعْ هُو خَاصّ لِلهْ. 
REV.14.5	وَ هُمَّنْ أَبَداً مَا قَالَوْا كَلَامْ كِدِبْ وَ مَا عِنْدُهُمْ أَيِّ عَيْب.
REV.14.6	وَ أَنَا شِفْت مَلَكْ آخَرْ طَايِرْ عَالِي فِي السَّمَاءْ وَ هُو عِنْدَهْ بِشَارَةْ أَبَدِيَّةْ لِيِبَلِّغْهَا لِكُلَّ سُكَّانْ الْأَرْض، مِنْ أَيِّ أُمَّةْ وَ قَبِيلَةْ وَ لُغَّةْ وَ شَعَبْ. 
REV.14.7	وَ الْمَلَكْ كَلَّمْ بِحِسّ شَدِيدْ وَ قَالْ: أَخَافَوْا مِنْ اللهْ وَ مَجُّدُوهْ أَشَانْ الْوَكِتْ الْيِحَاسِبْكُو فَوْقَهْ تَمَّ. أَسْجُدُوا لِلهْ خَالِقْ السَّمَاوَاتْ وَ الْأَرْض وَ الْبَحَرْ وَ عُيُونْ الْأَلْمِي.
REV.14.8	وَ مَلَكْ آخَرْ جَاءْ وَرَاءْ الْأَوَّلْ وَ هُو الْمَلَكْ التَّانِي وَ قَالْ: وَقَعَتْ، وَقَعَتْ. بَابِلْ الْمَدِينَةْ الْكَبِيرَةْ وَقَعَتْ. دِي هِي الزَّقَتْ كُلَّ الْأُمَمْ خَمَرْهَا. وَ خَمَرْهَا هُو شَهْوِتْهَا الْفَاسْدَةْ.
REV.14.9	وَ بَتَّانْ مَلَكْ آخَرْ جَاءْ وَرَاهُمْ وَ هُو الْمَلَكْ التَّالِتْ. وَ هُو كَلَّمْ بِحِسّ شَدِيدْ وَ قَالْ: كَانْ نَادُمْ يَسْجُدْ لِلْحَيْوَانْ وَ صَنَمَهْ وَ يَقْبَلْ عَلَامْتَهْ فِي جَبْهِتَهْ أَوْ فِي إِيدَهْ، 
REV.14.10	هُو يَشْرَبْ خَمَرْ، مَعَنَاتَهْ هُو يَلْقَى غَضَبْ اللهْ. وَ الْخَمَرْ دَا، خَمَرْ تَقِيلْ بِلْحَيْن وَ مَصْبُوبْ فِي كَاسْ هَنَا الْعَذَابْ وَ النَّادُمْ الْيَشْرَبْ مِنَّهْ يِعَذُّبُوهْ بِنَارْ وَ كِبْرِيتْ قِدَّامْ مَلَائِكَةْ اللهْ وَ قِدَّامْ الْخَرُوفْ. 
REV.14.11	وَ الدُّخَّانْ الْيَطْلَعْ مِنْ النَّارْ التِّعَذِّبْهُمْ دِي، هُو يَطْلَعْ دَايْماً وَ إِلَى الْأَبَدْ. وَ النَّاسْ الْيَسْجُدُوا لِلْحَيْوَانْ الْفَسِلْ وَ لِصَنَمَهْ وَ يَقْبَلَوْا عَلَامَةْ أُسْمَهْ مَا عِنْدُهُمْ جُمَّةْ وَ لَا لَيْل وَ لَا نَهَارْ.
REV.14.12	وَ الْكَلَامْ دَا يِوَصِّفْهُمْ لِلصَّالِحِينْ كَدَرْ وَاجِبْ يَصْبُرُوا وَ يَحْمَلَوْا التَّعَبْ. وَ الصَّالِحِينْ هُمَّنْ النَّاسْ الثَّابْتِينْ فِي وَصَايَا اللهْ وَ إِيمَانْهُمْ بِعِيسَى
REV.14.13	وَ سِمِعْت حِسّ جَايِ مِنْ السَّمَاءْ قَالْ: أَكْتِبْ «مَبْرُوكْ لِلنَّاسْ الْيُمُوتُوا فِي دَرِبْ الرَّبّ مِنْ الْوَكِتْ دَا وَ قِدَّامْ».
REV.14.13	وَ الرُّوحْ الْقُدُّوسْ رَدَّ لَيَّهْ وَ قَالْ: آمِينْ. تَعَبْهُمْ يِكَمِّلْ وَ هُمَّنْ يَنْجَمَّوْا وَ أَجُرْ هَنَا خِدْمِتْهُمْ مَاشِي وَرَاهُمْ.
REV.14.14	وَ شِفْت شَيْء آخَرْ. شِفْت سَحَابَايْ بَيْضَاءْ وَ نَادُمْ قَاعِدْ فَوْقهَا وَ هُو يِشَابِهْ إِبْن الْإِنْسَانْ. وَ عِنْدَهْ تَاجْ هَنَا دَهَبْ فِي رَاسَهْ وَ خَنْجَرْ طَرِينْ فِي إِيدَهْ. 
REV.14.15	وَ بَتَّانْ مَلَكْ آخَرْ مَرَقْ مِنْ بَيْت الْعِبَادَةْ وَ نَادَى بِحِسّ شَدِيدْ لِلْقَاعِدْ فِي السَّحَابَايْ وَ قَالْ: مِدّ خَنْجَرَكْ وَ أَقْطَعْ الْغَلَّةْ وَ لِمَّهَا. غَلَّةْ الْأَرْض نِجْضَتْ وَ وَكْت الْقَطِعْ جَاءْ خَلَاصْ. 
REV.14.16	وَ الْقَاعِدْ فِي السَّحَابَايْ مَدَّ إِيدَهْ وَ قَطَعْ غَلَّةْ الْأَرْض بِخَنْجَرَهْ وَ لَمَّاهَا.
REV.14.17	وَ بَتَّانْ مَلَكْ آخَرْ مَرَقْ مِنْ بَيْت الْعِبَادَةْ الْقَاعِدْ فِي السَّمَاوَاتْ وَ هُو كُلَ عِنْدَهْ خَنْجَرْ طَرِينْ. 
REV.14.18	وَ فِي الْبَكَانْ دَا، مَلَكْ آخَرْ بَتَّانْ مَرَقْ مِنْ الْمَدْبَحْ الْمِثِلْ الْمَدْبَحْ الْيِقَدُّمُوا فَوْقَهْ ضَحِيَّةْ لِلهْ. وَ الْمَلَكْ دَا، هُو الْمَلَكْ الْمَسْؤُولْ فِي النَّارْ. وَ هُو عَاطْ بِحِسّ شَدِيدْ لِلْمَلَكْ الْعِنْدَهْ الْخَنْجَرْ الطَّرِينْ وَ قَالْ: مِدّ إِيدَكْ فِي الْأَرْض وَ أَقْطَعْ الْعِنَبْ بِخَنْجَرَكْ وَ لِمَّهْ أَشَانْ فِي كُلَّ الْأَرْض الْعِنَبْ نِجِضْ خَلَاصْ.
REV.14.19	وَ الْمَلَكْ مَدَّ إِيدَهْ فِي الْأَرْض وَ قَطَعْ الْعِنَبْ بِخَنْجَرَهْ وَ صَبَّهْ فِي النُّقْرَةْ الْيِفَجُّخُوهْ فَوْقَهْ وَ دَا بَكَانْ هَنَا غَضَبْ اللهْ. 
REV.14.20	وَ الْعِنَبْ فَجَّخَوْه بَرَّا مِنْ الْمَدِينَةْ لَحَدِّي أَلْمِيهْ الْأَحْمَرْ مَرَقْ مِنَّهْ. وَ الْأَلْمِي دَا، هُو دَمّ وَ هُو جَرَى مِثِلْ بَحَرْ وَ طُولَهْ تِحِتْ مِثِلْ مِتِرْ وَ نُصّ. وَ عُرْضَهْ بِقِي أَلِفْ وَ سُتُّمِيَةْ إِسْتَادِيَةْ
REV.15.1	وَ أَنَا شِفْت عَلَامَةْ آخَرَةْ فِي السَّمَاءْ وَ هِي عَلَامَةْ عَجِيبَةْ وَ عَظِيمَةْ. شِفْت سَبْعَةْ مَلَائِكَةْ مَسْؤُولِينْ فِي سَبْعَةْ وَبَاءْ وَ بَعَدْ السَّبْعَةْ وَبَاءْ دَوْل، وَبَاءْ آخَرْ مَا فِيهْ أَشَانْ بَيْهُمْ غَضَبْ اللهْ يِتِمّ. 
REV.15.2	وَ شِفْت بَكَانْ يِشَابِهْ مِثِلْ بَحَرْ هَنَا أَلْمِي صَافِي الْبِرَارِي وَ هُو جَامِدْ عِنْدَهْ نَارْ فِي لُبُّهْ. وَ النَّاسْ الْأَنَّصَرَوْا فَوْق الْحَيْوَانْ الْفَسِلْ وَ فَوْق صَنَمَهْ وَ فَوْق نِمْرَةْ أُسْمَهْ، هُمَّنْ وَاقْفِينْ جَنْب الْبَحَرْ. وَ أَيِّ وَاحِدْ عِنْدَهْ الْجِقِنْدِيَةْ الْاللهْ أَنْطَاهَا لَيَّهْ. 
REV.15.3	وَ غَنَّوْا غِنَيْء هَنَا مُوسَى عَبِدْ اللهْ وَ غِنَيْء هَنَا الْخَرُوفْ. وَ قَالَوْا: يَا رَبِّنَا اللهْ الْقَادِرْ، كُلَّ شَيْء التِّسَوِّيهْ عَظِيمْ وَ عَجِيبْ. يَا مَلِكْ الْأُمَمْ الشَّيْء التِّسَوِّيهْ دَايْماً عَادِلْ وَ حَقّ. 
REV.15.4	يَا اللهْ، كِكَّيْف نَادُمْ مَا يَخَافْ مِنَّكْ وَ مَا يِمَجِّدْ أُسْمَكْ؟ أَشَانْ إِنْتَ وِحَيْدَكْ بَسْ قُدُّوسْ. كُلَّ الْأُمَمْ يَجُوا وَ يَسْجُدُوا لَيْك أَشَانْ شَافَوْا عَدَالْتَكْ فِي الشَّيْء السَّوَّيْتَهْ.
REV.15.5	وَ بَعَدْ دَا، أَنَا شِفْت بَيْت الْعِبَادَةْ أَنْفَتَحْ وَ دَا بَيْت الْعِبَادَةْ الْقَاعِدْ دَاخَلْ فِي خَيْمَةْ الشَّهَادَةْ الْفِي السَّمَاوَاتْ. 
REV.15.6	وَ السَّبْعَةْ مَلَائِكَةْ الْعِنْدُهُمْ السَّبْعَةْ وَبَاءْ مَرَقَوْا مِنْ بَيْت الْعِبَادَةْ. وَ أَيِّ وَاحِدْ لَابِسْ خَلَقْ أَبْيَضْ كَرّ هَنَا قُمَاشْ كِتَّانْ وَ فِي صَدْرَهْ عِنْدَهْ حِزَامْ هَنَا دَهَبْ. 
REV.15.7	وَ وَاحِدْ مِنْ الْأَرْبَعَةْ حَيْوَانَاتْ السَّمَاوِيَّةْ أَنْطَاهُمْ سَبْعَةْ كِيسَانْ هَنَا دَهَبْ. وَ السَّبْعَةْ كِيسَانْ مَلَانِينْ بِغَضَبْ اللهْ الْحَيّ دَايْماً وَ إِلَى الْأَبَدْ. 
REV.15.8	وَ قُدْرَةْ اللهْ الْمَجِيدَةْ سَدَّتْ بَيْت الْعِبَادَةْ بِالدُّخَّانْ مَرَّةْ وَاحِدْ. وَ الدَّخُولْ فَوْقَهْ مَا فِيهْ لَحَدِّي السَّبْعَةْ مَلَائِكَةْ كَمَّلَوْا السَّبْعَةْ وَبَاءْ.
REV.16.1	وَ فِي الْبَكَانْ دَا، سِمِعْت حِسّ شَدِيدْ مَرَقْ مِنْ لُبّ بَيْت الْعِبَادَةْ وَ هُو حَجَّى لِلسَّبْعَةْ مَلَائِكَةْ وَ قَالْ: أَمْشُوا بِالسَّبْعَةْ كِيسَانْ هَنَا غَضَبْ اللهْ وَ دَفُّقُوهُمْ فِي الْأَرْض. 
REV.16.2	وَ الْمَلَكْ الْأَوَّلَانِي قَمَّ وَ دَفَّقْ كَاسَهْ فِي الْأَرْض. وَ بَيْدَا، عَذَابْ جَاءْ فَوْق كُلَّ النَّاسْ الْقِبْلَوْا عَلَامَةْ الْحَيْوَانْ الْفَسِلْ وَ سَجَدَوْا لِصَنَمَهْ. وَ عَوَاوِيرْ شَيْنِينْ وَ عَفِنِينْ مَرَقَوْا فِي جِلِدْهُمْ.
REV.16.3	وَ الْمَلَكْ التَّانِي دَفَّقْ كَاسَهْ فِي الْبَحَرْ الْمَالِحْ وَ بَيْدَا، الْأَلْمِي بِقِي مِثِلْ دَمّ هَنَا نَادُمْ مَيِّتْ وَ كُلَّ الْحَيْوَانَاتْ الْفِي الْبَحَرْ مَاتَوْا. 
REV.16.4	وَ الْمَلَكْ التَّالِتْ دَفَّقْ كَاسَهْ فِي الْوُدِيَانْ وَ الْبِيَارْ وَ بَيْدَا، أَلْمِيهُمْ كُلَّ كَيْ بِقِي دَمّ. 
REV.16.5	وَ سِمِعْت كَلَامْ هَنَا الْمَلَكْ الْمَسْؤُولْ فِي الْأَلْمِي قَالْ: يَا اللهْ الْقُدُّوسْ الْقَاعِدْ فِي الْوَكْت الْحَالِي وَ فِي الْوَكْت الْفَاتْ، قَرَارَكْ فَوْقهُمْ حَقّ. 
REV.16.6	أَشَانْ أَوَّلْ النَّاسْ دَفَّقَوْا دَمّ الْأَنْبِيَاءْ وَ الصَّالِحِينْ وَ خَلَاصْ إِنْتَ أَنْطَيْتهُمْ دَمّ يَشَرْبَوْه. وَ دَا وَاجِبْ لَيْهُمْ.
REV.16.7	وَ سِمِعْت حِسّ جَايِ مِنْ الْمَدْبَحْ الْمِثِلْ الْمَدْبَحْ الْيِقَدُّمُوا فَوْقَهْ ضَحِيَّةْ لِلهْ وَ قَالْ: يَا رَبِّنَا اللهْ الْقَادِرْ، حُكْمَكْ فَوْقهُمْ حَقّ وَ عَادِلْ.
REV.16.8	وَ الْمَلَكْ الرَّابِعْ دَفَّقْ كَاسَهْ فِي الْحَرَّايْ أَشَانْ الْحَرَّايْ تُطُقّ النَّاسْ بِحَرَارِتْهَا. 
REV.16.9	وَ حَرَارَةْ الْحَرَّايْ الشَّدِيدَةْ طَقَّتْ النَّاسْ وَ بَيْدَا، هُمَّنْ قَالَوْا كَلَامْ شَيْن فِي أُسُمْ اللهْ أَشَانْ عِرِفَوْا اللهْ عِنْدَهْ قُدْرَةْ فَوْق أَيِّ وَبَاءْ. وَ مَا تَابَوْا مِنْ ذُنُوبْهُمْ وَ مَا مَجَّدَوْه.
REV.16.10	وَ الْمَلَكْ الْخَامِسْ دَفَّقْ كَاسَهْ فِي كُرْسِي الْحَيْوَانْ الْفَسِلْ وَ بَيْدَا، مَمْلَكَتَهْ بِقَتْ ضَلْمَةْ مَرَّةْ وَاحِدْ. وَ التَّعَبْ بِقِي شَدِيدْ لَحَدِّي لَوْن النَّاسْ غَيَّرْ. 
REV.16.11	وَ عَيَّرَوْا رَبّ السَّمَوَاتْ بِسَبَبْ وَجَعْهُمْ وَ عَوَاوِيرْهُمْ. وَ مَا تَابَوْا مِنْ ذُنُوبْهُمْ.
REV.16.12	وَ الْمَلَكْ السَّادِسْ دَفَّقْ كَاسَهْ فِي بَحَرْ الْفُرَاتْ. وَ الْبَحَرْ يِبِسْ. وَ مِثِلْ دَا، الدَّرِبْ بِقِي فَاتِحْ لِلْمُلُوكْ الْجَايِينْ مِنْ الصَّبَاحْ. 
REV.16.13	وَ شِفْت تَلَاتَةْ شَوَاطِينْ وَ الْوَاحِدْ مَرَقْ مِنْ خَشُمْ الْغُولْ وَ الْوَاحِدْ مِنْ خَشُمْ الْحَيْوَانْ الْفَسِلْ وَ الْوَاحِدْ مِنْ خَشُمْ الْكَدَّابْ الْبُقُولْ هُو نَبِي
REV.16.14	وَ هُمَّنْ الشَّوَاطِينْ الْبِسَوُّوا عَجَايِبْ وَ يَمْشُوا لِكُلَّ مُلُوكْ الدُّنْيَا أَشَانْ يِنَادُوهُمْ يِلِمُّوا لِلْحَرْب فِي الْيَوْم الْعَظِيمْ الْاللهْ الْقَادِرْ قَطَعَهْ.
REV.16.15	وَ عِيسَى بُقُولْ: دَاهُو أَنَا نَجِيِ فَجْأَةْ مِثِلْ سَرَّاقْ. وَ مَبْرُوكْ لِلنَّادُمْ الْوَاعِي بِاللَّيْل وَ خَطَّ لُبَاسَهْ جَاهِزْ جَنْبَهْ أَشَانْ مَا يَمْرُقْ عَرْيَانْ وَ الْعَيْب مَا يِسَوِّيهْ.
REV.16.16	وَ الشَّوَاطِينْ جَابَوْا الْمُلُوكْ فِي بَكَانْ وَاحِدْ وَ الْبَكَانْ دا أُسْمَهْ بِكَلَامْ عِبْرَانِي هَرمَقَدُّونْ.
REV.16.17	وَ الْمَلَكْ السَّابِعْ دَفَّقْ كَاسَهْ فِي الْهَوَاءْ. وَ حِسّ شَدِيدْ أَنْسَمَعْ وَ الْحِسّ دَا جَايِ مِنْ الْعَرْش فِي لُبّ بَيْت الْعِبَادَةْ وَ قَالْ: خَلَاصْ، كَمَّلْ.
REV.16.18	وَ بَعَدْ دَا، بَرَّاقَةْ وَجْوَجَتْ وَ حَرَكَةْ شَدِيدَةْ وَ رَعَدْ أَنْسَمَعَوْا وَ بِقِي زِلْزَالْ شَدِيدْ مَرَّةْ وَاحِدْ. وَ زِلْزَالْ شَدِيدْ مِثِلْ دَا أَبَداً النَّاسْ مَا شَافَوْه بِقِي يَوْم وَاحِدْ فِي الْأَرْض. دَا بَسْ الزَّلْزَالْ الْأَكْبَرْ. 
REV.16.19	وَ الْمَدِينَةْ الْكَبِيرَةْ أَنْشَقَّتْ عَلَيْ تَلَاتَةْ بَكَانْ. وَ كُلَّ مُدُنْ الدُّنْيَا أَدَّمَّرَوْا مَرَّةْ وَاحِدْ وَ مِثِلْ دَا اللهْ عَاقَبْ مَدِينَةْ بَابِلْ الْكَبِيرَةْ بِذُنُوبْهَا. وَ اللهْ جَبَرَاهَا تَشْرَبْ خَمَرْ مِنْ كَاسَهْ وَ الْخَمَرْ دَا يِمَثِّلْ غَضَبَهْ الشَّدِيدْ بِلْحَيْن. 
REV.16.20	وَ أَيِّ جَزِيرَةْ عَرَّدَتْ وَ أَيِّ حَجَرْ طَوِيلْ بِقِي مَا فِيهْ. 
REV.16.21	وَ بَرَدْ دَفَّقْ فِي النَّاسْ وَ أَيِّ حَبَّةْ تَقِيلَةْ لَحَدِّي تَوْزِنْ مِثِلْ خَمْسِينْ كِيلَوْ وَ النَّاسْ عَيَّرَوْا اللهْ أَشَانْ الْوَبَاءْ بِقِي شَدِيدْ مَرَّةْ وَاحِدْ.
REV.17.1	وَ فِي الْبَكَانْ دَا، وَاحِدْ مِنْ السَّبْعَةْ مَلَائِكَةْ الْعِنْدُهُمْ السَّبْعَةْ كِيسَانْ جَاءْ لَيِّ وَ قَالْ: تَعَالْ، نِوَصِّفَكْ الْعِقَابْ الْجَايِ فَوْق الشَّرْمُوطَةْ الْمَعْرُوفَةْ الْجَالْسَةْ أَمْبَيْنَاتْ بُحُورْ كَتِيرِينْ. 
REV.17.2	وَ دِي بَسْ الشَّرْمُوطَةْ الْمُلُوكْ الْأَرْض زَنَوْا مَعَاهَا وَ سُكَّانْ الْأَرْض شِرْبَوْا مِنْ كَاسْ هَنَا زِنَاهَا وَ سِكِرَوْا.
REV.17.3	وَ فِي الرُّؤْيَا دِي، الْمَلَكْ وَدَّانِي فِي صَحَرَاءْ. وَ شِفْت هِنَاكْ مَرَةْ رَاكْبَةْ فِي حَيْوَانْ فَسِلْ لَوْنَهْ أَحْمَرْ تشُو وَ عِنْدَهْ أَسَامَيْ مَكْتُوبِينْ فِي جِلْدَهْ وَ الْأَسَامَيْ دَوْل كُلُّهُمْ كَلَامْ كُفُرْ. وَ الْحَيْوَانْ عِنْدَهْ سَبْعَةْ رَاسْ وَ عَشَرَةْ قُرُونْ. 
REV.17.4	وَ الْمَرَةْ لَابْسَةْ لُبَاسْ لَوْنَهْ قَرَدِي وَ أَحْمَرْ تشُو وَ زِينَةْ كَتِيرَةْ هَنَا دَهَبْ وَ فَارُوسْ وَ لُؤْلُؤْ. وَ عِنْدَهَا كَاسْ هَنَا دَهَبْ فِي إِيدْهَا وَ الْكَاسْ مَلَانْ بِخُمَامْ شَيْن مَرَّةْ وَاحِدْ الْيِمَثِّلْ زِنَاهَا. 
REV.17.5	وَ فِي أُسُمْ عَجِيبْ مَكْتُوبْ فِي جَبْهِتْهَا وَ الْأُسُمْ دَا، هُو بَابِلْ الْكَبِيرَةْ أَمّ كُلَّ الشَّرَامِيطْ وَ كُلَّ فَسَادْ هَنَا كُلَّ النَّاسْ الْقَاعِدِينْ فِي الْأَرْض. 
REV.17.6	وَ شِفْت الْمَرَةْ دِي سَكْرَانَةْ أَشَانْ هِي شِرْبَتْ دَمّ الصَّالِحِينْ زِيَادَةْ وَ دَمّ النَّاسْ الشَّهَدَوْا لِعِيسَى. وَ وَكِتْ شِفْتَهَا أَنَا عَجَّبْت مَرَّةْ وَاحِدْ.
REV.17.7	وَ الْمَلَكْ حَجَّى لَيِّ وَ قَالْ: مَالَا عَجَّبْت مِنْهَا؟ نِفَسِّرْ لَيْك مَعَنَى هَنَا الْمَرَةْ وَ الْحَيْوَانْ الشَّايِلْهَا فِي ضَهَرَهْ الْعِنْدَهْ سَبْعَةْ رَاسْ وَ عَشَرَةْ قُرُونْ. 
REV.17.8	الْحَيْوَانْ الشِّفْتَهْ دَا هُو أَوَّلْ قَاعِدْ وَ هَسَّعْ مَا فِيهْ وَ يَطْلَعْ مِنْ الْهَاوِيَةْ وَ لَاكِنْ بَعَدْ دَا، يَمْشِي فِي الْهَلَاكْ. وَ سُكَّانْ الْأَرْض الْأَسَامَيْهُمْ مَا مَكْتُوبِينْ مِنْ بِدَايَةْ الدُّنْيَا فِي كِتَابْ الْحَيَاةْ، هُمَّنْ يِشِيفُوا الْحَيْوَانْ الْفَسِلْ دَا وَ يِعَجُّبُوا مِنَّهْ بِلْحَيْن أَشَانْ فِي الْوَكْت الْفَاتْ هُو قَاعِدْ وَ فِي الْوَكْت الْحَالِي هُو مَا فِيهْ وَ فِي الْوَكِتْ الْجَايِ يِقَبِّلْ.
REV.17.9	وَ خَلِّي النَّاسْ يِفَكُّرُوا فِي الْكَلَامْ دَا بِفِكِرْ عَدِيلْ. السَّبْعَةْ رَاسْ يِمَثُّلُوا سَبْعَةْ جِبَالْ وَ الْمَرَةْ جَالْسَةْ فَوْقهُمْ. 
REV.17.10	وَ السَّبْعَةْ رَاسْ يِمَثُّلُوا بَتَّانْ سَبْعَةْ مُلُوكْ. خَمْسَةْ مِنْهُمْ وَقَعَوْا خَلَاصْ وَ وَاحِدْ قَاعِدْ وَ الْآخَرْ لِسَّاعْ مَا جَاءْ. وَ مِنْ هُو بَجِي، لَازِمْ يَقْعُدْ وَكِتْ شِيَّةْ بَسْ. 
REV.17.11	وَ الْحَيْوَانْ ذَاتَهْ أَوَّلْ قَاعِدْ وَ هَسَّعْ مَا فِيهْ وَ هُو الْمَلِكْ التَّامِنْ وَ أَوَّلْ هُو وَاحِدْ مِنْ السَّبْعَةْ وَ هُو يَمْشِي فِي الْهَلَاكْ. 
REV.17.12	وَ الْعَشَرَةْ قُرُونْ الشِّفْتُهُمْ دَوْل، هُمَّنْ عَشَرَةْ مُلُوكْ اللِّسَّاعْهُمْ مَا رِكْبَوْا فِي مَمَالِكْهُمْ. وَ بَعْدَيْن، يَبْقَوْا مُلُوكْ وَ يَمْلُكُو مَعَ الْحَيْوَانْ دَا وَكِتْ شِيَّةْ بَسْ. 
REV.17.13	وَ عِنْدُهُمْ نِيَّةْ وَاحِدَةْ وَ كُلُّهُمْ يِسَلُّمُوا قُدْرِتْهُمْ لِلْحَيْوَانْ. 
REV.17.14	وَ يِحَارُبُوا الْخَرُوفْ وَ الْخَرُوفْ يِنَّصِرْ فَوْقهُمْ أَشَانْ هُو بَسْ سُلْطَانْ السَّلَاطِينْ وَ مَلِكْ الْمُلُوكْ. وَ عِنْدَهْ مَعَايَهْ النَّاسْ الْإِخْتَارَاهُمْ وَ نَادَاهُمْ وَ هُمَّنْ الْمُؤْمِنِينْ.
REV.17.15	وَ الْمَلَكْ قَالْ لَيِّ: إِنْتَ شِفْت الْبُحُورْ الْأَمْبَيْنَاتْهُمْ الشَّرْمُوطَةْ قَاعِدَةْ وَ هُمَّنْ يِمَثُّلُوا قَبَايِلْ وَ جَمَاعَاتْ وَ أُمَمْ وَ لُغَّاتْ. 
REV.17.16	وَ إِنْتَ شِفْت الْعَشَرَةْ قُرُونْ وَ الْحَيْوَانْ. وَ هُمَّنْ يَكْرَهَوْا الشَّرْمُوطَةْ وَ يِشِيلُوا مِنْهَا كُلَّ شَيْء الْعِنْدَهَا وَ يِشَرُّطُوا مِنْهَا كُلَّ لُبَاسْهَا وَ يَاكُلُوا لَحَمْهَا وَ يِحَرُّقُوهَا بِالنَّارْ. 
REV.17.17	وَ يَبْقَى مِثِلْ دَا أَشَانْ أَوَّلْ اللهْ دَسَّ نِيَّةْ فِي قُلُوبْ الْمُلُوكْ دَوْل أَشَانْ يِسَوُّوا الشَّيْء الْمُقَدَّرْ لَيْهُمْ وَ يَخْدُمُوا سَوَا وَ يَنْطُوا قُدْرِتْهُمْ لِلْحَيْوَانْ الْفَسِلْ لَحَدِّي الْكَلَامْ الْاللهْ قَالَهْ يِتِمّ. 
REV.17.18	وَ الْمَرَةْ الْإِنْتَ شِفْتَهَا، هِي الْمَدِينَةْ الْكَبِيرَةْ الْمَعْرُوفَةْ التَّمْلُكْ مُلُوكْ الْأَرْض.
REV.18.1	وَ بَعَدْ دَا، أَنَا شِفْت مَلَكْ آخَرْ نَازِلْ مِنْ السَّمَاءْ وَ عِنْدَهْ قُدْرَةْ شَدِيدَةْ. وَ هُو بِرَارِي وَ عِنْدَهْ نُورْ مَجِيدْ لَحَدِّي ضَاوَى كُلَّ الْأَرْض. 
REV.18.2	وَ هُو عَاطْ وَ قَالْ: وَقَعَتْ خَلَاصْ. مَدِينَةْ بَابِلْ الْكَبِيرَةْ خِرْبَتْ خَلَاصْ. مَا عِنْدَهَا سُكَّانْ إِلَّا الشَّوَاطِينْ بَسْ. وَ أَيِّ شَيْطَانْ يِدَلِّي يَسْكُنْ فَوْقهَا. وَ أَيِّ طَيْر مَا طَاهِرْ وَ مَكْرُوهْ يِدَلِّي يَسْكُنْ فَوْقهَا. 
REV.18.3	وَ دَا بِقِي أَشَانْ أَوَّلْ كُلَّ الْأُمَمْ شِرْبَوْا الْخَمَرْ الْهِي أَنْطَتْهُمْ وَ الْخَمَرْ دَا يِمَثِّلْ شَهْوِتْهَا الْفَاسْدَةْ. وَ مُلُوكْ الْأَرْض زَنَوْا مَعَاهَا وَ تُجَّارْ الدُّنْيَا لِقَوْا مَالْ كَتِيرْ بِلْحَيْن مِنْ شَهْوِتْهَا الْكَتِيرَةْ الْمَا عِنْدَهَا حَدّ.
REV.18.4	وَ فِي الْبَكَانْ دَا، سِمِعْت حِسّ آخَرْ جَايِ مِنْ السَّمَاءْ قَالْ: يَلَّا يَا شَعَبِي، أَمُرْقُوا مِنْهَا. مَا تِشَارُكُوهَا فِي ذُنُوبْهَا وَ مَا تِشَارُكُوهَا فِي الْوَبَاءْ الْيَجِي فَوْقهَا كُلَ. 
REV.18.5	أَمُرْقُوا أَشَانْ ذُنُوبْهَا بِقَوْا كَتِيرِينْ بِلْحَيْن مِثِلْ دُنْقُسْ الزَّادَوْا لَيَّهْ الْوَسَاخَةْ لَحَدِّي لِحْقَتْ السَّمَاءْ. وَ خَلَاصْ، اللهْ عَاقَبَاهَا بِظُلُمْهَا.
REV.18.6	خَلِّي يِسَوُّوا لَيْهَا مِثِلْ هِي سَوَّتَهْ لِلنَّاسْ. خَلِّي يِكَفُّوا فَوْقهَا مَرَّتَيْن الشَّيْء الْهِي سَوَّتَهْ. وَ أَمْلَوْا كَاسْهَا بِشُرَابْ الْبِسَكِّرْ مَرَّتَيْن مِنْ الشُّرَابْ الْهِي أَنْطَتَهْ لِلنَّاسْ. 
REV.18.7	أَوَّلْ شَهْوِتْهَا وَ فَشَارْهَا شُدَادْ بِلْحَيْن وَ هَسَّعْ أَنْطُوهَا عَذَابْ وَ حِزِنْ شَدِيدْ مِثِلْ دَا. أَيْوَى، أَشَانْ هِي تُقُولْ فِي قَلِبْهَا «دَاهُونِي أَنَا الْمَلِكَةْ. أَنَا مَا نَبْقَى أَرْمَلَةْ وَ أَبَداً مَا نَحْزَنْ».
REV.18.8	أَشَانْ دَا، فِي يَوْم وَاحِدْ بَسْ كُلَّ الْمَصَايِبْ يَضُرْبُوهَا مِنْ الْوَبَاءْ وَ الْحِزِنْ وَ الْجُوعْ. وَ النَّارْ تَاكُلْهَا أَشَانْ رَبِّنَا اللهْ الْيِحَاسِبْهَا هُو قَادِرْ.
REV.18.9	وَ مُلُوكْ الْأَرْض الزَّنَوْا مَعَاهَا وَ شَارَكَوْهَا فِي شَهْوِتْهَا يِشِيفُوا الدُّخَّانْ الْيَطْلَعْ مِنْ النَّارْ التَّاكُلْهَا وَ هُمَّنْ يَحَزْنَوْا وَ يَبْكُوا لَيْهَا. 
REV.18.10	وَ الْخَوْف يَدْخُلْ لَيْهُمْ بِسَبَبْ الْعَذَابْ الْجَاءْ فَوْقهَا وَ يَقْعُدُوا بَعِيدْ مِنْهَا وَ يُقُولُوا: هَـــــاي! يَا الْمَدِينَةْ الْكَبِيرَةْ، يَا بَابِلْ الْمَدِينَةْ الْقَادْرَةْ، فِي سَاعَةْ وَاحِدَةْ بَسْ الْعِقَابْ نَزَلْ فَوْقكِ.
REV.18.11	وَ تُجَّارْ فِي كُلَّ الْأَرْض يَبْكُوا وَ يَحَزْنَوْا لَيْهَا أَشَانْ مَا فِي نَادُمْ الْيَشْرِي بَتَّانْ بُضَاعِتْهُمْ. 
REV.18.12	وَ بُضَاعِتْهُمْ هِي الدَّهَبْ وَ الْفُضَّةْ وَ الْفَارُوسْ وَ اللُّؤْلُو وَ قُمَاشْ الْكِتَّانْ الْعَدِيلْ وَ الْقُمَاشْ اللَّوْنَهْ قَرَدِي وَ الْحَرِيرْ وَ الْقُمَاشْ الْأَحْمَرْ تشُو وَ أَيِّ شَيْء مِنْ الدُّخَّانْ وَ أَيِّ شَيْء مِنْ الْعَاجْ وَ مِنْ الْحَطَبْ السَّمَحْ وَ مِنْ النَّحَاسْ وَ الْحَدِيدْ وَ الْحَجَرْ الْجَمِيلْ الْيَبْنُوا بَيَّهْ قُصُورْ الْمُلُوكْ 
REV.18.13	وَ الْقِرْفَةْ وَ الْحَرَارْ وَ الْبَخُورْ وَ الصِّبِرْ وَ اللُّبَّانْ وَ الْخَمَرْ وَ الدِّهِنْ وَ الدَّقِيقْ وَ الْقَمَحْ وَ الْبَقَرْ وَ الْغَنَمْ وَ الْخَيْل وَ عَرَبَاتْ هَنَا الْخَيْل وَ الْعَبِيدْ. أَيْوَى، الْإِنْسَانْ كُلَ يِسَاوُقُوهْ.
REV.18.14	وَ التُّجَّارْ بُقُولُوا: وَدَّرْ لَيْكِ خَلَاصْ كُلَّ شَيْء الْحَلُو الْأَوَّلْ دَوَّرْتِهْ بِكُلَّ قَلِبْكِ وَ كُلَّ شَيْء مِنْ الْحَلَا وَ كُلَّ شَيْء الْبِرَارِي وَدَّرْ لَيْكِ خَلَاصْ. وَ أَبَداً بَتَّانْ مَا تَلْقَيْه.
REV.18.15	وَ التُّجَّارْ السَّاوَقَوْا الْبُضَاعَةْ دِي و لِقَوْا مِنْهَا مَالْ كَتِيرْ يَخَافَوْا بِسَبَبْ الْعَذَابْ الْجَاءْ فَوْقهَا وَ يَقْعُدُوا بَعِيدْ مِنْهَا وَ يَحَزْنَوْا وَ يَبْكُوا بِحِسّ عَالِي وَ يُقُولُوا: 
REV.18.16	هَـــــايّ! الْمَدِينَةْ الْكَبِيرَةْ الْأَوَّلْ نَاسْهَا لَابْسِينْ كِتَّانْ سَمَحْ وَ قُمَاشْ لَوْنَهْ قَرَدِي وَ أَحْمَرْ تشُو وَ زِينَةْ كَتِيرَةْ مِنْ الدَّهَبْ وَ الْفَارُوسْ وَ اللُّؤْلُو، 
REV.18.17	فِي سَاعَةْ وَاحِدَةْ بَسْ، كُلَّ الْمَالْ دَا دَمَّرَوْه.
REV.18.17	وَ أَيِّ سِيدْ سَفِينَةْ وَ رُكُّابَهْ وَ خَدَّامِينَهْ وَ أَيِّ نَادُمْ الْيَكْسَبْ رِزْقَهْ مِنْ السَّفَرْ بِالْبَحَرْ قَعَدْ بَعِيدْ مِنْ الْمَدِينَةْ. 
REV.18.18	وَ شَافَوْا الدُّخَّانْ الْيَطْلَعْ مِنْ النَّارْ التَّاكُلْهَا وَ عَاطَوْا وَ قَالَوْا: وَيْن الْمَدِينَةْ الْكَبِيرَةْ مِثِلْ الْمَدِينَةْ دِي؟
REV.18.19	وَ صَبَّوْا تُرَابْ فِي رُوسَيْنهُمْ مِنْ الْحِزِنْ وَ بَكَوْا بِحِسّ عَالِي وَ قَالَوْا: هَـــــايّ، الْمَدِينَةْ الْكَبِيرَةْ وَدَّرَتْ. أَوَّلْ أَيِّ نَادُمْ الْعِنْدَهْ سَفِينَةْ فِي الْبَحَرْ الْمَالِحْ بِقِي غَنِي بِمَالْهَا. وَ فِي سَاعَةْ وَاحِدَةْ بَسْ، الْمَدِينَةْ دَمَّرَوْهَا.
REV.18.20	يَا سُكَّانْ السَّمَاوَاتْ، أَفْرَحَوْا مِنْ دَمَارْهَا. يَا الرُّسُلْ وَ الْأَنْبِيَاءْ وَ الصَّالِحِينْ، أَفْرَحَوْا. أَشَانْ اللهْ قَطَعْ لَيْكُو شَرِيعَةْ وَ عَاقَبَاهَا خَلَاصْ.
REV.18.21	وَ فِي الْبَكَانْ دَا، مَلَكْ قَادِرْ قَلَّ لَيَّهْ حَجَرْ مِثِلْ مُرْحَاكَةْ كَبِيرَةْ وَ زَقَلَهْ فِي أُسْط الْبَحَرْ وَ قَالْ: بِقُدْرَةْ مِثِلْ دِي بَسْ، مَدِينَةْ بَابِلْ الْكَبِيرَةْ يَرْمُوهَا وَ تَبْقَى مَا فِيهَا.
REV.18.22	يَا بَابِلْ، حِسّ الْجِقِنْدِيَةْ وَ الْفَنَّانْ وَ الصُّفَّارَةْ وَ الْبُرُنْجِي أَبَداً مَا يِنْسَمْعَوْا فَوْقكِ بَتَّانْ. وَ مَا فِي أَيِّ أُسْطَا هَنَا أَيِّ خِدْمَةْ يِنْلَقِي فَوْقكِ بَتَّانْ. وَ حَرَكَةْ الطَّاحُونَةْ أَبَداً مَا تِنْسَمِعْ فَوْقكِ بَتَّانْ. 
REV.18.23	وَ ضَيْء هَنَا فَانُوسْ أَبَداً مَا يِنْشَافْ فِي لُبِّكِ بَتَّانْ. وَ حِسّ الْعَرِيسْ وَ حِسّ الْعَرُوسْ أَبَداً مَا يِنْسَمْعَوْا فَوْقكِ بَتَّانْ. يَبْقَى مِثِلْ دَا أَشَانْ تُجَّارْكِ بِقَوْا كُبَارَاتْ الْأَرْض وَ غَشَّوْا كُلَّ الْأُمَمْ بِسِحِرْكِ. 
REV.18.24	وَ أَنْلَقَى فِي الْمَدِينَةْ دِي دَمّ الْأَنْبِيَاءْ وَ الصَّالِحِينْ وَ مَعَايَهْ دَمّ هَنَا أَيِّ نَادُمْ الْمَكْتُولْ فِي كُلَّ الْأَرْض.
REV.19.1	وَ بَعَدْ دَا، أَنَا سِمِعْت حَرَكَةْ شَدِيدَةْ فِي السَّمَاوَاتْ مِثِلْ حَرَكَةْ هَنَا نَاسْ كَتِيرِينْ بِلْحَيْن. وَ قَالَوْا: هَلَّيْلُويَا
REV.19.2	حِسَابَهْ حَقّ وَ عَادِلْ. هُو حَاسَبْ الشَّرْمُوطَةْ الْكَبِيرَةْ الْفَسَدَتْ نَاسْ الْأَرْض بِزِنَاهَا. هِي دَفَّقَتْ دَمّ عَبِيدْ اللهْ وَ اللهْ جَازَاهَا خَلَاصْ.
REV.19.3	وَ بَتَّانْ عَاطَوْا: هَلَّيْلُويَا، الْحَمْدُ لِلهْ! دُخَّانْ هَنَا النَّارْ الْأَكَلَتْهَا يَطْلَعْ إِلَى الْأَبَدْ.
REV.19.4	وَ الْأَرْبَعَةْ وَ عِشْرِينْ شُيُوخْ وَ الْأَرْبَعَةْ حَيْوَانَاتْ السَّمَاوِيَّةْ سَجَدَوْا قِدَّامْ اللهْ الْقَاعِدْ فِي الْعَرْش وَ قَالَوْا: آمِينْ. هَلَّيْلُويَا، الْحَمْدُ لِلهْ.
REV.19.5	وَ حِسّ مِنْ بَكَانْ الْعَرْش أَنْسَمَعْ وَ قَالْ: يَا عَبِيدْ اللهْ، أَشْكُرُوا رَبِّنَا اللهْ. أَيِّ نَادُمْ الْخَايِفْ مِنْ اللهْ وَ يِتَابِعْ كَلَامَهْ بِحَالْ صَالِحَةْ مِنْ الصُّغَارْ لَحَدِّي الْكُبَارْ، خَلِّي يَشْكُرَهْ.
REV.19.6	وَ فِي الْبَكَانْ دَا، سِمِعْت حَرَكَةْ مِثِلْ حِسّ هَنَا نَاسْ كَتِيرِينْ مَرَّةْ وَاحِدْ. وَ حِسُّهُمْ مِثِلْ حَرَكَةْ هَنَا مَطَرَةْ شَدِيدَةْ بِلْحَيْن وَ مِثِلْ رَعَدْ شَدِيدْ وَ قَالَوْا: هَلَّيْلُويَا. رَبِّنَا اللهْ الْقَادِرْ قَاعِدْ يَمْلُكْ. 
REV.19.7	خَلِّي نَفْرَحَوْا وَ نِعَيِّدُوا وَ نِمَجُّدُوا اللهْ أَشَانْ يَوْم هَنَا عِرِسْ الْخَرُوفْ تَمَّ. الْعَرُوسْ
REV.19.8	بِإِذِنْ اللهْ هِي لِبْسَتْ خَلَقْ هَنَا كِتَّانْ أَصْلِي وَ هُو سَمَحْ بِلْحَيْن و بِرَارِي. وَ الْكِتَّانْ السَّمَحْ دَا يِمَثِّلْ حَسَنَاتْ الصَّالِحِينْ.
REV.19.9	وَ الْمَلَكْ حَجَّى لَيِّ وَ قَالْ: أَكْتِبْ «عِرِسْ هَنَا الْخَرُوفْ جَاءْ وَ مَبْرُوكْ لِكُلَّ الْمَعْزُومِينْ».
REV.19.9	وَ بَتَّانْ، حَجَّى لَيِّ وَ قَالْ: دَا كَلَامْ اللهْ الصَّحِيحْ.
REV.19.10	وَ عَجَلَةْ كَيْ، أَنَا سَجَدْت قِدَّامْ رِجِلَيْنَهْ أَشَانْ نَعَبُدَهْ لِلْمَلَكْ وَ لَاكِنْ هُو قَالْ: لَا، مَا تَسْجُدْ لَيِّ أَنَا. أَعَبُدْ اللهْ. أَنَا عَبِدْ مِثْلَكْ إِنْتَ وَ مِثِلْ أَخْوَانَكْ الْيِتَابُعُوا شَهَادَةْ عِيسَى. أَشَانْ شَهَادَةْ عِيسَى، هِي الْكَلَامْ الْيِنَزِّلَهْ الرُّوحْ الْقُدُّوسْ فَوْق الْأَنْبِيَاءْ.
REV.19.11	وَ فِي الْبَكَانْ دَا، أَنَا شِفْت السَّمَاءْ فَاتِحْ. وَ شِفْت جُوَادْ أَبْيَضْ. وَ الرَّاكِبْ فَوْقَهْ أُسْمَهْ الْأَمِينْ وَ الصَّادِقْ وَ هُو يِحَارِبْ عَدُوهْ وَ يَحْكِمْ النَّاسْ بِحَالْ صَالِحَةْ. 
REV.19.12	وَ عُيُونَهْ مِثِلْ نار مُقَرْقِرَةْ وَ فِي رَاسَهْ عِنْدَهْ تِيجَانْ كَتِيرِينْ. وَ أُسُمْ وَاحِدْ مَكْتُوبْ فَوْقَهْ وَ الْأُسُمْ دَا، مَا فِي نَادُمْ يَعَرْفَهْ إِلَّا هُو بَسْ. 
REV.19.13	وَ هُو لَابِسْ خَلَقْ مَلَانْ بِالدَّمّ وَ الْأُسُمْ الْبِنَادُوهْ بَيَّهْ، هُو كَلِمَةْ اللهْ. 
REV.19.14	وَ جُنُودْ السَّمَوَاتْ تَابَعَوْه. وَ هُمَّنْ لَابْسِينْ كِتَّانْ أَصْلِي وَ سَمَحْ وَ أَبْيَضْ كَرّ وَ رَاكْبِينْ فِي خَيْل بُيُضْ. 
REV.19.15	وَ سَيْف مُطَرَّقْ مَارِقْ مِنْ خَشْمَهْ وَ يَضْرُبْ بَيَّهْ الْأُمَمْ. وَ هُو يَحْكِمْ فَوْقهُمْ بِإِيدْ قَوِيَّةْ مِثِلْ الْحَدِيدْ. هُو بَسْ الْيِفَجِّخْ الْعِنَبْ فِي الْبَكَانْ الْيِفَجُّخُوهْ فَوْقَهْ وَ مَعَنَاتَهْ هُو مَسْؤُولْ فِي بَكَانْ هَنَا غَضَبْ اللهْ الْقَادِرْ. 
REV.19.16	وَ عِنْدَهْ أُسُمْ مَكْتُوبْ فِي خَلَقَهْ وَ فِي دَارِجْتَهْ وَ الْأُسُمْ دَا، هُو مَلِكْ الْمُلُوكْ وَ سُلْطَانْ السَّلَاطِينْ.
REV.19.17	وَ فِي الْبَكَانْ دَا، شِفْت مَلَكْ وَاحِدْ وَاقِفْ فِي الْحَرَّايْ. وَ هُو نَادَى بِحِسّ شَدِيدْ لِكُلَّ الطُّيُورْ الطَّايِرْينْ فِي السَّمَاءْ وَ قَالْ: تَعَالُوا، لُمُّوا وَ آكُلُوا الْعَشَاءْ الْاللهْ جَهَّزَهْ لَيْكُو. 
REV.19.18	آكُلُوا لَحَمْ الْمُلُوكْ وَ لَحَمْ هَنَا كُبَارَاتْ الْعَسْكَرْ وَ لَحَمْ النَّاسْ الْقَادْرِينْ وَ لَحَمْ الْخَيْل وَ الرَّاكِبِينْ فَوْقهُمْ. أَيْوَى، آكُلُوا لَحَمْ هَنَا كُلَّ النَّاسْ مِنْ الْحُرِّينْ وَ الْعَبِيدْ وَ الصُّغَارْ وَ الْكُبَارْ.
REV.19.19	وَ شِفْت الْحَيْوَانْ الْفَسِلْ وَ مُلُوكْ الْأَرْض مَعَ عَسْكَرْهُمْ لَامِّينْ أَشَانْ يِحَارُبُوا الرَّاكِبْ فِي الْجُوَادْ الْأَبْيَضْ وَ عَسْكَرَهْ. 
REV.19.20	وَ الْحَيْوَانْ غَلَبَوْه وَ كَرَبَوْه. وَ كَرَبَوْا مَعَايَهْ الْكَدَّابْ الْبُقُولْ هُو نَبِي الْأَوَّلْ سَوَّى عَجَايِبْ فِي قِدَّامَهْ. و الْعَجَايِبْ دَوْل، هُو سَوَّاهُمْ أَشَانْ يُغُشّ بَيْهُمْ النَّاسْ الْقِبَلَوْا عَلَامَةْ الْحَيْوَانْ الْفَسِلْ وَ سَجَدَوْا لِصَنَمَهْ. وَ رَمَّوْا الْحَيْوَانْ وَ الْكَدَّابْ حَيِّينْ فِي بَحَرْ هنا النَّارْ الْمُأَوْقِدَةْ بِكِبْرِيتْ أَصْفَرْ. 
REV.19.21	وَ عَسْكَرْهُمْ كُلَ مَاتَوْا بِسَيْف هَنَا الرَّاكِبْ فِي الْجُوَادْ وَ دَا السَّيْف الْمَارِقْ مِنْ خَشْمَهْ. وَ كُلَّ الطُّيُورْ شِبْعَوْا مِنْ لَحَمْ الْمَيْتِينْ دَوْل.
REV.20.1	وَ فِي الْبَكَانْ دَا، أَنَا شِفْت مَلَكْ نَازِلْ مِنْ السَّمَاءْ. وَ فِي إِيدَهْ عِنْدَهْ مُفْتَاحْ هَنَا الْهَاوِيَةْ وَ جِنْزِيرْ كَبِيرْ بِلْحَيْن. 
REV.20.2	وَ هُو كَرَبْ الْغُولْ وَ جَنْزَرَهْ أَشَانْ يَقْعُدْ مُجَنْزَرْ مُدَّةْ أَلِفْ سَنَةْ. وَ الْغُولْ هُو الدَّابِي الْقَاعِدْ مِنْ زَمَانْ وَ هُو إِبْلِيسْ وَ الشَّيْطَانْ. 
REV.20.3	وَ الْمَلَكْ رَمَاهْ فِي الْهَاوِيَةْ وَ قَفَّلَاهْ وَ خَطَّ خِتِمْ فِي الْبَابْ أَشَانْ الْغُولْ مَا يَمْرُقْ وَ مَا يُغُشّ الْأُمَمْ بَتَّانْ لَحَدِّي الْأَلِفْ سَنَةْ يِكَمُّلُوا. وَ بَعَدْ دَا، لَابُدَّ يَتُلْقُوهْ وَكِتْ شِيَّةْ.
REV.20.4	وَ شِفْت كَرَاسِي وَ شِفْت الْقَاعِدِينْ فَوْقهُمْ الْكَلَّفَوْهُمْ بِالشَّرِيعَةْ. وَ شِفْت النَّاسْ الْقَطَعَوْا رُوسَيْنهُمْ أَشَانْ تَابَعَوْا شَهَادَةْ عِيسَى وَ كَلَامْ اللهْ وَ النَّاسْ الْمَا سَجَدَوْا لِلْحَيْوَانْ الْفَسِلْ وَ لَا صَنَمَهْ وَ مَا قِبْلَوْا عَلَامْتَهْ وَ لَا فِي جَبْهَاتْهُمْ وَ لَا فِي إِيدَيْنهُمْ. وَ هُمَّنْ حِيَوْا وَ حَكَمَوْا مَعَ الْمَسِيحْ مُدَّةْ أَلِفْ سَنَةْ. 
REV.20.5	وَ دِي الْقِيَامَةْ الْأَوَّلَانِيَّةْ. الْمَيْتِينْ الْآخَرِينْ مَا حِيَوْا لَحَدِّي الْأَلِفْ سَنَةْ يِتِمُّوا. 
REV.20.6	مَبْرُوكْ لِأَيِّ نَادُمْ الْيِشَارِكْ فِي الْقِيَامَةْ الْأَوَّلَانِيَّةْ. هُو يَبْقَى خَاصّ لِلهْ. وَ الْمَوْت التَّانِي مَا عِنْدَهْ قُدْرَةْ فِي النَّاسْ دَوْل. هُمَّنْ يَبْقَوْا رُجَالْ دِينْ وَ يَعَبُدُوا اللهْ وَ الْمَسِيحْ وَ يَحْكُمُوا مَعَايَهْ مُدَّةْ أَلِفْ سَنَةْ.
REV.20.7	وَ وَكِتْ الْأَلِفْ سَنَةْ يِكَمُّلُوا خَلَاصْ، الشَّيْطَانْ يُفُكُّوهْ مِنْ الْبَكَانْ الْهُو مَسْجُونْ فَوْقَهْ. 
REV.20.8	وَ يَمْرُقْ مِنَّهْ أَشَانْ يَمْشِي فِي كُلَّ الْأَرْض وَ يُغُشّ كُلَّ الْأُمَمْ وَ هُمَّنْ يَبْقَوْا مِثِلْ يَاجُوجْ وَ مَاجُوجْ
REV.20.9	وَ النَّاسْ دَوْل قَمَّوْا مِنْ كُلَّ الْأَرْض وَ مَشَوْا وَ حَاوَقَوْا الصَّالِحِينْ وَ الْمَدِينَةْ الْاللهْ يِحِبَّهَا. لَاكِنْ نَارْ نَزَلَتْ فَوْقهُمْ مِنْ السَّمَاءْ وَ أَكَلَتْهُمْ مَرَّةْ وَاحِدْ. 
REV.20.10	وَ إِبْلِيسْ الْأَوَّلْ غَشَّاهُمْ رَمَوْه فِي بَحَرْ هَنَا النَّارْ وَ الْكِبْرِيتْ الْأَصْفَرْ. وَ دَا نَفْس الْبَكَانْ الْأَوَّلْ رَمَوْا فَوْقَهْ الْحَيْوَانْ الْفَسِلْ وَ الْكَدَّابْ الْقَالْ هُو نَبِي. وَ يِعَذُّبُوهُمْ لَيْل وَ نَهَارْ دَايْماً وَ إِلَى الْأَبَدْ.
REV.20.11	وَ شِفْت عَرْش عَظِيمْ أَبْيَضْ وَ شِفْت الْقَاعِدْ فَوْقَهْ. وَ السَّمَوَاتْ وَ الْأَرْض كَسَّوْا مِنْ قِدَّامَهْ وَ بِقَوْا مَا فِيهُمْ. 
REV.20.12	وَ شِفْت كُلَّ الْمَيْتِينْ مِنْ الْكُبَارْ وَ الصُّغَارْ وَاقْفِينْ قِدَّامْ الْعَرْش. وَ الْكُتُبْ فَتَحَوْهُمْ. وَ بَتَّانْ كِتَابْ آخَرْ فَتَحَوْه وَ هُو كِتَابْ الْحَيَاةْ. وَ كُلَّ خِدْمَةْ الْمَيْتِينْ الْأَوَّلْ سَوَّوْهَا مَكْتُوبَةْ فِي الْكُتُبْ. وَ هُمَّنْ يِحَاسُبُوهُمْ حَسَبْ الشَّيْء الْمَكْتُوبْ فِي الْكُتُبْ. 
REV.20.13	أَيْوَى، الْبَحَرْ سَلَّمْ الْمَيْتِينْ الْقَاعِدِينْ فَوْقَهْ. وَ الْمَوْت سَلَّمْ الْمَيْتِينْ الْقَاعِدِينْ فِي مَمْلَكَتَهْ. وَ أَيِّ نَادُمْ يِحَاسُبُوهْ فِي الشَّيْء الْهُو سَوَّاهْ. 
REV.20.14	وَ خَلَاصْ، الْمَوْت وَ مَمْلَكَتَهْ رَمَوْهُمْ فِي بَحَرْ النَّارْ. وَ بَحَرْ النَّارْ، هُو الْمَوْت التَّانِي. 
REV.20.15	وَ كَانْ أُسُمْ هَنَا أَيِّ نَادُمْ مَا مَكْتُوبْ فِي كِتَابْ الْحَيَاةْ، هُو رَمَوْه فِي بَحَرْ النَّارْ.
REV.21.1	وَ شِفْت سَمَاءْ جَدِيدْ وَ أَرْض جَدِيدَةْ. وَ السَّمَاءْ وَ الْأَرْض الْأَوَّلْ قَاعِدِينْ بِقَوْا مَا فِيهُمْ وَ الْبَحَرْ كُلَ بِقِي مَا فِيهْ. 
REV.21.2	وَ شِفْت الْمَدِينَةْ الْمُقَدَّسَةْ و اللهْ قَاعِدْ يِنَزِّلْهَا مِنْ السَّمَاءْ وَ هِي مَدِينَةْ الْقُدُسْ
REV.21.3	وَ أَنَا سِمِعْت حِسّ شَدِيدْ جَايْ مِنْ الْعَرْش وَ قَالْ: دَاهُو مَسْكَنْ هَنَا اللهْ قَاعِدْ فِي أُسْط النَّاسْ. هُو سَاكِنْ مَعَاهُمْ وَ هُمَّنْ بِقَوْا شَعَبَهْ. اللهْ ذَاتَهْ قَاعِدْ مَعَاهُمْ وَ هُو بَسْ رَبُّهُمْ. 
REV.21.4	وَ هُو يُقُشّ مِنْ عُيُونْهُمْ كُلَّ دُمُوعْهُمْ وَ الْمَوْت يَبْقَى مَا فِيهْ. وَ مَا فِي حِزِنْ بَتَّانْ وَ لَا بَكِي وَ لَا تَعَبْ أَشَانْ كُلَّ شَيْء الْأَوَّلْ قَاعِدْ بِقِي مَا فِيهْ.
REV.21.5	وَ الْقَاعِدْ فِي الْعَرْش قَالْ: نَعَمْ، أَنَا قَاعِدْ نِجَدِّدْ كُلَّ شَيْء.
REV.21.5	وَ بَتَّانْ حَجَّى لَيِّ وَ قَالْ: أَكْتِبْ الْكَلَامْ دَا أَشَانْ الْكَلَامْ دَا ثَابِتْ وَ صَحِيحْ.
REV.21.6	وَ أَوْرَانِي وَ قَالْ: خَلَاصْ كُلَّ شَيْء كَمَّلْ. أَنَا الْأَوَّلْ وَ الْأَخِيرْ. أَنَا الْبِدَايَةْ وَ النَّهَايَةْ. وَ أَنَا نَنْطِي إِذِنْ لِأَيِّ نَادُمْ الْعَطْشَانْ أَشَانْ يَشْرَبْ أَلْمِي مِنْ بِيرْ أَلْمِي الْحَيَاةْ بَلَا تَمَنْ. 
REV.21.7	وَ أَيِّ نَادُمْ الْيِنَّصِرْ، يَوْرِثْ كُلَّ الْبَرَكَةْ دِي. وَ أَنَا نَبْقَى رَبَّهْ وَ هُو يَبْقَى وِلَيْدِي. 
REV.21.8	لَاكِنْ الْخَوَّافِينْ وَ الْمَا مُؤْمِنِينْ وَ الْفَاسْدِينْ وَ كَتَّالِينْ الدِّمَمْ وَ الزَّنَّايِينْ وَ السَّحَّارِينْ وَ الْعَابْدِينْ أَصْنَامْ وَ كُلَّ الْكَدَّابِينْ، بَكَانْهُمْ يَبْقَى بَحَرْ النَّارْ وَ الْكِبْرِيتْ الْأَصْفَرْ. وَ دَا بَسْ الْمَوْت التَّانِي.
REV.21.9	وَ مَلَكْ وَاحِدْ جَاءْ لَيِّ وَ هُو وَاحِدْ مِنْ السَّبْعَةْ مَلَائِكَةْ الْأَوَّلْ عِنْدُهُمْ السَّبْعَةْ كِيسَانْ وَ دَفَّقَوْا السَّبْعَةْ وَبَاءْ الْأَخِيرِينْ فِي الْأَرْض. وَ هُو حَجَّى لَيِّ وَ قَالْ: تَعَالْ، نِوَصِّفَكْ الْعَرُوسْ التَّبْقَى زَوْجَةْ الْخَرُوفْ. 
REV.21.10	وَ فِي الرُّؤْيَا دِي، هُو وَدَّانِي بَعِيدْ وَ خَطَّانِي فِي رَاسْ هَنَا حَجَرْ طَوِيلْ بِلْحَيْن. وَ وَصَّفَانِي الْمَدِينَةْ الْمُقَدَّسَةْ الْاللهْ قَاعِدْ يِنَزِّلْهَا مِنْ السَّمَاءْ وَ هِي مَدِينَةْ الْقُدُسْ. 
REV.21.11	وَ هِي ضَاوِيَةْ بِنُورْ مَجِيدْ هَنَا اللهْ. الْمَدِينَةْ تِرَارِي مِثِلْ حَجَرْ كَرِيمْ وَ مِثِلْ فَارُوسْ وَ مِثِلْ قَزَازْ صَافِي مَرَّةْ وَاحِدْ. 
REV.21.12	دُرْدُرْهَا قَوِي وَ طَوِيلْ وَ عِنْدَهْ أَتْنَا عَشَرْ بِيبَانْ وَ فِي أَتْنَا عَشَرْ مَلَائِكَةْ وَ أَيِّ مَلَكْ مَسْؤُولْ فِي بَابْ وَاحِدْ. وَ أَسَامَيْ هَنَا قَبَايِلْ بَنِي إِسْرَائِيلْ الْأَتْنَا عَشَرْ مَكْتُوبِينْ فِي الْبِيبَانْ. 
REV.21.13	فِي نُصَّهْ الصَّبْحَانِي تَلَاتَةْ بِيبَانْ وَ فِي الْمُنْشَاقِي تَلَاتَةْ بِيبَانْ وَ فِي الْوَطِيَانِي تَلَاتَةْ بِيبَانْ وَ فِي الْغَرْبَانِي تَلَاتَةْ بِيبَانْ. 
REV.21.14	وَ دُرْدُرْ الْمَدِينَةْ عِنْدَهْ أَتْنَا عَشَرْ أَسَاسْ وَ أَسَامَيْ هَنَا رُسُلْ الْخَرُوفْ الْأَتْنَا عَشَرْ مَكْتُوبِينْ فَوْقهُمْ.
REV.21.15	وَ الْمَلَكْ الْقَاعِدْ يِحَجِّي لَيِّ عِنْدَهْ عَصَايْ هَنَا دَهَبْ فِي إِيدَهْ أَشَانْ يِقَاوِسْ الْمَدِينَةْ وَ بِيبَانْهَا وَ دَرَادِرْهَا. 
REV.21.16	وَ الْمَدِينَةْ مُرَبَّعَةْ. عُرْضَهَا وَ طُولْهَا سَوَا سَوَا. وَ هُو قَاوَسْ الْمَدِينَةْ بِعَصَايْتَهْ وَ طُولْهَا أَتْنَا عَشَرْ أَلِفْ إِسْتَادِيَةْ
REV.21.17	وَ الْمَلَكْ قَاوَسْ تُخُنْ الدُّرْدُرْ بِالدُّرَاعْ الْيِقَاوُسُوا بَيَّهْ النَّاسْ وَ لِقِي مِيَةْ وَ أَرْبَعَةْ وَ أَرْبَعِينْ دُرَاعْ. 
REV.21.18	وَ الدُّرْدُرْ مَبْنِي بِفَارُوسْ وَ بُيُوتْ الْمَدِينَةْ هَنَا دَهَبْ صَافِي يِرَارِي مِثِلْ الْقَزَازْ. 
REV.21.19	وَ أَسَاسْ هَنَا الدُّرْدُرْ عِنْدَهْ زِينَةْ مِنْ أَيِّ حَجَرْ كَرِيمْ. الْأَسَاسْ الْأَوَّلَانِي عِنْدَهْ فَارُوسْ وَ التَّانِي يَاقُوتْ زَهْرِي وَ التَّالِتْ عَقِيقْ أَحْمَرْ وَ الرَّابِعْ يَاقُوتْ أَخَضَرْ. 
REV.21.20	وَ الْخَامِسْ عَقِيقْ أَزْرَقْ وَ السَّادسْ عَقِيقْ أَحْمَرْ وَ السَّابِعْ عَقِيقْ أَصْفَرْ وَ التَّامِنْ عَقِيقْ زَهْرِي وَ التَّاسِعْ يَاقُوتْ أَصْفَرْ وَ الْعَاشِرْ عَقِيقْ أَخَضَرْ وَ الْإِحْدَا عَشَرْ فَيْرُوزْ وَ الْأَتْنَا عَشَرْ يَاقُوتْ لَوْنَهْ قَرَدِي. 
REV.21.21	وَ الْأَتْنَا عَشَرْ بِيبَانْ دَوْل هُمَّنْ أَتْنَا عَشَرْ لُؤلُوْ وَ أَيِّ بَابْ مِنْهُمْ سَوَّوْه مِنْ لُؤْلُؤْ وَاحِدَةْ بَسْ. وَ شَارِعْ الْمَدِينَةْ مِنْ دَهَبْ صَافِي يِرَارِي مِثِلْ الْقَزَازْ.
REV.21.22	وَ مَا شِفْت بَيْت هَنَا عِبَادَةْ فِي الْمَدِينَةْ دِي أَشَانْ فِي قَدّ هَنَا بَيْت عِبَادَةْ، رَبِّنَا اللهْ الْقَادِرْ وَ الْخَرُوفْ ذَاتْهُمْ قَاعِدِينْ وَ أَشَانْ دَا، بَيْت هَنَا عِبَادَةْ مَا وَاجِبْ بَتَّانْ. 
REV.21.23	وَ الْمَدِينَةْ مَا تِدَوْر نُورْ مِنْ الْحَرَّايْ وَ لَا ضَيْء مِنْ الْقَمَرْ أَشَانْ نُورْ مَجِيدْ هَنَا اللهْ بِقِي نُورْ الْمَدِينَةْ وَ الْخَرُوفْ قَاعِدْ يَنْطِيهَا ضَيْء. 
REV.21.24	وَ الْأُمَمْ يِعِيشُوا فِي نُورْهَا وَ مُلُوكْ الْأَرْض يِجِيبُوا لَيْهَا دَرَجِتْهُمْ. 
REV.21.25	وَ بِالنَّهَارْ بِيبَانْهَا أَبَداً مَا بِسِدُّوهُمْ وَ فِي الْبَكَانْ دَا، الْوَطَى أَبَداً مَا تَبْقَى لَيْل. 
REV.21.26	وَ يِوَدُّوا فِي الْمَدِينَةْ كُلَّ شَيْء هَنَا الدَّرَجَةْ وَ الْإِكْرَامْ مِنْ الْأُمَمْ. 
REV.21.27	وَ أَيِّ شَيْء الْمَا طَاهِرْ وَلَّا أَيِّ نَادُمْ الْيِسَوِّي شَيْء شَيْن وَ لَا أَيِّ كَدَّابْ مَا يَدْخُلُوا فِيهَا. اليَدْخُلُوا فِي الْمَدِينَةْ دِي، النَّاسْ الْأَسَامَيْهُمْ قَاعِدِينْ فِي كِتَابْ الْحَيَاةْ هَنَا الْخَرُوفْ بَسْ.
REV.22.1	وَ فِي الْبَكَانْ دَا، الْمَلَكْ وَصَّفَانِي بَحَرْ هَنَا أَلْمِي الْحَيَاةْ. وَ الْبَحَرْ يِرَارِي مَرَّةْ وَاحِدْ وَ جَارِي مِنْ عَرْش هَنَا اللهْ وَ الْخَرُوفْ. 
REV.22.2	وَ الْبَحَرْ جَارِي فِي أُسُطْ شَارِعْ الْمَدِينَةْ. وَ بَتَّانْ، شَدَرَةْ الْحَيَاةْ قَاعِدَةْ فِي خَشُمْ الْبَحَرْ. وَ شَدَرَةْ الْحَيَاةْ تَلْدَ عِيَالْ أَتْنَا عَشَرْ مَرَّةْ فِي السَّنَةْ. أَيِّ شَهَرْ تَلْدَ عِيَالْ وَ وَرْشَالْهَا كُلَ يَنْطُوا الْعَافَيْ لِلْأُمَمْ. 
REV.22.3	وَ أَبَداً مَا فِي أَيِّ نَعِيلَةْ بَتَّانْ. وَ عَرْش هَنَا اللهْ وَ الْخَرُوفْ يَقْعُدْ فِي الْمَدِينَةْ. وَ في الْبَكَانْ دَا، عَبِيدَهْ يَعَبُدُوهْ. 
REV.22.4	وَ يِشِيفُوا وِجْهَهْ وَ أُسْمَهْ هُو بَسْ يَقْعُدْ فِي جَبْهَاتْهُمْ. 
REV.22.5	وَ بَتَّانْ الْوَطَى أَبَداً مَا تَبْقَى لَيْل وَ مَا يِدَوْرُوا بَتَّانْ ضَيْء وَلَّا الْحَرَّايْ أَشَانْ رَبُّهُمْ اللهْ يَبْقَى ضَيُّهُمْ وَ عَبِيدْ اللهْ يَحْكُمُوا مَعَايَهْ إِلَّا الْأَبَدْ.
REV.22.6	وَ هُو حَجَّى لَيِّ وَ قَالْ: كُلَّ الْكَلَامْ دَا ثَابِتْ وَ صَحِيحْ. وَ الرَّبّ اللهْ الْيِنَزِّلْ كَلَامَهْ لِلْأَنْبِيَاءْ بِالرُّوحْ الْقُدُّوسْ، هُو رَسَّلْ لَيْك مَلَكَهْ أَشَانْ يِوَصِّفْ عَبِيدَهْ الشَّيْء اللَّابُدَّ يَبْقَى قَرِيبْ. 
REV.22.7	وَ دَاهُو أَنَا جَايِ قَرِيبْ. وَ مَبْرُوكْ لِلنَّادُمْ الْيِتَابِعْ الْكَلَامْ النَّزَلْ فِي الْكِتَابْ دَا.
REV.22.8	وَ أَنَا يُوحَنَّا أَنَا بَسْ السِّمِعْت وَ شِفْت كُلَّ الْكَلَامْ دَا. وَ وَكِتْ سِمِعْتَهْ وَ شِفْتَهْ، أَنَا سَجَدْت قِدَّامْ رِجِلَيْن الْمَلَكْ الْوَصَّفْ لَيِّ وَ دَوَّرْت نَعَبُدَهْ. 
REV.22.9	وَ لَاكِنْ هُو قَالْ: لَا، مَا تَسْجُدْ لَيِّ. أَنَا عَبِدْ مِثْلَكْ إِنْتَ وَ مِثِلْ أَخْوَانَكْ الْأَنْبِيَاءْ وَ مِثِلْ كُلَّ النَّاسْ الْيِتَابُعُوا كَلَامْ الْكِتَابْ دَا. أَعَبُدْ اللهْ.
REV.22.10	وَ قَالْ لَيِّ بَتَّانْ: خَلِّي النَّاسْ يَقْرَوْا الْكَلَامْ النَّزَلْ مِنْ اللهْ الْقَاعِدْ فِي الْكِتَابْ دَا أَشَانْ الْوَكِتْ قَرَّبْ. 
REV.22.11	النَّادُمْ الْفَسِلْ، خَلِّي يَقْعُدْ ثَابِتْ فِي فَسَالْتَهْ. وَ النَّادُمْ النِّجِسْ، خَلِّي يَقْعُدْ ثَابِتْ فِي نَجَاسْتَهْ. وَ النَّادُمْ الْعَدِيلْ، خَلِّي يَقْعُدْ ثَابِتْ فِي حَالَهْ الْعَدِيلَةْ. وَ النَّادُمْ الصَّالِحْ، خَلِّي يَقْعُدْ ثَابِتْ فِي حَالَهْ الصَّالْحَةْ.
REV.22.12	وَ دَاهُو أَنَا جَايِ قَرِيبْ وَ نَنْطِي لِكُلِّ نَادُمْ الشَّيْء الْوَاجِبْ لَيَّهْ حَسَبْ الشَّيْء السَّوَّاهْ. 
REV.22.13	أَنَا الْأَلِفْ وَ الْيَاءْ وَ الْأَوَّلْ وَ الْأَخِيرْ وَ الْبِدَايَةْ وَ النِّهَايَةْ. 
REV.22.14	وَ مَبْرُوكْ لِلنَّاسْ الْيِغَسُّلُوا خُلْقَانْهُمْ أَشَانْ كَانْ خُلْقَانْهُمْ نُضَافْ، عِنْدُهُمْ حَقّ يَاكُلُوا مِنْ عِيَالْ شَدَرْ الْحَيَاةْ وَ يَمْشُوا لِلْبِيبَانْ وَ يِنْدَسَّوْا فِي الْمَدِينَةْ. 
REV.22.15	وَ بَرَّا مِنْ الْمَدِينَةْ، فِيَهْ الْفَاسْدِينْ وَ السَّحَّارِينْ وَ الزَّنَّايِينْ وَ كَتَّالِينْ الدِّمَمْ وَ النَّاسْ الْيَعَبُدُوا الْأَصْنَامْ وَ النَّاسْ الْكَلَامْهُمْ وَ خِدْمِتْهُمْ كِدِبْ. 
REV.22.16	وَ أَنَا عِيسَى رَسَّلْت لَيْكُو مَلَكِي أَشَانْ إِنْتُو جَمَاعَاتْ الْمُؤْمِنِينْ تَسْمَعَوْا الشَّهَادَةْ دِي. أَنَا بَسْ إِبْن دَاوُدْ وَ الْمَلِكْ الْمِنْ ذُرِّيتَهْ. وَ أَنَا نَجْمَةْ الصَّبَاحْ التِّضَاوِي نُورْ شَدِيدْ وَ تِوَصِّفْ كَدَرْ النَّهَارْ جَايِ قَرِيبْ.
REV.22.17	وَ الرُّوحْ الْقُدُّوسْ وَ الْعَرُوسْ يُرُدُّوا لِلْمَسِيحْ وَ يُقُولُوا «تَعَالْ». وَ خَلِّي أَيِّ نَادُمْ الْيَسْمَعْ الْكَلَامْ دَا يُقُولْ «تَعَالْ». وَ أَيِّ نَادُمْ الْعَطْشَانْ، خَلِّي يَجِي. وَ أَيِّ نَادُمْ الْيِدَوْر يَشْرَبْ أَلْمِي الْحَيَاةْ، خَلِّي يِشِيلَهْ بَلَا تَمَنْ.
REV.22.18	وَ أَنَا نَشْهَدْ لِأَيِّ نَادُمْ الْيَسْمَعْ الْكَلَامْ الْاللهْ نَزَّلَهْ الْقَاعِدْ فِي الْكِتَابْ دَا. وَ نُقُولْ لَيَّهْ أَيِّ نَادُمْ الْيِزِيدْ فِي الْكَلَامْ دَا كَلَامْ آخَرْ اللهْ، يِزِيدْ فَوْقَهْ الْوَبَاءْ الْيِحَجِّي بَيَّهْ الْكِتَابْ دَا. 
REV.22.19	وَ أَيِّ نَادُمْ الْيَنْقُصْ كِلْمَةْ مِنْ الْكَلَامْ الْاللهْ نَزَّلَهْ الْقَاعِدْ فِي الْكِتَابْ دَا، اللهْ يَنْقُصْ مِنَّهْ الْبَرَكَةْ الْيِدَوْر يَلْقَاهَا مِنْ شَدَرَةْ الْحَيَاةْ وَ مِنْ الْمَدِينَةْ الْمُقَدَّسَةْ الْيِحَجِّي بَيْهَا الْكِتَابْ دَا.
REV.22.20	وَ عِيسَى الْقَاعِدْ يَشْهَدْ لِكُلَّ الْكَلَامْ دَا قَاعِدْ يُقُولْ «أَكِيدْ، نَجِي قَرِيبْ».
REV.22.20	آمِينْ، يَا رَبِّنَا عِيسَى، تَعَالْ.
REV.22.21	وَ خَلِّي نِعْمَةْ رَبِّنَا عِيسَى تَقْعُدْ فَوْقكُو كُلُّكُو.
