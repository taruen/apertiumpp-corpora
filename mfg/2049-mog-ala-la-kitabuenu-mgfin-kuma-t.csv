GEN.1.1	A fɔlɔfɔlɛ la, Ala ka saŋɛ nun duge da.
GEN.1.2	Duge bele ɲiɲaren nun, a be a tɛsɛŋɛ le la nun. Dibe le be ji banba mabutinden nun. Kɔnɔ Ala be a la fɔɲɔ balunɛŋɛ latagamanna je kunma nun. 
GEN.1.3	Wo tɛmuɛ le, Ala ka a fɔ, a ko: «Kɛnɛ ni bɔɔ!» Kɛnɛ bɔɔta kisanna. 
GEN.1.4	Ala ka a yen wo kɛnɛ kaɲin. Ala ka kɛnɛ nun dibe lafatan. 
GEN.1.5	Ala ka kɛnɛ tɔgɔ sa ‹tele›, a ka dibe tɔgɔ sa ‹sue›. Sue donta, ɲɔ kɛnɛta, lɔgɔ fɔlɛ le wo la.
GEN.1.6	Ala ka a fɔ, a ko: «Naniŋɛ ni to jenu tɛma anu fatan koe la.» 
GEN.1.7	Ala ka wo naniŋɛ da, a ka a to duge tɔ je, anun saŋɛ tɔ je tɛma. A mata ɲɔgɔnna le. 
GEN.1.8	Ala ka kɛ naniŋɛ tɔgɔ sa ‹saŋɛ›. Sue donta, ɲɔ kɛnɛta, lɔgɔ filaɲɔgɛ le mu wo la.
GEN.1.9	Ala ka a fɔ, a ko: «Duge tɔ je ni madɛn kan dɔndɔ, kan bala ni sɔtɔ.» A mata ɲɔgɔnna le. 
GEN.1.10	Ala ka wo kan bala tɔgɔ sa ‹dugu bala›. A ka wo duge tɔ je tɔgɔ sa ‹ba›. Ala ka a yen wo bɛ kaɲin. 
GEN.1.11	Wo kɔma Ala ka a fɔ, a ko: «Kifeŋɛnu ni fɛtɛn duge kunma. Kifeŋɛnu ni fɛtɛn a kole be a butɔ a bɛ nun a bɔnsɔ. Lɔgɔ wolonɛŋɛ minnu wole kole be a tɔ, anu ni fɛtɛn a bɛ nun a bɔnsɔ.» A mata ɲɔgɔnna le. 
GEN.1.12	Kifeŋɛnu fɛtɛnta duge kunma, kifeŋɛnu fɛtɛnta anu kole be a tɔ, a bɛ nun a bɔnsɔ. Lɔgɔ wolonɛŋɛ minnu wole kole be a tɔ, anu fɛtɛnta a bɛ nun a bɔnsɔ. Ala ka a yen a kaɲin. 
GEN.1.13	Sue donta, ɲɔ kɛnɛta, lɔgɔ sabaɲɔgɛ le mu wo la.
GEN.1.14	Ala mɛn ka a fɔ, a ko: «Malanfeŋɛnu ni to saŋɛ tɔ, tele nun sue fatan koe la. Wagate bɛ ni lɔn malanfeŋɛnu sabu la. Telenu anun saŋɛnu ni lɔn malanfeŋɛnu sabu la. 
GEN.1.15	Malanfeŋɛnu ni to saŋɛ tɔ duge lakɛnɛ koe la.» A mata ɲɔgɔnna le. 
GEN.1.16	Ala ka malanfen belebele fila da: min kolo, wo ni tele tɔ yamɔre ma, min dɔgɔ, wo ni sue yamɔre ma. A ka lolenu tugun da. 
GEN.1.17	Ala ka malanfeŋɛnu to saŋɛ tɔ, alako anu ni duge lakɛnɛ. 
GEN.1.18	Anu ni tele nun sue yamɔre ma, anu ni dibe nun kɛnɛ lafatan. Ala ka a yen a kaɲin. 
GEN.1.19	Sue donta, ɲɔ kɛnɛta, lɔgɔ naaniɲɔgɛ le mu wo la.
GEN.1.20	Ala mɛn ka a fɔ, a ko: «Fondo nilamanu ni madɛn je tɔ, anu ni siya koola. Kondeŋɛnu ni yilɛ kantɔ, saŋɛ nun duge tɛma.» 
GEN.1.21	Ala ka ji tɔ fen banbanu da, anun nilamanu minnu bɛ be je kɔtɔ, anu ni siya a bɛ nun a bɔnsɔ. A ka kondeŋɛnu tugun da, a bɛ nun a bɔnsɔ. Ala ka a yen a kaɲin. 
GEN.1.22	Ala ka barikɛ sa anu la ko tɔ, a ko: «Wo ni deŋɛnu sɔtɔ wo ni siya, ba je dula bɛ tɔ. Kondeŋɛnu tugun ni siya duge kunma.» 
GEN.1.23	Sue donta, ɲɔ kɛnɛta, lɔgɔ looluɲɔgɛ le mu wo la.
GEN.1.24	Ala mɛn ka a fɔ, a ko: «Nilamanu ni to duge tɔ, a bɛ nun a bɔnsɔ: kolofeŋɛnu, bubufeŋɛnu, burun butɔ subenu, a bɛ ni to a nun a bɔnsɔ.» A mata ɲɔgɔnna le. 
GEN.1.25	Ala ka burun butɔ subenu da, a bɛ nun a bɔnsɔ. A ka kolofeŋɛnu da, a bɛ nun a bɔnsɔ. A ka bubufeŋɛnu tugun da, a bɛ nun a bɔnsɔ. Ala ka a yen a kaɲin.
GEN.1.26	A tɔɛ la, Ala ka a fɔ, a ko: «Mɔ ni Adama da mɔ yɛtɛ misale la, min mulunta mɔ la. A ni fisamanteya sɔtɔ yɛgɛnu kunma ba tɔ, kondeŋɛnu kunma kantɔ, anun kolofeŋɛnu kunma duge bɛ tɔ, anun bubufeŋɛnu bɛ minnu be buubula duge kunma.»
GEN.1.27	Ala ka Adama da a misale la:
GEN.1.27	a ka a da a yɛtɛ misale le la,
GEN.1.27	a ka anu da le kayi nun musu.
GEN.1.28	Ala ka barikɛ sa anu la ko tɔ, a ko anu ma: «Wo ni jiidi wo ni siya, alako duge ni lafa. Wo ni sɛnbɛ sɔtɔ duge kunma, wo ni fisamanteya sɔtɔ duge kunma, yɛgɛnu kunma ba tɔ, kondeŋɛnu kunma kantɔ, anun bubufeŋɛ min bɛ be duge kunma.» 
GEN.1.29	Ala mɛn ko: «N bata kifeŋɛ anun a kole bɛ dii wo ma, min bɛ be duge kunma, anun lɔgɔ wolonɛŋɛnu minnu wole kole be a tɔ, anu ni ma wo ye dɔmɛ la. 
GEN.1.30	N bata ɲagama kutaŋɛ bɛ dii subenu ma minnu be duge kunma, anun kondeŋɛ bɛ minnu be kantɔ, anun bubufeŋɛ bɛ ma. Ɲagama bata ma nilama bɛ la dɔmɛ la.» A mata ɲɔgɔnna le. 
GEN.1.31	Wo butɔ, Ala ka a yen, a ka min bɛ da, a ka a fɛlɛ a bɛ kaɲin han a tanbita a tɔ. Sue donta, ɲɔ kɛnɛta, lɔgɔ wɔrɔɲɔgɛ le mu wo la.
GEN.2.1	Ala ka saŋɛ nun duge daɲa lakamali kaa le, anun a butɔ feŋɛ bɛ la. 
GEN.2.2	A to ka a la wale lakamali, tele wɔrɔwila luŋɛ a ka a sulen a la wale la. 
GEN.2.3	Ala ka barikɛ sa wo tele wɔrɔwila luŋɛ la ko tɔ, a ka wolo kɛrɛkɛrɛ a fan ye, bayi a la wale lakamalireŋɛ, a ka a sulen wo lun de.
GEN.2.4	Dunuya da tarigu le mu kɛ la.
GEN.2.4	Marigi Alatala ka duge nun saŋɛ da tɛmuɛ min tɔ, 
GEN.2.5	bapɛ yo bele duge tɔ nun, kifen yo bele bularen nun duge kunma bayi Marigi Alatala ma sange laboe duge tɔ. Mɔgɔ yo bele daren nun min si duge lawali. 
GEN.2.6	Fɔ tenge min be yɛlɛla duge tɔ, a je ni sa duge kunma bɛ ma. 
GEN.2.7	Wo kɔma Marigi Alatala ka Adama da bangue la. A ka fɔɲɔ balunɛŋɛ ladon a sun foronta la. Adamadeŋɛ mata fofinɛŋɛ la ɲɔgɔnna le. 
GEN.2.8	Wo kɔma, Marigi Alatala ka laakɔɛ labɔɔ Edɛn jamanɛ tɔ, tele yɛlɛ mafanna. A ka Adama min da a ka a to wo laakɔɛ butɔ. 
GEN.2.9	Marigi Alatala ka lɔgɛ mɔla bɛ lafɛtɛn ɲɔ, lɔgɛ min majabuta, lɔgɛ min wole si dɔmɔ a ɲinma la. Wo laakɔɛ tɛma, lɔgɔ fila be ɲɔ: dɔndɛ tɔgɔ malakisi lɔgɛ, doe tɔgɔ ko ɲinma anun ko koroŋɛ lɔn lɔgɛ.
GEN.2.10	Kɔɛɛ do bɔɔta Edɛn jamanɛ tɔ, ka na don wo laakɔɛ butɔ ka je dii kifeŋɛnu ma, a bɔɔ tɛmuɛ laakɔɛ butɔ, a fatanta bolin naani la. 
GEN.2.11	Wo bolin fɔlɛ tɔgɔ Pisɔn. Wolo be woyila ka Hawila jamanɛ lamilin, sanuɛ be ka min na. 
GEN.2.12	Wo sanuɛ kaɲin han. Tulu kuɲɛ diyama tugun be ɲɔ, min tɔgɔ Bedeleyumi, anun kuru ɲinma min bɛnta, ale kure tɔgɔ Oniki. 
GEN.2.13	Wo kɔɔ filaɲɔgɛ tɔgɔ Giyɔn. Wolo be woyila a ni Kusi jamanɛ bɛ lamilin. 
GEN.2.14	Wo kɔɔ sabaɲɔgɛ tɔgɔ Tigiri. Wo be woyila a ni tanbi Asuri saa tele yɛlɛ mafanna. Wo kɔɔ naaniɲɔgɛ tɔgɔ Efirati.
GEN.2.15	Marigi Alatala to ka Adama jigan a ka a to Edɛn laakɔɛ tɔ, a ni a lawali, a ni a dankun, 
GEN.2.16	A ka yamɔre don Adama bolo, a ko: «Lɔgɔ wole min bɛ be kɛ Edɛn laakɔɛ butɔ, i si nɔ a bɛ dɔmɔla. 
GEN.2.17	Fɔ ko ɲinma nun ko koroŋɛ lɔn lɔgɛ wole, i kana wo dɔmɔ. Ka i ka wo dɔmɔ lun go lun, i si naa faga.»
GEN.2.18	Marigi Alatala ko: «A ma bɛn Adama ni to yan a dɔrɔn. N si naa a dɛmanna dali a ye, a nun min si bɛn ɲɔgɔn ma.» 
GEN.2.19	Marigi Alatala ka burun butɔ subenu bɛ da bangue la, anun kondeŋɛnu minnu be kantɔ. A ka anu doni Adama bata, a ni a lɔn a be anu kelela ki min na. Adama ka tɔgɛ min sa anu kunma dɔndɔ dɔndɔ, wo mata anu tɔgɛ la. 
GEN.2.20	A ka kolofeŋɛnu bɛ tɔgɔ sa, anun kondeŋɛnu minnu bɛ be kantɔ, anun burun butɔ subenu bɛ. Kɔnɔ wo ka a taran, Adama ma a dɛmanna sɔtɔ, anun min si bɛn ɲɔgɔn ma. 
GEN.2.21	Wo butɔ, Marigi Alatala ka kinnɔgɛ latanbi Adama ma, min sɛnbɛ kolo, a kinnɔgɔta. A ka a bɛsɛ kolo dɔndɔ bɔɔ, a mɛn ka ɲɔ tatagun. 
GEN.2.22	Marigi Alatala ka wo bɛsɛ kole jigan a ka a ɲiɲa muse la, a ka a dii Adama ma. 
GEN.2.23	Adama to ka muse yen, a ko:
GEN.2.23	«Ha, kɔtɛ n ɲɔgɔn de mu kɛ la,
GEN.2.23	a kole bɔɔren n kolenu le tɔ,
GEN.2.23	a bale bɔɔren n bale le ma.
GEN.2.23	A tɔgɔ be sala le ‹Muse›
GEN.2.23	bayi a be bɔɔren kaye le tɔ.»
GEN.2.24	Wolo mu kaye si bɔɔ a baaba nun a nɛɛnɛ kunma, anun a la muse ni to ɲɔgɔn na, anu ni ma mɔgɔ dɔndɔ la.
GEN.2.25	Adama nun a la muse bali makoloŋɛ le mu nun, kɔnɔ wo ma anu malu ɲɔgɔnna.
GEN.3.1	Alatala ka burun butɔ feŋɛnu min bɛ dali, kaa le keu. A ka muse maɲininka, a ko: «Kɔnɔ tɔɲa le Ala ka a fɔ le wo ye, lɔgɔ wole minnu bɛ be laakɔɛ butɔ aa wo kana fenfen dɔmɔ?» 
GEN.3.2	Muse ka kaa jaabi, a ko: «Ade, mɔ si laakɔɛ butɔ lɔgɔ wole bɛ dɔmɔ le. 
GEN.3.3	Kɔnɔ, lɔgɛ min be sɔren laakɔɛ tɛma, Ala ko aa mɔ te a wole dɔmɔ, mɔ te maga a la, ka wo ma mɔ si naa faga.» 
GEN.3.4	Kaa mɛn ka a fɔ muse ye: «Ade, wo te faga feu! 
GEN.3.5	Kɔnɔ Ala ka a lɔn, ka wo ka a dɔmɔ lun min na wo si hakkile sɔtɔ le, wo ni to iko Ala min ka ko ɲinma nun ko koroŋɛ lɔn.»
GEN.3.6	Muse to ka lɔgɔ wole yen, a majabuta, a kaɲin dɔmɔnɛŋɛ la, a kaɲin hakkile sɔtɔfeŋɛ la, a ka a jigan, a ka a dɔmɔ. A ka do jigan, a ka a don a la kaye bolo anun min be ɲɔgɔn na, wo tugun ka a dɔmɔ. 
GEN.3.7	Anu fila bɛ ɲa lakata kisanna, anu ka lɔn sɔtɔ a ma, anu be anu bali makoloŋɛ le la. Anu ka figiye
GEN.3.8	Wo kɔma, wura la fɔɲɛ to be bɔɔla, anu ka Marigi Alatala na kulɛ mɔɛ, a be a matagamanna laakɔɛ tɔ. Anu borita Marigi Alatala la anu tagata dogon laakɔ lɔgɛnu tɛma. 
GEN.3.9	Marigi Alatala ka a kulɛ labɔɔ Adama ma, a ka a kele, a ko: «I be mina?» 
GEN.3.10	Adama ka a labita, a ko: «N ka i na kulɛ le mɔɛ laakɔɛ tɔ. N kilanta, bayi n bali makoloŋɛ le mu. Wolo mu n dogonta.» 
GEN.3.11	Marigi Alatala ko: «Ɲɔmɔ ka a fɔ i ye ko i bali makoloŋɛ le mu? N ka tɔŋɛ sigi lɔgɛ min na, i bata a wole dɔmɔ ba?» 
GEN.3.12	Adama ko: «I ka muse min dii n ma, wolo ka wo lɔgɔ wole dii n ma, n ka a dɔmɔ.»
GEN.3.13	Marigi Alatala ka a fɔ muse ye: «I ka wo ma fenna?» Muse ka a jaabi, a ko: «Kaa le ka n natantan han n ka kɛ lɔgɔ wole dɔmɔ.»
GEN.3.14	Marigi Alatala ka a fɔ kaa ye, a ko:
GEN.3.14	«Ile to bata wo ma,
GEN.3.14	kɔtɛ dalifeŋɛ bɛ tɛma, ile bata danka.
GEN.3.14	I si buubu i bue ma,
GEN.3.14	i ni buguta dɔmɔ
GEN.3.14	i la simaya bɛ butɔ.
GEN.3.15	N si jaguya to i nun muse tɛma,
GEN.3.15	n si jaguya to i bɔnsɛ nun a bɔnsɛ tɛma.
GEN.3.15	A bɔnsɛ si i kuŋɛ te,
GEN.3.15	ile tugun si a tingiliŋɛ kin.»
GEN.3.16	Ala ka a fɔ muse tugun ye, a ko:
GEN.3.16	«N si a banba sa i la bu dumɛ kunma;
GEN.3.16	i si tiŋɛ doni le han, jɔnɔn i ni deŋɛ sɔtɔ.
GEN.3.16	I la mira si to i la kaye ma tɛmu bɛ,
GEN.3.16	ale si i yamɔri.»
GEN.3.17	Ala ka a fɔ Adama tugun ye, a ko: «I to bata i la muse kulɛ bita han i ka lɔgɔ wole dɔmɔ, n ka tɔŋɛ sigi min na n ko i kana a dɔmɔ,
GEN.3.17	wo butɔ, duge si ladanka le ile la ko la.
GEN.3.18	Duge si ŋaniŋɛ nun baage lafɛtɛn i ye,
GEN.3.18	i be i balue sɔtɔla sɛnɛ tɔ le.
GEN.3.19	I si wale ma,
GEN.3.19	i ni woosi i balue sɔtɔ koe la.
GEN.3.19	I si to wo tɔ han i be saagila tɛmuɛ min tɔ duge tɔ,
GEN.3.19	bayi i bɔɔta duge le tɔ.
GEN.3.19	I mu bangue le la,
GEN.3.19	i mɛn be saagila wo bangue le tɔ.»
GEN.3.20	Adama ka a la muse tɔgɔ sa Hawa, bayi ale le mata Adamadeŋɛ bɛ nɛɛnɛ la. 
GEN.3.21	Marigi Alatala ka bole donu tabɛn a ka a ma doroki banbanu la, a ka wo lajigi Adama nun a la muse ma.
GEN.3.22	Marigi Alatala ko: «Kɔtɛ, mɔgɛ bata to iko mɔle, a ka ko ɲinma nun ko koroŋɛ lɔn. Kɔtɛ, mɔ kana sɔn a ni a bole lafonti a ni malakise lɔgɛ wole do bɔɔ, a ni a dɔmɔ. Ka a ka wo dɔmɔ a la simaya si to dan bele a la.» 
GEN.3.23	Wo butɔ, Marigi Alatala ka a labɔɔ Edɛn laakɔ ɲinma butɔ. A ko anu ni taga duge lawali, Ala ka anu bɔɔ duge min tɔ.
GEN.3.24	Awa, Ala ka Adama bee ɲɔgɔnna le. A ka malekanu sɔ Edɛn laakɔɛ tele yɛlɛ mafanna anu ni a kanta. Ta be bɔɔla anu bole tɔ iko faŋɛ. Tɛmuɛ bɛ wo ta be linlanna. A ka anu sɔ le ɲɔ alako mɔgɔ yo kana tanbi a ni taga ke malakisi lɔgɛ ma.
GEN.4.1	Adama nun a la musu Hawa kafuta. Hawa ka bue jigan ka Kabila sɔtɔ. Hawa ko: «N bata den kayireŋɛ sɔtɔ Alatala sabu la.» 
GEN.4.2	Wo kɔma, a mɛn ka bue talabɛn a ka Kabila dɔgɔ Habila sɔtɔ. Habila mata kolofen kantala la. Kabila mata sɛnɛ sala la. 
GEN.4.3	Tɛmuɛ do latanbireŋɛ kɔma, Kabila ka min sɔtɔ a la sɛnɛ wale tɔ, a ka wonu donu jigan a ka a dii sarika la Alatala ye. 
GEN.4.4	Habila tugun ka a la kolofeŋɛnu den fɔlɛnu donu faga a ka anu bɔɔ sarika la Ala ye anun anu tule. Alatala ka Habila nun a la sarika jigan, 
GEN.4.5	kɔnɔ a ma Kabila nun a la sarika jigan. Kabila mɔnɛta wo tɔ, han a ɲakɔtɔ masarata. 
GEN.4.6	Alatala ka a fɔ Kabila ye, a ko: «I be mɔnɛren fenna han i ɲakɔtɔ bata masara? 
GEN.4.7	Ka i ka ko ɲinma ma, i si kunnawule sɔtɔ le, kɔnɔ ka i ma ko ɲinma ma, ko koroŋɛ be i kɔnɔnna le, a ni giripɛ i ma. A be katala a ni nɔ sɔtɔ i ma, kɔnɔ ile tugun ka kata i ni nɔ sɔtɔ ale kunma.»
GEN.4.8	Awa, Kabila kumata a dɔgɔ kayima ye. Anu to tagata ɲagama butɔ, Kabila boeta a dɔgɛ Habila ma, a ka a faga. 
GEN.4.9	Wo kɔma, Alatala ka a fɔ Kabila ye, a ko: «I dɔgɛ Habila be mina?» Kabila ko: «N ma a dula lɔn, ka nde le be a kantala?» 
GEN.4.10	Wo kɔma, Ala ka a fɔ a ye, a ko: «I ka fen de ma ka? Base min bɔɔta i dɔgɛ ma a sata duge tɔ, wo base kulɛ be bɔɔla duge tɔ a ni ke n ma ka a fɔla n ni a tɛŋɛ yɔgɔ. 
GEN.4.11	Kɔtɛ i bata danka, bayi i bata i dɔgɛ faga. I dɔgɛ base be duge min tɔ, i si a lawali, kɔnɔ i te a tɔnɛ sɔtɔ. 
GEN.4.12	Ka i ka duge sɛnɛ, a te harige kunma sa i ye. I si to i dɔrɔn, ka to tagaman tagamanna duge kunma.»
GEN.4.13	Kabila ko Alatala ma: «I bata jihade min sa n kunma, a kolo n ko, n te a nɔ. 
GEN.4.14	I bata n bee n ni bɔɔ sɛnɛ wale tɔ bi, fɔ n ni taga dogon n ni yanfaya i la. N si to n dɔrɔn, n ni ma tagaman tagamanna la duge kunma. Min tini n masɔtɔ a ni n faga.» 
GEN.4.15	Alatala ka a fɔ a ye: «Ade, ka mɔgɔ min yo ka i faga, n si mɔgɔ wɔrɔwila faga i tɛŋɛ yɔgɛ la.» Wo kɔma, Alatala ka manditɛ sa Kabila ma, alako ka mɔgɔ min ka Kabila yen, a kana a faga. 
GEN.4.16	Awa, Kabila bɔɔta Alatala ɲala, a tagata sigi Nodi jamanɛ tɔ, Edɛn tele yɛlɛ tɔ.
GEN.4.17	Kabila nun a la muse kafuta. A la muse ka bue jigan, a ka den kayireŋɛ sɔtɔ, a ka a tɔgɔ sa Henoki. Wo la sɔtɔreŋɛ kɔma, Kabila ka saa do labɔɔ, a ka a la den kayireŋɛ Henoki tɔgɛ sa wo saa kunma. 
GEN.4.18	Henoki ka Iradi sɔtɔ. Iradi ka Mehuyayilu sɔtɔ. Mehuyayilu ka Metusayelu sɔtɔ. Metusayelu ka Lameki sɔtɔ.
GEN.4.19	Lameki ka musu fila jigan. A fɔlɛ tɔgɔ Ada. A filaɲɔgɛ tɔgɔ Silasi. 
GEN.4.20	Ada ka den kayireŋɛ sɔtɔ, a ka a tɔgɔ sa Yabali. Mɔgɛnu minnu be sigila tanta kɔtɔ, anu ni anu la kolofeŋɛnu kanta, Yabali le mata wonu benba la. 
GEN.4.21	Yabali dɔgɛ tɔgɔ Yubali. Ale mata kɔndin botegelanu anun serede felanu benba la. 
GEN.4.22	Silasi tugun ka den kayireŋɛ sɔtɔ, a ka a tɔgɔ sa Tubali Kabila. Wo mata numɛ le la. Ale tota sila anun nɛgɛ fiŋɛ dadiyamanu le dala. Tubali Kabila dɔgɔ musuma tɔgɔ Naama. 
GEN.4.23	Lameki ka a fɔ a la musenu ye, a ko:
GEN.4.23	«Ada nun Silasi, wo ni hakkɛ to n ɲɛ!
GEN.4.23	N na musenu, wo ni wo tolomasɔ n na kuma la!
GEN.4.23	Ka kaye min ka n botege, n si a faga n tɛŋɛ yɔgɛ la.
GEN.4.23	Ka kamareŋɛ min tugun ka n maba, n si a faga n tɛŋɛ yɔgɛ la.
GEN.4.24	A fɔla ka mɔgɔ min ka Kabila faga,
GEN.4.24	a tɛŋɛ si yɔgɔ wo tigi la kunɲama wɔrɔwila,
GEN.4.24	awa, ka mɔgɔ min ka Lameki kan faga,
GEN.4.24	wo tɛŋɛ si yɔgɔ kunɲama bi wɔrɔwila sigidula wɔrɔwila.»
GEN.4.25	Adama nun a la muse mɛn kafuta. A la muse ka bue jigan, a ka den kayireŋɛ sɔtɔ, a ka a tɔgɔ sa Sɛti, a ko: «Ala to bata den kayireŋɛ do dii n ma Habila faliŋɛ la, Kabila ka min faga.» 
GEN.4.26	Sɛti tugun ka den kayireŋɛ sɔtɔ, a ka a tɔgɔ sa Enosi. Bɔɔla wo wagate le, mɔgɛnu fɔlɔta Ala batula Alatala tɔgɛ la.
GEN.5.1	Adama bɔnsɛ la tarigu sɛbɛreŋɛ le mu kɛ la. Ala ka mɔgɛ da lun min na, a ka a da a yɛtɛ misale le la. 
GEN.5.2	A ka anu da kayi nun musu. A la bandeŋɛ anu dala, a ka barikɛ sa anu la ko tɔ, a ka anu tɔgɛ sa: ‹Mɔgɛ›.
GEN.5.3	Adama la simaya ka san kɛmɛ san bisaba bɔɔ tɛmuɛ min tɔ, a ka den kayireŋɛ sɔtɔ, min be misaliren iko ale, min mulunta a la. A ka a tɔgɔ sa Sɛti. 
GEN.5.4	Sɛti la sɔtɔreŋɛ kɔma, Adama ka san kɛmɛ sagin ma, a ka den kayireŋɛnu anun den musereŋɛnu sɔtɔ. 
GEN.5.5	A la simaya bɛ tabɛnta san kɛmɛ kɔnɔntɔ anun san bisaba le ma. Wo kɔma, a fagata.
GEN.5.6	Sɛti la simaya ka san kɛmɛ san loolu bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Enosi. 
GEN.5.7	Enosi la sɔtɔreŋɛ kɔma, Sɛti ka san kɛmɛ sagin anun san wɔrɔwila ma, a ka den kayireŋɛnu nun den musereŋɛnu sɔtɔ. 
GEN.5.8	Sɛti la simaya bɛ tabɛnta san kɛmɛ kɔnɔntɔ san tan anun fila le ma. Wo kɔma, a fagata.
GEN.5.9	Enosi la simaya ka san bi kɔnɔntɔ bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Kenani. 
GEN.5.10	Kenani la sɔtɔreŋɛ kɔma, Enosi ka san kɛmɛ sagin san tan anun loolu ma, a ka den kayireŋɛnu nun den musereŋɛnu sɔtɔ. 
GEN.5.11	Enosi la simaya bɛ tabɛnta san kɛmɛ kɔnɔntɔ anun san loolu le ma. Wo kɔma, a fagata.
GEN.5.12	Kenani la simaya ka san bi wɔrɔwila bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Mahalali. 
GEN.5.13	Mahalali la sɔtɔreŋɛ kɔma, Kenani ka san kɛmɛ sagin anun san binaani ma, a ka den kayireŋɛnu anun den musereŋɛnu sɔtɔ. 
GEN.5.14	Kenani la simaya bɛ tabɛnta san kɛmɛ kɔnɔntɔ anun san tan de ma. Wo kɔma, a fagata.
GEN.5.15	Mahalali la simaya ka san bi wɔɔrɔ anun loolu bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Yeradi. 
GEN.5.16	Yeradi la sɔtɔreŋɛ kɔma, Mahalali ka san kɛmɛ sagin anun san bisaba ma, a ka den kayireŋɛnu anun den musereŋɛnu sɔtɔ. 
GEN.5.17	Mahalali la simaya bɛ tabɛnta san kɛmɛ sagin san bi kɔnɔntɔ anun loolu le ma. Wo kɔma, a fagata.
GEN.5.18	Yeradi la simaya ka san kɛmɛ san bi wɔɔrɔ anun fila bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Enoki. 
GEN.5.19	Enoki la sɔtɔreŋɛ kɔma, Yeradi ka san kɛmɛ sagin ma, a ka den kayireŋɛnu anun den musereŋɛnu sɔtɔ. 
GEN.5.20	Yeradi la simaya bɛ tabɛnta san kɛmɛ kɔnɔntɔ san bi wɔɔrɔ anun fila le ma. Wo kɔma, a fagata.
GEN.5.21	Enoki la simaya ka san bi wɔɔrɔ nun loolu bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Matisalɛmu. 
GEN.5.22	Matisalɛmu la sɔtɔreŋɛ kɔma, Enoki ka san kɛmɛ saba ma, a be sɔren Ala la kila kɔma, a ka den kayireŋɛnu nun den musereŋɛnu sɔtɔ. 
GEN.5.23	Enoki la simaya bɛ tabɛnta san kɛmɛ saba san bi wɔɔrɔ anun loolu le ma. 
GEN.5.24	Wo bɛ, Enoki be sɔren Ala la kila kɔma. Wo kɔma, Ala ka a jigan, a ka a doni a kɛnna. Enoki ma yen bitugun.
GEN.5.25	Matisalɛmu la simaya ka san kɛmɛ san bisagin anun wɔrɔwila bɔɔ tɛmuɛ min tɔ, a ka den kayireŋɛ sɔtɔ, a ka a tɔgɔ sa Lameki. 
GEN.5.26	Lameki la sɔtɔreŋɛ kɔma, Matisalɛmu ka san kɛmɛ wɔrɔwila san bisagin anun fila ma, a ka den kayireŋɛnu anun den musereŋɛnu sɔtɔ. 
GEN.5.27	Matisalɛmu la simaya bɛ tabɛnta san kɛmɛ kɔnɔntɔ san bi wɔɔrɔ anun kɔnɔntɔ le ma. Wo kɔma a fagata.
GEN.5.28	Lameki la simaya ka san kɛmɛ san bisagin nun fila bɔɔ tɛmuɛ min tɔ, a ka den kayireŋɛ sɔtɔ. 
GEN.5.29	A ka a tɔgɔ sa Nuha, a ko: «Alatala ka duge barikɛ bɔɔ, a ka mɔ sɔ wali bɛlɛŋɛ la anun tɔɔrɛ. Kɔnɔ kɛ deŋe le be mala mɔ juse makimala la wo wali bɛlɛŋɛ tɔ.» 
GEN.5.30	Nuha la sɔtɔreŋɛ kɔma, Lameki ka san kɛmɛ loolu san bi kɔnɔntɔ anun loolu ma, a ka den kayireŋɛnu nun den musereŋɛnu sɔtɔ. 
GEN.5.31	Lameki la simaya bɛ tabɛnta san kɛmɛ wɔrɔwila san bi wɔrɔwila nun wɔrɔwila le ma. Wo kɔma, a fagata.
GEN.5.32	Nuha ka san kɛmɛ loolu sɔtɔ tɛmuɛ min tɔ, a ka Sɛmi, Hima anun Jafasa sɔtɔ.
GEN.6.1	Mɔgɛnu to fɔlɔta siyala duge kunma, anu be den musereŋɛnu sɔtɔla, 
GEN.6.2	Ala la maleka koroŋɛnu ka anu ɲa sɔ wo den musereŋɛnu la, anu ka a yen wonu bɛnta han. Minnu diyata anu ye, anu ka wonu jigan anu ka anu ma anu la musenu la. 
GEN.6.3	Wo kɔma, Alatala ka a fɔ: «N ka n na fɔɲɔ balunɛŋɛ ladon mɔgɛnu tɔ, kɔnɔ n te sɔn a ni mɛ anu tɔ bitugun, bayi fenfen ma mɔgɛ la, fɔ bannɛŋɛ. A la simaya bɛ labɛndeŋɛ mu san kɛmɛ san mugan de la.» 
GEN.6.4	Ala la maleka koroŋɛnu keta mɔgɛnu la den musereŋɛnu ma tɛmuɛ min tɔ, wonu ka deŋɛnu sɔtɔ anu ye. Wo deŋɛnu mata mɔgɔ kayanma la duge kunma. Wagati donu tanbireŋɛ kɔma wonu mata mɔgɔ sɛnbɛmanu la, anu tɔgɛ bɔɔta han.
GEN.6.5	Alatala ka a yen, Adamadeŋɛ la ko koron ma bata koloya duge kunma. A ka a yen, tɛmuɛ bɛ fenfen bele Adamadeŋɛ juse tɔ, fɔ mira koroŋɛ. 
GEN.6.6	Alatala nimisata Adamadeŋɛ da koe la duge kunma. Wo ka a juse tɔɔrɔ han. 
GEN.6.7	Alatala ka a hanige, a ko: «N ka mɔgɛ minnu da, n si wonu bɛ halagi le anu ni ban duge kunma. Mɔgɛnu yo, bubufeŋɛnu yo, kolofeŋɛnu yo, kondeŋɛnu minnu be kantɔ yo, a bɛ si halagi, bayi n bata nimisa anu da koe la.» 
GEN.6.8	Kɔnɔ, Nuha kan diyata Alatala ye.
GEN.6.9	Nuha bɔnsɛ la tarigu le ka. Nuha dɔrɔn de mu mɔgɔ telendeŋɛ la Adamadeŋɛnu bɛ tɛma, fenfen bele a la. A be sɔren Ala la kila kɔma. 
GEN.6.10	A ka den kayiren saba sɔtɔ: Sɛmi, Hima, anun Jafasa. 
GEN.6.11	Wo tɛmuɛ, ko koroŋɛ be mala dula bɛ tɔ Ala ɲa kɔtɔ duge kunma. Mɔgɛnu bata kanbɛlɛya ɲɔgɔn ma dula bɛ tɔ. 
GEN.6.12	Ala ka a yen duge bata tiɲa ko koroŋɛ la, bayi mɔgɛ bɛ la wale bata tabɛn ko koron ma le ma, han anu ka a dan natanbi.
GEN.6.13	Wo butɔ, Ala ka a fɔ Nuha ye, a ko:
GEN.6.13	«N bata a hanige Adamadeŋɛ bɛ ni halagi n bolo,
GEN.6.13	bayi kanbɛlɛya bata to anu bolo
GEN.6.13	han ka duge lafa ko koroŋɛ la.
GEN.6.13	N be diren anu bɛ tiɲala dunuya.
GEN.6.14	Awa, taga lɔgɔ ɲinma fɛlɛ i ni kulun banba banban i fan ye. I ni konkenu to a butɔ. I ni a butɔ nun a kɔma furugu dolo je la. 
GEN.6.15	A ɲiɲa ɲa le ka: i ni a la kayanya ma nɔngɔn ɲa kɛmɛ saba la, i ni a la yajɛ ma nɔngɔn ɲa bi loolu la, i ni a la toe ma nɔngɔn ɲa bisaba la. 
GEN.6.16	I ni a kunma mabutin alako nɔngɔn ɲa dɔndɔ ni to a nun kuluŋɛ tɛma. I ni bonda to a sɔngɔ dɔndɔ la. I ni bɛntɛ saba sa a butɔ, do ni to kɔtɔ, do ni to tɛma, do ni to kunma.
GEN.6.17	Wo kɔma, n si naa banbaraŋɛ latugu dunuya la. Min bɛ be fofila duge kunma, a bɛ si halagi, nilama min bɛ be saŋɛ kɔtɔ a bɛ si faga. 
GEN.6.18	Kɔnɔ n bata lahire jigan ile ye n ni i lakisi. I nun i la muse nun i la den kayireŋɛnu si don kɛ kulun banba butɔ anun anu la musenu. 
GEN.6.19	I ni nilama mɔla bɛ fila fila ladon i fɛ kulun banba butɔ, kayi nun musu. Wolo mu wonu si kisi i fɛ. 
GEN.6.20	Kondeŋɛnu yo, burun butɔ subenu yo, bubufeŋɛnu yo, a bɛ fila fila si na i ma, kayi nun musu, anu ni kisi i fɛ. 
GEN.6.21	I ni dɔmɛ mɔla bɛ jigan i ni a doni i fɛ kulun banba butɔ; wo ni ma i tɛn balue la, anun anu tɛŋɛ.»
GEN.6.22	Awa, Nuha ka a ma ɲɔgɔnna le. A ka a bɛ ma, iko Ala ka a yamɔri ki min na.
GEN.7.1	Wo kɔma, Alatala ka a fɔ Nuha ye a ko: «I ni don kulun banba butɔ i nun i la denbaya, bayi n bata a yen Adamadeŋɛnu bɛ tɛma i dɔrɔn de be telenden n ɲɛ. 
GEN.7.2	I ni subu ladagɛreŋɛ mɔla bɛ jigan i fɛ, a kaye wɔrɔwila anun a muse wɔrɔwila. I ni subu latɔndeŋɛ mɔla bɛ tugun jigan, a kaye dɔndɔ anun a muse dɔndɔ. 
GEN.7.3	I ni kondeŋɛ mɔla bɛ tugun jigan, a kaye wɔrɔwila anun a muse wɔrɔwila, alako anu bɔnsɛ kana mule duge kunma. 
GEN.7.4	A bata to tele wɔrɔwila; ka wo kamalita, n si sange nati duge kunma. Tele binaani sue nun tele, wo bɛ sange be nala. Wo butɔ, n ka feŋɛnu minnu da n si a bɛ halagi anu ni ban duge kunma.»
GEN.7.5	Alatala ka yamɔre min bɛ fɔ Nuha ye, a ka a bɛ ma ɲɔgɔnna le.
GEN.7.6	Awa, kɛ banbaraŋɛ be nala duge kunma tɛmuɛ min tɔ, wo ka a taran Nuha la simaya be san kɛmɛ wɔɔrɔ.
GEN.7.7	Nuha nun a la muse, anun a la den kayireŋɛnu, anun wonu la musenu, anu bɛ donta kulun banba butɔ alako anu ni kisi banbaraŋɛ ma. 
GEN.7.8	Wo lun, subu ladagɛreŋɛnu anun subu latɔndeŋɛnu, anun kondeŋɛnu, anun bubufeŋɛnu, 
GEN.7.9	anu bɛ fila fila nata Nuha ma, kayi nun musu. Anu bɛ donta kulun banba butɔ, iko Ala ka Nuha yamɔri ki min na. 
GEN.7.10	Tele wɔrɔwila la kamalireŋɛ, banbaraŋɛ nata duge kunma.
GEN.7.11	Nuha la sɔtɛ san kɛmɛ wɔɔrɔ kari fila tele tan nun wɔrɔwilaɲɔgɛ, wo luŋɛ ji bata min be duge kɔtɔ, wo da lakata, je bɔnta duge kunma. Sankole tɔ ji bata wo tugun da lakata. 
GEN.7.12	Sange nata duge kunma. A ka tele binaani sue nun tele na ma le, wo bɛ a ma kaa. 
GEN.7.13	Sange nata lun min, wo lun dɔndɛ le Nuha nun a la den kayireŋɛnu donta kulun banba butɔ. A la den kayireŋɛnu tɔgɔ Sɛmi, Hima, anun Jafasa. Nuha nun a la muse, anun a la den kayireŋɛnu, anun wonu la musenu, anu bɛ donta. 
GEN.7.14	Anu nun nilama bɔnsɛ mɔla bɛ donta kulun banba butɔ. Burun butɔ subenu yo, kolofeŋɛnu yo, bubufeŋɛnu yo, kondeŋɛnu yo, nilamanu yo, anu bɛ bɔnsɛ mɔla nata don Nuha kunma kulun banba butɔ. 
GEN.7.15	Fenfen ka a be fofila, a bɛ fila fila nata Nuha ma, anu donta kulun banba butɔ. 
GEN.7.16	Ala ka a fɔ Nuha ye ki min na, a mata ɲɔgɔnna le. Subenu mɔla bɛ fila fila donta, kayi nun musu. Anu bɛ la dondeŋɛ, Alatala ka kulun banba bonda tagun Nuha kunma.
GEN.7.17	Banbaraŋɛ ka tele binaani ma duge kunma wo bɛ a be nala. Je siyata han a ka kulun banba tajigan duge tɔ a ka a lahunbɛ je kunma. 
GEN.7.18	Je yɛlɛta a siyata han. Kulun banba hunbɛta je kunma, a tota yilɛla. 
GEN.7.19	Je tota yɛlɛla ɲɔgɔnna le han a ka kɔnkɔ toireŋɛnu bɛ mabutin dunuya. 
GEN.7.20	Je yɛlɛta a tanbita kɔnkɛnu kunma han nɔngɔn ɲa tan nun loolu, a ka kɔnkɛnu lamuttɛ. 
GEN.7.21	Nɛ be minnu bɛ tɔ, wo bɛ fagata. Kondeŋɛnu yo, kolofeŋɛ yo, burun butɔ subenu yo, bubufeŋɛnu yo, anu bɛ fagata anun mɔgɛnu bɛ.
GEN.7.22	Fenfen be duge kunma, ka a be fofila le, a bɛ fagata. 
GEN.7.23	Nilama min bɛ be duge kunma Ala ka a bɛ halagi. Mɔgɛnu yo, subenu yo, bubufeŋɛnu yo, kondeŋɛnu yo, anu bɛ fagata, anu banta duge kunma. Fɔ Nuha dɔrɔn de tota anun minnu be a kɛnna kulun banba butɔ. 
GEN.7.24	Je yɛlɛta le, a ka tele kɛmɛ anun tele bi loolu ma duge kunma.
GEN.8.1	Wo kɔma, Ala hinnɛta Nuha la, anun burun butɔ subenu, anun kolofeŋɛnu minnu be a bolo kulun banba butɔ. Ala ka fɔɲɛ labɔɔ je kunma, je fɔlɔta majigila. 
GEN.8.2	Duge tɔ ji bata bonda da tagunta, anun sankole tɔ ji bata bonda. Sangi je kaata. 
GEN.8.3	Je tota majigila duge kunma donden donden. Tele kɛmɛ tele bi loolu latanbireŋɛ, je fɔlɔta madɔgɔyala. 
GEN.8.4	Wo butɔ, a kari wɔrɔwila tele tan nun wɔrɔwila luŋɛ, kulun banba nata sigi Arara duge tɔ, kɔnkɛ do kunma. 
GEN.8.5	Je tota madɔgɔyala han a keta saŋɛ kari tanɲɔgɛ ma. Wo kare tele fɔlɛ, kɔnkɛnu kuŋɛnu bɔɔta.
GEN.8.6	Tele binaani la tanbireŋɛ, Nuha ka wundare min ɲiɲa kulun banba sɔngɔ, a ka a laka. 
GEN.8.7	A ka kaaka do boloka. Wo bɔɔta a tota tagala a ni saagi han je ni bala duge kunma. 
GEN.8.8	Nuha mɛn ka gabue boloka, a ni a fɛlɛ ka je bata fɔlɔ majigila duge kunma. 
GEN.8.9	Gabue bɔɔta, kɔnɔ a ma sigidula sɔtɔ. A saagita Nuha ma kulun banba butɔ, bayi je be duge bɛ kunma betunna. Nuha ka a bole labɔɔ a ka gabue bita a ka a ladon kulun banba butɔ. 
GEN.8.10	Nuha ka a to han tele wɔrɔwila tanbita. A mɛn ka gabue boloka, a bɔɔta kulun banba butɔ. 
GEN.8.11	Wura la, gabue mɛn tasagita Nuha ma, oliwiye yanba kutaŋɛ be a da la. Nuha ka a lɔn wolo la je bata fɔlɔ majigila duge kunma. 
GEN.8.12	A ka a to han tele wɔrɔwila mɛn ta tanbita, a mɛn ka gabue boloka. Gabue tagata kɔnɔ a ma tasagi Nuha ma bitugun.
GEN.8.13	Nuha la sɔtɛ to keta san kɛmɛ wɔɔrɔ nun san dɔndɔ, kari dɔndɔ tele dɔndɔ la, je balata duge kunma. Nuha to ka kuluŋɛ kunma laka, a ka kɛnɛ yen, duge kunma bɛ be balaren. 
GEN.8.14	Kari fila tele mugan nun wɔrɔwila to tanbita, duge balata ken.
GEN.8.15	Wo butɔ, Ala ka a fɔ Nuha ye: 
GEN.8.16	«Wo bɔɔ kulun banba butɔ, ile nun i la muse, anun i la den kayireŋɛnu, anun i la den kayireŋɛnu la musenu. 
GEN.8.17	I ni nilama bɔnsɛ bɛ labɔɔ minnu be i bolo, kondeŋɛnu yo, subenu yo, bubufeŋɛnu yo, alako anu ni jiidi, anu ni siya, anu ni duge lafa.» 
GEN.8.18	Wo butɔ, Nuha bɔɔta kulun banba butɔ anun a la den kayireŋɛnu, anun a la muse, anun a la den kayireŋɛnu la musenu. 
GEN.8.19	Nilama bɛ bɔɔta. Subenu yo, bubufeŋɛnu yo, kondeŋɛnu yo, bɛ bɔɔta kulun banba butɔ anun a bɔnsɛ la.
GEN.8.20	Wo kɔma, Nuha ka sarika bintandula ɲiɲa, a ka Alatala batu. A ka subu ladagɛreŋɛ mɔla bɛ jigan dɔndɔ dɔndɔ anun konden ladagɛreŋɛ, a ka a bɔɔ sarika bintannɛŋɛ la.
GEN.8.21	Wo sarika kuɲɛ diyata Alatala ye. A ka a hanige, a ko: «N te duge barikɛ bɔɔ bitugun Adamadeŋɛ la ko la. Tɔɲa le, n ka a lɔn ka bɔɔ anu denden tɛmuɛ, anu la mira be tabɛnden ko koron ma le ma. Kɔnɔ n te sɔn nilamanu bɛ halagila bitugun iko n bɔɔren a mala ki min na.
GEN.8.22	Fanni dunuya be mɛla,
GEN.8.22	sugenu ki tɛmuɛ,
GEN.8.22	anun a tɛgɛ tɛmuɛ,
GEN.8.22	kima anun wuyeŋɛ,
GEN.8.22	telema anun sama,
GEN.8.22	tele anun sue,
GEN.8.22	n te wo bɔɔ a tɔ bitugun
GEN.8.22	han dunuya ni ban.»
GEN.9.1	Ala ka barikɛ sa Nuha nun a la den kayireŋɛnu la ko tɔ, a ko anu ma: «Wo ni jiidi wo ni siya duge dula bɛ tɔ han wo ni duge lafa. 
GEN.9.2	Nilamanu bɛ si kilan wo la han a ni tanbi a tɔ. Subenu yo, kondeŋɛnu yo, bubufeŋɛnu yo, yɛgɛnu minnu be je tɔ yo, a bɛ si kilan wo la. N si wo la nɔɛ to a bɛ kunma. 
GEN.9.3	Nilama bɛ, minnu be fofila, anu bata ma balue la wo ye. A fɔlɛ la, n ka kifeŋɛ tun de dii wo ma, kɔnɔ kɔtɛ, n bata subenu tugun sa a kunma. 
GEN.9.4	Kɔnɔ wo kana sube nun a base dɔmɔ de! bayi a nɛ be a base le tɔ. 
GEN.9.5	Ka sube do ka base labɔɔ mɔgɛ ma, a ka a faga, n si wo sube tugun faga. Ka mɔgɛ tugun ka base labɔɔ a mɔgɔɲɔgɛ ma, han a ka a faga, nde tugun be yɔgɛ lasagila a ma faga le la.
GEN.9.6	Mɔgɔ yo ka base labɔɔ a mɔgɔɲɔgɛ ma, a ka a faga,
GEN.9.6	ale tugun base be bɔɔla mɔgɛ le bolo a ni a faga;
GEN.9.6	bayi Ala ka mɔgɛ da a yɛtɛ misale le la. 
GEN.9.7	Awa, wo ni jiidi wo ni siya duge kunma wo ni yiriwa han wo ni duge lafa.»
GEN.9.8	Ala ka a fɔ Nuha nun a la den kayireŋɛnu ye, a ko: 
GEN.9.9	«Kɔtɛ, n bata lahire to nde nun wole tɛma anun wo bɔnsɛnu, 
GEN.9.10	anun nilama min bɛ be wo kunma, kondeŋɛnu yo, kolofeŋɛnu yo, burun butɔ subenu yo, feŋɛ min bɛ bɔɔta wo fɛ kulun banba butɔ. 
GEN.9.11	N bata lahire jigan wo bɛ ye: banbaraŋɛ te nilama bɛ halagi bitugun. Banbaraŋɛ te dunuya bɛ tiɲa bitugun.» 
GEN.9.12	Ala mɛn ka a fɔ, a ko: «N be lahire min jiganna nde nun wole tɛma, anun wo bɔnsɛnu, anun nilama bɛ, han dunuya ni ban, a manditɛ le mu ka: 
GEN.9.13	n bata sengoe labɔɔ saŋɛ tɔ luuture ma. Wo sengoe le mu lahire manditɛ la, lahire min be tola nde nun dunuya tɛma. 
GEN.9.14	Ka n ka luuture labɔɔ saŋɛ ma tuma yo tuma, wo sengoe si bɔɔ le a ni sa luuture ma, 
GEN.9.15	wo tɛmuɛ, n si lahire la ko talɔn de, n ka lahire min to nde nun wole tɛma, anun nilama bɛ, ka a fɔla, n te banbaraŋɛ latuntun bitugun dunuya, min si nɛ bɛ bɔɔ. 
GEN.9.16	Sengoe tini bɔɔ luuture ma, n ka a yen, n si lahire banbale la ko talɔn de, n ka min to nde Ala nun duge tɔ nilama bɛ tɛma.» 
GEN.9.17	Ala ka a fɔ Nuha ye, a ko: «N ka lahire min to nde nun wo tɛma anun duge tɔ nilamanu bɛ, awa a manditɛ le wo la.»
GEN.9.18	Awa, Nuha la den kayireŋɛnu minnu bɔɔta kulun banba butɔ, anu tɔgɔ Sɛmi, Hima, anun Jafasa. Hima ka deŋɛ sɔtɔ, a tɔgɔ Kanan. 
GEN.9.19	Nuha la den kayiren saba le mu wonu la. Anu bɔnsɛ le be mafatanden duge bɛ kunma.
GEN.9.20	Nuha mata sɛnɛ sala le la. Ale le fɔlɔ ka rɛsɛn lɔgɛ ki. 
GEN.9.21	Lun do, Nuha ka beere je do min a ka a siisi. A sata a la tanta butɔ a bali makoloŋɛ la. 
GEN.9.22	Kanan baaba Hima ka a baaba Nuha bali makoloŋɛ yen. A tagata wo fɔ bara tɔ a kɔtɔ mɔgɔ fila ye. 
GEN.9.23	Wo kɔma, Sɛmi nun Jafasa ka doroki banba jigan anu ka a bakku anu gabakunkuŋɛ ma anu tagata anu kɔma kɔma la, anu donta anu baaba la tanta butɔ, anu ka anu baaba bale sutura. Anu ma sɔn anu baaba fɛlɛla, alako anu kana a bali makoloŋɛ yen. 
GEN.9.24	Beere to ka Nuha boloka, a la den dɔgɔmaŋɛ Hima ka min ma a la, a ka a lɔn sɔtɔ a ma. 
GEN.9.25	Nuha ko:
GEN.9.25	«N bata Hima la den kayireŋɛ Kanan danka.
GEN.9.25	A ni ma a kɔtɔnu la jon lanma la.» 
GEN.9.26	A mɛn dubata, a ko:
GEN.9.26	«N ni Alatala tantu, Sɛmi be sɔren Ala min kɔma,
GEN.9.26	Kanan ni ma Sɛmi la joŋɛ la.
GEN.9.27	Ala mu Jafasa la ko yiriwala.
GEN.9.27	Jafasa bɔnsɛ ni sabati Sɛmi la tanta kɔtɔ.
GEN.9.27	Kanan mɛn ni ma a la joŋɛ la.»
GEN.9.28	Banbaraŋɛ ban kɔma, Nuha mɛn ka san kɛmɛ saba san bi loolu ma. 
GEN.9.29	Nuha la simaya bɛ labɛndeŋɛ tabɛnta san kɛmɛ kɔnɔntɔ san bi loolu le ma. Wo kɔma a fagata.
GEN.10.1	Banbaraŋɛ la tanbireŋɛ kɔma, Nuha la den kayireŋɛnu Sɛmi, Hima anun Jafasa ka den kayireŋɛnu sɔtɔ. Anu bɔnsɛ la tarigu le ka.
GEN.10.2	Jafasa la den kayireŋɛ le Gomeri la, anun Magogi, Madayi, anun Yaban, anun Tubali, anun Meseki, anun Tirasi. 
GEN.10.3	Gomeri la den kayireŋɛ le Asikanasi la anun Rifati, anun Togarima. 
GEN.10.4	Yaban na den kayireŋɛ le Elisa la anun Tarisi, anun Kitimu, anun Dodanimu. 
GEN.10.5	Yaban na mɔgɛnu mafatanta anu tagata sigi surenu tɔ ba dala, bɛ nun a la duge, bɛ nun a la kuma, bɛ nun a kabila, bɛ nun a la jamanɛ.
GEN.10.6	Awa, Hima tugun na den kayireŋɛ le Kusi la, anun Misirayimu anun Pitu, anun Kanan. 
GEN.10.7	Kusi la den kayireŋɛ le Seba la, anun Hawila, anun Sibati, anun Rayima, anun Sabatika. Rayima la den kayireŋɛ le Saba la anun Dedan. 
GEN.10.8	Kusi la den kayireŋɛ do le Namurudu la. Ale le fɔlɔ mata mansa sɛnbɛma la duge kunma. 
GEN.10.9	A mata waaɲɛ mala fatima la Alatala ɲala. Wo butɔ, a be fɔla mɔgɛ donu ma ko: «Sɛndɛ karisa bata ma Namurudu siila la bayi a bata ma waaɲɛ mala fatima la Alatala ɲala.» 
GEN.10.10	Namurudu ka mansaya fɔlɛ ma Babɛli saa tɔ le anun Erɛki saa tɔ anun Akadi saa tɔ anun Kaline saa tɔ. Wonu bɛ be Sineyari duge tɔ le. 
GEN.10.11	A bɔɔta wo duge tɔ a tagata Asuri duge tugun tɔ. A ka Niniwu saa labɔɔ, anun Rehoboti saa anun Kalasi saa, 
GEN.10.12	anun Resɛni saa. Resɛni wo saa be Niniwu nun Kalasi le tɛma. Saa belebele le Kalasi la. 
GEN.10.13	Misirayimu le mata Ludi kaanu baaba la, anun Anamu kaanu, anun Leyabi kaanu, anun Nafuti kaanu, 
GEN.10.14	anun Patirisi kaanu, anun Kasilubi kaanu, anun Kafitori kaanu. Filisiti kaanu bɔɔta Kasilubi kaanu le tɔ.
GEN.10.15	Kanan na den kayiren fɔlɛ mata Sidɔn de la, a ka Hɛti tugun sɔtɔ. 
GEN.10.16	Jebusi kaanu tugun bɔɔta Kanan de tɔ, anun Amɔri kaanu, anun Girigasi kaanu, 
GEN.10.17	anun Hiwi kaanu, anun Araki kaanu, anun Sini kaanu, 
GEN.10.18	anun Arawadi kaanu, anun Semari kaanu, anun Hamati kaanu. Wo kɔma, Kanan bɔnsɛnu mafatanta. 
GEN.10.19	Anu la duge fɔlɔta Sidɔn a tagata Gerari mafanna han a keta Gasa. A be tagaren Sodɔmu tugun mafanna anun Gomori, anun Adima, anun Seboyimu, han a keta Lesa. 
GEN.10.20	Hima bɔnsɛ le wo la, bɛ nun a kabila, bɛ nun a la kuma, bɛ nun a la duge, bɛ nun a la jamanɛ.
GEN.10.21	Awa, Jafasa kɔtɔ kayima Sɛmi tugun ka den kayireŋɛnu sɔtɔ. Wo Sɛmi mata Hebɛri kaanu bɛ benba le la. 
GEN.10.22	Sɛmi la den kayireŋɛ le Elamu la, anun Asuri, anun Aripasadi, anun Ludi, anun Arami. 
GEN.10.23	Arami la den kayireŋɛ le Usi la, anun Huli, anun Getari, anun Masi. 
GEN.10.24	Aripasadi ka Selasi sɔtɔ. Selasi ka Hebɛri sɔtɔ. 
GEN.10.25	Hebɛri ka den kayiren fila sɔtɔ. Dɔndɛ tɔgɔ Pelegi bayi duge fatanta a jamanɛ le. A dɔgɔ kayima tɔgɔ Jokitan. 
GEN.10.26	Jokitan ka Alimodadi sɔtɔ, anun Selefu, anun Hasarimaweti, anun Jeraki, 
GEN.10.27	anun Hadoramu, anun Usali, anun Dikala, 
GEN.10.28	anun Obali, anun Abimayɛli, anun Saba, 
GEN.10.29	anun Ofiri, anun Hawila, anun Yobabu. Awa, wonu bɛ mu Jokitan na den kayireŋɛnu le la. 
GEN.10.30	Anu la duge fɔlɔta Mesa le, han a ni ke Sefari saa banba tɔ, ka min be kɔnkɛnu tele yɛlɛ mafanna. 
GEN.10.31	Wonu bɛ mu Sɛmi la deŋɛnu le la, bɛ nun a kabila, bɛ nun a la kuma, bɛ nun a la duge, bɛ nun a la jamanɛ.
GEN.10.32	Nuha la deŋɛnu bɔnsɛnu le wonu la, bɛ nun a kabila, bɛ nun a la jamanɛ. Seenu minnu mafatanta duge kunma dula bɛ tɔ banbaraŋɛ tanbi kɔma, wonu bɛ bɔɔren Nuha la den kayireŋɛnu le tɔ.
GEN.11.1	Wo tɛmuɛ, dunuya mɔgɛnu bɛ be kuma dɔndɔ le fɔla nun, anu bɛ ni ɲɔgɔn fahamu. 
GEN.11.2	Mɔgɛnu donu to bɔɔta anu tagata tele yɛlɛ mafanna, anu ka kɛnɛ banba yen Sineyari duge tɔ, anu sabatita ɲɔ. 
GEN.11.3	Lun do, anu ka a fɔ ɲɔgɔn ye, anu ko: «Bɛ ka na wo mɔ ni birike botege mɔ ni a bintan.» Wo tɛmuɛ, anu be boŋɛ sɔla birike nun dolo je le la, anu bele a sɔla kure nun mɔɔta la. 
GEN.11.4	Anu ko: «Wo mɔ taga saa labɔɔ wo mɔ fan ye, mɔ ni bon toireŋɛ sɔ min kuŋɛ si yɛlɛ han saŋɛ tɔ, alako mɔ ni tɔgɔ sɔtɔ. Mɔ kana ma mɔgɔ mafatandeŋɛ la ka tanbi sigila duge bɛ kunma.» 
GEN.11.5	Alatala jigita a nata saa nun bon toireŋɛ fɛlɛ, Adamadeŋɛnu be min sɔla. 
GEN.11.6	A ko a fan ma: «Anu bata ma jama dɔndɔ la, a bɛ be kuma dɔndɔ fɔla. Wo butɔ, anu bata kɛ wale fɔlɔ. Ka n ma anu ladan wo ma, ka anu ka min nata, fenfen te anu kori wo mala. 
GEN.11.7	Mɔ ni jigi mɔ ni anu la kuma mabasan alako anu kana ɲɔgɔn na kuma fahamu bitugun.» 
GEN.11.8	Alatala ka anu mafatan ka bɔɔ wo dula tɔ a ka anu mafatan duge bɛ kunma. Wolo ka a ma, anu la bon sɔ koe danta. 
GEN.11.9	Wolo mu wo dula tɔgɔ sata Babɛli, bayi Alatala ka dunuya mɔgɛnu bɛ la kuma mabasan ɲɔ le, a ka anu mafatan duge bɛ kunma.
GEN.11.10	Awa, Sɛmi bɔnsɛ le kɛ la.
GEN.11.10	Banbaraŋɛ tanbi kɔma, Sɛmi la sɔtɛ ka san kɛmɛ bɔɔ tɛmuɛ min tɔ, a ka Arafasadi sɔtɔ. 
GEN.11.11	Arafasadi sɔtɔreŋɛ kɔma, Sɛmi ka san kɛmɛ loolu ma, a ka den kayireŋɛnu anun den musereŋɛnu sɔtɔ.
GEN.11.12	Arafasadi la sɔtɛ ka san bisaba nun loolu bɔɔ tɛmuɛ min tɔ, a ka Selasi sɔtɔ. 
GEN.11.13	Selasi la sɔtɔreŋɛ kɔma, Arafasadi ka san kɛmɛ naani anun san saba ma, wo ka a taran a ka den kayireŋɛnu anun den musereŋɛnu sɔtɔ.
GEN.11.14	Selasi la sɔtɛ ka san bisaba bɔɔ tɛmuɛ min tɔ, a ka Hebɛri sɔtɔ. 
GEN.11.15	Hebɛri la sɔtɔreŋɛ kɔma, Selasi ka san kɛmɛ naani anun san saba ma, wo ka a taran a ka den kayireŋɛnu anun den musereŋɛnu sɔtɔ.
GEN.11.16	Hebɛri la sɔtɛ ka san bisaba nun naani bɔɔ tɛmuɛ min tɔ, a ka Pelegi sɔtɔ. 
GEN.11.17	Pelegi la sɔtɔreŋɛ kɔma, Hebɛri ka san kɛmɛ naani anun san bisaba ma, wo ka a taran a ka den kayireŋɛnu anun den musereŋɛnu sɔtɔ.
GEN.11.18	Pelegi la sɔtɛ ka san bisaba bɔɔ tɛmuɛ min tɔ, a ka Reyu sɔtɔ. 
GEN.11.19	Reyu la sɔtɔreŋɛ kɔma, Pelegi ka san kɛmɛ fila anun kɔnɔntɔ ma, wo ka a taran a ka den kayireŋɛnu anun den musereŋɛnu sɔtɔ.
GEN.11.20	Reyu la sɔtɛ ka san bisaba nun fila bɔɔ tɛmuɛ min tɔ, a ka Seruki sɔtɔ. 
GEN.11.21	Seruki la sɔtɔreŋɛ kɔma, Reyu ka san kɛmɛ fila san wɔrɔwila ma, wo ka a taran a ka den kayireŋɛnu anun den musereŋɛnu sɔtɔ.
GEN.11.22	Seruki la sɔtɛ ka san bisaba bɔɔ tɛmuɛ min tɔ, a ka Nakɔri sɔtɔ. 
GEN.11.23	Nakɔri la sɔtɔreŋɛ kɔma, Seruki ka san kɛmɛ fila ma, wo ka a taran a ka den kayireŋɛnu anun den musereŋɛnu sɔtɔ.
GEN.11.24	Nakɔri la sɔtɛ ka san mugan nun kɔnɔntɔ bɔɔ tɛmuɛ min tɔ, a ka Tera sɔtɔ. 
GEN.11.25	Tera la sɔtɔreŋɛ kɔma, Nakɔri ka san kɛmɛ san tan nun kɔnɔntɔ ma, wo ka a taran a ka den kayireŋɛnu anun den musereŋɛnu sɔtɔ.
GEN.11.26	Tera la sɔtɛ ka san bi wɔrɔwila bɔɔ tɛmuɛ min tɔ, a ka Iburama sɔtɔ, anun Nakɔri, anun Haran.
GEN.11.27	Tera bɔnsɛ le mu kɛ la: Tera ka Iburama sɔtɔ, anun Nakɔri, anun Haran. Haran ka Luti sɔtɔ. 
GEN.11.28	Haran fagata, a ka a baaba Tera balureŋɛ to. A fagata Kalide duge tɔ, Uri saa tɔ, a sɔtɔta ka min na. 
GEN.11.29	Iburama nun Nakɔri ka muse futu. Iburama la muse tɔgɔ Sarayi. Nakɔri ka Haran na den musereŋɛ do futu, min tɔgɔ Milika. Haran na den musereŋɛ do tugun tɔgɔ Isika. 
GEN.11.30	Sarayi mu den sɔtɔbale le la nun: den bele a bolo nun.
GEN.11.31	Awa, Tera ka a la den kayireŋɛ Iburama jigan anun a bitan muse Sarayi, Iburama la muse, anun a mamaren Luti, min mu Haran na deŋɛ la. Anu bɛ bɔɔta Uri saa tɔ, Kalide duge tɔ, taga koe la Kanana duge tɔ. Kɔnɔ anu la kereŋɛ Harani saa tɔ, anu sabatita ɲɔ. 
GEN.11.32	Tera la simaya bɛ labɛndeŋɛ mata san kɛmɛ fila anun san loolu le la. Wo kɔma a fagata Harani.
GEN.12.1	Lun do, Alatala kumata Iburama ye, a ko: «Iburama, bɔɔ i la jamanɛ tɔ, bɔɔ i baaba dɔndɛnu tɛma, bɔɔ i baaba la fɔgɛ tɔ. N be duge min yitala i la, i ni taga ɲɔ.
GEN.12.2	N si i ma jama banba tige la.
GEN.12.2	N si barikɛ sa i la ko tɔ,
GEN.12.2	n si i tɔgɛ lakoloya.
GEN.12.2	Mɔgɛnu si hɛra sɔtɔ i fɛ.
GEN.12.3	Mɔgɔ yo mɔgɔ be dubala i ye, n si barikɛ sa le wo tigi la ko tɔ;
GEN.12.3	mɔgɔ yo mɔgɔ ka i danka n si danka lasagi le wo tigi ma.
GEN.12.3	Dunuya see bɛ si hɛra sɔtɔ i fɛ.»
GEN.12.4	Iburama tagata iko Alatala ka a fɔ a ye ki min na. Luti tugun ka a jokki. Iburama bɔɔ tɛmuɛ Harani, a la simaya be san bi wɔrɔwila anun loolu. 
GEN.12.5	Iburama ka a la muse Sarayi jigan, anun a dɔgɛ la den Luti. Feŋɛnu min bɛ be a bolo a ka a bɛ jigan, anun a la joŋɛnu bɛ, a ka minnu sɔtɔ Harani, a ka wonu bɛ jigan. Anu bɔɔta, tagala Kanana duge tɔ. Anu la kereŋɛ ɲɔ, 
GEN.12.6	anu ka ɲɔ takuntu han anu tagata ke Sisɛmu, More la lɔgɔ kutu banba be sɔren dula min tɔ. Wo tɛmuɛ, Kanana kaanu be Kanana duge tɔ. 
GEN.12.7	Alatala ka a yɛtɛ labɔɔ Iburama ma, a ka a fɔ a ye, a ko: «N si kɛ duge bɛ dii le i bɔnsɛ ma.» Iburama ka sarika bintandula ɲiɲa Alatala ye ɲɔ, Ala min ka a yɛtɛ labɔɔ a ma. 
GEN.12.8	Wo kɔma, Iburama bɔɔta ɲɔ, a tagata kɔnkɛnu mafanna, Betɛli saa tele yɛlɛ tɔ. A ka a la tanta sɔ ɲɔ. Betɛli saa tota a tele jige. Ayi saa tota a tele yɛlɛ. A ka sarika bintandula ɲiɲa Alatala ye ɲɔ, a ka Alatala matɔgɔ, a ka a batu. 
GEN.12.9	Wo kɔma Iburama tanbita madaakadaakala, a tagata Negɛwu mafanna.
GEN.12.10	Wo tɛmuɛ le kɔnkɛ donta jamanɛ la; wo bɛlɛyata le han. Wolo ka a ma, Iburama jigita Misira jamanɛ tɔ, a ka wagati do ma ɲɔ. 
GEN.12.11	Anu don tɛmuɛ Misira, Iburama ka a fɔ a la musu Sarayi ye, a ko: «I tolomasɔ, n ka a lɔn i kɛɲa bɛnta. 
GEN.12.12	Ka Misira kaanu ka i yen, anu si a fɔ le n na muse le mu i la, wo butɔ anu si naa nde faga le, ile ni to baluren. 
GEN.12.13	Wo butɔ, yandi, i ni a fɔ anu ye, n dɔgɔ musuma le mu i la, alako ile sabu si a ma anu ni n mabita a ɲinma la. Wo butɔ, n si to baluren ile la ko la.»
GEN.12.14	Iburama to keta Misira, Misira kaanu ka a yen Sarayi kɛɲa bɛnta han a tanbita a tɔ. 
GEN.12.15	Misira mansa la kɔmasɔlanu ka kɛ muse matɔgɔ a ye, anu ka a doni a bata. 
GEN.12.16	Kɛ muse la ko sabu la, mansa ka Iburama mabita a ɲinma la: Iburama ka baanu sɔtɔ, anun ningenu, anun sofale kayenu, anun a musenu, anun jon kayenu, anun a musenu, anun ɲɔgɔmɛnu. 
GEN.12.17	Kɔnɔ Alatala ka bandiya koroŋɛ sa Misira mansa nun a la denbayanu ma, Iburama la musu Sarayi la ko la. 
GEN.12.18	Wo kɔma, Misira mansa ka Iburama kele, a ka a fɔ a ye: «I be fen maren n na? Fen de i ma a fɔ n ɲɛ i la muse le mu kɛ la? 
GEN.12.19	I ka a fɔ fenna i dɔgɛ le mu, han n bata a ma n na muse la? Kɔtɛ i la muse le ka, a jigan wo ni taga!»
GEN.12.20	Wo kɔma Misira mansa ka yamɔre dii a la walilanu ma, anu ni Iburama labɛnbɛn, anun a la muse, anun anu bolofeŋɛ bɛ.
GEN.13.1	Iburama nun a la muse bɔɔta Misira, a tagata Negɛwu mafanna. A tagata a bolofeŋɛ bɛ fɛ. Luti tugun ka a jokki.
GEN.13.2	Iburama bata ma fondo tigi banba la, kolofeŋɛnu anun kaalise be a bolo, anun sanuɛ. 
GEN.13.3	A bɔɔta Negɛwu mafanna, a tanbita madaakadaakala tagala Betɛli. A keta a la tanta sɔ dula kɔtɛ do tɔ. Wo dula be Betɛli nun Ayi saa le tɛma, 
GEN.13.4	Iburama ka sarika bintandula ɲiɲa ka min na nun. A mɛn ka Alatala batu a tɔgɛ la ɲɔ.
GEN.13.5	Luti min be Iburama jokkiren, kolofeŋɛ lanmanu nun a banbanu nun mɔgɛ bata siya wo tugun bolo. 
GEN.13.6	Iburama la kolofeŋɛnu anun Luti la kolofeŋɛnu siyata wo duge ko. Anu fila bɛ te nɔ kunna kan dula dɔndɔ. 
GEN.13.7	Wo tɛmuɛ, Kanana kaanu nun Feresi kaanu tugun be sigiren wo duge tɔ. Lun go lun, Iburama la kolofen kantalanu nun Luti la kolofen kantalanu si to sɔnkɔla. 
GEN.13.8	Wo butɔ, Iburama ka a fɔ Luti ye, a ko: «Yandi, mɔ kana sɔn sɔnkɛ ni to donna ile nun nde tɛma, tagala i la kolofen kantalanu nun n na kolofen kantalanu tɛma, bayi mɔ mu barenma le la. 
GEN.13.9	Kɛ duge bɛ fɛlɛ. Awa mɔ fatan. Ka yanna sɔngɛ le ka i hɛnɛ, i ni yanna jigan. Nde ni to ɲɔ la sɔngɛ la. Ka kala sɔngɛ le ka i hɛnɛ, i ni ɲɔ le jigan, nde ni to yanna la.»
GEN.13.10	Luti ka a ɲa lataga a ka Yurudɛn fara kɛnɛ yen han Soware saa mafanna. Je be a bɛ tɔ a ɲinma la. Wo dula be toren iko Alatala la laakɔ ɲinma. A be toren iko Nili kɔɛɛ je Misira jamanɛ tɔ. Kɔnɔ wo ka a taran, Alatala ma Sodɔmu nun Gomori saanu halagi nun. 
GEN.13.11	Wo butɔ, Luti ka Yurudɛn fara masubɛ a yɛtɛ ye. A tagata tele yɛlɛ sɔngɛ la, anu fatanta ɲɔgɔnna le. 
GEN.13.12	Iburama tota Kanana duge tɔ. Luti kan tagata to wo fara saanu kɛnna. A ka a la tantanu sɔ han Sodɔmu saa dala. 
GEN.13.13	Kɔnɔ, Sodɔmu kaanu bata koronya koola. Anu bata ma junubutɔɛ la Alatala ye.
GEN.13.14	Luti nun Iburama la fatandeŋɛ kɔma, Alatala ka a fɔ Iburama ye, a ko: «I ɲa lataga ka bɔɔ i be ka min na ka. I ni bolo ɲinma mafanna fɛlɛ anun bolo mara, anun tele yɛlɛ mafanna anun tele jige. 
GEN.13.15	Bayi i ɲa be duge min bɛ la ka, n si wo bɛ dii i nun i bɔnsɛnu ma, a ni ma wo tɛŋɛ la kudai. 
GEN.13.16	N si i bɔnsɛ lasiya iko mɛɲɛŋɛ min be duge tɔ. Ka mɔgɔ si nɔ mɛɲɛŋɛ kɔntila, i bɔnsɛ tugun si kɔnti le. 
GEN.13.17	Wuli, i ni duge la kanya nun a la yajɛ matagaman, bayi n si a dii le i ma.» 
GEN.13.18	Iburama ka a la tantanu bɔɔ, a tagata sabati Mamire la lɔgɔ kutu banba be sɔren dula min tɔ. Ɲɔ be Heburɔn saa dala le. A ka sarika bintandula ɲiɲa Alatala ye ɲɔ.
GEN.14.1	Wo tɛmuɛ, Amirafɛli be Sineyari jamanɛ mansaya tɔ. Ariyoki be Elasi jamanɛ mansaya tɔ. Kedorolami be Elamu jamanɛ mansaya tɔ. Tideyali be Goyimu jamanɛ mansaya tɔ. 
GEN.14.2	Wo mansa naanɛ kafuta anu tagata Bera kɛlɛ, Sodɔmu mansa, anun Birisa, Gomori mansa, anun Sineyabi, Adima mansa, anun Semebɛri, Seboyimu mansa anun Bela dugu mansa, wo Bela tɔgɔ le tugun Soware. 
GEN.14.3	Kɛ mansa loole tagata madɛn kɔnkɛ kɔtɔ, ka min tɔgɔ Sidimu. Bi, ɲɔ be maren kɔɔkɔ je dala le la. 
GEN.14.4	Wo ka a taran, anu ka san tan nun fila ma, anu be mansa Kedorolami la nɔɛ kɔtɔ. A san tan nun sabaɲɔgɛ, anu murutɛta a ma. 
GEN.14.5	A san tan nun naaniɲɔgɛ Kedorolami anun a mansaɲɔgɛnu, anu wulita anu ni taga wo mansa loole kɛlɛ. Kɔnɔ anu taga tɛmuɛ anu ka Refeyati kaanu fɔlɔ kɛlɛ betunna Asitoroti Karinayimu saa tɔ, anu ka wonu nɔ. Anu ka Susi kaanu tugun kɛlɛ Hamu saa tɔ, anu ka wonu tugun nɔ. Anu ka Emiti kaanu tugun kɛlɛ Sawe Kiriyatimu saa tɔ, anu ka wonu tugun nɔ. 
GEN.14.6	Anu tagata Koori kaanu kɛlɛ wonu la kɔnkɛnu tɔ, Seyiri saa mafanna, anu ka wonu nɔ. Anu ka anu bee han Paran lɔgɔ kute kɔtɔ janfue tɔ. 
GEN.14.7	Wo kɔma, Kedorolami nun a mansaɲɔgɛnu sagita, anu tagata Enimisipati, ale saa mɛn tɔgɔ tugun Kadesi. Anu ka Amalɛki kaanu kɛlɛ ɲɔ, anu ka wonu nɔ, anu ka anu la jamanɛ bɛ tiɲa. Anu ka Amɔri kaanu tugun nɔ minnu be sabatiren nun Asasɔn Tamari saa tɔ.
GEN.14.8	Awa, wo tanbi kɔma, Kedorolami anun a mansaɲɔgɛnu tagata wo mansa loole kɛlɛdula. Anu la kereŋɛ ɲɔ, Sodɔmu mansa nun Gomori mansa bɔɔta, anun Adima mansa, anun Seboyimu mansa, anun Bela mansa, wo Bela tɔgɔ le tugun Soware. Kɛ mansanu bɔɔta anu tagata kɛlɛ madula kɔnkɛ kɔtɔ, ka min tɔgɔ Sidimu. 
GEN.14.9	Anu ka Kedorolami kɛlɛ, Elamu mansa, anun Tideyali, Goyimu mansa, anun Amurafɛli, Sineyari mansa, anun Ariyoki Elasare mansa. Kɛ mansa naanɛ ka wo mansa loole kɛlɛ. 
GEN.14.10	Awa, Sodɔmu mansa nun Gomori mansa, anun anu la mɔgɛnu borita anu jaguenu la. Anu siyama borita, anu tagata boe dolo ji dinka butɔ, bayi kɔnkɛ kɔtɔ ka min tɔgɔ Sidimu, dinka siyata a tɔ, dolo je be minnu tɔ. Mɔgɛnu minnu ma boe wo dinkanu tɔ, wonu borita han kɔnkɛnu tɔ. 
GEN.14.11	Wo butɔ, Kedorolami nun a mansaɲɔgɛnu tagata, anu ka Sodɔmu kaanu nun Gomori kaanu bolofeŋɛnu bɛ jigan, anun anu la dɔmɛ bɛ, anu tagata anu fɛ. 
GEN.14.12	Iburama baaba dɔndɛ la den Luti be sigiren Sodɔmu saa tɔ le. Anu ka wo tugun bita anu tagata a fɛ, anun a bolofeŋɛ bɛ.
GEN.14.13	Mɔgɛ do borita a ni taga wo koe bɛ sifɛ Iburama ye, a be a fɔla Iburama min ma Hebure kaye. Wo tɛmuɛ, Iburama be sabatiren Mamire la lɔgɔ kutu banba kɛnna. Wo Mamire mu Amɔri bɔnsɛ do le la. A bareŋɛnu le mu Esikoli anun Anɛri la. Wonu bɛ mu Iburama dɛmanna le la. 
GEN.14.14	Anu to ka Iburama bareŋɛ Luti bita koe fɔ a ye, a ka mɔgɔ kɛmɛ saba mɔgɔ tan nun sagin kele a la mɔgɛnu tɔ minnu kusan kɛlɛ la. Anu bɛ be sɔtɔren Iburama bata le. Anu ka wo mansa naanɛ jokki han Dan saa tɔ. 
GEN.14.15	Iburama ka a la mɔgɛnu mafatan mansanu kɛlɛ koe la sue tɔ. Iburama nun a la mɔgɛnu ka anu kɛlɛ han anu ka anu nɔ. A ka anu bee han Hoba, Damasi saa bolo mara tɔ. 
GEN.14.16	Iburama ka kɛlɛ tɔnɛ bɛ jigan, a ka a nati. A ka a bareŋɛ Luti tugun nati, anun Luti bolofeŋɛnu bɛ, anun musenu minnu be bitaren nun, anun mɔgɔ tɔɛnu bɛ.
GEN.14.17	Awa, Iburama to ka mansa Kedorolami nun a mansaɲɔgɛnu kɛlɛ, a sagita kunnawule fɛ. A saagi tɛmuɛ Sodɔmu mansa bɔɔta, a tagata Iburama labɛn Sawe kɔnkɛ kɔtɔ, mɔgɛnu be a fɔla min ma mansa la kɔnkɛ kɔtɔ. 
GEN.14.18	Wo tɛmuɛ le, Salɛmu mansa, min tɔgɔ Melikisedeki, a ka dɛgɛ nun beere nati Iburama ye. Ala min mayɛlɛta, wo la sarika lakelá le mu wo mansa la. 
GEN.14.19	A dubata Iburama ye, a ko:
GEN.14.19	«Ala mu barikɛ sala Iburama la ko tɔ,
GEN.14.19	Ala min mayɛlɛta, saŋɛ nun duge tige.
GEN.14.20	Ala ni tantue sɔtɔ min mayɛlɛta,
GEN.14.20	min ka i jaguenu jarabi i ye.»
GEN.14.20	Iburama ka kɛlɛ tɔnɛ bɛ farila bɔɔ a ka a dii Melikisedeki ma. 
GEN.14.21	Sodɔmu mansa ka a fɔ Iburama ye, a ko: «N na mɔgɛnu lasagi n ma, kɔnɔ n bolofeŋɛnu yan kan ni to ile ye.» 
GEN.14.22	Iburama ka a jaabi, a ko: «N bata n bole sɔ, n ka n kali Alatala la, Ala min mayɛlɛta, saŋɛ nun duge tige, 
GEN.14.23	n te i bolofen yo jigan, hali ɲa te ka wo ma samata jule, alako i kana naa a fɔla ile le bata Iburama ma fondo tige la. 
GEN.14.24	N te fenfen jigan fɔ n na mɔgɛnu ka min ma anu balue la. N nun minnu tagata, Anɛri nun Esikoli nun Mamire, wonu ni anu tɛŋɛ jigan.»
GEN.15.1	Wo koenu tanbi kɔma, Alatala kumata Iburama ye kiboe tɔ, a ko: «Iburama i kana kilan, n si i latanga koe bɛ ma. N si i baraji a banba la.» 
GEN.15.2	Iburama ka a jaabi, a ko: «N Marigi Ala, n be naala fagala le, i be fondo diila n ma fenna? Den bele n bolo min si n kɛɛ jigan, fɔ n na walila Elisɛri, min be bɔɔren Damasi saa tɔ.»
GEN.15.3	Iburama mɛn ko: «I ma den yo dii nde ma. Wo butɔ, n na walila min be sɔtɔren n na boŋɛ butɔ, wolo be naala mala n kɛɛ jiganná la.» 
GEN.15.4	Kɔnɔ Alatala mɛn kumata a ye, a ko: «Ade, ale le bele mala i kɛɛ jiganná la de! I be naala deŋɛ min sɔtɔla, wolo yati be mala i kɛɛ jiganná la.» 
GEN.15.5	Wo kɔma, Ala ka Iburama labɔɔ bara tɔ, a ka a fɔ a ye: «Saŋɛ fɛlɛ ba, i ni lolenu kɔnti ka i si nɔ anu kɔnte lɔnna.» A mɛn ka a fɔ a ye: «I bɔnsɛ si siya le iko i be lolenu yenden ki min na kantɔ.» 
GEN.15.6	Iburama dɛnkɛnɛyata Alatala ma, wolo ka a ma Alatala ka a bita mɔgɔ telendeŋɛ la.
GEN.15.7	Wo kɔma, Ala ka a fɔ a ye, a ko: «Nde le mu Alatala la, min ka i labɔɔ Uri saa tɔ, ka min be Kalide duge tɔ, alako n ni kɛ duge dii i ma kɛɛ la.» 
GEN.15.8	Iburama ka a jaabi, a ko: «N Marigi Alatala, n si a lɔn kama le kɛ duge si ma n tɛŋɛ la?» 
GEN.15.9	Alatala ko a ma: «Ningi yɛrɛ dɔndɔ bita i ni a nati n ɲɛ, anun baa musu dɔndɔ, anun saaka kontoŋɛ, minnu bata san saba saba sɔtɔ, i ni gabue dɔndɔ tugun bita anun legetere dɔndɔ.» 
GEN.15.10	Iburama ka wo subenu bɛ nati, a ka anu ma subu dɔndɔ yo subu dɔndɔ a ka a fara tɛma a ni ma fɛrɛn fila, a ka wo fɛrɛŋɛnu sigi ɲɔgɔn ɲakɔtɔ. A ka kondeŋɛnu tugun faga, kɔnɔ a ma wonu fara. 
GEN.15.11	Jiganu jigita wo subu fagareŋɛnu tɔ, kɔnɔ Iburama ka anu bee.
GEN.15.12	Tele la dula fɛ, kinnɔgɛ ka Iburama bita ko, a be kinnɔgɛ butɔ, kilaŋɛ keta a ma, dibi banba jigita. 
GEN.15.13	Alatala ka a fɔ a ye, a ko: «Iburama, i ni i tolomasɔ n na, i bɔnsɛ si naa ma le lun do luntaŋɛ la duge do tɔ. Ɲɔ kaanu si naa anu ma le joŋɛnu la, anu mɛn ni anu ɲagankata koola han san kɛmɛ naani. 
GEN.15.14	Kɔnɔ jamanɛ min ka i bɔnsɛ bita jonya la, n si naa wo jamanɛ makiiti le. Wo kɔma, i bɔnsɛnu si naa bɔɔ wo jamanɛ tɔ fondo siyama fɛ. 
GEN.15.15	Ile kan si kunnawule sɔtɔ anun simaya yanfama, i si faga hɛra butɔ han anu ni i sa gabure tɔ. 
GEN.15.16	I la deŋɛnu bɔnsɔ naaniɲɔgɛ, wolo be sagila yan. Bayi, yan mɔgɛnu, minnu mu Amɔri kaanu la, anu la ko koroŋɛ ma tanbi a tɔ betunna, min si a ma n ni anu bee.»
GEN.15.17	Awa, tele dulata tɛmuɛ min tɔ, dibi banba jigita, siise bɔɔta furu do tɔ, a nun ta lɔgɛ tanbita subu fɛrɛŋɛnu tɛma. 
GEN.15.18	Wo lun yɛtɛ, Alatala ka lahire jigan a nun Iburama tɛma, a ka a fɔ a ye, a ko:
GEN.15.18	«N si naa kɛ duge dii i bɔnsɛ ma,
GEN.15.18	ka bɔɔ Misira kɔɛɛ ma,
GEN.15.18	tagala han kɔɔ banba ma,
GEN.15.18	min mu Efirati kɔɛɛ la. 
GEN.15.19	Kɔnɔ betunna, Keni kaanu le be sigiren wo duge tɔ, anun Kenisi kaanu, anun Kadimoni kaanu, 
GEN.15.20	anun Hɛti kaanu, anun Feresi kaanu, anun Refayi kaanu, 
GEN.15.21	anun Amɔri kaanu, anun Kanana kaanu, anun Girigasi kaanu, anun Jebusi kaanu.»
GEN.16.1	Iburama la musu Sarayi ma den sɔtɔ a ye. Wo tɛmuɛ Misira kaa den musereŋɛ do le be Sarayi bolo jonya la, a tɔgɔ Hagara. 
GEN.16.2	Lun do, Sarayi ka a fɔ Iburama ye, a ko: «Iburama, i ka a yen, Alatala ma n kɔ deŋɛ la. Kɔtɛ i ni taga ki n na jon den musereŋɛ fɛ, alako ale la ko sabu si a ma a ni deŋɛ sɔtɔ n ɲɛ.» Iburama ma Sarayi kulɛ sɔsɔ. 
GEN.16.3	Wo butɔ, a la musu Sarayi ka a la joŋɛ Misira kaa jigan, a ka a dii Iburama ma a ni a ma a la muse la. Wo ka a taran, Iburama bata san tan ma Kanana duge tɔ. 
GEN.16.4	Iburama tagata ki Hagara fɛ. Wo kɔma, Hagara ka bue jigan. A ka a lɔn tɛmuɛ min tɔ a bata bue jigan, a fɔlɔta yola a tige Sarayi la. 
GEN.16.5	Sarayi ka a fɔ Iburama ye, a ko: «Narile min be n masɔtɔren, a be fatanden ile le la. N ka n na joŋɛ dii i ma a ni ma i la muse la. Kɔnɔ kɔtɛ, a to bata a lɔn a bata bue jigan, a be yola n na. Alatala mu kiite sala nde nun ile tɛma.» 
GEN.16.6	Iburama ka Sarayi jaabi, a ko: «I la joŋɛ le ka, a be i la nɔɛ kɔtɔ. Min diyata i ye, i ni wo ma a la.» Wo butɔ, Sarayi ka Hagara dɔgɔya, han Hagara borita Sarayi la, a tagata.
GEN.16.7	Alatala la maleka ka Hagara taran tenge do kɛnna janfue butɔ. Wo tenge be Suri kila dala le. 
GEN.16.8	Maleka ka a fɔ a ye, a ko: «Ile Hagara, Sarayi la joŋɛ, i be bɔɔren mina? I be tagala mina?» Hagara ka a jaabi, a ko: «N be boriren n ni yanfaya n tige Sarayi le la.» 
GEN.16.9	Alatala la maleka ka a fɔ a ye, a ko: «Saagi i tige bata, i ni taga i yɛtɛ majigi a ye.»
GEN.16.10	Maleka mɛn ko: «N si naa i bɔnsɛ lasiya, mɔgɔ te nɔ min kɔnte lɔnna abada.» 
GEN.16.11	Alatala la maleka ka a fɔ tugun, a ko:
GEN.16.11	«I be bue le fɛ ka.
GEN.16.11	I si naa den kayireŋɛ sɔtɔ,
GEN.16.11	i ni a tɔgɔ sa Isumayila,
GEN.16.11	bayi maluya min be sigiren i ma,
GEN.16.11	Alatala bata i kulɛ mɔɛ.
GEN.16.12	Wo deŋɛ si to iko sofale, min bele koloren,
GEN.16.12	bayi ale kan bɛlɛ.
GEN.16.12	A si bɛ kɛlɛ, bɛ tugun si a kɛlɛ.
GEN.16.12	A nun a baaba dɔndɛnu te bɛn feu.»
GEN.16.13	Hagara ka a fɔ a yɛtɛ ye, a ko: «N bata Alatala yen, kɔnɔ n ma faga de!» A ka tɔgɔ do sa Alatala la, min kumata a ye, a ko: «Ala min ɲa be n na.» 
GEN.16.14	Hagara taranta sigiren tenge min dala, anu ka wo tenge tɔgɔ sa: ‹Ala min be baluren, min ɲa be n na, a la tenge.› Ɲɔ be Kadesi saa nun Barɛdi saa le tɛma.
GEN.16.15	Wo tanbireŋɛ kɔma, Hagara ka den kayireŋɛ sɔtɔ Iburama ye. Iburama ka a tɔgɔ sa Isumayila. 
GEN.16.16	Hagara ka Isumayila sɔtɔ tɛmuɛ min tɔ, Iburama la simaya be san bisagin nun wɔɔrɔ.
GEN.17.1	Iburama la sɔtɛ ka san bi kɔnɔntɔ nun kɔnɔntɔ bɔɔ tɛmuɛ min tɔ, Alatala ka a yɛtɛ labɔɔ Iburama ma, a ka fɔ a ye: «Nde le mu Ala sɛnbɛ tige la. I ni n na kila jokki, i ni ma mɔgɔ telendeŋɛ la. 
GEN.17.2	N bata lahire jigan nde nun ile tɛma n si i bɔnsɛ lasiya le koola.»
GEN.17.3	Iburama ka a majigi, han a ka a tindɛ sɔ duge tɔ. Ala kumata a ye, a ko: 
GEN.17.4	«N be lahire min tola mɔ tɛma, wolo mu kɛ la: i si ma bɔnsɔ siyama benba la. 
GEN.17.5	A te fɔ i ma bitugun Iburama. I tɔgɛ be fɔla le kɔtɛ Iburahima, bayi n si i ma bɔnsɔ siyama benba la. 
GEN.17.6	N si i la jiide lasiya koola, n si i ma bɔnsɔ siyama tige la. Mansa banbanu si bɔɔ i bɔnsɛ tɔ. 
GEN.17.7	N si n na lahire lasabati nde nun ile tɛma, anun i bɔnsɛnu, minnu bɛ si naa sɔtɔ ile faga kɔma. Wo lahire te kuntu abada. Wo butɔ, n si ma i nun i bɔnsɛnu la Ala la. 
GEN.17.8	I be luntanya tɔ duge min tɔ ka, min mu Kanana duge la, n si kɛ duge bɛ dii i nun i bɔnsɛnu ma. A si ma i nun i bɔnsɛnu tɛŋɛ la kudai. N si ma i bɔnsɛnu la Ala la.»
GEN.17.9	Ala mɛn ka a fɔ Iburahima ye, a ko: «Ile tugun ni n na lahire makanta, i nun i bɔnsɛnu bɛ, hali minnu sɔtɔta ile faga kɔma. 
GEN.17.10	I nun i bɔnsɛnu be n na lahire makantala ki min na, wolo mu kɛ la: kayenu minnu bɛ be wo tɛma, a bɛ ni sunna. 
GEN.17.11	Wo la wo sunna si ma lahire manditɛ la nde nun wole tɛma. 
GEN.17.12	Ka bɔɔ wole ma han wo bɔnsɛnu, kayenu minnu bɛ be wo tɛma, a bɛ ni sunna a la sɔtɛ tele sagin luŋɛ ma, hali joŋɛnu. Jon min yo sɔtɔta i bata, i ni a sunna. I ka jon min yo san nafule la kan do, hali a ma ma i bɔnsɔ la, i ni wo tugun sunna. 
GEN.17.13	Ka joŋɛ sɔtɔta i bata le ba, ka i ka a san i la nafule le la ba, a bɛ ni sunna. N na lahire manditɛ be tola wo bale tɔ ɲɔgɔnna le, ka a fɔla lahiri banbale le. 
GEN.17.14	Kaye min ma sunna, wo ba ni to a bale ma, ale bata bɔɔ a la jama ɲaama, bayi a bata n na lahire tiɲa.»
GEN.17.15	Ala mɛn ka a fɔ Iburahima ye, a ko: «I la muse tɔgɔ ma bitugun Sarayi. A tɔgɔ le kɔtɛ Sara. 
GEN.17.16	N si barikɛ sa ale la ko tɔ. A si naa den kayireŋɛ sɔtɔ i ye. N si barikɛ sa a la ko tɔ, a ni ma bɔnsɔ siyama benba la. Jama siyama la mansa banbanu si bɔɔ a bɔnsɛ tɔ.» 
GEN.17.17	Iburahima ka a majigi han a ka a tindɛ sɔ duge tɔ. A jeleta, a tota a fɔla a juse tɔ, a ko: «Kaye min na sɔtɛ bata san kɛmɛ bɔɔ wo si den sɔtɔ ba? Sara tugun bata san bi kɔnɔntɔ sɔtɔ, a be harigela kama le?» 
GEN.17.18	A ka Ala mataran, a ko: «Yandi, i ni barikɛ sa Isumayila la ko tɔ.» 
GEN.17.19	Ala ka a jaabi, a ko: «Ade, i la musu Sara tugun si naa den kayireŋɛ sɔtɔ i ye, i si naa a tɔgɔ sa Isiyaka. N be n na lahire lasabatila nde nun ale le tɛma, anun a bɔnsɛnu minnu sɔtɔla a faga kɔma. Wo ni ma mɔ tɛma lahiri banbale la. 
GEN.17.20	Wo kɔma, n bata i la mamataraŋɛ bita Isumayila la ko tɔ: n si barikɛ sa ale tugun na ko tɔ, n si a lajiidi han, n si a bɔnsɛ lasiya koola. A si ma mansa tan nun fila baaba la, a mɛn si ma jama banba tige la. 
GEN.17.21	Kɔnɔ n na lahire, wo ni to nde nun Isiyaka le tɛma, Sara be naala den kayireŋɛ min sɔtɔla i ye yaari kɛ tɛmuɛ.» 
GEN.17.22	Ala to banta kumala Iburahima ye, a yɛlɛta, a bɔɔta Iburahima kunma.
GEN.17.23	Awa, wo lun dɔndɛ tɔ, Iburahima ka Isumayila jigan a ka a sunna, anun a la joŋɛ minnu be sɔtɔren a bata, anun a ka joŋɛ minnu san. Kaye min bɛ be Iburahima bata a ka a bɛ sunna, iko Ala ka a fɔ a ye ki min na. 
GEN.17.24	A mata Iburahima tugun na ɲɔgɔnna. Kɔnɔ wo ka a taran, a be san bi kɔnɔntɔ nun kɔnɔntɔ. 
GEN.17.25	A ka a la den Isumayila tugun sunna, wo ka a taran a be san tan nun saba. 
GEN.17.26	Wo lun dɔndɛ le, a mata Iburahima nun a la den Isumayila la ɲɔgɔnna. 
GEN.17.27	Kaye min bɛ be Iburahima la boŋɛ tɔ, joŋɛnu minnu sɔtɔta a bata anun a ka minnu tugun san jamanɛ do tɔ, a ka a bɛ sunna.
GEN.18.1	Wo tanbireŋɛ kɔma, Alatala ka a yɛtɛ labɔɔ Iburahima ma, Mamire la lɔgɔ kutu banbanu kɔtɔ. Iburahima be sigiren a la tanta dondula tɔ tele bande la. 
GEN.18.2	A ka a ɲa sɔ, a ka kayi saba sɔreŋɛ yen kisanna, anu bele yanfayaren a la. A bɔɔta tanta dondula tɔ, a teriyata tagala anu labɛndula, a kimisirinta duge tɔ. 
GEN.18.3	A ka a fɔ, a ko: «N marige, n bata i mataran wo ni dugundi wo la jondeŋɛ ye. 
GEN.18.4	Alako n ni je donden nati wo ye, wo ni wo kɛŋɛnu lako. Wo mɛn ni wo sulen kɛ lɔgɔ banba kɔtɔ. 
GEN.18.5	Wo te tanbi wo la jondeŋɛ bata ɲɔgɔnna tun. Wo ni a to n ni taga dɛgɛ donden nati wo ye, alako wo ni sɛnbɛ sɔtɔ. Wo kɔma wo si taga wo la tagamaŋɛ la.» Anu ka Iburahima jaabi, anu ko: «Awa, a ma iko i ka a fɔ ki min na.»
GEN.18.6	Iburahima tagata teriyala, a donta a la tanta kɔtɔ, a ka a fɔ Sara ye, a ko: «Teriya i ni sumarifeŋɛ ɲa saba jigan farin ɲinma la i ni a lamulan, i ni a ɲiɲa dɛgɛnu la.» 
GEN.18.7	Wo kɔma a tagata wɔɔrɛ tɔ teriya la, a ka ningi den ɲinma do bita min sube dɔmɔ di, a ka a don a la joŋɛ bolo. Joŋɛ tugun ka a jigan a tagata a tabɛn teriya la. 
GEN.18.8	Iburahima mɛn ka nɔɔnɔ kutaŋɛ nun nɔɔnɔ kireŋɛ jigan, a ka ningi deŋɛ sube tabareŋɛ sa wonu kunma, a ka a nati, a ka wo bɛ sigi luntan saba kɛn kɔtɔ. Anu to be dɔmɔre tɔ, Iburahima be sɔren anu kɛnna lɔgɛ kɔtɔ.
GEN.18.9	Anu ka Iburahima maɲininka, anu ko: «I la musu Sara bele yan?» A ko: «A be yan, a be tanta kɔtɔ.» 
GEN.18.10	Dɔndɔ ko anu tɔ: «Sikkɛ bele a tɔ, n si naa bɔɔ i ma yaari kɛ tɛmuɛ. Wo si a taran i la musu Sara bata den kayireŋɛ sɔtɔ.» Sara be sigiren tanta dondula tɔ, min be wo luntan kaye kɔma, a be a tolomasɔren a la.
GEN.18.11	Wo ka a taran Iburahima nun Sara bata kɔtɔya koola. Den sɔtɔ wagate bata tanbi Sara kunma. 
GEN.18.12	Sara to ka wo kuma mɔɛ, a jeleta a juse tɔ, a ka a fɔ a ko: «Nde bata kori, n si nɔ wo sɛwa koe sɔtɔla ba? Han n ni sa kaye kɔma. Adun n na kaye tugun bata kikala kɔtɔya koola.» 
GEN.18.13	Alatala ka a fɔ Iburahima ye, a ko: «Sara be jelela fenna, a bele laaren de ka a fɔla a si deŋɛ sɔtɔ a la mamakɔtɔya butɔ ba? 
GEN.18.14	Fondo be ba, Alatala te nɔ min na? A bele. Yaari kɛ tɛmuɛ n si naa na i ma yan. Wo si a taran, Sara bata den kayireŋɛ sɔtɔ.» 
GEN.18.15	Sara kilanta, a ka a sɔsɔ, a ko: «Nde ma jele.» Kɔnɔ Alatala ko: «Ade, i jeleta le yati.»
GEN.18.16	Wo kɔma, kɛ kayi saba wulita ɲɔ anu tagata, Iburahima tagata anu masɔdula. Anu sɔta anu ka anu ɲa sɔ Sodɔmu saa la. 
GEN.18.17	Alatala ka a fɔ, a ko: «N be min mala n si nɔ wo dogonna Iburahima la ba? 
GEN.18.18	Bayi ale le si naa ma jama banba tige la, sɛnbɛ be min na. Ale la ko sabu si a ma le dunuya bɔnsɛ bɛ ni hɛra sɔtɔ. 
GEN.18.19	N bata Iburahima masubɛ alako ka a si a la deŋɛnu karan anun a bɔnsɛnu bɛ, ka anu si Alatala la yamɔre makanta anu ni tagaman teleŋɛ butɔ. Ka wo bata ma, n si n na lahire lakamali le n ka min jigan a ye.»
GEN.18.20	Alatala ka a fɔ Iburahima ye, a ko: «Kiite min be Sodɔmu kaanu nun Gomori kaanu kunma, ko makilandeŋɛ le mu a la, anu junube bata siya koola. 
GEN.18.21	N si taga le anu tefi dula. Ka n si a lɔn ka anu bata ko koroŋɛ ma iko a be fɔren n ɲɛ ki min na, ka a be ɲɔgɔnna le.» 
GEN.18.22	Kayi fila bɔɔta Iburahima kunma anu ka kila bita tagala Sodɔmu. Kɔnɔ Iburahima tota sɔren Alatala ɲakɔtɔ. 
GEN.18.23	Iburahima ka a madon Marige la, a ka a maɲininka, a ko: «N Marige, i si mɔgɔ telendeŋɛnu nun mɔgɔ koroŋɛnu bɛ halagi le ɲɔgɔn fɛ ba? 
GEN.18.24	Ka i ka mɔgɔ telendeŋɛ bi loolu taran saa butɔ ɲɔ, i si saa mɔgɛnu bɛ halagi le ba? I te diɲa saa mɔgɛnu ma wo mɔgɔ telenden bi loole la ko la ba? 
GEN.18.25	N Marige, i kana sɔn mɔgɔ telendeŋɛ ni faga mɔgɔ koroŋɛ fɛ. I ni mɔgɔ telendeŋɛ kafu mɔgɔ koroŋɛ fɛ i ni anu bɛ halagi dɔndɔ la, n ka a lɔn, i te nɔ wo koe mɔɔle mala feu. Ile le mu dunuya bɛ kiiti sala la. I te ko koroŋɛ nun ko ɲinma fatanfasi ba?» 
GEN.18.26	Alatala ka Iburahima jaabi, a ko: «Ka n ka mɔgɔ telendeŋɛ bi loolu taran Sodɔmu saa butɔ, n si diɲa a mɔgɛnu bɛ ma wo mɔgɔ ɲinma bi loole la ko la.»
GEN.18.27	Iburahima mɛn ka a fɔ tugun, a ko: «N Marige, n bata i táran i ni diɲa n ɲɛ, n ni nɔ kɛ kuma fɔla i ye, fenfen ma nde la fɔ bangue nun buguta. 
GEN.18.28	Ka i ka a taran mɔgɔ telendeŋɛ ma bi loolu bɔɔ saa butɔ, mɔgɔ loolu be bɔɔren a la, wo mɔgɔ loole la ko si a ma i ni saa bɛ halagi ba?» Alatala ko: «Ka n ka mɔgɔ telendeŋɛ binaani nun loolu taran saa butɔ, n te saa halagi.»
GEN.18.29	Iburahima mɛn takumata Alatala ye, a ko: «Tumado i si mɔgɔ telendeŋɛ binaani taran de ɲɔ.» Alatala ka a fɔ, a ko: «N te naa ɲɔ halagi wo mɔgɔ bi naanɛ la ko la.»
GEN.18.30	Iburahima ka a fɔ a ko: «N Marige, i kana dumɛn n ma. I ni a to n mɛn ni kuma i ye. Ka i ka mɔgɔ telendeŋɛ bisaba le taran saa butɔ go?» Alatala ko: «Ka n ka mɔgɔ telendeŋɛ bisaba le taran ɲɔ, n te saa halagi.»
GEN.18.31	Iburahima ko: «N Marige, n bata limaniya, n mɛn ni i tataran tugun. Ka i ka mɔgɔ mugan de taran minnu be telenden go?» Alatala ko: «N te saa halagi wo mɔgɔ mugaŋɛ la ko la.»
GEN.18.32	Iburahima ko: «N Marige, i kana dumɛn n ma. N na kuma tɔɛ le ka: ka i ka mɔgɔ tan taran go minnu be telenden?» Alatala ko: «N te saa halagi wo mɔgɔ taŋɛ la ko la.»
GEN.18.33	Alatala to ka kuma ban fɔla Iburahima ye, a tagata. Iburahima tugun saagita a bata.
GEN.19.1	Wo kɔma, wo maleka fila nata ke Sodɔmu wura la tɛmuɛ la, wo ka a taran Luti be sigiren Sodɔmu saa don dula. Luti la anu yendeŋɛ, a wulita a tagata anu labɛn. A ka a majigi han a ka a tindɛ sɔ duge tɔ. 
GEN.19.2	Luti ka a fɔ malekanu ye, a ko: «N marigenu, n bata wo táran wo na yigiya wo la jondeŋɛ bata, wo ni wo kɛŋɛnu lako, wo ni ki yan bi. Ka ɲɔ kɛnɛta, wo ni taga wo la tagamaŋɛ la.» Malekanu ka Luti jaabi anu ko: «Ade de! mɔ be kila bara tɔ le.» 
GEN.19.3	Kɔnɔ Luti ka anu jokki kuma la han anu tagata yigiya a bata. A ka tabare ma anu ye, a ka dɛgɛ lɛbinibɔnɛ ɲiɲa, anu ka a dɔmɔ.
GEN.19.4	Kɔnɔ wo ka a taran malekanu nun Luti bata don boŋɛ tɔ, Sodɔmu kaanu bɔɔta dula bɛ tɔ anu ka boŋɛ lamilin. Kamareŋɛnu yo, kayibanu yo, a bɛ nata le. 
GEN.19.5	Anu ka anu kulɛ labɔɔ Luti ma, anu ko: «Kayenu minnu nata i bata kɛ wura la anu be mina le? I ni anu labɔɔ yan mɔ ni sa anu fɛ.» 
GEN.19.6	Luti bɔɔta jama ma bara tɔ, a ka bonda balan luntaŋɛnu kunma. 
GEN.19.7	A ko: «N sigiɲɔgɛnu, yandi, n bata wo táran wo kana ko koroŋɛ ma. 
GEN.19.8	N na den museren fila be yan, wonu ma kayi koe lɔn betunna. N si wonu nati n ni anu dii wo ma. Fenfen diyata wo ye wo ni wo ma anu la. Kɔnɔ wo kana koko ma kɛ luntaŋɛnu kan na, bayi anu be naren luntanya le la n bata.» 
GEN.19.9	Anu ka a jaabi, anu ko: «Bɔɔ kila tɔ!» Anu mɛn ko: «Fenfen ma kɛ la fɔ luntaŋɛ, kɔnɔ a be a saren de kɔtɛ a ni mɔ yamɔri mɔ la saa tɔ. Ka i ma bɔɔ mɔ ɲatɔ kɔtɛ, mɔ be min mala i la, wo si fisaya i la luntaŋɛnu tɛŋɛ ko.» Anu ka Luti tuntun sɛnbɛ la han anu sutuyata bonda la alako anu ni bonda tiɲa anu ni don. 
GEN.19.10	Kɔnɔ wo kayi fila ka bonda laka anu ka Luti bita. Anu ka a ladon boŋɛ butɔ anu ka bonda sokki. 
GEN.19.11	Mɔgɛnu minnu be sɔren bonda tɔ malekanu ka dibe lajigi anu ma, anu bele nɔla dondula yenna. Ka bɔɔ kamareŋɛnu ma han ka ke kayibanu ma hali dɔndɔ ɲa ma dondula yen.
GEN.19.12	Wo maleka fila ka a fɔ Luti ye, anu ko: «I la mɔgɛnu donu be saa butɔ yan ba? I ni anu bɛ labɔɔ saa butɔ. I bitaŋɛnu yo, i la den kayireŋɛnu yo, i la den musereŋɛnu yo, i ni i la mɔgɛnu bɛ labɔɔ saa butɔ. 
GEN.19.13	Bayi mɔ be kɛ saa bɛ halagila le. Anu la ko koron ma bata ma ko makilandeŋɛ la Alatala ye. Ale le bata mɔ sɔ kɛ saa halagi koe la.» 
GEN.19.14	Luti bɔɔta a tagata kuma a bitan kayenu ye, minnu ka a la den musereŋɛnu mabita, a ko anu ma: «Wo wuli! Wo mɔ ni bɔɔ kɛ saa butɔ, bayi Alatala be nala kɛ saa halagi dula le ka.» Kɔnɔ a tota Luti bitan kayenu ye a be tolon kuma le fɔla.
GEN.19.15	Ɲɔ la kɛnɛ banba fɛ, malekanu ka Luti lagbata, anu ko a ma: «Teriya i ni i la muse jigan anun i la den museren fila minnu be yan, wo ni taga, alako wo kana halagi kɛ saa mɔgɔ koroŋɛnu fɛ.» 
GEN.19.16	Kɔnɔ Luti to bele teriyala, maleka fila ka a bita a bole ma, anun a la muse anun a la den museren fila anu ka anu labɔɔ saa butɔ, bayi Alatala be diren a ni ande lakisi. 
GEN.19.17	Anu la bɔɔreŋɛ saa butɔ, maleka dɔndɔ ka a fɔ Luti ye, a ko: «Wo bori alako wo ni wo nɛ lakisi. Wo kana wo kɔma tafɛlɛ! Wo kana sɔ kɛ fara kan do kan tɔ! Ka wo bele diren halagila, wo bori wo ni taga ke wo kɔnkɛ tɔ.» 
GEN.19.18	Luti ko: «Ah, n marige, n bata i táran, mɔ te nɔ wo dula masɔtɔla. 
GEN.19.19	Wo bata hinnɛ mɔ la, wo bata kinikini mɔ ma wo ni mɔ lakisi. Kɔnɔ mɔle te nɔ borila han mɔ ni ke wo kɔnkɛ tɔ. Yannun mɔ ni ke ɲɔ, jihade si mɔ bita, mɔ si faga le. 
GEN.19.20	I ɲa sɔ. I ma wo saa yen ba, min ma yanfa yan na? Mɔ si taga borila mɔ ni don ɲɔ. Wo saa mɛn dɔgɔ. Wo diɲa mɔ ni bori mɔ ni don wo saa lanmandeŋɛ tɔ, alako mɔ ni kisi.» 
GEN.19.21	Maleka ko: «Awa, n bata sɔn i la wo kuma la. I be saa min na ko fɔren n te wo halagi. 
GEN.19.22	Kɔnɔ, wo bori teriya la wo ni taga don ɲɔ. Fanni wo ma ke ɲɔ, n te nɔ fenfen mala.» Wolo ka a ma wo saa tɔgɔ sata Soware.
GEN.19.23	Luti nun a la denbayanu donta Soware saa tɔ, wo ka a taran tele bata a da bula. 
GEN.19.24	Wo tɛmuɛ le, Alatala ka soda nun ta lajigi bɔɔla saŋɛ tɔ iko sange, a ka a laboe Sodɔmu nun Gomori saa tɔ. Wo fatanta Alatala yɛtɛ le la. 
GEN.19.25	Wo butɔ, Alatala ka wo saanu bɛ bintan a ka anu yɛlɛman anun ɲɔ fɛfɛ bɛ, anun kifeŋɛnu bɛ, anun mɔgɛnu minnu bɛ be sabatiren wo saanu tɔ. 
GEN.19.26	Anu taga tɛmuɛ, wo ka a taran Luti la muse ka a kɔma tafɛlɛ, a yɛlɛmanta kɔɔkɛ birike la.
GEN.19.27	Wo saguma jonna tɔ, Iburahima wulita a tagata dula do tɔ, a tota sɔren Alatala ɲakɔtɔ ka min na. 
GEN.19.28	A ka a ɲa sɔ, a ka Sodɔmu nun Gomori saanu lasaga, anun fara banba bɛ. A ka siisi banba yen yɛlɛla ɲɔ, iko siise be bɔɔla biriki bintan furu tɔ ki min na.
GEN.19.29	Awa, Ala ka fara banba anun saanu bɛ halagi kaa le, Luti be sigiren dula min tɔ nun. Kɔnɔ Ala hinnɛta Iburahima la, a ka Luti lakisi jihade ma.
GEN.19.30	Kɔnɔ, Luti kilanta sabatila Soware. Wo butɔ, a ka a la den museren fila jigan, a bɔɔta Soware anu tagata kɔnkɛ tɔ, anu sabatita fanmɛ tɔ ɲɔ. 
GEN.19.31	Lun do, Luti la den museren kinama ka a fɔ a dɔgɛ ye, a ko: «Mɔ baaba bata kɔtɔya. Kayi tugun bele yan, min si mɔ futu iko a be mala dunuya bɛ tɔ ki min na. 
GEN.19.32	Mɔ wakkilɛ, mɔ ni beere dii mɔ baaba ma han a ni siisi, jɔnɔn mɔ ni kafu a fɛ, alako mɔ ni deŋɛ sɔtɔ, mɔ baaba bɔnsɛ kana mule.» 
GEN.19.33	Anu ka beere dii anu baaba ma wo sue tɔ, a ka a min han a siisita. A la den museren kinama tagata kafu a fɛ. Luti ma a sa tɛmuɛ lɔn, a ma a wuli tɛmuɛ tugun lɔn.
GEN.19.34	Wo tabantaka saguma, den museren kinama ka a fɔ a dɔgɛ ye a ko: «N kafuta le n baaba fɛ sue tɔ. Ka sue donta mɔ mɛn ni beere dii a ma. A tini a min a siisita, ile tugun ni taga kafu a fɛ, alako mɔ ni deŋɛ sɔtɔ a ye, mɔ baaba bɔnsɛ kana mule.» 
GEN.19.35	Anu mɛn ka beere dii anu baaba ma wo sue tɔ. A ka a min han a siisita, a la den museren dɔgɔmaŋɛ tagata kafu a fɛ. A baaba ma a sa tɛmuɛ lɔn, a ma a wuli tɛmuɛ tugun lɔn.
GEN.19.36	Awa, Luti la den museren fila bɛ ka bue jigan a fɛ ɲɔgɔnna le. 
GEN.19.37	A la den museren kinama ka den kayireŋɛ sɔtɔ a ka a tɔgɔ sa Mowaba. Bi, ale le mu Mowaba kaanu benba la. 
GEN.19.38	A la den musereŋɛ dɔgɔmaŋɛ tugun ka den kayireŋɛ sɔtɔ, a ka a tɔgɔ sa Bɛn Ami. Bi, ale le mu Amoniti kaanu benba la.
GEN.20.1	Iburahima bɔɔta ɲɔ, a tagata Negɛwu duge tɔ; a ka wagate do ma Kadesi nun Suru tɛma, wo kɔma a tanbita a tagata Gerari, a ka wagate do latanbi ɲɔ. 
GEN.20.2	Iburahima ka a fɔ a la musu Sara la ko tɔ, a ko: «N dɔgɔ musuma le mu.» Wo butɔ, Abimelɛki, Gerari mansa ka Sara nati a bata. 
GEN.20.3	Sue to donta Abimelɛki be kinnɔgɔla, Ala ka a yɛtɛ labɔɔ a ma kiboe tɔ, a ka a fɔ a ye, a ko: «I si naa faga le kɛ muse la ko la i ka min nati i bata, bayi a be sigiren kayi dugu le.» 
GEN.20.4	Wo ka a taran, Abimelɛki ma maga Sara la betunna. A ka Ala jaabi, a ko: «N Marige, ka mɔle ma ko koroŋɛ le ma, i si n na jamanɛ halagi le ba? 
GEN.20.5	A la kaye le ma a fɔ n ɲɛ, a ko a dɔgɔ musuma le mu kɛ la? Muse tugun ma a fɔ le a ko ale kɔtɔ kayima le mu? Nde ka kɛ koe ma hanige beeyareŋɛ le la. N mɛn ma ko koron ma.» 
GEN.20.6	Ala ka Abimelɛki jaabi wo kibo dɔndɛ tɔ, a ko: «Nde tugun ka a lɔn i ka kɛ koe ma hanige beeyareŋɛ le la. Nde le ka a ma, i ma junube sɔtɔ n na. Wolo mu, n ma sɔn i ni maga a la. 
GEN.20.7	Awa kɔtɛ, kɛ kaye la muse lasagi a ma; nabiyonmɛ le mu a la, a si naa Ala mataraŋɛ ma i ye, alako i ni kisi. Ka i ma a la muse lasagi a ma, i ni laa a la i si naa faga le, i nun i la mɔgɛnu bɛ.»
GEN.20.8	Abimelɛki wulita saguma piri, a ka a la mɔgɛnu bɛ kele a ka wo koe bɛ ɲamakaran anu ye; wo ka anu kilan koola. 
GEN.20.9	Abimelɛki ka Iburahima kele, a ka a fɔ a ye, a ko: «I be fen de maren n na ka? Nde ka hakkɛ ko miniman ma i la, han i ni nɔ nde nun n na jama mala junubu banba mala la? I bata ko ma n na, koe min ma bɛn a ni ma. 
GEN.20.10	I ka kɛ koe ma fen na?» 
GEN.20.11	Iburahima ko: «N ka a mira le n te mɔgɛnu taran kɛ jamanɛ tɔ, minnu be kilanden Ala la. N ko anu si boe n ma le anu ni n faga n na muse la ko la. 
GEN.20.12	A ɲan tɔɲa le mu, n dɔgɔ musuma le mu a la. Mɔ bɛ baaba dɔndɔ, kɔnɔ mɔ nɛɛnɛ dɔndɔ ma. N ka a futu, a mata n na muse la. 
GEN.20.13	Ala ka n nabɔɔ n baaba bata lun min na, n ka Sara madiya le, n ko, a ni hinnɛ n na. Ka mɔ tagata dula yo tɔ a ni a fɔ ɲɔ mɔgɛnu ye, a kɔtɔ kayima le mu n na.»
GEN.20.14	Abimelɛki ka Iburahima la musu Sara lasagi a ma, a ka saakanu nun baanu anun ningenu sa a kunma, anun jon kayenu anun a musenu. 
GEN.20.15	A ka a fɔ Iburahima ye, a ko: «N na duge bata to i sagoe tɔ. A dula ka min diyata i ye i si taga sigi ɲɔ.» 
GEN.20.16	Abimelɛki mɛn ka a fɔ Sara tugun ye, a ko: «I ka a yen, n bata kaalisi kole wulu dɔndɔ dii i kɔtɔ kayima ma, wo ni ma n na kɛ wale sɔŋɛ la. Wo nafule si a yita i la mɔgɛnu bɛ la ka a fɔla, i ma ko koron ma kɛ koe butɔ.» 
GEN.20.17	Iburahima ka Ala mataran Abimelɛki ye. Wo butɔ, Ala ka Abimelɛki lakendeya, anun a la muse, anun a la jon musenu bɛ, anu mɛn ni nɔ deŋɛ tasɔtɔla. 
GEN.20.18	Bayi Alatala dun ka den sɔtɔbaliya bande le sa musenu bɛ ma minnu be Abimelɛki bata, Iburahima la musu Sara la ko la.
GEN.21.1	Alatala hinnɛta Sara la iko a ka a fɔ a ye ki min na. A ka lahire min jigan a ye nun a ka wo lakamali. 
GEN.21.2	Iburahima la kikalakɔtɔya butɔ, Sara ka bue jigan, a ka den kayireŋɛ sɔtɔ Iburahima ye, iko Ala ka tɛmuɛ min fɔ a ye nun. 
GEN.21.3	Sara ka den kayireŋɛ min sɔtɔ, Iburahima ka a tɔgɔ sa Isiyaka. 
GEN.21.4	Isiyaka la sɔtɛ tele sagin luŋɛ, Iburahima ka a sunna iko Ala ka a yamɔri ki min na nun. 
GEN.21.5	Isiyaka la sɔtɛ ka a taran de Iburahima la sɔtɛ bata san kɛmɛ bɔɔ. 
GEN.21.6	Sara ko:
GEN.21.6	«N bata sɛwa sɔtɔ Ala bolo, han n jeleta.
GEN.21.6	Ka kɛ den sɔtɔ koe fɔta min ye,
GEN.21.6	wo tugun si sɛwa, han a ni jele n fɛ.»
GEN.21.7	Sara takumata, a ko: «Ɲɔmɔ le si a fɔ nun Iburahima ye ka a fɔla Sara si singe dii deŋɛ ma? N dun bata den kayireŋɛ sɔtɔ a ye, wo ka a taran a bata kikala kɔtɔya koola.»
GEN.21.8	Bɔɔbɛ koloyata anu ka a singi bɔɔ. Iburahima ka muradi belebele ma a la den Isiyaka singi bɔɔ luŋɛ.
GEN.21.9	Wo lun, Hagara Misira kaa ka deŋɛ min sɔtɔ Iburahima ye, Sara ka wo yen yola Isiyaka la. 
GEN.21.10	A ka a fɔ Iburahima ye, a ko: «Wo jon muse bee anun a la den kayireŋɛ, alako a nun n na den Isiyaka kana ma kɛɛ dɔndɔ jiganna la.» 
GEN.21.11	Iburahima mɔnɛta wo kuma la koola, bayi Isumayila tugun mu a la den kayireŋɛ le la. 
GEN.21.12	Kɔnɔ Ala ka a fɔ a ye, a ko: «Iburahima wo kana i mɔnɛ. I kana hanmɛ i la den kayireŋɛ nun i la jon muse la ko la. Sara ka fenfen fɔ i ye, i ni wo ma a ye, bayi n ka bɔnsɛ min lahire jigan i ye, wo bɔnsɛ be bɔɔla Isiyaka le tɔ. 
GEN.21.13	Kɔnɔ i la jon muse la den kayireŋɛ, n si wo tugun ma le jama banba tige la, bayi a bɔɔta ile le tɔ.»
GEN.21.14	Iburahima wulita saguma piri. A ka dɛgɛ jigan, a ka je sa ji sa feŋɛ butɔ, a ka wo dii Hagara ma. Wo butɔ, a ka feŋɛnu sa a gabakunkuŋɛ ma, a ka a la deŋɛ don a bolo, a ka anu lasanba anu ni bɔɔ a bata. Hagara bɔɔta, a tagata a matagaman janfue butɔ, ka min tɔgɔ Bɛri Seba. 
GEN.21.15	Je banta ji sa feŋɛ butɔ tɛmuɛ min tɔ, Hagara ka a la deŋɛ to saren bapɛ do kɔtɔ. 
GEN.21.16	A tagata sigi kan do iko i tini kala fili a be danna ka min ɲɔgɔn, a sigita ɲɔ le. A ka a fɔ, a ko: «N te sɔn n ɲa sɔla n na deŋɛ la a ni faga n ɲala.» A sigita dula yanfama tɔ, a dita koola. 
GEN.21.17	Ala ka deŋɛ diri kulɛ mɔɛ. Ala la maleka kumari kulɛ bɔɔta saŋɛ tɔ, a ka Hagara kele, a ko a ma: «Hagara fen de be maren? I kana kilan, bayi Ala bata i la deŋɛ diri kulɛ mɔɛ bapɛ kɔtɔ. 
GEN.21.18	Wuli, i ni taga deŋɛ lawuli i ni a bole bita, bayi n si naa a ma le jama banba tige la.» 
GEN.21.19	Ala ka Hagara ɲa laka a ka kɔlɔŋɛ do yen. A tagata ji sa feŋɛ lafa je la a ka a dii deŋɛ ma, deŋɛ ka je min.
GEN.21.20	Ala be a hakkile tola deŋɛ ma: a be koloyala. A sabatita janfue butɔ a mata kala filila bolo telendeŋɛ la. 
GEN.21.21	A be sabatiren Paran janfue butɔ tɛmuɛ min tɔ nun, a nɛɛnɛ ka Misira kaa muse do futu, a ka wo dii a ma.
GEN.21.22	Wo wagate ma, Abimelɛki ka a la sɔɔri kuntige Pikoli jigan, anu tagata kuma Iburahima ye, a ko: «Ala be i fɛ i la koe bɛ la. 
GEN.21.23	Wo butɔ, n be diren i ni i kali Ala la yan bi, ka a fɔla i te nde nun n na deŋɛnu anun n mamareŋɛnu janfa. Mɔ bata ko ɲinma min ma i ye, ile tugun ni wo ko ɲinma ɲɔgɔn ma mɔ ye. I be luntanya tɔ mɔ la jamanɛ min tɔ kɛ la, i si wo ɲinmaya ɲɔgɔn ma kɛ jamanɛ mɔgɛnu bɛ tugun ye.» 
GEN.21.24	Iburahima ko: «N bata n kali Ala la.» 
GEN.21.25	Kɔnɔ Iburahima ka a fan madi Abimelɛki ma kɔlɔŋɛ la ko la, Abimelɛki la joŋɛnu ka min bita nun nɔɛ la. 
GEN.21.26	Abimelɛki ka Iburahima jaabi, a ko: «N ma wo tigi lɔn. Ile tugun ma a fɔ n ɲɛ, fɔ bi n ka a mɔɛ.»
GEN.21.27	Wo kɔma, Iburahima ka saakanu anun ningenu jigan a ka anu dii Abimelɛki ma; anu ka bɛnɲɔgɔya lakoti ɲɔgɔn tɛma. 
GEN.21.28	Iburahima mɛn ka saaka yɛrɛ wɔrɔwila do tugun bɔɔ a la saakanu la. 
GEN.21.29	Abimelɛki ka a maɲininka a ko: «I be kɛ saaka yɛrɛ wɔrɔwila bɔɔren fen de la ko la?» 
GEN.21.30	Iburahima ka a jaabi, a ko: «N bata kɛ saaka wɔrɔwila don i bolo, a ni ma mɔ tɛma seede la, a ni lɔn ma ko nde le ka kɛ kɔlɔŋɛ soe.»
GEN.21.31	Wo kɔma le, anu ka wo dula tɔgɔ sa Bɛri Seba, bayi Iburahima nun Abimelɛki ka anu kali ɲɔgɔn ye wo dula le tɔ. 
GEN.21.32	Anu ka anu ban kalila ɲɔgɔn ye tɛmuɛ min tɔ, Abimelɛki nun a la sɔɔri kuntige Pikoli ka anu kɔ sɔ saagi koe la Filisiti kaanu la jamanɛ tɔ. 
GEN.21.33	Iburahima ka lɔgɛ do ki Bɛri Seba min tɔgɔ Tamarisi. A ka Alatala batu ɲɔ le, a ka a tɔgɔ sa ‹Abada Ala›. 
GEN.21.34	Iburahima mɛta Filisiti kaanu la jamanɛ tɔ, a ka tɛmu yanfama ma ɲɔ.
GEN.22.1	Wo koenu tanbi kɔma, Ala ka Iburahima kele a ka a mafɛlɛ, a ko: «Iburahima.» A ko: «Naamu.» 
GEN.22.2	Ala mɛn ka a fɔ a ye: «I la den kayireŋɛ Isiyaka jigan, i la den dɔndɛ, i be min kanuren; i ni taga Mɔriya duge tɔ. N si kɔnkɛ do yita i la ɲɔ. I ni taga wo kɔnkɛ kanna, i ni Isiyaka bɔɔ sarika bintannɛŋɛ la.»
GEN.22.3	Iburahima wulita saguma piri a ka sarika bintan lɔgɛ fara, a ka a la sofale tabɛn. A ka mɔgɔ fila jigan a la walilanu tɛma, sa a la den kayireŋɛ Isiyaka kunma, anu bɛ bɔɔta anu tagata Ala ka ka min na ko fɔ a ye. 
GEN.22.4	Anu ka tele fila tagamaŋɛ ma. A tele saba luŋɛ, Iburahima ka a ɲa lawuli, a ka kɔnkɛ yen kan yanfa. 
GEN.22.5	Iburahima ka a fɔ a la walila fila ye, a ko: «Wo nun sofale ni to yan; mɔ nun n na deŋɛ ni taga Ala batu wo dula tɔ. Mɔ mɛn si tasagi le yan.» 
GEN.22.6	Iburahima ka sarika bintan lɔgɛ sigi a la den kayireŋɛ Isiyaka kunma, a ka a la mure jigan anun ta kenbue. Anu fila bɛ tagata ɲɔgɔn na. 
GEN.22.7	Isiyaka ka a fɔ a baaba Iburahima ye, a ko: «N baaba.» Iburahima ko: «Naamu.» Isiyaka ko: «Ta kenbue anun lɔgɛ be mɔ bolo. Saakadeŋɛ be mina le min be mala sarika bintannɛŋɛ la?» 
GEN.22.8	Iburahima ka a jaabi, a ko: «N na den, saakadeŋɛ min be mala sarika bintannɛŋɛ la, Ala yɛtɛ le be wo koe ɲatabɔla.» Anu fila bɛ tatagata ɲɔgɔn na.
GEN.22.9	Anu to keta kɔnkɛ tɔ, Ala ka ka min na ko fɔ a ye nun, Iburahima ka sarika bintandula ɲiɲa ɲɔ, a ka lɔgɛnu sa ɲɔ. Wo kɔma, a ka a la den kayireŋɛ Isiyaka kiti, a ka a lasa sarika bintandula tɔ lɔgɛnu kunma. 
GEN.22.10	Wo kɔma, Iburahima ka a bole lafonti a ka mure jigan, a ni a la den kayireŋɛ kan natɛgɛ. 
GEN.22.11	Wo tɛmuɛ le, Alatala la maleka ka Iburahima kele ka bɔɔ saŋɛ tɔ kisanna, a ko: «Iburahima! Iburahima!» Iburahima ko: «Naamu!» 
GEN.22.12	Maleka mɛn ko: «I kana i bole lake deŋɛ ma de! I kana fenfen ma a la. N bata a lɔn kɔtɛ i be kilanden Ala la. Wolo ka a ma i ma balan i la den kayiren dɔndɛ diila n ma.» 
GEN.22.13	Iburahima ka a kuŋɛ lawuli, a ka a kɔma tafɛlɛ, a ka saaka kontoŋɛ yen kitiren a binanu ma bapɛnu tɛma. Iburahima tagata a nati, a ka a faga sarika bintannɛŋɛ la, a la den kayireŋɛ faliŋɛ la. 
GEN.22.14	Iburahima ka wo dula tɔgɔ sa: ‹Alatala si koe ɲatabɔ›. Wolo mu mɔgɛnu be a fɔla bi: ‹Koe be ɲatabɔla Alatala la kɔnkɛ le tɔ›.
GEN.22.15	Alatala la maleka ka Iburahima kele ka bɔɔ saŋɛ tɔ a kunɲama filaɲɔgɛ la. 
GEN.22.16	Maleka ko: «Alatala la kuma fɔreŋɛ le mu ka, a ko: I ma balan i la den kayiren dɔndɛ diila n ma, wolo mu n bata n kali n yɛtɛ tɔgɛ la. 
GEN.22.17	N si barikɛ sa i la ko tɔ koola, n ni i bɔnsɛ lasiya iko lolenu minnu be kantɔ, ka wo ma anu si siya iko mɛɲɛn kole min be ba dala. I bɔnsɛ si naa nɔ sɔtɔ le anu jaguenu kunma. 
GEN.22.18	I bata n na kuma bita, dunuya mɔgɛ bɛ be hɛra sɔtɔla ile le bɔnsɛnu fɛ.»
GEN.22.19	Iburahima nun a la den kayireŋɛ tasagita, anu tagata walilanu taran. Anu bɛ ka kila bita tagala Bɛri Seba, bayi Iburahima be sabatiren ɲɔ le.
GEN.22.20	Wo koenu la tanbireŋɛ kɔma, anu ka kiila fɔ Iburahima ye, anu ko: «Milika tugun bata den kayireŋɛnu sɔtɔ i dɔgɔ Nakɔri ye: 
GEN.22.21	a la den kayiren fɔlɛ tɔgɔ Utisi, a filaɲɔgɛ tɔgɔ Busa, a sabaɲɔgɛ tɔgɔ Kemuyeli; Kemuyeli ka Aramu sɔtɔ. 
GEN.22.22	Milika la den kayiren naaniɲɔgɛ tɔgɔ Kesedi, a ka Haso tugun sɔtɔ, a nun Pilidasi, a nun Yidilafi, a nun Betuyɛli.» 
GEN.22.23	Betuyɛli la den musereŋɛ le Rebeka la. Milika ka wo den kayiren sagiŋɛ le sɔtɔ Iburahima dɔgɔ Nakɔri ye. 
GEN.22.24	Nakɔri la musu filaɲɔgɛ min tɔgɔ Rehuma, wo tugun ka den kayireŋɛnu sɔtɔ a ye. Wo den kayireŋɛnu tɔgɛnu le ka: Teba, anun Gahamu, anun Tahasi, anun Mahaka.
GEN.23.1	Sara ka san kɛmɛ san mugan nun wɔrɔwila le sɔtɔ simaya la. 
GEN.23.2	A fagata Kiriyati Araba saa tɔ le, ɲɔ mɛn tɔgɔ le Heburɔn, a be Kanana duge tɔ le. Iburahima belebeleta Sara la ko la, a mɛn dita. 
GEN.23.3	Iburahima bɔɔta a la musu Sara fure kɛnna, a kumata Hɛti bɔnsɛ ye, 
GEN.23.4	a ko: «Nde mu luntaŋɛ le la, n be sigiren wo bata yan. Wo dula do san n ma, alako n ni a ma gaburu dula la, n ni n na muse mandi ɲɔ, a ni yanfaya n na.» 
GEN.23.5	Hɛti bɔnsɛ ka Iburahima jaabi, anu ko: 
GEN.23.6	«Mɔ tige, i tolomasɔ mɔ kulɛ la! Ala bata i ma kuntige la mɔ tɛma yan. Ka i dita i la muse mandila mɔ la gaburu dula do tɔ, ka min ka i hɛnɛ, a mandi ɲɔ. Mɔgɔ yo te nɔ sɔtɔla mɔ tɛma yan min si nɔ balanna i ye i la muse fure mandi koe la a la gaburu dula tɔ.»
GEN.23.7	Iburahima wulita, a ka a majigi a ka Hɛti bɔnsɛnu lawali sa, minnu be ɲɔ saa tɔ. 
GEN.23.8	A ka a fɔ anu ye, a ko: «Wo tolomasɔ, ka wo sɔnta n ni n na muse fure mandi wo la gaburu dula tɔ a ni yanfaya n na, wo ni Sohari la den kayireŋɛ Efurɔn mataran n ɲɛ, 
GEN.23.9	fanmɛ min be a bolo Makipela, a la duge la baŋɛ tɔ, a ni wo san n ma. Ka a ka nafule min kɔnte fɔ, n si wo don a bolo wo bɛ ɲala, alako wo dula ni ma n na fure mandi dula la.»
GEN.23.10	Wo ka a taran, Efurɔn yɛtɛ be sigiren Hɛti bɔnsɛ tɛma ɲɔ. Ale tugun mu Hɛti bɔnsɛ le la. A ka Iburahima jaabi, Hɛti bɔnsɛ ɲala anun mɔgɛnu minnu bɛ be naren mamadɛndula tɔ, saa don dula. 
GEN.23.11	A ka a fɔ Iburahima ye, a ko: «N tige, i tolomasɔ n na kuma la. I bele a sanna de! N be duge diila le i ma, fanmɛ min be ɲɔ n be wo tugun diila i ma. N be anu diila i ma le, n bareŋɛnu ni ma n seede la. Taga i la muse fure mandi ɲɔ.»
GEN.23.12	Iburahima mɛn ka a majigi saa mɔgɛnu ɲala, a ka anu lawali sa. 
GEN.23.13	A ka a fɔ Efurɔn ye anu bɛ ɲala, a ko: «I tolomasɔ n na tun! N si duge sɔŋɛ don de i bolo, i ni a labita, alako n ni taga n na muse fure mandi ɲɔ.» 
GEN.23.14	Kɔnɔ Efurɔn ka Iburahima jaabi, a ko: 
GEN.23.15	«N tige, i tolomasɔ n na. Kɛ duge sɔŋɛ te tanbi kaalisi kole kɛmɛ naani la. Wo mu fen na nde nun ile tɛma? Taga i la fure mandi.» 
GEN.23.16	Efurɔn ka kaalisi kɔnte min fɔ, Iburahima sɔnta wo la. A ka wo kaalise kɔnti Hɛti bɔnsɛ bɛ ɲala a ka a don Efurɔn bolo. Wo kaalisi kolo kɛmɛ naanɛ le kɔnte be tabɛnden julanu be kaalise min nawalila nun wo wagate ma.
GEN.23.17	Wo butɔ, Efurɔn na duge min be Makipela,
GEN.23.17	Mamire tabɛŋɛ tɔ,
GEN.23.17	fanmɛ nun lɔgɔ kutenu
GEN.23.17	min bɛ be sɔren duge naaniŋɛnu tɔ,
GEN.23.18	wo bɛ mata Iburahima tɛŋɛ la.
GEN.23.18	Wo Hɛti bɔnsɛ anun mɔgɛnu minnu nata mamadɛndula tɔ saa don dula,
GEN.23.18	anu bɛ bata ma seede la.
GEN.23.19	Iburahima bɔɔta ɲɔ a tagata a la musu Sara fure mandi fanmɛ tɔ, Makipela duge tɔ. Wo dula be Mamire tabɛŋɛ tɔ le, ɲɔ tɔgɔ le kɔtɛ Heburɔn. A be Kanana duge tɔ le. 
GEN.23.20	Awa, wo duge nun fanmɛ min be ɲɔ nun, wo bɛ mata Iburahima tɛŋɛ la, a ni a ma a la fure mandi dula la. A ka a san Hɛti bɔnsɛ le ma.
GEN.24.1	Iburahima bata kikala kɔtɔya koola. Alatala ka barikɛ sa a la ko tɔ a mɔla bɛ la. 
GEN.24.2	Lun do, a ka a la jon kuntige kele min be a hakkile toren a bolofeŋɛ bɛ ma, a ka a fɔ a ye, a ko: «I bole lasori n wote kɔtɔ. 
GEN.24.3	I ni i kali n ɲɛ Alatala la, Ala min mu saŋɛ nun duge tige la. N be sigiren Kanana kaanu tɛma yan bi. Kɔnɔ i kana anu la den museren yo futu n na den kayireŋɛ ye, a ni ma a la muse la. 
GEN.24.4	I ni taga n baaba bata saa tɔ, i ni den musereŋɛ futu n na den kayireŋɛ Isiyaka ye n bareŋɛnu tɛma.» 
GEN.24.5	Wo joŋɛ ko: «Ka wo den musereŋɛ ma sɔn go n ni a nati kɛ duge tɔ yan? N ni i la den kayireŋɛ doni i baaba bata saa tɔ ba?» 
GEN.24.6	Iburahima ko: «Ade de, i kana n na den kayireŋɛ doni ɲɔ feu. 
GEN.24.7	Alatala min mu saŋɛ tige la, wo ka n nabɔɔ n baaba bata fɔgɛ tɔ, a ka n nabɔɔ n na jamanɛ tɔ. A kumata n ɲɛ, a ka lahire dii n ma a ka a kali, a ko: ‹N si kɛ duge dii i bɔnsɛ ma.› Awa, ale Ala le si naa a la maleka lasanba i ma, a ni sɔ i ɲatɔ, wo butɔ, i si muse sɔtɔ n na den kayireŋɛ ye ɲɔ le. 
GEN.24.8	Ka muse ma sɔn i jokkila, i si latanga wo kalire ma. Kɔnɔ fenfen kana a ma i ni n na den kayireŋɛ doni ɲɔ la.» 
GEN.24.9	Awa, jon kaye ka a bole lasori a tige Iburahima wote kɔtɔ, a ka a kali a ko aa a si wo koe bɛ ma.
GEN.24.10	Wo butɔ, jon kaye ka ɲɔgɔmɛ tan jigan Iburahima la ɲɔgɔmɛnu tɛma, anun a la fondo ɲinmanu mɔla donu, a tagata. A ka Arami jamanɛ kila bita ka min be kɔɔ fila tɛma, a tagata Iburahima dɔgɛ Nakɔri la saa tɔ.
GEN.24.11	A keta ɲɔ wura tɛmuɛ la. A ka kɔlɔŋɛ taran min be soeren saa kɔma. A ka ɲɔgɔmɛnu lakimisirin ɲɔ. Wo ka a taran, wura yo wura musenu si na ji sori dula wo kɔlɔŋɛ tɔ. 
GEN.24.12	A ka Ala mataran, a ko: «Alatala, n tige Iburahima la Ala, n bata i táran, n be kila min kunma bi, i ni wo ladiya i ni hinnɛ n tige Iburahima la. 
GEN.24.13	N bata sɔ kɔlɔŋɛ kɛnna yan, saa butɔ den musereŋɛnu si na ji sori dula. 
GEN.24.14	N si naa a fɔ den museren dɔndɔ ye a ni a la dunbe lajigi a ni n kɔ je la, n ni a min. Ka a tagata taran, wo ka n jaabi a ka a fɔ, a ko: ‹A min, n ni i la ɲɔgɔmɛnu tugun kɔ›, wo den musereŋɛ le si naa ma i la jon kaye Isiyaka la muse la. I ka mamasubɛ min ma, n si a lɔn de wo tɔ ka a fɔla i bata hinnɛ n tige Iburahima la.»
GEN.24.15	Yannun a ni Ala mataraŋɛ ban, Rebeka nata ji sori dula, a la dunbe be a gabakunkuŋɛ tɔ. Rebeka mu Betuyɛli la den musereŋɛ le la. Betuyɛli nɛɛnɛ le Milika la. A baaba mu Nakɔri la. Nakɔri nun Iburahima mu baaba dɔndɔ ma le la. 
GEN.24.16	Wo den musereŋɛ bɛnta koola. A ma kayi koe fɔlɛ ma betunna. A jigita ji sori dula kɔlɔŋɛ dala, a ka dunbe lafa, a mɛn yɛlɛta. 
GEN.24.17	Iburahima la jon kaye borita, a tagata a labɛn, a ka a fɔ a ye, a ko: «Yandi, n kɔ je donden na i la dunbe tɔ, n ni a surupɛ.» 
GEN.24.18	Den musereŋɛ ka a la dunbe lajigi kisanna, a ka a hibbɛ a ma, a ko: «N baaba, na a min.» A ka kaye kɔ je la, a ka a min. 
GEN.24.19	A to ka ji miŋɛ ban, den musereŋɛ ko: «Sɔ n ni taga je sori i la ɲɔgɔmɛnu tugun ye, n ni anu kɔ. Anu bɛ ni a min han a ni kun anu ye.» 
GEN.24.20	A ka a la dunbe yɛlɛman kolofeŋɛnu la ji minfeŋɛ tɔ teriya la, a mɛn tagata borila kɔlɔŋɛ dala, a ka je sori, a naata a dii ɲɔgɔmɛnu bɛ ma. 
GEN.24.21	Wo kaye ma fenfen fɔ, a sɔta a be wo den musereŋɛ lasagala a wali ɲa ma. A tota a tefila a ni a lɔn ka Alatala bata a la kila ladiya.
GEN.24.22	Ɲɔgɔmɛnu to ka ji miŋɛ ban, kaye ka kurunda sanunɛŋɛ giramu wɔɔrɔ don a bolo. A ka bolo kantɔ kurunda sanunɛŋɛ fila labɔɔ. Wo fila dɔndɔ fisa giramu kɛmɛ ko. 
GEN.24.23	A ka den musereŋɛ maɲininka, a ko: «Ɲɔmɔ le la den museren mu ile la? Yandi a fɔ n ɲɛ ka yigiya dula do be i baaba la boŋɛ tɔ, alako n nun n kafuɲɔgɛnu ni ki ɲɔ bi sue?» 
GEN.24.24	Rebeka ka a jaabi, a ko: «Nakɔri nun Milika la den Betuyɛli la den musereŋɛ le mu n na.» 
GEN.24.25	A mɛn ka a fɔ, a ko: «Biŋɛ nun ɲagama siyama be mɔ bolo, i la ɲɔgɔmɛnu si min dɔmɔ, to dula tugun be wo si ki ka min na.» 
GEN.24.26	Wo butɔ, kaye kimisirinta, a ka Alatala tantu, 
GEN.24.27	a ko: «Alatala, tantue be i ye. N tige Iburahima la Ala, i ma kori hinnɛla n tige Iburahima la. I ma lahire fulen n tige Iburahima ye lannanteya butɔ, bayi n na tagamaŋɛ butɔ, ile Alatala ka n kun sɔ kan do le la, ka min mu n tige Iburahima dɔgɛ bata la.»
GEN.24.28	Wo kɔma, den musereŋɛ borita a tagata wo bɛ fɔ a nɛɛnɛ ye. 
GEN.24.29+GEN.24.30	Rebeka kɔtɔ kayima do be ɲɔ nun, min tɔgɔ Laban. A ka kurunda anun bolokantɔ kurunda yen a dɔgɔ musuma bole tɔ. Rebeka ka dantɛgɛ min sa kaye kumata a ye ki min na, Laban tolo be wo bɛ la. A to ka wo mɔɛ, a borita tagala kaye labɛn dula kɔlɔn dala. A to keta ɲɔ, a ka kaye taran sɔren a la ɲɔgɔmɛnu fɛ. 
GEN.24.31	Laban ka a fɔ a ye, a ko: «N baaba, ile min mu Alatala la dubadeŋɛ la, na yan. I be sɔren saa kɔma fenna? N bata yigiya tabɛn i ye, n bata a tabɛn i la ɲɔgɔmɛnu tugun ye.» 
GEN.24.32	Wo butɔ, kaye donta Laban bata. Laban ka ɲɔgɔmɛnu la kote bɛ lajigi, a ka biŋɛ nun ɲagama dii anu ma. A ka je dii kaye ma, anun a kafuɲɔgɛnu, anu ka anu kɛŋɛnu lako. 
GEN.24.33	A ka dɔmɛ sigi anu kɛn kɔtɔ, kɔnɔ kaye ko: «N te dɔmɔre ma betunna fɔ n ni dantɛgɛ fɔlɔ sa.» Laban ko: «Awa, i dantɛgɛ betunna.»
GEN.24.34	Kaye ko: «N mu Iburahima la joŋɛ do le la. 
GEN.24.35	Alatala bata barikɛ sa n tige la ko tɔ koola han a ka a ma banna la. A bata saakanu anun baanu anun ningenu dii a ma, anun kaalise nun sanuɛ, anun jon kayenu, anun a musenu, anun ɲɔgɔmɛnu, anun sofalenu. 
GEN.24.36	N tige Iburahima la musu Sara, wo ka den kayireŋɛ sɔtɔ a ye a la mamakɔtɔya butɔ. N tige bata a sɔtɔfeŋɛ bɛ dii wo den kayireŋɛ le ma. 
GEN.24.37	Awa lun do, a ka a fɔ n ɲɛ, a ko: ‹Mɔ be sabatiren Kanana kaanu tɛma yan bi. Kɔnɔ i ni i kali n ɲɛ, i kana anu la den museren yo futu n na den kayireŋɛ ye, a ni ma a la muse la. 
GEN.24.38	Taga n baaba bata saa tɔ, i ni den musereŋɛ futu n na den kayireŋɛ ye n bareŋɛnu tɛma.› 
GEN.24.39	N ka a maɲininka: ‹Ka muse ma sɔn nala go?› 
GEN.24.40	A ka n jaabi, a ko: ‹N be Alatala min na kila kɔma, wolo si naa a la maleka sɔ i ɲatɔ a si i la kila ladiya. Wo butɔ, i ni muse futu n na den kayireŋɛ ye n baaba dɔndɛnu tɛma, n baaba bata saa tɔ.› 
GEN.24.41	A ko: ‹Ka i tagata n baaba dɔndɛnu tɛma, anu ma naa den musereŋɛ don i bolo, i si latanga n na kalire ma.› 
GEN.24.42	Wolo mu, n to keta kɔlɔŋɛ dala bi, n ka Ala mataran, n ko: ‹Alatala, n tige Iburahima la Ala, yandi i ni n na kila ladiya. 
GEN.24.43	N be sɔren kɔlɔŋɛ dala yan. Ka den musereŋɛ min nata ji sori dula yan, ka n ka a fɔ a ye, n ko: ‹Je min be i la dunbe tɔ, n kɔ wo donden na n ni a min,› 
GEN.24.44	ka a ka n jaabi, a ka a fɔ: ‹Do min n ni taga do tugun nati n ni a dii i la ɲɔgɔmɛnu ma,› n si a lɔn de wo tɛmuɛ Alatala be wo den musereŋɛ le nataren n tige Iburahima la den kayireŋɛ ye.› 
GEN.24.45	Yannun n ni wo kuma ban fɔla n juse tɔ, n ka Rebeka yen nala, a la dunbe be a gabakunkuŋɛ tɔ. A jigita kɔlɔŋɛ dala a ka je sori. N ka a fɔ a ye: ‹Yandi, n na, n kɔ je la, n ni a min.› 
GEN.24.46	A ka a la dunbe bɔɔ a gabakunkuŋɛ kunma teriya la, a ka a fɔ, a ko: ‹A min, n ni i la ɲɔgɔmɛnu tugun kɔ.› N ka a min, a ka ɲɔgɔmɛnu tugun kɔ je la. 
GEN.24.47	N ka a maɲininka: ‹Ɲɔmɔ le la den mu ile la?› A ko: ‹Nakɔri nun Milika la den kayiren Betuyɛli la den musereŋɛ le mu nde la.› N ka kurunda don a suŋɛ tɔ, n mɛn ka bolo kantɔ kurundanu don a bolo kaŋɛnu tɔ. 
GEN.24.48	N kimisirinta Alatala ye, n ka n majigi. N ka Alatala tantu, n tige Iburahima la Ala, bayi a bata n sɔ kila telendeŋɛ tɔ, alako n ni n tige dɔgɛ la den musereŋɛ futu a la den kayireŋɛ ye. 
GEN.24.49	Awa kɔtɛ, ka wo sɔnta baaba dɔndɔya lakotila, ko ɲinma nun ko telendeŋɛ ma koe la n tige ye, wo ni a fɔ n ɲɛ. Ka wo ma sɔn, wo ni a fɔ n ɲɛ, n ni taga kan do fɛlɛ.»
GEN.24.50	Laban nun Betuyɛli ka jaabire sa, anu ko: «Kɛ koe be fatanden Alatala le la, mɔ te nɔ wo mamasɔ́sɛ́ mala. 
GEN.24.51	Rebeka le ka: a jigan, i ni taga a dii, a ni ma i tige la den kayireŋɛ la muse la, iko Alatala ka a sa ki min na.»
GEN.24.52	Iburahima la jon kaye to ka wo kumanu mɔɛ a ka a majigi duge tɔ a ka Alatala tantu. 
GEN.24.53	A ka kɔniŋɛ kaalisinɛŋɛ nun a sanunɛŋɛ labɔɔ a ka wonu dii Rebeka ma, anun kutanu. A ka fondo daulareŋɛnu dii a kɔtɔ kayima nun a nɛɛnɛ tugun ma. 
GEN.24.54	Wo la bɔɔreŋɛ a la, anun a kafuɲɔgɛnu ka dɔmɔre ma, anu ka je min, anu kita.
GEN.24.54	Anu to kunɛnta saguma, jon kaye ka a fɔ Rebeka sɔtɔlanu ye, a ko: «Wo hakkɛ to n ɲɛ, n ni tasagi n tige Iburahima bata.» 
GEN.24.55	Rebeka kɔtɔ kayima nun a nɛɛnɛ ko: «Diɲa, den musereŋɛ ni wagati do ma mɔ fɛ yan betunna, han tele tan ɲɔgɔn. Wo tini tanbi, i si taga.» 
GEN.24.56	Kaye ko: «Alatala bata n na kila ladiya, wo kana n makankan. Wo diɲa, n ni tasagi n tige ma.» 
GEN.24.57	Anu ko: «Awa, mɔ ni den musereŋɛ kele mɔ ni a faŋɛ maɲininka.» 
GEN.24.58	Anu ka Rebeka kele anu ka a maɲininka, anu ko: «I si nɔ tagala le ba wo nun kɛ kaye?» A ko: «N si taga le.»
GEN.24.59	Wo butɔ, Rebeka la mɔgɛnu ka a boloka anun muse min ka Rebeka kolo. A nun Iburahima la jon kaye nun a kafuɲɔgɛnu tagata. 
GEN.24.60	Rebeka la mɔgɛnu dubata a ye, anu ko:
GEN.24.60	«Mɔ barenmuse,
GEN.24.60	Ala mu a mala i bɔnsɛ ni siya
GEN.24.60	a ni ma mɔgɔ wulu siyama siyama la.
GEN.24.60	I bɔnsɛ ni nɔ sɔtɔ mɔgɛnu ma,
GEN.24.60	minnu be i kɔnna.»
GEN.24.61	Rebeka nun a la jon musenu yɛlɛta ɲɔgɔmɛnu kanna, anu sɔta Iburahima la wo jon kaye kɔma. A ka Rebeka jigan ɲɔgɔnna le anu tagata.
GEN.24.62	Wo ka a taran, Isiyaka bata bɔɔ Lahayi Royi kɔlɔŋɛ dula. A tagata Negɛwu duge tɔ a sabatita ɲɔ. 
GEN.24.63	Lun do, Isiyaka bɔɔta a matagaman dula wula butɔ wura la. A ka a ɲa sɔ, a ka ɲɔgɔmɛnu yen nala. 
GEN.24.64	Rebeka ka a ɲa sɔ, a ka Isiyaka yen, a tunta ɲɔgɔmɛ kanna a sɔrɔnta duge tɔ. 
GEN.24.65	A ka Iburahima la jon kaye maɲininka, a ko: «Kayi miniman de be tagamanna wula butɔ wo la min be nala mɔ labɛn dula?» Jon kaye ko: «N tige Isiyaka le mu.» Wo butɔ, Rebeka ka a kuŋɛ tijɛ a la tijaraŋɛ la.
GEN.24.66	Awa, jon kaye ka dantɛgɛ sa Isiyaka ye, koenu tanbita ki min na, a ka wo bɛ ɲamakaran a ye. 
GEN.24.67	Isiyaka ka Rebeka doni a nɛɛnɛ la tanta tɔ. A ka Rebeka jigan, a mata a la muse la. Isiyaka ka a kanu. A mata sabu la, wo ka nɛɛnɛ sɔgɛ bɔɔ Isiyaka ma, a nɛɛnɛ la fagareŋɛ kɔma.
GEN.25.1	Iburahima ka muse do tugun futu, a tɔgɔ Ketura. 
GEN.25.2	Ketura ka den kayireŋɛnu minnu sɔtɔ Iburahima ye, anu tɔgɛ le ka: Simiran, Yokisan, Medan, Madiyan, Yisibaki, anun Suwa. 
GEN.25.3	Yokisan tugun ka den kayiren fila sɔtɔ. Wonu tɔgɔ Seba nun Dedan. Dedan bɔnsɛnu mata Asuri kaanu la, anun Letusi kaanu anun Lemi kaanu. 
GEN.25.4	Madiyan na den kayireŋɛnu mata Efa, Efari, Enoki, Awida, anun Elida le la. Wonu bɛ mu Ketura bɔnsɛ le la.
GEN.25.5	Iburahima ka a sɔtɔfeŋɛ bɛ dii Isiyaka le ma. 
GEN.25.6	Kɔnɔ a la den kayiren tɔɛnu minnu ma ma a la musu Sara tɛn deŋɛ la, a ka wonu bɛ kɔ fondonu la yannun a ni faga. Iburahima ka anu lasanba jamanɛ do tɔ tele yɛlɛ mafanna, alako anu ni yanfaya a la den Isiyaka la.
GEN.25.7	Iburahima to ka san kɛmɛ san bi wɔrɔwila nun loolu sɔtɔ, 
GEN.25.8	a nɛ bɔɔta; a ka simaya yanfama nun kunnawule sɔtɔ han a fagata. A ka a benbanu jokki minnu fɔlɛ fagata nun. 
GEN.25.9	A la den kayiren fila, Isiyaka nun Isumayila ka a fure mandi Makipela la fanmɛ tɔ. Ɲɔ be Hɛti bɔnsɛ le la duge tɔ, min tɔgɔ Efurɔn, Sohari la den kayireŋɛ. Ɲɔ be Mamire tabɛŋɛ tɔ le. 
GEN.25.10	Iburahima ka wo dula le san nun Hɛti bɔnsɛnu ma. A nun a la musu Sara fure sata ɲɔ le. 
GEN.25.11	Iburahima la faga kɔma, Ala ka barikɛ sa a la den kayireŋɛ Isiyaka la ko tɔ, wo be sigiren nun Lahayi Royi kɔlɔŋɛ kɛnna le.
GEN.25.12	Iburahima la den kayireŋɛ Isumayila bɔnsɛ le mu kɛnu la. Isumayila mu Misira kaa Hagara la den kayireŋɛ le la. Hagara mata Sara la jon muse la. A ka Isumayila sɔtɔ Iburahima ye. 
GEN.25.13	Isumayila la den kayireŋɛnu be sɔtɔren ɲɔgɔn kɔma ki min na, anu tɔgɛ le mu kɛ la. A ka Nebayoti sɔtɔ, anun Kedari, anun Adibeyɛli, anun Mibusamu, 
GEN.25.14	anun Misema, anun Duuma, anun Masa, 
GEN.25.15	anun Hadadi, anun Tema, anun Yeturu, anun Nafusi anun Keduma. 
GEN.25.16	Isumayila la den kayireŋɛnu le mu wonu la. Anu mata kuntigi tan nun fila la, anu mɛn mata jama tan nun fila kuŋɛ la. Anu tɔgɛnu sata anu la saanu kunma, anun anu la daaka dulanu kunma. 
GEN.25.17	Isumayila ka san kɛmɛ san bisaba nun wɔrɔwila le sɔtɔ, a nɛ bɔɔta, a fagata, a ka a benbanu jokki minnu fɔlɛ fagata nun. 
GEN.25.18	A la deŋɛnu be sabatiren nun dula min tɔ, ɲɔ be Hawila nun Suuru le tɛma. Suuru be ɲamatelenden Misira le ma, Asuri kila la. Anu sabatita ɲɔ le, anu yanfayata anu bareŋɛnu la.
GEN.25.19	Iburahima la den kayireŋɛ Isiyaka la tarigu le mu ka. Iburahima la deŋɛ le mu Isiyaka la. 
GEN.25.20	Isiyaka la sɔtɛ ka san binaani bɔɔ tɛmuɛ min tɔ, a ka Rebeka futu. Rebeka baaba le mu Betuyɛli la. Rebeka kɔtɔ kayima le mu Laban na, anu mu Arami kaanu le la: anu be bɔɔren Padan Arami jamanɛ tɔ le. 
GEN.25.21	Isiyaka la muse Rebeka mu den sɔtɔ bale le la. Wo butɔ, Isiyaka tota Alatala mataranna a la muse ye. Alatala ka a la wo mamataraŋɛ jigan a ye, a la muse Rebeka ka bue jigan. 
GEN.25.22	A la wo deŋɛnu tota ɲɔgɔn matugula anu nɛɛnɛ bue tɔ. Rebeka ko a yɛtɛ ma: «Fen de be a maren n bue be n matɔɔrɔla?» A tagata Alatala maɲininka wo koe la. 
GEN.25.23	Alatala ka a fɔ a ye, a ko:
GEN.25.23	«Sii fila be i bue tɔ,
GEN.25.23	bɔnsɔ fila si bɔɔ i tɔ, minnu te bɛn.
GEN.25.23	Dɔndɛ sɛnbɛ si koloya dɔndɛ ko,
GEN.25.23	kinama si naa ma dɔgɔmaŋɛ la joŋɛ la.»
GEN.25.24	Rebeka den sɔtɔ luŋɛ to keta, a lɔnta le yati Rebeka ka fɛrɛŋɛnu sɔtɔ. 
GEN.25.25	Min fɔlɛ sɔtɔta a wulema le mu. A bale bɛ be maren te la, iko te be kolofeŋɛ bole ma ki min na: anu ka wo tɔgɔ sa Esayu. 
GEN.25.26	Wo kɔma, a dɔgɔ kayima sɔtɔta, a be a kɔtɔ kayima tingiliŋɛ bitaren a bole la: anu ka a tɔgɔ sa Yaguba. Rebeka ka anu sɔtɔ tɛmuɛ min tɔ Isiyaka ye, wo ka a taran Isiyaka la simaya bata san bi wɔɔrɔ bɔɔ.
GEN.25.27	Wo den kayireŋɛnu koloyata. Esayu mata waaɲɛ mala fatima la, wula butɔ diyata a ye. Yaguba kan mata mɔgɔ makimareŋɛ la, ale be kɛnɛ sigila tantanu kɔtɔ le. 
GEN.25.28	Esayu la ko diyata Isiyaka ye, bayi sube di a ye. Yaguba tugun diyata le Rebeka ye.
GEN.25.29	Lun do, Yaguba be maafe tabala. Esayu to korireŋɛ donta ka bɔɔ wula butɔ, 
GEN.25.30	a ka a fɔ Yaguba ye: «N bele nɔla fenfen na ka; a to n ni kɛ maafi ji wuleŋɛ do makunun teriya.» Wolo ka a ma, Esayu tɔgɔ sata Edɔmi, wo be fɔren de ‹a Wulema›. 
GEN.25.31	Yaguba ko: «Fɔ i ni i la kayibaya sɔdula dii n ma betunna.» 
GEN.25.32	Esayu ka a fɔ, a ko: «N be faga koe tɔ kɔnkɛ le la ka, kayibaya sɔdula be fen gasɛla n ma?» 
GEN.25.33	Yaguba ko: «Fɔ i ni i kali betunna.» Esayu ka a kali, a bata a la kayibaya sɔdula dii Yaguba ma. 
GEN.25.34	Wo kɔma, Yaguba ka a kɔ maafe sɔsɔnɛŋɛ la anun dɛgɛ. Esayu ka a dɔmɔ, a ka je min a wulita, a tagata. Awa, a mata ɲɔgɔnna le: Esayu ma sɔdula yo yen a la kayibaya la.
GEN.26.1	Kɔnkɛ donta jamanɛ la, Iburahima jamanɛ kɔnkɛ anun kɛ kɔnkɛ, anu ma ma dɔndɔ la. Wo butɔ, Isiyaka tagata Filisiti kaanu la mansa Abimelɛki bata, Gerari saa tɔ. 
GEN.26.2	Alatala ka a yɛtɛ labɔɔ Isiyaka ma, a ka a fɔ a ye, a ko: «I kana jigi Misira; n be jamanɛ min yitala i la, i si to ɲɔ le. 
GEN.26.3	I si wagati do latanbi kɛ jamanɛ tɔ. N si to i fɛ n ni barikɛ sa i la ko tɔ. N si wo dula bɛ dii i nun i bɔnsɛnu ma, alako n ni n na lahire dalafa, n ka n kali min na i baaba Iburahima ye. 
GEN.26.4	N si i bɔnsɛ lasiya iko lolenu be siyaren ki min na kan tɔ, n si wo duge bɛ dii anu ma. Dunuya mɔgɛ min bɛ be duge kunma, a bɛ si hɛra sɔtɔ i bɔnsɛnu fɛ, 
GEN.26.5	bayi Iburahima bata n na kuma bita, a ka n na yamɔre labatu, anun n na sariyanu. N ka min fɔ a ye, a ka wo bɛ labatu.» 
GEN.26.6	Wo butɔ, Isiyaka sigita Gerari.
GEN.26.7	Ɲɔ mɔgɛnu ka Isiyaka maɲininka a la muse la ko la, a ka a fɔ a ko a dɔgɔ musuma le. A ma suusɛ a fɔla anu ye a la muse le mu Rebeka la, a be kilanden ɲɔ mɔgɛnu kana a faga a la muse la ko la, bayi a kɛɲa bɛnta. 
GEN.26.8	Isiyaka la mɛreŋɛ Gerari, lun do, Filisiti kaanu la mansa Abimelɛki ka a ɲa labɔɔ a la wundare la, a ka Isiyaka nun a la muse Rebeka yen anu be tolonna. 
GEN.26.9	Abimelɛki ka Isiyaka kele, a ka a fɔ a ye, a ko: «I la muse yati le mu. I ka a fɔ mɔ ye fenna i dɔgɔ musuma le mu?» Isiyaka ko: «N ka wo fɔ kilaŋɛ le la alako anu kana n faga a la ko la.» 
GEN.26.10	Abimelɛki ko: «I ka fen ma mɔ la ka? Donden mɔgɛ do ma bɔɔ n na jama tɛma a ni kafu i la muse fɛ. Wo tɛmuɛ ile la ko bata a ma mɔ bata tiɲare ma.» 
GEN.26.11	Abimelɛki ka fɔ a la jama bɛ ye, a ko: «Mɔgɔ min tini maga Isiyaka la, ka wo ma a la muse la, n si naa wo tigi faga.»
GEN.26.12	Wo saŋɛ la, Isiyaka ka sɛnɛ sa wo jamanɛ tɔ. Alatala ka barikɛ sa a la sɛnɛ tɔ: a ka min sɛnɛ a ka wo ɲɔgɔn kɛmɛ tɛgɛ. 
GEN.26.13	Isiyaka ka harige sɔtɔ, a la harige sɔtɛ tota takafula, han a mata banna belebele la. 
GEN.26.14	Kolofen lanma nun a banba mɔla bɛ be a bolo, joŋɛnu tugun siyama be a bolo. Wo butɔ, Filisiti kaanu ka a bɛsɛnkɔnnɛya.
GEN.26.15	Wolo ka a ma, a baaba Iburahima la joŋɛnu ka kɔlɔŋɛnu minnu soe a jamanɛ, anu ka bangue sa wo kɔlɔŋɛnu bɛ butɔ, anu ka anu dese. 
GEN.26.16	Abimelɛki ka Isiyaka kele, a ka a fɔ a ye, a ko: «I ni bɔɔ mɔ bata yan. I harige sɛnbɛ kolo mɔ tɛŋɛ ko.» 
GEN.26.17	Isiyaka bɔɔta ɲɔ, a tagata to Gerari dugula, a sabatita ɲɔ. 
GEN.26.18	Anu ka kɔlɔŋɛnu soe Iburahima jamanɛ wo dula le tɔ. A la fagareŋɛ kɔma, Filisiti kaanu nata wo kɔlɔŋɛnu dese. Isiyaka la kereŋɛ wo dula tɔ ɲɔ, a ka wo kɔlɔŋɛnu bɛ tabɔɔ. A baaba ka tɔgɛ min sa anu la, Isiyaka ka wo tɔgɔ dɔndɛ le sa anu la. 
GEN.26.19	Lun do, Isiyaka la joŋɛnu ka kɔlɔŋɛ do soe dugula, anu keta tenge ma. 
GEN.26.20	Kolofen kantalanu nata bɔɔla Gerari, anu ka Isiyaka la kolofen kantalanu kɛlɛ, anu ka a fɔ, anu ko: «Kɛ tenge mu mɔ tɛŋɛ le la.» Isiyaka ka wo kɔlɔŋɛ tɔgɔ sa ‹Esɛki›, bayi anu kɛlɛta a kunma. 
GEN.26.21	Isiyaka la mɔgɛnu ka do tugun soe, kɔnɔ Gerari kaanu nata anu ka kɛlɛ ma wo tugun kunma. Isiyaka ka wo tɔgɛ sa ‹Setani›. 
GEN.26.22	A bɔɔta wo dula tɔ, a tagata dula do tɔ a ka kɔlɔŋɛ do tugun soe ɲɔ. Mɔgɔ yo ma anu kɛlɛ wo fɛ. Isiyaka ka wo tɔgɔ sa ‹Rehoboti›, bayi a ko: «Kɔtɛ Alatala bata mɔ hɔrɔya. Wo mɔ si sɔnɔya sɔtɔ le kɛ duge tɔ.»
GEN.26.23	Isiyaka bɔɔta ɲɔ a tagata Bɛri Seba. 
GEN.26.24	Alatala ka a yɛtɛ labɔɔ a ma wo sue tɔ, a ka a fɔ a ye, a ko:
GEN.26.24	«Nde le mu i baaba Iburahima la Ala la;
GEN.26.24	N be i fɛ, wo butɔ, i kana kilan.
GEN.26.24	N si barikɛ sa i la ko tɔ n ni i bɔnsɛ lasiya,
GEN.26.24	n na jondeŋɛ Iburahima la ko la.»
GEN.26.25	Isiyaka ka sarika bintandula ɲiɲa a ka Alatala batu. A ka a la tanta sɔ wo dula tɔ, a la joŋɛnu ka kɔlɔŋɛ soe ɲɔ.
GEN.26.26	Abimelɛki nun a la malasiila Ahusati anun a la kɛlɛ ma kuntige Pikoli bɔɔta Gerari, anu nata Isiyaka fɛlɛ. 
GEN.26.27	Isiyaka ka anu maɲininka, a ko: «Wagati do tanbita, wo ka n kɔn de, wo ka n bee wo bata. Fen de be a maren wo be naren n bata?» 
GEN.26.28	Anu ka a jaabi, anu ko: «Mɔ bata a yen Alatala be i fɛ. Wolo ka a ma mɔ ka a fɔ mɔ ni na i bata mɔ ni mɔ lakali ɲɔgɔn ye. Mɔ be naren wolo la. Kɔtɛ, wo mɔ lahire kiti ɲɔgɔn tɛma. 
GEN.26.29	I kali mɔ ye ka a fɔla i te ko koroŋɛ ma mɔ la, iko mɔle tugun to ma i bita bita ɲa koroŋɛ la. Mɔ ka ko ɲinma tun de ma i ye. Mɔ ka i boloka, i tagata hɛra tɔ. Kɔtɛ i bata ma Alatala la dubadeŋɛ la.» 
GEN.26.30	Wo butɔ, Isiyaka ka dɔmɔ ɲinma siyama ɲiɲa anu ye, anu ka dɔmɔre ma anu ka je min. 
GEN.26.31	Wo saguma piri anu wulita, anu ka anu kali ɲɔgɔn ye. Wo la bɔɔreŋɛ a la, Isiyaka saarata anu la. Anu bɔɔta hɛra butɔ, anu tagata.
GEN.26.32	Awa, wo lun dɔndɛ tɔ, Isiyaka la joŋɛnu bɔɔta kɔlɔn soe dula anu nata a fɔ a ye, anu ko: «Mɔ bata kɔlɔŋɛ soe mɔ bata ke je ma.» 
GEN.26.33	Isiyaka ka wo kɔlɔŋɛ tɔgɔ sa Seba, wo be a fɔren de ‹Kalire›. Wolo be a maren wo saa be tɔgɔ fɔla han bi Bɛri Seba.
GEN.26.34	Esayu la sɔtɛ to ka san binaani bɔɔ, a ka Bɛri la den musereŋɛ Yudita futu. Bɛri mu Hɛti kaa le la. Wo kɔma, a ka Elɔn na den musereŋɛ Basimati tugun futu. Elɔn tugun mu Hɛti kaa le la. 
GEN.26.35	Wo musu fila la ko ka Isiyaka nun Rebeka nɛ tɔɔrɔ koola.
GEN.27.1	Isiyaka bata ban kɔtɔyala, a bata ma ɲabɔnɛ la, a te nɔ fenfen yenna bitugun. Lun do, a ka a la den kayiren fɔlɛ Esayu kele, a ko: «N na deŋɛ!» A ka a jaabi: «Naamu!» 
GEN.27.2	Isiyaka ko: «I ka a yen n bata kɔtɔya, n faga wagate bata sutuya. 
GEN.27.3	Kɔtɛ, i ni i la donso miraŋɛnu jigan, i la ndakanu anun kala, i ni taga sube ɲini n ɲɛ wula butɔ, i ni a nati. 
GEN.27.4	I ni n diyana sube taba n ɲɛ, iko a be diyaren n ɲɛ ki min na, i ni a nati n ɲɛ. Wo butɔ, yannun n ni faga, n si duba i ye.»
GEN.27.5	Isiyaka ka min fɔ a la den kayiren Esayu ye, Rebeka be a tolomasɔren a bɛ la. Esayu bɔɔta tɛmuɛ min tɔ a tagata subu ɲini dula wula butɔ, 
GEN.27.6	Rebeka ka a fɔ a la den kayireŋɛ Yaguba ye, a ko: «N bata a mɔɛ i baaba be a fɔla i kɔtɔ Esayu ye, a ko: 
GEN.27.7	aa a ni a diyana sube nati a ye, a ni a ɲiɲa a ye a ni a dɔmɔ. Aa a si duba a ye Alatala ɲala yannun a ni faga.» 
GEN.27.8	Rebeka ko: «Kɔtɛ, n na den kayireŋɛ, n be min fɔla i ye i tolomasɔ a la koola, i ni n na kuma bita. 
GEN.27.9	Taga baa deŋɛ ɲinma fila bita n ɲɛ kula tɔ, i ni anu nati. N ni i baaba diyana sube taba iko a be diyaren a ye ki min na. 
GEN.27.10	I ni a doni i baaba ye, a ni a dɔmɔ alako a ni duba i ye yannun a be fagala.» 
GEN.27.11	Yaguba ka a nɛɛnɛ Rebeka jaabi, a ko: «Iyon, kɔnɔ n kɔtɔ kayima Esayu mu ti tige le la, nde dun ti tigi ma n na. 
GEN.27.12	Ka n baaba ka n mamɔɔmɔ, a si a lɔn de Esayu ma nde la, n be mala a ye janfante le la, n te a la duba sɔtɔ n be a la danka le sɔtɔla.» 
GEN.27.13	A nɛɛnɛ ko: «Wo danka be sagila nde le ma, n na den. I tolomasɔ n na kuma la tun, i ni taga wo baa den fila nati n ɲɛ.» 
GEN.27.14	Yaguba tagata baa den fila bita a ka anu nati a nɛɛnɛ ye. A nɛɛnɛ ka a baaba diyana sube taba a ye, iko a be diyaren a ye ki min na. 
GEN.27.15	Esayu la kuta ɲinma min be a nɛɛnɛ bolo nun boŋɛ tɔ, Rebeka ka wo jigan, a ka a lajigi a la den kayiren dɔgɔmaŋɛ Yaguba ma. 
GEN.27.16	A ka baa deŋɛnu bole jigan a ka Yaguba bole nun a kaŋɛ makiti a la, ti bele ka min na. 
GEN.27.17	A ka wo dɔmɔ diyama anun dɛgɛ min bɛ ɲiɲa, a ka wo don a la den Yaguba bolo.
GEN.27.18	Yaguba tagata a baaba taran, a ko a ma: «N baaba!» Isiyaka ko: «Naamu, ile ɲɔmɔ le, n na den kayireŋɛ?» 
GEN.27.19	Yaguba ka a baaba jaabi, a ko: «I la den kayiren fɔlɛ Esayu le mu n na. I ka min fɔ n ɲɛ n bata wo ma. N bata i táran, wuli, i ni sigi. I ni n na sube dɔmɔ alako i ni duba n ɲɛ.» 
GEN.27.20	Isiyaka ka a fɔ a la den kayireŋɛ ye: «N na den, i ka kɛ sube sɔtɔ kama le teriya la?» Yaguba ka a jaabi, a ko: «I Marigi Ala le ka a dii n ma kila kunma.» 
GEN.27.21	Isiyaka ka a fɔ Yaguba ye: «N na den, i madon n na, n ni i mamɔɔmɔ alako n ni laa a la, n na den Esayu yati le mu i la.» 
GEN.27.22	Yaguba ka a madon a baaba la. A baaba ka a mamɔɔmɔ, a ka a fɔ: «A kulɛ mulunta Yaguba kulɛ la, kɔnɔ a bolenu kan be toren iko Esayu bolenu.» 
GEN.27.23	Isiyaka mafilita Yaguba ma, bayi te be a bolenu ma iko a la den kayiren Esayu bolenu be ki min na. A to dita dubala a ye, 
GEN.27.24	a mɛn ka a maɲininka, a ko: «Kɔnɔ, tɔɲa le ile le mu n na den kayiren Esayu la?» Yaguba ko: «Nde len.» 
GEN.27.25	Isiyaka ko: «N na deŋɛ, sube don n bolo, n ni a dɔmɔ alako n ni duba i ye.» Yaguba ka dɔmɛ sigi a kɛn kɔtɔ, a ka dɔmɔre ma. Yaguba ka beere tugun dii a ma, a ka a min. 
GEN.27.26	Isiyaka to ka dɔmɔre ban, a ka a fɔ a ye: «N na den, i madon n na i ni n sunbu.» 
GEN.27.27	Yaguba ka a madon a la, a ka a sunbu. Isiyaka ka a la kutanu kuɲɛ mɔɛ, a dubata a ye, a ko:
GEN.27.27	«Tɔɲa le, n na den kayireŋɛ kuɲɛ be toren iko sɛnɛ kuɲɛ diyama,
GEN.27.27	Alatala bata barikɛ sa sɛnɛ min tɔ.
GEN.27.28	Ala mu kunda diila i ma min be bɔɔla kantɔ.
GEN.27.28	Ala mu duge nafa diila i ma.
GEN.27.28	Ala mu tɔnɔ banba tola i la sɛnɛ tɔ.
GEN.27.28	Ala mu beere siyama diila i ma, min bele mɛren.
GEN.27.29	Ala mu bɔnsɛnu bɛ tola i la nɔɛ kɔtɔ.
GEN.27.29	Ala mu a mala see bɛ ni a majigi i ye,
GEN.27.29	i ni ma i baaba dɔndɛnu kuŋɛ la,
GEN.27.29	anu ni anu majigi i ye.
GEN.27.29	Mɔgɔ yo ka i danka, dankare ni saagi a ma,
GEN.27.29	mɔgɔ yo dubata i ye wo tigi tugun ni duba sɔtɔ.»
GEN.27.30	Isiyaka to banta dubala Yaguba ye, Yaguba bɔɔta a baaba Isiyaka kunma. A ma mɛ a kɔtɔ Esayu nata bɔɔla wula butɔ sube bun dula. 
GEN.27.31	Ale tugun ka wo sube taba a tagata a sigi a baaba kɛn kɔtɔ. A ka a fɔ a baaba ye: «N baaba, wuli i ni i la den kayireŋɛ la sube dɔmɔ min di i ye, alako i ni duba n ɲɛ.» 
GEN.27.32	A baaba ko: «Ile ɲɔmɔ le?» A ka a jaabi, a ko: «Nde le mu Esayu, i la den kayiren fɔlɛ.» 
GEN.27.33	Wo ka Isiyaka mafu, a bale sɛrɛnta a ma sɛnbɛ la. A ka ɲininkare ma, a ko: «Ɲɔmɔ le tagata sube faga a nata a sigi n kɛn kɔtɔ? Yannun i ni na, n ka wo dɔmɛ dɔmɔ n dubata a tigi ye. Ale le be wo duba sɔtɔla.» 
GEN.27.34	Esayu to ka a baaba la wo kumanu mɔɛ, a juse bɔɔta, a ka a tɔɔrɔ. A belebeleta sɛnbɛ la, a ka a fɔ a ye: «N baaba, duba nde tugun ye, yandi!» 
GEN.27.35	Isiyaka ko: «N te nɔ, bayi i dɔgɛ bata na janfa la, a ka i la duba doni.» 
GEN.27.36	Esayu ko: «A tɔgɛ le yati be a kunma: Yaguba, mɔgɔ janfala. A bata janfa ma n na kunɲama fila. A ka n na kayibaya sɔdula bita n bolo a ka wo ma a tɛŋɛ la. A mɛn bata n na duba tugun kanka kɔtɛ.» Esayu ka a fɔ a baaba ye, a ko: «I ma duba fondo to nde ye i ni duba n ɲɛ?» 
GEN.27.37	Isiyaka ka a jaabi, a ko: «I tolomasɔ, n bata ale ma kuŋɛ la ile kunma. N mɛn bata a nɛɛnɛ dɔndɛnu bɛ ma a la joŋɛ la. N bata tɔnɛ nun beere je siyama duba ma a ye. N na den kayireŋɛ, n be fen de duba mala i ye bitugun?» 
GEN.27.38	Esayu ka a fɔ a baaba ye, a ko: «Baaba kɛ duba dɔndɛ dɔrɔn de be i bolo ba? I ni duba nde tugun ye.» Esayu dita a kulɛ mayɛlɛreŋɛ la. 
GEN.27.39	Isiyaka ka Esayu jaabi, a ko:
GEN.27.39	«A fɛlɛ, duge tɔnɛ be kan do kan, i si yanfaya ɲɔ la
GEN.27.39	anun kunda min be bɔɔla kan tɔ.
GEN.27.40	I si i balue sɔtɔ i la faŋɛ la kɛlɛ tɔ.
GEN.27.40	I si to i dɔgɔ kayima la nɔɛ kɔtɔ.
GEN.27.40	Kɔnɔ ka a bɛlɛyata,
GEN.27.40	i si i kuŋɛ kata a la nɔɛ kɔtɔ.»
GEN.27.41	Esayu ka Yaguba bɛsɛnkɔnnɛya a baaba la duba la ko la, a baaba ka min ma a ye. Esayu ka a mira a juse tɔ, a ko: «N baaba la faga bata sutuya. A tini faga n si n dɔgɛ Yaguba faga le.» 
GEN.27.42	Esayu la mira tagata min ma, wo fɔta Rebeka ye. Wo butɔ, a ka a la den kayireŋɛ Yaguba kele, a ka a fɔ a ye: «I ɲa sɔ. I kɔtɔ kayima ko a ni i faga, a ni a la mɔnɛ bɔɔ i tɔ. 
GEN.27.43	N na den, i tolomasɔ n kulɛ la. Bori teriya la, i ni taga Haran saa tɔ, n barenkaye Laban bata. 
GEN.27.44	I ni wagati do ma a bata ɲɔ han i kɔtɔ juse ni majigi. 
GEN.27.45	I kɔtɔ juse tini majigi tɛmuɛ min tɔ, ka a ɲinata i ka min ma a la, n si kiila kii i ma, i ni na. N bele diren fola wo fila bɛ la lun dɔndɔ.»
GEN.27.46	Rebeka ka a fɔ Isiyaka ye, a ko: «Esayu ka Hɛti den musereŋɛ minnu futu, wonu bata n juse makasa han anu ka dunuya sɔgɔ bɔɔ n na. Ka Yaguba tugun ka Hɛti den musereŋɛ jigan wo si a dan natanbi; faga fisa wo ko.»
GEN.28.1	Isiyaka ka Yaguba kele, a dubata a ye, a ka a fɔ a ye: «I kana Kanana kaanu la den musereŋɛ jigan de! 
GEN.28.2	Wuli, i ni taga i mankayi Betuyɛli bata, Padan Arami jamanɛ tɔ, i ni i kau Laban na den musereŋɛ do futu.
GEN.28.3	Ala mu barikɛ sala i la ko tɔ,
GEN.28.3	Ala sɛnbɛ tige,
GEN.28.3	a ni den siyama dii i ma,
GEN.28.3	a ni i bɔnsɛ lasiya i ni ma jama siyama benba la.
GEN.28.4	Ala mu Iburahima la barikɛ sala i nun i bɔnsɛ la ko tɔ,
GEN.28.4	alako kɛ duge ni ma i tɛŋɛ la,
GEN.28.4	i be luntanya tɔ duge min tɔ ka,
GEN.28.4	Ala ka duge min dii Iburahima ma.»
GEN.28.5	Awa, Isiyaka ka Yaguba lasanba Padan Arami jamanɛ tɔ ɲɔgɔn na le, a ni taga Laban bata, min mu Arami kaa Betuyɛli la den kayireŋɛ la. Yaguba nun Esayu nɛɛnɛ Rebeka kɔtɔ kayima le mu Laban na.
GEN.28.6	Esayu ka a mɔɛ Isiyaka dubata Yaguba ye, a ka a lasanba Padan Arami jamanɛ tɔ, a ni muse jigan ɲɔ, a la duba butɔ, a ka kɛ yamɔre dii a ma, a ko a kana Kanana kaanu la den musereŋɛ jigan; 
GEN.28.7	Esayu mɛn ka a mɔɛ Yaguba ka a baaba nun a nɛɛnɛ la kuma bita a ni taga Padan Arami jamanɛ tɔ; 
GEN.28.8	Esayu mɛn ka a lɔn, Kanana kaanu la den musereŋɛnu ma di a baaba Isiyaka ye, 
GEN.28.9	wo butɔ, a tagata Isumayila bata, Iburahima la den kayireŋɛ. A ka wo la den musereŋɛ do futu, a ka a sa a la musenu kunma. Wo den musereŋɛ tɔgɔ le Mahalati. A kɔtɔ kayima tɔgɔ Nebayoti.
GEN.28.10	Yaguba bɔɔta Bɛri Seba a tagata Haran. 
GEN.28.11	A be kila kunma tɛmuɛ min tɔ, ɲɔ pinpita. A keta dula do tɔ, a be kila ka min na. A ka kure do jigan a ka a lasori a kun kɔtɔ, a sata ɲɔ. 
GEN.28.12	A ka a yen kiboe tɔ, samɛ be sɔren duge tɔ, a kuŋɛ be yɛlɛren han a be magaren saŋɛ la, Ala la malekanu be yɛlɛla wo samɛ la, anu be jigila. 
GEN.28.13	A ka a yen, Alatala yɛtɛ le be sɔren a kɛnna, a be kumala a ye: «Nde le mu Alatala la, i mankayi Iburahima la Ala, anun Isiyaka la Ala. I be saren duge min tɔ, n si a dii i nun i bɔnsɛnu ma. 
GEN.28.14	I bɔnsɛnu si naa siya iko mɛɲɛŋɛ min be duge tɔ. Wo la duge si naa koloya le ka bɔɔ tele yɛlɛ han tagala sigila tele jige la, anun bolo ɲinma nun bolo mara. See bɛ si hɛra sɔtɔ i nun i bɔnsɛ fɛ. 
GEN.28.15	I tolomasɔ, i be tagala kan do kan, n si to le i fɛ n ni i latanga. N si i talasagi kɛ duge tɔ. N te bɔɔ i kɛnna feu. N bata lahire min jigan i ye, n si a bɛ ma le.»
GEN.28.16	Yaguba kunɛnta, a ko: «Yaga, nde ma a lɔn nun Alatala be kɛ dula tɔ yan.» 
GEN.28.17	A kilanta, a ko: «Dula makilandeŋɛ le yan na! Yan te ma fenfen na fɔ a ni ma iko Ala la boŋɛ, anun saŋɛ don dula.» 
GEN.28.18	A wulita saguma piri, a ka kure min nasori a kun kɔtɔ nun, a ka wo jigan a ka a sɔ, a ka a ma kuru manditɛreŋɛ la, a ka tule sa a kun tɛma ma. 
GEN.28.19	A ka wo dula tɔgɔ sa Betɛli. Wo be a fɔren de: ‹Ala la boŋɛ›. Wo saa tɔgɔ be fɔla le nun Lusi. 
GEN.28.20	Yaguba ka lahire jigan Ala ye, a ko: «Ka Ala tota n fɛ, a ka n natanga n na kɛ tagamaŋɛ tɔ, a ka dɔmɛ dii n ma, a ka n fetibɔ, 
GEN.28.21	wo kɔma, ka n sagita hɛra tɔ n baaba la boŋɛ tɔ, n si Alatala batu a ni ma n na Ala la. 
GEN.28.22	Kɛ kure, n bata min manditɛ, a si ma Ala la boŋɛ la. I be min bɛ diila n ma, n si a farila bɔɔ le i ye.»
GEN.29.1	Yaguba mɛn ka kila tabita tagala jamanɛ do tɔ tele yɛlɛ mafanna. 
GEN.29.2	A be tagala, a ka kɔlɔŋɛ do yen ɲagama butɔ. Kolofeŋɛ kurun saba be madɛnden kɔlɔŋɛ dala. Anu be kɛnɛ je diila anu ma wo kɔlɔŋɛ le tɔ. Kure min be saren wo kɔlɔŋɛ da la, wo kolo koola. 
GEN.29.3	Ka kolofeŋɛnu madɛnta ɲɔ, kolofen kantala si kure latallɛ le, min be kɔlɔŋɛ da tagunden. Kolofeŋɛnu tini ji miŋɛ ban, anu mɛn si kure talasagi kɔlɔŋɛ da la. 
GEN.29.4	Yaguba ka kolofen kantalanu maɲininka, a ko: «N bareŋɛnu, wo be bɔɔren mina le?» Anu ko: «Mɔ be bɔɔren Haran de.» 
GEN.29.5	Yaguba ko: «Wo ka Nakɔri mamareŋɛ Laban lɔn ba?» Anu ko: «Mɔ ka a lɔn.» 
GEN.29.6	Yaguba ko: «Tana bele a ma?» Anu ko: «Tana yo bele a ma. I ma a yen? A la den musereŋɛ Rakeli nun a la kolofeŋɛnu be nala le ka.» 
GEN.29.7	Yaguba ko: «Wo ka a lɔn tele bande le mu ka, kolofeŋɛnu madɛn wagate ma ke betunna. Wo te je dii kolofeŋɛnu ma ba, wo ni anu doni anu daɲini dula?» 
GEN.29.8	Kolofen kantalanu ka a jaabi, anu ko: «Mɔ te nɔ wo mala, fɔ kolofeŋɛnu kuruŋɛ bɛ tini madɛn. Ka wo bata ma, mɔ si kure latallɛ mɔ ni a bɔɔ kɔlɔŋɛ da la, jɔnɔn mɔ ni je dii kolofeŋɛnu ma.»
GEN.29.9	Yaguba nun kolofen kantalanu be kumala tɛmuɛ min tɔ, Rakeli nata a baaba la kolofeŋɛnu fɛ. Ale tugun mu kolofen kantala le la. 
GEN.29.10	Yaguba ka a kau Laban na den musereŋɛ Rakeli yen tɛmuɛ min tɔ, anun Laban na kolofeŋɛnu, a tagata kure latallɛ a ka a bɔɔ kɔlɔŋɛ da la, a ka je dii a kau la kolofeŋɛnu ma. 
GEN.29.11	Yaguba milinta Rakeli ma, a dita koola. 
GEN.29.12	A ka a fɔ Rakeli ye, a ko: «I baaba bareŋɛ do le mu n na, a baren muse Rebeka la deŋɛ.» Rakeli borita, a tagata wo fɔ a baaba ye. 
GEN.29.13	Bɔɔla Laban ka a barenmuse la den Yaguba la ko mɔɛ, a borita a tagata a labɛn. A la kereŋɛ a ma, a ka a bolenu milimili a kaŋɛ la a ka a sunbu, a ka a doni a bata. Yaguba ka koe bɛ dantɛgɛ Laban ye. 
GEN.29.14	Laban ka a jaabi, a ko: «A be ɲɔgɔnna le, mɔ bɛ mu baren dɔndɔ le la.» Yaguba ka kari dɔndɔ ma Laban bata.
GEN.29.15	Lun do, Laban ka a fɔ Yaguba ye, a ko: «N bareŋɛ le mu i la, kɔnɔ i te nɔ walila n ɲɛ ɲɔgɔnna a ni to n ma i sɔŋɛ dii. I sɔŋɛ si bɛn min ma, i ni wo fɔ n ɲɛ.» 
GEN.29.16	Kɔnɔ wo ka a taran, den museren fila le be Laban bolo: a la den museren fɔlɛ tɔgɔ Leya, a filaɲɔgɛ tɔgɔ Rakeli. 
GEN.29.17	Leya ɲanu bɛnta, kɔnɔ Rakeli kan kɛɲa bɛnta koola. 
GEN.29.18	Rakeli le la ko di Yaguba ye. A ka a fɔ Laban ye, a ko: «N be san wɔrɔwila wale le mala Rakeli la ko la, i la den museren filaɲɔgɛ.» 
GEN.29.19	Laban ka a fɔ, a ko: «Rakeli dii koe ile ma, wolo di n ɲɛ yannun n ni a dii kayi do ma. To n bata yan.» 
GEN.29.20	Yaguba ka wo san wɔrɔwila wale ma Rakeli la ko la. Kɔnɔ wo san wɔrɔwila tota a ye iko lɔgɔkun dɔndɔ, bayi Rakeli la ko bata diya a nɛ ye.
GEN.29.21	Wo kɔma, Yaguba ka a fɔ Laban ye, a ko: «Mɔ ka wagate min fɔ, a bata ke, n na muse don n bolo n ni a sigi.» 
GEN.29.22	Laban ka ɲɔ mɔgɛnu bɛ kele anu ni na anu daɲini, anu ni ɲagalin murade ma. 
GEN.29.23	A ka a la den museren fɔlɛ Leya le jigan a ka a doni Yaguba ye sue tɔ, a ka a ma a la muse la. 
GEN.29.24	Kɔnɔ, wo ka a taran, Laban ka a la jon den musereŋɛ Silipa dii a la den Leya ma, a ni ma a la joŋɛ la. 
GEN.29.25	Ɲɔ to kɛnɛta Yaguba ka a yen Leya le mu, a ka a fɔ Laban ye, a ko: «I be fen de maren n na ka? Kaa n ma wali i ye Rakeli le la ko la? I ka n janfa fenna?» 
GEN.29.26	Laban ka a fɔ, a ko: «Mɔle bata yan, mɔgɔ te den museren filaɲɔgɛ fɔlɔ dii kinama fɔlɔ ma sigi: mɔ la naamuŋɛ le mu wo la. 
GEN.29.27	Kɛ murade lɔgɔkuŋɛ ma betunna han a ni kamali wo nun Leya. Ka i mɛn ka san wɔrɔwila wale ma n ɲɛ mɔ si mɔ la den museren filaɲɔgɛ tugun dii i ma, a ni ma i la muse la.»
GEN.29.28	Yaguba sɔnta wo la, a ka wo murade lɔgɔkuŋɛ ma anun Leya. Wo kɔma Laban ka a la den musereŋɛ Rakeli tugun dii a ma, a ni a ma a la muse la. 
GEN.29.29	Wo ka a taran, Laban ka a la jon den musereŋɛ Bila tugun dii a la den musereŋɛ Rakeli ma, a ni ma a la joŋɛ la. 
GEN.29.30	Yaguba ka Rakeli tugun ma a la muse la, a ka a kanu fisa Leya ko. A mɛn ka san wɔrɔwila wale ma Laban ye.
GEN.29.31	Alatala to ka a yen Leya la ko bele banden diyala Yaguba ye iko Rakeli, a ka Leya ma den sɔtɔla la, Rakeli mata den sɔtɔ bale la. 
GEN.29.32	Leya ka bue jigan, a ka den kayireŋɛ sɔtɔ, a ka a tɔgɔ sa Rubɛn. A ka a fɔ, a ko: «Alatala to bata n na maluya yen, kɔtɛ n na kaye si n nadiya le.» 
GEN.29.33	A mɛn ka bue jigan tugun, a ka den kayireŋɛ sɔtɔ. A ka a fɔ, a ko: «Alatala ka a lɔn n bele diyaren n na kaye ye, a mɛn ka kɛ tugun dii n ma.» A ka a tɔgɔ sa Simeyɔn. 
GEN.29.34	A mɛn ka bue jigan, a ka den kayireŋɛ sɔtɔ. A ka a fɔ, a ko: «Kɔtɛ kɛ biyase, n na kaye te to a ma kiti n na ko la, bayi n bata den kayiren saba sɔtɔ a ye.» Wolo mu, Yaguba ka Lewi tɔgɛ sa wo deŋɛ kunma. 
GEN.29.35	A mɛn ka bue jigan, a ka den kayireŋɛ sɔtɔ. A ka a fɔ, a ko: «Kɔtɛ kan n si Alatala tantu le.» A ka wo deŋɛ tɔgɔ sa Juda. A ka den sɔtɔ koe dan betunna.
GEN.30.1	Rakeli to bata a yen a bele den sɔtɔla Yaguba ye, a ka a kɔtɔ Leya bɛsɛnkɔnnɛya. Rakeli ka a fɔ Yaguba ye, a ko: «N kɔ den kayireŋɛnu la, ka wo ma n si faga le.» 
GEN.30.2	Yaguba dumɛnta Rakeli ma a la wo kuma la. A ka a fɔ a ko: «A be toren i ye nde le mu Ala la, min be i maren den sɔtɔ bale la ba?» 
GEN.30.3	Rakeli ka a fɔ, a ko: «Bila jigan n na jon den musereŋɛ, alako a ni deŋɛnu sɔtɔ anu ni ma n tɛŋɛ la. Ale la ko si a ma nde tugun ni den kayireŋɛnu sɔtɔ i ye.»
GEN.30.4	A ka a la jon muse Bila jigan, a ka a dii Yaguba ma, a ni ma a la muse la. Yaguba nun Bila kita. 
GEN.30.5	Bila ka bue jigan, a ka den kayireŋɛ sɔtɔ Yaguba ye. 
GEN.30.6	Rakeli ka a fɔ, a ko: «Ala bata n na kiite sa, a ka n kulɛ tugun mɔɛ, a ka n kɔ den kayireŋɛ la.» Wolo mu a ka wo deŋɛ tɔgɔ sa Dan.
GEN.30.7	Rakeli la jon muse Bila mɛn ka bue jigan, a ka den kayiren filaɲɔgɛ sɔtɔ Yaguba ye. 
GEN.30.8	Rakeli ka a fɔ a ko: «Ala ka a lɔn, n ka n kɔtɔ kɛlɛ le. Kɔnɔ n bata sɛnbɛ sɔtɔ a kunma.» A ka a la deŋɛ tɔgɔ sa Nafutali.
GEN.30.9	Leya to ka a lɔn a bata den sɔtɛ dan, a ka a la jon muse Silipa jigan, a ka a don Yaguba bolo a ni a ma a la muse la. 
GEN.30.10	Leya la jon muse Silipa ka den kayiren dɔndɔ sɔtɔ Yaguba ye. 
GEN.30.11	Leya ka a fɔ, a ko: «Hɛra bata na.» A ka a la deŋɛ tɔgɔ sa Gadi. 
GEN.30.12	Silipa ka den kayiren filaɲɔgɛ sɔtɔ Yaguba ye. 
GEN.30.13	Leya ka a fɔ, a ko: «N bata ɲagalin, musenu bata a lɔn kɔtɛ n bata hɛra sɔtɔ.» A ka deŋɛ tɔgɔ sa Aseri.
GEN.30.14	Kɔrɔ tɛgɛ tɛmuɛ to keta, Rubɛn tagata sɛnɛ tɔ. A ka lɔgɔ wolenu taran ɲɔ, min mu den sɔtɔ boore la. A ka anu doni a nɛɛnɛ Leya ye. Rakeli ka a fɔ Leya ye, a ko: «Yandi i la deŋɛ la den sɔtɔ boore do dii n ma.» 
GEN.30.15	Leya ka a jaabi, a ko: «I bata n na kaye bɔɔ n bolo wo ma i wasa. I mɛn be diren n na deŋɛ la den sɔtɔ boore le jiganna?» Rakeli ka a fɔ, a ko: «Awa, i nun Yaguba le be kila bi sue tɔ i la deŋɛ la den sɔtɔ boore faliŋɛ la.» 
GEN.30.16	Yaguba to be nala wura la ka bɔɔ sɛnɛ tɔ, Leya tagata a labɛn dula a ka a fɔ a ye, a ko: «I be kila nde le fɛ bi, bayi n bata bi sue falin n na deŋɛ la den sɔtɔ boore la.» Awa, a nun Yaguba kita wo sue tɔ. 
GEN.30.17	Ala ka Leya la Ala mataraŋɛ jigan a ye. A ka bue jigan, a ka den kayiren looluɲɔgɛ sɔtɔ Yaguba ye. 
GEN.30.18	Leya ka a fɔ, a ko: «Nde min ka n na jon muse jigan n ka a dii n na kaye ma, Ala bata n sɔŋɛ dii.» A ka wo deŋɛ tɔgɔ sa Isakari. 
GEN.30.19	A ka wo singi bɔɔ, a mɛn ka bue jigan tugun. A ka den kayiren wɔrɔɲɔgɛ sɔtɔ Yaguba ye. 
GEN.30.20	Leya ka a fɔ, a ko: «Ala bata n kɔ a ɲinma la. Kɛ biyase n na kaye si n biliya le, bayi n bata den kayiren wɔɔrɔ sɔtɔ a ye.» A ka wo deŋɛ tɔgɔ sa Sabulɔn. 
GEN.30.21	Wo kɔma, a ka den museren dɔndɔ sɔtɔ. A ka wo tɔgɔ sa Dina.
GEN.30.22	Ala hinnɛta Rakeli la: a ka a la mamataraŋɛ yen, a ka a jigan, a ka a ma den sɔtɔla la. 
GEN.30.23	Rakeli ka bue jigan, a ka den kayireŋɛ sɔtɔ. A ka a fɔ, a ko: «Ala bata maluya bɔɔ n ma.» 
GEN.30.24	A ka a tɔgɔ sa Yusufu. A ka a fɔ, a ko: «Alatala mu n kɔla den kayireŋɛ do tugun na.»
GEN.30.25	Bɔɔla Rakeli ka Yusufu sɔtɔ, Yaguba ka a fɔ Laban ye, a ko: «N boloka n ni saagi n bata duge tɔ. 
GEN.30.26	A to n nun n na musenu ni taga n walita i ye minnu la ko la, anun n na deŋɛnu, bayi ile yɛtɛ ka a lɔn n ka wale min bere ma i ye.» 
GEN.30.27	Laban ka a jaabi, a ko: «I ni sabari, i ni to yan. N bata a lɔn fɛrile malanu la kuma tɔ, Alatala be barikɛ saren n ma ile le la ko sabu la. 
GEN.30.28	N bɛnta i sɔŋɛ diila min na, a fɔ n ɲɛ ba; n si a don i bolo.» 
GEN.30.29	Yaguba ka a fɔ, a ko: «Ile yɛtɛ ka a lɔn n walita i ye ki min na, han i la wɔɔrɛ mata a la. Wo sabue fatanden nde le la. 
GEN.30.30	Yannun n ni na, donden de be i bolo nun. Kɔtɛ kolofeŋɛ siyama bata to i bolo. Bɔɔla n donta i bata, Alatala ka barikɛ sa i la ko tɔ. I te a to kɔtɛ ba n ni wale do tugun ma n na denbaya ye?» 
GEN.30.31	Laban ka a fɔ, a ko: «N bɛnta fen diila i ma?» Yaguba ka a jaabi, a ko: «I kana fenfen dii n ma betunna. N be naala min fɔla i ye i si wo dii n ma. Ka i sɔnta wo la, nde tugun si i la kolofeŋɛnu kanta, n mɛn ni anu daɲini iko fɔlɔ. 
GEN.30.32	N si taga le bi, i la kolofeŋɛnu bɛ fɛlɛdula. Tonbitonbe nun ɲɛgɛŋɛ, nun fiŋɛ be saaka beema min bale ma, anun tonbitonbe nun ɲɛgɛŋɛ nun a beema be baa finma min bale ma, a bɛ ni sɔ sɔngɔ dɔndɔ la. Wo ni ma n sɔŋɛ la. 
GEN.30.33	N na tɔɲa si naa makɛnɛn de sinan i tini na n na kolofeŋɛnu fɛlɛ dula tɛmuɛ min tɔ. Ɲɛgɛŋɛ nun tonbitonbe bele saakanu min bale ma, anun fiŋɛ, awa wo bata ma n bolo kankaya la; baanu tugun ɲɔgɔnna.» 
GEN.30.34	Laban ka a fɔ, a ko: «I be min fɔren wo la, n bata sɔn. Mɔ bata bɛn wo ma.» 
GEN.30.35	Kɔnɔ, wo lun yati, kaarin kaariŋɛ anun tonbitonbe be sikulenu minnu ma, Laban ka wonu masubɛ. Tonbitonbe nun ɲɛgɛŋɛ be baanu minnu bale ma, a ka wonu tugun masubɛ, anun baanu minnu bɛ bale mabasanden a beema beema la, anun saakanu minnu bale finma mu. A ka wonu bɛ masubɛ, a ka anu don a la den kayireŋɛnu bolo. 
GEN.30.36	Wo kɔma, a ka tele saba tagamaŋɛ ma anu doni koe la kan do, alako a nun Yaguba ni fatan. Yaguba tota ɲɔ Laban na kolofen tɔɛnu daɲini koe la.
GEN.30.37	Yaguba ka lɔgɔ kute mɔli saba boliŋɛ kati, anu bɛ kutan. A ka anu kan donu kobolenu lawuli a ma mamaɲɛgɛŋɛ la, alako wo kobolenu lawuli ba ni beeya a ni makɛnɛn. 
GEN.30.38	Wo kɔma, a ka lɔgɔ boliŋɛnu minnu kobolenu lawuli a ma, a tota anu sala kolofeŋɛnu la ji min feŋɛ tɔ. Ka kolofeŋɛnu nata je min dula kayenu ni yɛlɛ a musenu ma, wo lɔgɔ boliŋɛnu tabɛŋɛ tɔ. 
GEN.30.39	Ka kolofen kayenu yɛlɛta a musenu ma wo lɔgɔ boliŋɛnu tabɛŋɛ tɔ, wolo si a ma, kolofen musenu si deŋɛnu sɔtɔ, kaarin kaariŋɛ nun tonbitonbe anun ɲɛgɛŋɛ ni to saren wo deŋɛnu bale ma.
GEN.30.40	Yaguba mɛn ka saaka musenu jigan, a ka anu sɔ Laban na kolofeŋɛnu tabɛŋɛ tɔ, kaarin kaariŋɛ nun fiŋɛ be minnu ma. Wonu ka deŋɛnu sɔtɔ, kaarin kaariŋɛ be wonu tugun ma, anu mata Yaguba tɛŋɛ la. A ma anu basan Laban na kolofeŋɛnu fɛ. 
GEN.30.41	Kolofen banbanu be yɛlɛla a musenu ma tɛmuɛ min tɔ, Yaguba ka lɔgɔ boliŋɛ sa kolofeŋɛnu ji min dula, alako anu ni yɛlɛ musenu ma lɔgɔ boliŋɛnu tabɛŋɛ tɔ. 
GEN.30.42	Yaguba bele wo mala kolofen lanmanu la. Wolo ka a ma, kolofen lanmanu mata Laban tɛŋɛ la. Yaguba tɛŋɛnu mata a banbanu la.
GEN.30.43	Awa, Yaguba mata banna belebele la ɲɔgɔnna le. A ka kolofeŋɛ siyama sɔtɔ. Jon musenu anun jon kayenu tota a bolo, anun ɲɔgɔmɛnu anun sofalenu.
GEN.31.1	Lun do, Yaguba ka a mɔɛ Laban na den kayireŋɛnu be min fɔla a la ko tɔ, anu ko: «Feŋɛ min bɛ mu mɔ baaba tɛŋɛ la, Yaguba ka a bɛ jigan. I ma a yen, wolo be a maren a bata fondo banba sɔtɔ mɔ baaba bolo.» 
GEN.31.2	Yaguba mɛn bata Laban ɲakɔtɔ yen ka a fɔla a la ko bele a ye bitugun iko fɔlɔ. 
GEN.31.3	Alatala mɛn kumata Yaguba ye, a ko: «Sagi i baabanu nun i sɔtɔɲɔgɛnu la duge tɔ, i be bɔɔren ka min na. N si to i fɛ.» 
GEN.31.4	Yaguba ka Rakeli nun Leya kele, anu ni na ɲagama butɔ a nun a la kolofeŋɛnu be ka min na. 
GEN.31.5	A ka a fɔ anu ye, a ko: «N bata a yen wo baaba ɲa kɔtɔ bele n ɲɛ bitugun iko fɔlɔ. Kɔnɔ n baaba Marigi Ala be toren n fɛ. 
GEN.31.6	Wole yati ka a lɔn ka a fɔla n walita wo baaba ye n sɛnbɛ bɛ le la. 
GEN.31.7	Kɔnɔ wo baaba bata n madakuya. A ka n wali sɔŋɛ mafalin kunɲama tan na. Kɔnɔ Ala ma sɔn a ni ko koron ma n na. 
GEN.31.8	Ka wo baaba tota a fɔla aa ɲɛgɛŋɛ be kolofeŋɛ min bɛ ma, wondelen be mala n sɔŋɛ la, wo ka a taran, kolofeŋɛnu be naala deŋɛnu minnu sɔtɔla, a bɛ be maɲɛgɛnden. Ka a mɛn tota a fɔla, aa kaarin kaariŋɛ be kolofeŋɛnu min bɛ ma, wondelen be mala n sɔŋɛ la, wo ka a taran, kolofeŋɛnu be naala deŋɛnu minnu sɔtɔla, kaarin kaariŋɛ be a bɛ ma. 
GEN.31.9	Ala le bata wo baaba la kolofeŋɛnu bosi a bolo, a ka anu dii nde ma.
GEN.31.10	Kɛ kolofeŋɛnu be yɛlɛla ɲɔgɔn ma tɛmuɛ min tɔ, n ka a yen de kiboe tɔ, kolofen kaye minnu yɛlɛta kolofen musenu ma, ɲɛgɛŋɛ nun kaarin kaariŋɛ anun tonbitonbe be anu bɛ ma. 
GEN.31.11	N na kiboe tɔ, Ala la maleka ka n kele, a ko: ‹Yaguba!› N ka a labita, n ko: ‹Naamu!› 
GEN.31.12	A ka a fɔ, a ko: ‹I ɲa sɔ i ni a fɛlɛ, kolofen kayenu minnu bɛ yɛlɛta kolofen musenu ma, ɲɛgɛŋɛ nun kaarin kaariŋɛ nun tonbitonbe be anu ma, bayi Laban ka min bɛ ma i la, n ka a bɛ yen. 
GEN.31.13	Nde le mu Ala la min bɔɔta i ma Betɛli, i ka kure sigi manditɛ la ka min na, i ka lahire jigan n ɲɛ ɲɔ. Kɔtɛ, wuli, i ni bɔɔ kɛ duge tɔ, i ni saagi i sɔtɔ duge tɔ.› »
GEN.31.14	Rakeli nun Leya ka Yaguba jaabi, anu ko: «Kɛɛ yo bele mɔ ye bitugun min si ma mɔ tɛŋɛ la mɔ baaba bata. 
GEN.31.15	A be mɔ bitaren de iko luntaŋɛnu, bayi a ka mɔ san, a ka mɔ la nafule tugun bɛ dɔmɔ. 
GEN.31.16	Ala ka harige min bɛ bosi mɔ baaba bolo, a bata ma mɔ nun mɔ la deŋɛnu tɛŋɛ la. Kɔtɛ, Ala ka koe min bɛ fɔ i ye, a bɛ ma.»
GEN.31.17	Awa, Yaguba ka a tabɛn taga koe la, a ka a la musenu nun a la deŋɛnu layɛlɛ ɲɔgɔmɛnu kanna. 
GEN.31.18	A ka kolofeŋɛ nun harige min bɛ sɔtɔ Padan Arami, a ka a bɛ jigan, a ka kila bita sagila a baaba Isiyaka bata, Kanana duge tɔ. 
GEN.31.19	Laban be tagaren a la kolofeŋɛnu te matɛgɛ dula anu ma tɛmuɛ min tɔ, a la den Rakeli ka a la bon kantaran kuyenu kanka. 
GEN.31.20	Yaguba tugun ka Laban Arami kaa janfa. A borita, a ma saara a la. 
GEN.31.21	Feŋɛ min bɛ mu a tɛŋɛ la, a ka a bɛ labori, a tagata tɛgɛ kɔɛɛ tɔ. A ka a kun sɔ Galadi kɔnkɛnu mafanna ye.
GEN.31.22	A tele saba luŋɛ anu ka Laban nalɔn ka a fɔla Yaguba bata bori. 
GEN.31.23	Laban ka a bareŋɛnu jigan anu bɔɔta Yaguba ɲini dula. Tele wɔrɔwila anu be a ɲinila. Anu ka a yen Galadi kɔnkɛnu tɔ. 
GEN.31.24	Kɔnɔ sue tɔ, Ala ka a yɛtɛ labɔɔ Laban Arami kaa ma, kiboe tɔ. A ka a fɔ a ye, a ko: «I yɛtɛ latanga Yaguba ma koe mɔla bɛ fɔ koe la.»
GEN.31.25	Laban ka Yaguba taran. A be a la tanta lafontiren kɔnkɛ kunma. Laban tugun nun a la mɔgɛnu ka anu tɛŋɛ lafonti Galadi kɔnkɛ kunma. 
GEN.31.26	Laban ka a fɔ Yaguba ye, a ko: «I be fen maren ka? I ka n janfa, i ka n na den musereŋɛnu nati iko mɔgɔ bitareŋɛnu minnu bitata kɛlɛ tɔ. 
GEN.31.27	I dogonta fenna, i borita? I bata janfanteya ma n na. I ma saara n na. Ka i saarata n na nun, n si i boloka le, n ni murade sɔ i ye nun, sige nun boote la anun kɔra la, i ni taga sɛwa butɔ. 
GEN.31.28	I ma a to yati n ni nɔ n bolenu milimilila n na den musereŋɛnu ma, anun n mamareŋɛnu. Kɔnɔ i bata wali iko hakkilibɔnɛ. 
GEN.31.29	Nɔɛ be n bolo ko koroŋɛ ma koe la wo la. Kɔnɔ i baaba Marigi Ala ka yɛtɛ labɔɔ n ma kunun sue tɔ, a ko: ‹I yɛtɛ latanga Yaguba ma ko ɲinma nun ko koroŋɛ mɔla bɛ fɔ koe la a ye.› 
GEN.31.30	Awa, i be tagala i baaba bata kɔtɛ bayi ɲɔ sɔgɛ bata i bita, kɔnɔ i ka n na kuyenu kanka n ma fenna?»
GEN.31.31	Yaguba ka Laban jaabi, a ko: «N kilanta le, a tota n ɲɛ tumado i si i la den musereŋɛnu bosi le n bolo. 
GEN.31.32	Kɔnɔ ka i ka i la kuyenu yen n na mɔgɔ yo bolo, wo tigi si faga le. Tefire ma wo mɔ bareŋɛnu bɛ ɲala, feŋɛ min bɛ mu i tɛŋɛ la n bata, i ni anu jigan.» Kɔnɔ Yaguba ma a lɔn ka a fɔla Rakeli le ka a baaba la kuyenu kanka.
GEN.31.33	Laban donta Yaguba la tanta butɔ, a donta Leya bata, a donta a la jon musu fila bata, a ma fenfen yen. A bɔɔta Leya la tanta tɔ, a donta Rakeli bata. 
GEN.31.34	Kɔnɔ Rakeli le ka a baaba la kuyenu kanka. A ka anu dogon ɲɔgɔmɛ sigifeŋɛ kɔtɔ. A sigita a kunma. Laban ka tanta butɔ bɛ fɛlɛ a ma fenfen yen. 
GEN.31.35	Rakeli ka a fɔ a baaba ye, a ko: «N baaba, i kana dumɛn n ma. N te nɔ wulila i ɲala, bayi n be kari wale tɔ.» Laban ka kuyenu ɲini, a ma anu yen.
GEN.31.36	Yaguba juse yɛlɛta, a ka kuma dumɛndeŋɛ fɔ Laban ma. A ka a fɔ, a ko: «N be alibalau ko miniman maren, n be hakkɛ ko miniman maren han i ni bɔɔ n ɲini dula kɛ mɔla la? 
GEN.31.37	I bata n na kotenu bɛ fɛlɛ, i ka i bolofen miniman yen ɲɔ? A yita n na n bareŋɛnu nun i bareŋɛnu ɲala, anu ni kiiti mɔ fila ma. 
GEN.31.38	N ka san mugan de ma i bolo, kɔnɔ i la saaka musenu, anun i la baa musenu hali dɔndɔ bue ma tiɲa n bolo. N mɛn ma sikulu yo dɔmɔ i la kolofeŋɛnu tɔ. 
GEN.31.39	N ma kolofeŋɛ do nati i ma, burun butɔ subenu be min fagaren. Nde len ka a bɛlɛya bɛ doni. Kolofeŋɛ min bɛ be kankala n ma sue nun tele, i be kɛnɛ a bɛ maɲininkala nde len ma. 
GEN.31.40	Woose ni n tɔɔrɔ tele tɔ, kima tugun ni n tɔɔrɔ sue tɔ han n ni gali n ɲa sala a foroŋɛ tɔ. 
GEN.31.41	N ka san mugan ma i bolo. N ka san tan nun naani wale ma alako n ni i la den museren fila sigi. N mɛn ka san wɔɔrɔ sa a kunma i la kolofeŋɛnu kanta koe la. Kɔnɔ i ka n sɔŋɛ mafalin kunɲama tan. 
GEN.31.42	N baaba Isiyaka be kilanden Ala min na, Iburahima Marigi Ala, ka a ma sɔ n fɛ nun, i be n nasagila n bolo tɛsɛŋɛ le la nun bi. Kɔnɔ Ala bata n na kunmajige yen, anun n be wali bɛlɛŋɛ minnu mala. A ka n na kiite sa kɛ su tanbireŋɛ la.»
GEN.31.43	Laban ka Yaguba jaabi, a ko: «I la musenu mu n na deŋɛnu le la, i la deŋɛnu mu n mamareŋɛnu le la, kɛ kolofeŋɛnu mu n tɛŋɛnu le la, i be feŋɛ min bɛ yenden ka, nde len tan mu anu la. Kɔnɔ n si nɔ fen mala bi n na den musereŋɛnu nun anu la deŋɛnu ye, anu ka minnu sɔtɔ? 
GEN.31.44	Kɔtɛ na mɔ fila ni lahire kiti, seede ni to mɔ tɛma.»
GEN.31.45	Wo butɔ, Yaguba ka kure jigan, a ka a sɔ manditɛ la.
GEN.31.46	Wo kɔma, Yaguba ka a fɔ a bareŋɛnu ye anu ni kurenu matɔnbɔn. Anu ka anu matɔnbɔn anu ka anu madɛn kan dɔndɔ. Anu bɛ ka dɔmɔre ma wo kuru madɛŋɛ kunma. 
GEN.31.47	Laban ka wo dula tɔgɔ fɔ Yegara Sahaduta. Yaguba kan ka ɲɔ tɔgɔ fɔ Galede. 
GEN.31.48	Laban ka a fɔ, a ko: «Kɛ kuru madɛŋɛ bata ma bi mɔ fila tɛma seedeɲɔgɔya la.» Wolo ka a ma ɲɔ be tɔgɔ fɔren Galede. 
GEN.31.49	Ɲɔ mɛn tɔgɔ be fɔla le Misipa, bayi Laban ka a fɔ le, a ko: «Hali ka mɔ fatanta le, Alatala mu a hakkile tola mɔ fila la ko ma, a ni mɔ kɛnkɛn. 
GEN.31.50	Ka i ka n na deŋɛnu dɔgɔya, ka wo ma i ka muse do jigan, i bɛnta hakkili sɔtɔla, bayi mɔgɛ le bele maren mɔ fila tɛma seede la fɔ Ala.» 
GEN.31.51	Wo kɔma Laban ka a fɔ Yaguba ye, a ko: «I ɲa sɔ kɛ kuru madɛŋɛ anun kɛ kuru manditɛreŋɛ la n be min saren mɔ tɛma. 
GEN.31.52	Anu be maren seede le la, ka a fɔla a ma bɛn n ni tanbi yanna n ni ko koroŋɛ ma i la min be n juse tɔ. Ile tugun ma bɛn tanbila kɛ kuru madɛŋɛ nun kɛ kuru manditɛreŋɛ la, i ni ko koroŋɛ ma n na min be i juse tɔ. 
GEN.31.53	Iburahima nun Nakɔri Marigi Ala ni ma mɔle fila makiitila la.»
GEN.31.53	Wo kɔma le, Yaguba ka a yɛtɛ lakali Ala la, a baaba Isiyaka be kilanden Ala min na. 
GEN.31.54	Yaguba ka kolofeŋɛ faga sarika la kɔnkɛ kunma. A ka a bareŋɛnu bɛ kele anu bɛ ni na dɔmɔre ma. Anu to ka dɔmɔre ban, anu kita ɲɔ.
GEN.32.1	Laban wulita saguma piri, a ka a bolenu milimili a la deŋɛnu ma anun a mamareŋɛnu. A dubata anu ye, wo kɔma a sagita a bata.
GEN.32.2	Yaguba to ka kila bita, a be tagala, Ala la maleka donu tagata a labɛndula. 
GEN.32.3	Yaguba to ka malekanu yen, a ka a fɔ, a ko: «Kɛ malekanu mu Ala la tatta le la yan.» A ka wo dula ɲɔ tɔgɔ sa Mahanayimu, wo be a fɔren de ‹Jama fila›.
GEN.32.4	Yaguba ka kiilanu lasanba ɲa tɔ a kɔtɔ Esayu ma Edɔmi saa butɔ, Seyiri jamanɛ tɔ. 
GEN.32.5	A ka a yamɔre don anu bolo, a ko: «Wo be kɛlɛ fɔla n tige Esayu ye: I la joŋɛ Yaguba le be kumaren, a ko: N bata luntanya ma Laban bata, n bata mɛ ɲɔ han, kɔnɔ n bata bɔɔ ɲɔ. 
GEN.32.6	Ningenu be n bolo, anun sofalenu, anun saakanu, anun baanu. Jon kayenu anun jon musenu tugun be n bolo. N be kiilanu lasanbaren i ma wolo la, anu ni na wo fɔ i ye, n tige, alako i ni n mabita a ɲinma la.»
GEN.32.7	Kiilanu sagita, anu ka a fɔ Yaguba ye, anu ko: «Mɔ bata taga han mɔ keta i kɔtɔ Esayu ma, ale tugun be nala i labɛndula, anun kayi mɔgɔ kɛmɛ naani.» 
GEN.32.8	Wo kuma ka Yaguba kilan han a juse bɔɔta. Mɔgɛnu minnu be a bolo, a ka anu fatan jama fila. A ka saakanu anun baanu tugun fatan sigi fila, anun ningenu, anun ɲɔgɔmɛnu. 
GEN.32.9	A ka a fɔ a juse tɔ, a ko: «Ka Esayu nata jama dɔndɔ kɛlɛ, jama tɔɛ si nɔ borila.»
GEN.32.10	Wo kɔma, Yaguba ka Ala mataran, a ko: «N mankayi Iburahima Marigi Ala, anun n baaba Isiyaka Marigi Ala. Ile Alatala, i ka a fɔ le n ɲɛ i ko: aa n ni saagi n na duge tɔ, n bareŋɛnu dula. N tini saagi, i si ko ɲinma ma le n ɲɛ.» 
GEN.32.11	Yaguba mɛn ka a fɔ Ala ye, a ko: «Nde dɔgɔ kɛ koe sɔtɔ koe la, i ka ko ɲinma min nagiri n ɲɛ. I bata i la lahire lakamali nde i la jondeŋɛ ye. N be tɛgɛla tɛmuɛ min tɔ nun Yurudɛn, n na tungare dɔrɔn de be bitaren n bolo nun. Kɔnɔ kɔtɛ, mɔ nun jama fila le be sagila. 
GEN.32.12	N bata i táran, i ni n natanga n kɔtɔ Esayu ma, bayi n bata kilan a la. N be kilanden de a kana na n kɛlɛ a ni n na denbayanu tugun faga. 
GEN.32.13	I ma a fɔ le n ɲɛ, i ko aa i si naa ko ɲinma ma le n ɲɛ? I si naa n bɔnsɛ lasiya le iko mɛɲɛŋɛ min be ba dala, a kɔnte te nɔ lɔnna.»
GEN.32.14	Yaguba kita wo dula tɔ ɲɔ. Kolofeŋɛ min bɛ be a bolo, a ka donu masubɛ anu tɔ a kɔtɔ Esayu majɛjɛfeŋɛ la: 
GEN.32.15	baa musu kɛmɛ fila anun sikule mugan, saaka musu kɛmɛ fila anun a kontoŋɛ mugan, 
GEN.32.16	ɲɔgɔmɛ konbira bisaba anun anu la deŋɛnu, ningi musu binaani anun tura tɔntɔndeŋɛ tan, sofale muse mugan anun a kaye tan. 
GEN.32.17	A ka kɛ kolofeŋɛnu fatan a la walila kayenu ma, bɔnsɛ bɔnsɛ. A ka a fɔ anu ye, a ko: «Wo sɔ ɲatɔ, wo ni naaniŋɛ to kolofeŋɛnu tɛma.» 
GEN.32.18	A ka kɛ kuma fɔ a la walila kayi fɔlɛ ye min be kolofeŋɛnu ɲa tɔ, a ko: «Wo nun n kɔtɔ Esayu tini bɛn, a si naa i maɲininka, a ni a fɔ: ‹I tige mu ɲɔmɔ le la? I be tagala mina le? Kɛ kolofeŋɛnu minnu be sɔren i kɔma, ɲɔmɔ le tɛn mu anu la?› 
GEN.32.19	I si naa a jaabi, i ko: ‹I la joŋɛ Yaguba le tɛn mu anu la. A be a tige Esayu sanbaren kɛndelen na; ale tugun be nala kɔma.› » 
GEN.32.20	A ka wo kuma tafɔ a la walila filaɲɔgɛ tugun ye, anun a sabaɲɔgɛ, anun mɔgɛnu minnu bɛ be sɔren kɛ kolofeŋɛnu kɔma, a ka kɛ kuma mɔli dɔndɛ fɔ anu bɛ ye, a ko: «Wo nun Esayu tini bɛn tɛmuɛ min tɔ, wo be kɛlɛ fɔla a ye. 
GEN.32.21	Wo si kɛ sa n na kuma kunma: ‹I la joŋɛ Yaguba tugun be nala kɔma.› » Yaguba ka a fɔ a juse tɔ, a ko: «Kɔtɛ n be a majɛjɛla kɛ sanbanu le la. Wo kɔma ka mɔ ka ɲɔgɔn yen, tumado a si n mabita a ɲinma la.» 
GEN.32.22	Yaguba ka sanbanu lasɔ ɲatɔ, ale kita wɔɔrɛ tɔ.
GEN.32.23	Yaguba wulita wo sue tɔ, a ka a la musu fila nun a la jon musu fila jigan, anun a la den kayiren mɔgɔ tan nun dɔndɛ. A ka anu latɛgɛ kɔɛɛ la ka min mu fatawansaŋɛ la, a tɔgɔ Yaboki. 
GEN.32.24	A to ka anu latɛgɛ Yaboki kɔɛɛ kɔkɔma a ka a bolofeŋɛ tugun bɛ latɛgɛ. 
GEN.32.25	Yaguba dɔrɔn de tasagita kɔɛɛ kɔkɔma.
GEN.32.25	Kaye do nata bɔɔ a ma wo sue tɔ, anu tirinta han ɲɔ la kɛnɛ fɛ. 
GEN.32.26	Kaye to bata a yen, anu la tiriŋɛ butɔ, a bele nɔ sɔtɔla Yaguba ma, a ka Yaguba garin a togoloŋɛ ma. A togoloŋɛ yɛlɛta a tɔ. 
GEN.32.27	Kaye ka a fɔ, a ko: «A to n ni taga bayi ɲɔ bata kɛnɛ.» Kɔnɔ Yaguba ka a fɔ: «N te a to i ni taga, fɔ i tini duba n ɲɛ betunna.» 
GEN.32.28	Kaye ka a maɲininka, a ko: «I tɔgɔ kama le?» Yaguba ka a jaabi, a ko: «N tɔgɔ le Yaguba.» 
GEN.32.29	Kaye ka a fɔ: «I tɔgɛ te fɔ bitugun Yaguba. A be fɔla le Isirayila, bayi i nun Ala le kɛlɛta, anun mɔgɛnu. Ile bata nɔɛ sɔtɔ anu kunma.» 
GEN.32.30	Yaguba ka ɲininkare ma, a ko: «N bata i táran i ni i tɔgɛ labeya n ma.» Kaye ka a fɔ, a ko: «I be n maɲininkala n tɔgɛ la fen na?» Wo kɔma a dubata Yaguba ye ɲɔ. 
GEN.32.31	Yaguba ka a fɔ, a ko: «N ka Ala ɲa kɔtɔ yen de n tabɛŋɛ tɔ, n tota n ma faga.» A ka wo dula tɔgɔ sa Penuyeli, wo be a fɔren de ‹Ala ɲa kɔtɔ›. 
GEN.32.32	Tele be yɛlɛla tɛmuɛ min tɔ, Yaguba tanbita Penuyeli la, a be jigila a togoloŋɛ ma. 
GEN.32.33	Wolo be a maren han bi fasa min be togoloŋɛ tɔ bani Isirayila kaanu te a dɔmɔ, bayi a ka Yaguba masɔtɔ a togolon tɔ fasa le ma.
GEN.33.1	Yaguba ka a ɲa lawuli, a ka Esayu yen nala anun kayi mɔgɔ kɛmɛ naani. A ka deŋɛnu fatan Leya nun Rakeli anun jon musu fila ma. 
GEN.33.2	A ka jon musu fila nun anu la deŋɛnu sɔ ɲatɔ. A ka Leya nun a la deŋɛnu sɔ wonu kɔma. Rakeli nun Yusufu sakkitɛta sɔla wonu tugun kɔma. 
GEN.33.3	Ale yɛtɛ tanbita anu ɲatɔ. Yannun a ni ke a kɔtɔ ma, a tagata a majigila duge tɔ kunɲama wɔrɔwila. 
GEN.33.4	Esayu borita a tagata Yaguba labɛn, a milinta a ma, a giripɛta a kaŋɛ ma a ka a masunbu. Anu fila bɛ dita. 
GEN.33.5	Esayu ka a ɲa lawuli, a ka musenu nun deŋɛnu yen, a ka ɲininkare ma, a ko: «Ɲɔmɔ le kɛnu la minnu be i kɔma ka?» Yaguba ka a jaabi, a ko: «Ala be deŋɛnu min diiren i dɔgɛ ma a la hinnɛnteya butɔ.» 
GEN.33.6	Jon musenu nun anu la deŋɛnu ka anu madon, anu ka anu majigi duge tɔ. 
GEN.33.7	Leya tugun nun a la deŋɛnu ka anu madon, anu ka anu majigi duge tɔ. Wo kɔma Yusufu nun Rakeli tugun ka a ma ɲɔgɔnna.
GEN.33.8	Esayu ka a fɔ, a ko: «N nun kolofeŋɛnu min bɛ bɛnta ka, i be anu lasanbaren fen na?» Yaguba ka a jaabi, a ko: «N be diren de ile min mu n tige la, i ni n nadiya.» 
GEN.33.9	Esayu ka a fɔ, a ko: «Ade n dɔgɛ, harige siyama be nde tugun bolo. I tɛŋɛ ka to i bolo.» 
GEN.33.10	Yaguba ka a fɔ, a ko: «Yandi n bata i taran, ka i bata n nadiya, n be i sanbaren feŋɛ min bɛ la i ni anu labita. N bata i ɲakɔtɔ yen iko n ka Ala ɲa kɔtɔ yen ki min na, bayi i bata n mabita a ɲinma la. 
GEN.33.11	Yandi n be i sanbaren hɛra min na i ni anu bita. N be diren min bɛ ye Ala bata a bɛ dii n ma. N bɛnta feŋɛ min bɛ sɔtɔla, a bɛ be n bolo.» Yaguba ka kuma mabɛlɛya a ye han Esayu ka anu labita.
GEN.33.12	Esayu ka a fɔ, a ko: «Wo mɔ ma kila tɔ, n ni taga wo masɔ.» 
GEN.33.13	Yaguba ka a jaabi, a ko: «N tige, i ka a lɔn deŋɛnu la ko bɛlɛ. Saaka musenu anun ningi musenu tugun be n bolo minnu la deŋɛnu be singe minna. Ka mɔ ka wonu lagbataa tagamaŋɛ la, kolofeŋɛnu bɛ si faga lun dɔndɔ. 
GEN.33.14	N tige, ile ka sɔ ɲatɔ. Nde ni sɔ n na kolofeŋɛnu kɔma. N ni taga anu labɛnbɛnna anun n na deŋɛnu la doi, han n ni don n tige bata Seyiri jamanɛ tɔ.» 
GEN.33.15	Esayu ka a fɔ, a ko: «N be diren de, n ni n na mɔgɛnu yan kan donu to i bolo, anu ni i kanta.» Yaguba ka a jaabi, a ko: «I be wo mala fenna? N tige, nde be diren de tun n na ko ni diya i ye.» 
GEN.33.16	Wo lun yɛtɛ Esayu ka Seyiri kila bita saagi koe la. 
GEN.33.17	Yaguba tugun tagata Sukoti, a ka boŋɛ sɔ a fan ye, anun kulanu, a la kolofeŋɛnu si to minnu tɔ. Wolo mu anu ka wo dula tɔgɔ fɔ Sukoti, wo be a fɔren de ‹Kulanu›.
GEN.33.18	Yaguba la bɔɔreŋɛ Padan Arami, a tagata han a keta Sisɛmu saa tɔ, Kanana duge tɔ, a be kendeyaren. A ka a la tanta lafonti saa tele yɛlɛ tɔ. 
GEN.33.19	A la tanta be sɔren ka min na, a ka duge san Hamori bɔnsɛ ma, Sisɛmu benba. A ka a san kaalisi kole kɛmɛ la. 
GEN.33.20	A ka sarika bintandula ɲiɲa ɲɔ. A ka ɲɔ tɔgɔ fɔ, a ko: «Isirayila Marige mu Ala le la.»
GEN.34.1	Lun do, Yaguba la den musereŋɛ Dina, Leya ka min sɔtɔ a ye, a bɔɔta a tagata Kanana den musereŋɛnu kɔntɔn. 
GEN.34.2	Hiwi kaanu la dugu mansa Hamori la den kayireŋɛ Sisɛmu to ka Dina yen, a ka a doni, a sata a fɛ, a ka a lamalu. 
GEN.34.3	Sisɛmu kitita Yaguba la den museren Dina la, a la ko diyata a nɛ ye. A kumata a ye diyaɲɔgɔya butɔ. 
GEN.34.4	Wo kɔma, Sisɛmu ka a fɔ a baaba Hamori ye: «Kɛ den musereŋɛ futu n ɲɛ, a ni ma n na muse la.» 
GEN.34.5	Wo tɛmuɛ, Yaguba bata a mɔɛ, Sisɛmu bata a la den musereŋɛ Dina manɔgɔ. Wo ka a taran a la deŋɛnu be kolofeŋɛnu fɛ ɲagama butɔ. A ma fenfen fɔ han wonu nata.
GEN.34.6	Awa, Sisɛmu baaba Hamori tagata Yaguba bata, a ni taga kuma a ye. 
GEN.34.7	A ka a taran Yaguba la deŋɛnu bata na bɔɔla ɲagama butɔ, anu ka wo koe mɔɛ, min be tanbiren, anu ka anu la yonmaya yen, anu juse yɛlɛta koola, Sisɛmu la sa koe Yaguba la den musereŋɛ fɛ. A ma bɛn min ni ma Isirayila duge tɔ, bayi anu tana le wo la. 
GEN.34.8	Hamori ka a fɔ anu ye, a ko: «Wo la den musereŋɛ la ko be diyaren de n na den Sisɛmu ye a mɔla bɛ la. Yandi wo a dii a ma a ni ma a la muse la. 
GEN.34.9	Wo mɔ ni futuɲɔgɔya lakoti ɲɔgɔn tɛma, wo ni wo la den musereŋɛnu dii mɔ ma, mɔ ni anu sigi. Wole tugun ni mɔ tɛŋɛnu jigan muse la. 
GEN.34.10	Wo si sabati mɔ kɛnna, duge si lakɛnɛ wo ye. Wo si nɔ tola yan, wo ni wo la koenu bɛ latagaman, wo ni duge sɔtɔ.»
GEN.34.11	Sisɛmu ka a fɔ Dina baaba nun a kɔtɔnu ye, a ko: «Wo diɲa n ɲɛ, wo ni hanige ɲinmaya ma n ɲɛ. Wo be diren fenfen ye, wo ni a fɔ n ɲɛ n ni a dii wo ma. 
GEN.34.12	Wo si nɔ ko belebele maɲininkala n ma, min si nɔ mala koto sigi feŋɛ la, sa fondo daulareŋɛnu tugun kunma. Wo ka fenfen maɲininka n ma n si a bɛ dii wo ma, alako wo ni kɛ den musereŋɛ dii n ma n ni a sigi.» 
GEN.34.13	Yaguba la deŋɛnu ka kuma buma fɔ Sisɛmu nun a baaba Hamori ye, bayi Sisɛmu bata anu baren muse Dina manɔgɔ. 
GEN.34.14	Anu ka a fɔ anu ye, anu ko: «Mɔ te nɔ mɔ baren muse diila mɔgɔ ma, min bele sunnaren, a si ma le mɔ ye maluya la. 
GEN.34.15	Mɔ te nɔ mɔ kulɛ donna wo bolo, fɔ wo mɔ ni bɛn ko dɔndɔ ma. Kaye min bɛ be wo bata, a bɛ ni sunna iko mɔle. 
GEN.34.16	Wo tɛmuɛ mɔ si nɔ mɔ la den musereŋɛnu diila wo ma, wo ni anu sigi. Mɔle tugun ni wo tɛŋɛnu sigi. Mɔ si sabati wo kɛnna, wo mɔ bɛ si ma jama dɔndɔ la. 
GEN.34.17	Kɔnɔ ka wo ma sɔn wo sunnala, mɔ si mɔ baren muse labita le, mɔ ni naa bɔɔ yan.» 
GEN.34.18	Hamori nun a la den Sisɛmu sɔnta anu la wo kuma la. 
GEN.34.19	Wo kamareŋɛ ma mɛ wo koe ma koe la, bayi Yaguba la den musereŋɛ la ko bata diya a ye. Biliya fisa sala ale ma, a baaba la denbayanu tɛma.
GEN.34.20	Hamori nun a la den Sisɛmu tagata anu la mamadɛndula tɔ, saa don dula. Anu kumata anu la jama ye, anu ko: 
GEN.34.21	«Mɔ la ko be kɛ mɔgɛnu ye, anu ka to kɛ duge tɔ, anu ni anu la koenu latagaman, bayi mɔ la duge sɔngɔ fila bɛ yajɛta mɔ nun anu ye. Mɔ si nɔ anu la den musereŋɛnu sigila le, mɔle tugun ni mɔ tɛŋɛnu dii anu ma, anu ni anu sigi. 
GEN.34.22	Kɔnɔ kɛ mɔgɛnu te sabati yan mɔ ni ma jama dɔndɔ la fɔ mɔ ni ko dɔndɔ le ma. Kaye min bɛ be mɔ bata yan, a bɛ ni sunna iko ande. 
GEN.34.23	Ka mɔ bata sɔn anu la kuma la, wo tɛmuɛ anu si sabati mɔ bata. Anu la kolofeŋɛnu nun anu bolofeŋɛ bɛ si ma le mɔ tɛŋɛ la.» 
GEN.34.24	Min bɛ bɔɔta tagala mamadɛŋɛ tɔ saa don dula, anu bɛ sɔnta Hamori nun a la den Sisɛmu la kuma la wo lun. Saa kaye bɛ sunnata.
GEN.34.25	Awa, anu la sunna tele saba luŋɛ, anu be tɔɔrɛ tɔ. Yaguba la den kayiren fila, Simeyɔn nun Lewi, Dina kɔtɔnu, a bɛ ka a tɛn fanda fila jigan, anu donta saa butɔ mɔgɔ yo ma sogi anu la ko ma, anu ka kaye bɛ faga. 
GEN.34.26	Anu ka Hamori nun a la den Sisɛmu tugun faga faŋɛ la, anu ka Dina jigan Sisɛmu la boŋɛ tɔ, anu bɔɔta. 
GEN.34.27	Wo kɔma, Yaguba la den kayireŋɛnu ka feŋɛnu bɛ jigan furenu kunma, anu ka saa feŋɛnu bɛ jigan, bayi anu bata anu baren muse manɔgɔ. 
GEN.34.28	Anu ka anu la saakanu jigan, anun baanu, anun ningenu, anun sofalenu anun feŋɛnu min bɛ be saa butɔ anun ɲagama butɔ. 
GEN.34.29	Feŋɛ min bɛ be ɲɔ, sa musenu anun dendeŋɛnu kunma anu ka a bɛ doni, anu ka boŋɛ butɔ feŋɛnu bɛ jigan.
GEN.34.30	Wo kɔma, Yaguba ka a fɔ a la den mɔgɔ fila Simeyɔn nun Lewi ye, a ko: «Wo bata n sɔ kɔntɔfile ma. Wo bata n nasɛɛya kɛ jamanɛ mɔgɛnu ye, min be tabɛnden Kanana kaanu anun Perisi kaanu ma. Mɔgɔ siyama bele n bolo. Anu si naa bɛn de n kunma anu ni n kɛlɛ, n na denbaya bɛ ni halagi.» 
GEN.34.31	Simeyon nun Lewi ka a jaabi, anu ko: «A ma bɛn kɛ mɔgɛ ni mɔ baren muse ma langoe la.»
GEN.35.1	Wo tɛmuɛ le, Ala ka a fɔ Yaguba ye, a ko: «Wuli, i ni taga Betɛli, i ni to ɲɔ. I ni sarika bintandula ɲiɲa nde Ala ye ɲɔ, n ka n yɛtɛ labɔɔ i ma ka min na, i be borila i kɔtɔ Esayu la tɛmuɛ min tɔ.» 
GEN.35.2	Yaguba ka a fɔ a la denbayanu ye anun minnu bɛ be a bolo, a ko: «Wo bɔɔ kuye koe kɔma minnu be wo bolo. Wonu mu luntaŋɛ le la wole ye! Wo ni wo yɛtɛ saniyan, wo ni wo la donfeŋɛnu tugun mafalin. 
GEN.35.3	Wo tabɛn wo mɔ ni ma Betɛli. N ni taga sarika bintandula ɲiɲa Ala ye ɲɔ. N be kɔntɔfile tɔ tɛmuɛ min tɔ, Ala ka n kulɛ mɔɛ. N tagamanta dula min bɛ tɔ, Ala tota n fɛ.» 
GEN.35.4	Kuyenu minnu bɛ be anu bolo, anu ka a bɛ don Yaguba bolo, anun anu la tololadeŋɛnu. Yaguba ka anu bɛ biri lɔgɔ banba kɔtɔ, min be Sisɛmu saa kɛnna. 
GEN.35.5	Wo kɔma anu tagata. Ala ka a la kilaŋɛ to saa fɛfɛ mɔgɛnu juse tɔ, mɔgɔ yo ma suusɛ Yaguba la denbayanu jokkila.
GEN.35.6	Yaguba nun a la mɔgɛnu bɛ tagata Lusi, ɲɔ mu Betɛli le la, Kanana duge tɔ. 
GEN.35.7	A ka sarika bintandula ɲiɲa ɲɔ, a ka wo dula tɔgɔ sa ‹Ala min ka a fan nabɔɔ Betɛli›, bayi Ala ka a fan nabɔɔ a ma ɲɔ le, a be borila a kɔtɔ la tɛmuɛ min tɔ. 
GEN.35.8	Debora min ka Rebeka kolo, a fagata, anu ka a baadɛ lɔgɔ banba kɔtɔ, Betɛli mafanna. Yaguba ka wo lɔgɔ banba tɔgɔ sa ‹Diri dula›.
GEN.35.9	Ala mɛn ka a yɛtɛ labɔɔ Yaguba ma a la nareŋɛ kabɔɔ Padan Arami, a ka barikɛ sa a la ko tɔ, 
GEN.35.10	a ko:
GEN.35.10	«I tɔgɛ be fɔla le nun Yaguba.
GEN.35.10	Kɔnɔ wo Yaguba tɔgɛ te fɔ i kunma bitugun.
GEN.35.10	I tɔgɛ si naa fɔ Isirayila.»
GEN.35.10	Wo kɔma Ala ka Isirayila tɔgɛ fɔ a kunma.
GEN.35.11	Ala mɛn ka a fɔ a ye, a ko:
GEN.35.11	«Nde le mu Ala sɛnbɛ tige la.
GEN.35.11	I ni jiidi, i ni siya,
GEN.35.11	alako i ni ma jama banba tige la,
GEN.35.11	i mɛn si ma le see siyama benba la.
GEN.35.11	Mansanu si naa bɔɔ le i bɔnsɛ tɔ.
GEN.35.12	N ka duge min dii Iburahima nun Isiyaka ma,
GEN.35.12	n si a dii le i ma.
GEN.35.12	Ile tanbi kɔma n si naa a dii i bɔnsɛ tugun ma.»
GEN.35.13	Ala bɔɔta a kunma a kumata a ye ka min na. 
GEN.35.14	Yaguba ka kure sigi ɲɔ, Ala kumata a ye ka min na. A ka tule nun beere bɔn a ma sarika la, alako a ni ma kuru manditɛreŋɛ la. 
GEN.35.15	Awa, a ka wo dula tɔgɔ fɔ Betɛli, Ala kumata a ye ka min na.
GEN.35.16	Yaguba nun a la denbaya bɔɔta Betɛli, tagala Efarata. Anu ma yanfa ɲɔ la, Rakeli den sɔtɔ bue wulita a la. Yannun a ni deŋɛ sɔtɔ, a la den sɔtɔ koe bɛlɛyata a ma. 
GEN.35.17	Rakeli be wo deŋɛ sɔtɔla tɛmuɛ min tɔ bɛlɛya butɔ, den nabitala muse ka a fɔ a ye, a ko: «Hali i ma kilan, kɛ biyase i mɛn be kaye le sɔtɔla.» 
GEN.35.18	Rakeli bata a lɔn a be fagala le, a be a nɛ makɛlɛla tɛmuɛ min tɔ, a ka a la deŋɛ tɔgɔ sa Bɛn Oni, wo be a fɔren de ‹Ɲagankata deŋɛ›. Kɔnɔ a baaba kan ka a kele Bunyamin ‹Bolo ɲinma deŋɛ›. 
GEN.35.19	Rakeli fagata ɲɔgɔnna le, anu ka a baadɛ Efarata kila dala, ka min tɔgɛ be fɔla kɔtɛ Betilɛmu. 
GEN.35.20	Yaguba ka manditɛ kure sigi a gabure kunma. Han kɔtɛ ɲɔ tɔgɔ be fɔla Rakeli la gaburu kure.
GEN.35.21	Yaguba bɔɔta ɲɔ, a tagata a la tanta sɔ Migidala Edɛri kɔma. 
GEN.35.22	A to sabatita ɲɔ duge tɔ, Rubɛn tagata ki a baaba la jon muse Bila fɛ. Kɔnɔ Yaguba ka wo koe mɔɛ.
GEN.35.22	Yaguba ka den kayiren mɔgɔ tan nun fila le sɔtɔ. 
GEN.35.23	Yaguba la musu Leya ka Rubɛn sɔtɔ a ye, a la den fɔlɛ le wo la, a bɔɔta ɲɔ a ka Simeyɔn sɔtɔ, a ka Lewi sɔtɔ, a ka Juda sɔtɔ, a ka Isakari nun Sabulɔn sɔtɔ. 
GEN.35.24	A la musu Rakeli ka Yusufu nun Bunyamin sɔtɔ a ye. 
GEN.35.25	Rakeli la jon muse Bila ka Dan anun Nafutali sɔtɔ a ye. 
GEN.35.26	Leya tugun na jon muse Silipa ka Gadi nun Aseri sɔtɔ a ye. Awa, Yaguba ka kɛ den kayireŋɛnu le sɔtɔ Padan Arami.
GEN.35.27	Yaguba sagita a baaba Isiyaka bata Mamire, Kiriyati Araba mafanna. Ɲɔ be tɔgɔ fɔla le kɔtɛ Heburɔn. Iburahima nun Isiyaka ka wagate do ma ɲɔ le. 
GEN.35.28	Isiyaka la simaya bata taga han a bata ke san kɛmɛ san bisagin. 
GEN.35.29	Yannun a nɛ ni bɔɔ, a ka simaya yanfama sɔtɔ le anun kunnawule, a ka a benbanu jokki minnu fɔlɛ fagata nun. A la den mɔgɔ fila, Esayu nun Yaguba ka a mandi.
GEN.36.1	Esayu min mɛn tɔgɛ be fɔla Edɔmi, a bɔnsɛ la tarigu le ka. 
GEN.36.2	Esayu ka a la musenu jigan Kanana kaanu le tɛma: Ada wo mu Elɔn Hɛti kaa la den musereŋɛ le la, anun Oholibami, Ana la den musereŋɛ, Sibeyon Hiwi kaa mamareŋɛ le wo la. 
GEN.36.3	A ka Isumayila tugun na den musereŋɛ Basimati sigi, Nebayoti dɔgɔ musuma. 
GEN.36.4	Ada ka Elifasi sɔtɔ Esayu ye. Basimati tugun ka Reyuyɛli sɔtɔ. 
GEN.36.5	Oholibami tugun ka den kayiren saba sɔtɔ: Yewusi, Yayelami anun Kora. Wonu bɛ mu Esayu la deŋɛnu le la minnu sɔtɔta Kanana duge tɔ.
GEN.36.6	Esayu ka a la musenu doni a fɛ, a la den musereŋɛnu, anun a la den kayireŋɛnu, anun a la mɔgɛnu bɛ, sa a la kolofeŋɛnu bɛ kunma anun a ka harige min bɛ sɔtɔ Kanana duge tɔ. A ka a bɛ doni duge do tɔ, ka min yanfata a dɔgɔ Yaguba dula la. 
GEN.36.7	Bayi wo ka a taran anu harige bata siya, anu te nɔ tola ɲɔgɔn kɛnna. Anu be tola luntanya tɔ ka min na, anu la kolofeŋɛnu siyata duge ko, a bɛ te nɔ ɲagama sɔtɔla ɲɔ. 
GEN.36.8	Wolo ka a ma Esayu min mɛn tɔgɔ Edɔmi, a tagata sabati Seyiri kɔnkɛ kunma.
GEN.36.9	Esayu bɔnsɛ le ka, Edɔmi kaanu benba, minnu be sabatiren Seyiri kɔnkɛ tɔ. 
GEN.36.10	Esayu la deŋɛnu tɔgɛnu le ka: Elifasi a la musu Ada tɛn den kayireŋɛ le wo la. Reyuyɛli a la musu Basimati tɛn den kayireŋɛ le wo la. 
GEN.36.11	Elifasi la den kayireŋɛnu mata Teman nun Omaru, anun Sefo, anun Gatami, anun Kenasi la. 
GEN.36.12	Esayu la den Elifasi la jon muse Timina ka Amalɛki sɔtɔ Elifasi ye. Esayu nun a la musu Ada mamareŋɛnu le ka. 
GEN.36.13	Reyuyɛli la deŋɛnu mata Nahati nun Sera nun Sama nun Misa la. Wonu mata Esayu nun a la musu Basimati mamareŋɛnu la. 
GEN.36.14	Esayu la musu Oholibami ka deŋɛnu min sɔtɔ a ye, wonu tɔgɛ le ka: Yewusi, Yayelami, anun Kora. Ana la den musereŋɛ le mu Oholibami la. Sibeyon na den kayireŋɛ le mu Ana la.
GEN.36.15	Kuntige minnu bɔɔta Esayu mamareŋɛnu tɔ, wondelen tɔgɛnu mu ka: A la den fɔlɛ Elifasi la deŋɛnu, minnu kuntigiyata wondelen mu ka: Teman, Omaru, Sefo, anun Kenasi, 
GEN.36.16	anun Kora, anun Gatami, anun Amalɛki. Kuntigenu tɔgɛnu le kɛnu la, minnu fatanta Elifasi Edɔmi kaa la. Esayu nun a la musu Ada mamareŋɛnu le mu anu la. 
GEN.36.17	Esayu la den Reyuyɛli tugun tɛn deŋɛnu tɔgɛnu le ka minnu kuntigiyata: Nahati, Sera, Sama, anun Misa. Kuntigenu le kɛnu la, minnu bɔɔta Reyuyɛli tɔ, Edɔmi jamanɛ tɔ. Esayu la muse Basimati mamareŋɛnu le wonu la. 
GEN.36.18	Esayu la musu Oholibami tɛn deŋɛnu minnu kuntigiyata, wondelen mu ka: Yewusi, Yayelami, anun Kora. Kuntigenu le kɛnu la, minnu be fatanden Ana la den museren Oholibami nun a la kayi Esayu la. 
GEN.36.19	Awa, Esayu mu Edɔmi le la. A ka deŋɛnu minnu sɔtɔ, ande le mu wo la. Kuntigenu minnu bɔɔta Esayu bɔnsɛ tɔ, ande le mu wo la.
GEN.36.20	Seyiri la deŋɛnu tɔgɛnu le ka: Horiti kaanu minnu fɔlɛ be nun kɛ duge tɔ: Lotan, Sobali, Sibeyon, Ana, anun 
GEN.36.21	Dison, Eseri, Disan. Seyiri la kɛ deŋɛnu be maren Horiti kuntigenu le la nun Edɔmi jamanɛ tɔ. 
GEN.36.22	Lotan na den kayireŋɛnu tɔgɛnu le ka: Hori nun Homan. Timina mata Lotan dɔgɔ musuma le la. 
GEN.36.23	Sobali la den kayireŋɛnu tɔgɛnu le ka: Aliwani, Manihati, Ebali, Sefo, Onan. 
GEN.36.24	Sibeyon na den kayireŋɛnu tɔgɛnu le ka: Awayi nun Ana. Kɛ Ana to be a baaba Sibeyon na sofalenu da ɲinila janfue butɔ, a ka ji bande yen yɛlɛla tengenu tɔ. 
GEN.36.25	Ana la deŋɛnu tɔgɛnu le ka: Dison nun a baren muse Oholibami. 
GEN.36.26	Dison na den kayireŋɛnu tɔgɛnu le ka: Heban, Eseban, Itiran, anun Keran. 
GEN.36.27	Eseri la den kayireŋɛnu tɔgɛnu le ka: Bilihan, Saban anun Akan. 
GEN.36.28	Disan na den kayireŋɛnu tɔgɛnu le ka: Usi nun Aran. 
GEN.36.29	Kuntigenu tɔgɛnu le ka Horiti kaanu ye: Lotan, Sobali, Sibeyon, Ana, 
GEN.36.30	Dison, Eseri, Disan. Horiti kaanu la kuntigenu mata kɛnu le la a bɔnsɔ kɛɲama Seyiri duge tɔ.
GEN.36.31	Mansanu tɔgɛnu le ka minnu ka mansaya ma Edɔmi duge tɔ yannun mansa do ni sɔ bani Isirayila kaanu kunma: 
GEN.36.32	Beyori la den Bela mata Edɔmi mansa la. A la saa tɔgɔ be fɔla le Dinhaba. 
GEN.36.33	Bela to fagata, Sera la den Yobabu, Bosara kaa sɔta a faliŋɛ la. 
GEN.36.34	Yobabu to fagata, Husan min bɔɔta Teman duge tɔ, wo tugun sɔta a faliŋɛ la. 
GEN.36.35	Husan to fagata, Bedadi la den Hadadi min ka sɛnbɛ sɔtɔ Madiyan kaanu kunma, Mowaba duge tɔ, a sɔta a faliŋɛ la. A la saa tɔgɔ be fɔla le Awiti. 
GEN.36.36	Hadadi to fagata, Samala Masarega kaa sɔta a faliŋɛ la. 
GEN.36.37	Samala to fagata, Sayuli Rehoboti kaa min be kɔɛɛ dala, a sɔta a faliŋɛ la. 
GEN.36.38	Sayuli to fagata, Akibori la den Bali Hanan sɔta a faliŋɛ la. 
GEN.36.39	Akibori la den Bali Hanan to fagata, Hadara sɔta a faliŋɛ la. A la saa tɔgɔ be fɔla le Pau. A la muse tɔgɔ le Mehetabeli, Matiradi la den musereŋɛ, Mesahabi mamareŋɛ.
GEN.36.40	Kuntigenu tɔgɛnu le ka minnu bɔɔta Esayu bɔnsɛ tɔ. Bɛ nun a bɔnsɛ, bɛ nun a la duge, bɛ nun a tɔgɛ: Timina, Aliwa, Yetete, 
GEN.36.41	Oholibami, Ela, Pinon, 
GEN.36.42	Kenasi, Teman, Mibisari, 
GEN.36.43	Magadili nun Irami. Edɔmi kuntigenu tɔgɛnu le mu nun ka, bɛ nun a la duge anu be sabatiren ka min na nun. Esayu la tarigu le ka min mu Edɔmi kaanu benba la.
GEN.37.1	Yaguba sabatita le Kanana duge tɔ, a baaba be luntanyala ka min na nun. 
GEN.37.2	Yaguba bɔnsɛ la tarigu le mu ka.
GEN.37.2	Yusufu be san tan nun wɔrɔwila, a nun a kɔtɔnu tota kolofeŋɛnu da ɲinila. A nun a baaba la musenu Bila nun Silipa tɛn deŋɛnu tota ɲɔgɔn na, a be dendenya tɔ. Wonu be ko koroŋɛ min mala, a ni to nala wo fɔla a baaba ye. 
GEN.37.3	Kɔnɔ Yusufu le di a baaba ye fisa a la deŋɛnu bɛ ko, bayi a ka a sɔtɔ a la kayibaya le butɔ. A ka doroki banba ɲinma dii a ma. 
GEN.37.4	Yusufu kɔtɔnu to ka a yen anu baaba fisa ale len nadiyala anu bɛ ko, anu ka a lasɛɛya, kuma ɲinma bele anu tɛma bitugun.
GEN.37.5	Lun do, Yusufu kibota, a ka wo kiboe fɔ a kɔtɔnu ye. A kɔtɔnu ka a lasɛɛya a fisayata fɔlɔnɛŋɛ ko. 
GEN.37.6	A ka a fɔ anu ye, a ko: «Wo tolomasɔ n na kiboe la. 
GEN.37.7	N kibota le, wo mɔ bɛ be kɔrɔ la kite tɔ sɛnɛ tɔ, n na kɔrɔ kite wulita, a sɔta. Wo la kɔrɔ kitenu ka n tɛŋɛ lamilin, anu bɛ kunsinta n na kɔrɔ kite ye.» 
GEN.37.8	A kɔtɔnu ka a maɲininka, anu ko: «Bɔ i be diren mala mɔ la mansa le la, i ni to mɔ yamɔrila ba?» Anu ka a kɔn a fisayata fɔlɔnɛŋɛ ko a la kiboenu la ko sabu la anun a la kumanu.
GEN.37.9	Yusufu mɛn takibota, a ka wo kiboe tugun fɔ a kɔtɔnu ye, a ko: «N mɛn bata kibo: n ka a yen, tele nun kare anun lole tan nun dɔndɔ nata anu majigi n kɛn kɔtɔ.» 
GEN.37.10	A ka kɛ kiboe fɔ a baaba nun a kɔtɔnu ye. A baaba fatiyata a ma, a ka a fɔ a ye, a ko: «I be kiboren min na ka, a be fen fɔren? Nde nun i nɛɛnɛ nun i kɔtɔnu mɔ bɛ be nala mɔ majigila duge tɔ ile le ye ba?» 
GEN.37.11	A kɔtɔnu ka a bɛsɛnkɔnnɛya, kɔnɔ a baaba kan be a hakkile toren a la kiboenu ma.
GEN.37.12	Yusufu kɔtɔnu tagata anu baaba la kolofeŋɛnu da ɲini dula Sisɛmu. 
GEN.37.13	Lun do, Yaguba ka a fɔ Yusufu ye, a ko: «I kɔtɔnu be tagaren kolofeŋɛnu da ɲini dula Sisɛmu. Na yan, n ni i kii anu ma.» A ka a fɔ a ye: «Awa.» 
GEN.37.14	Yaguba ka a fɔ a ye, a ko: «Taga i kɔtɔnu fɛlɛ ka tana bele anu ma, ka tana bele kolofeŋɛnu tugun ma. I ni na dantɛgɛ sa n ɲɛ.» A ka Yusufu kii ɲɔgɔnna le. A bɔɔta Heburɔn kɛnɛ tɔ, a tagata Sisɛmu.
GEN.37.15	A la tagareŋɛ, kaye do ka a yen, a be a matagamanna wula butɔ, a ka a maɲininka, a ko: «I be fen de ɲinila?» 
GEN.37.16	A ka a jaabi, a ko: «N be n kɔtɔnu le ɲinila. Yandi a fɔ n ɲɛ anu be kolofeŋɛnu da ɲinila ka min na.» 
GEN.37.17	Kɛ kaye ka a fɔ a ye, a ko: «Anu tagata yanna le, bayi n ka anu kulɛ mɔɛ le anu be a fɔla, wo mɔ ma Dotan.» Yusufu sɔta a kɔtɔnu tagaman ba kɔma han a ka anu taran Dotan.
GEN.37.18	A kɔtɔnu ka a yen kan yanfama tɔ. Yannun a ni sutuya anu la, anu ka janfa makiti a kunma a faga koe la. 
GEN.37.19	Anu tota a fɔla ɲɔgɔn ye: «Ale kibola le be nala wo la. 
GEN.37.20	Wo mɔ wakkilɛ, wo mɔ ni a faga, mɔ ni a fure lajigi kɔlɔŋɛ tɔ. Wo tɛmuɛ, mɔ si a fɔ subu fatima bata a fara. Mɔ si a fɛlɛ kɔtɛ, ka a la kiboenu si ma a ye tɔɲa la.» 
GEN.37.21	Anu kɔtɔ kinama Rubɛn to ka wo mɔɛ, a dita a bɔɔla anu bolo. A ka a fɔ, a ko: «Wo mɔ kana a nɛ bɔɔ de!» 
GEN.37.22	Rubɛn mɛn ka a tafɔ anu ye, a ko: «Wo kana a base labɔɔ de! Kɛ kɔlɔŋɛ min be kɛ wula butɔ wo a lajigi ɲɔ. Mɔgɔ yo kana a bole maga a la i ni a faga.» Rubɛn ka wo fɔ le, bayi a be diren Yusufu bɔɔla anu bolo alako a ni a doni a baaba ye.
GEN.37.23	Awa, Yusufu la kereŋɛ a kɔtɔnu ma, a la doroki banba ɲinma min be lajigiren a ma, anu ka a kosi a ma. 
GEN.37.24	Anu ka a jigan anu ka a lajigi kɔlɔŋɛ tɔ. Kɔnɔ fenfen bele wo kɔlɔŋɛ butɔ nun, ji bele a tɔ.
GEN.37.25	Wo kɔma anu sigita anu be dɔmɛ dɔmɔla tɛmuɛ min tɔ, anu ka anu ɲa lawuli, anu ka Isumayila bɔnsɛ sɛtɛnu yen nala kabɔɔ Galadi tagala Misira. Sorayi, anun boore, anun labundɛ be bakkiren anu la ɲɔgɔmɛnu kunma. 
GEN.37.26	Wo butɔ, Juda ka a fɔ a baaba dɔndɛnu ye, a ko: «Ka mɔ ka mɔ dɔgɛ faga, mɔ ka a fure dogon, wo tɔnɛ mu mɔ ye fen na? 
GEN.37.27	Yannun mɔ ni mɔ bole maga a la, wo mɔ wakkilɛ mɔ ni a mayita Isumayila bɔnsɛ ma, bayi wo mɔ dɔgɛ le mu, mɔ bɛ mu basi dɔndɔ le la.» A baaba dɔndɛnu sɔnta a la kuma la. 
GEN.37.28	Julanu minnu be bɔɔren Madiyana jamanɛ tɔ, anu tanbi tɛmuɛ, Yusufu kɔtɔnu ka a sabaa anu ka a layɛlɛ kɔlɔŋɛ tɔ. Anu ka a mayita kaalisi kole mugan na, Isumayila bɔnsɛnu ma, wonu ka a doni Misira.
GEN.37.29	Anu kɔtɔ Rubɛn mɛn tanata kɔlɔŋɛ tɔ, a ma Yusufu yen ɲɔ feu. A suunuta, han a ka a tɛn kutanu bɛ fara a ma. 
GEN.37.30	A sagita a dɔgɛnu dula, a ka a fɔ, a ko: «Dendeŋɛ bele ɲɔ feu, nde si fen ma kɔtɛ?» 
GEN.37.31	Anu ka sikule dɔndɔ bita anu ka a kan natɛgɛ. Anu ka a base madon Yusufu la doroke ma. 
GEN.37.32	Wo kɔma anu ka wo doroki banba ɲinma jigan anu ka a doni anu baaba ye. Anu ka a fɔ a ye, anu ko: «Mɔ bata kɛlɛ yen. A fɛlɛ ba koola ka i la deŋɛ la doroke le.» 
GEN.37.33	Yaguba ka doroke talɔn. A ka a fɔ, a ko: «N na deŋɛ la doroke le, subu fatima do bata Yusufu faga, a bata a fara.» 
GEN.37.34	Yaguba ka a la kutanu fara a ma. A ka kinikini kuta lajigi a ma, tele siyama a be a la deŋɛ la ko suunɛ tɔ. 
GEN.37.35	A la den kayireŋɛnu anun a la den musereŋɛnu bɛ wulita anu tagata a masabari, kɔnɔ a ma sɔn sabarila. A ka a fɔ, a ko: «N si n na deŋɛ la faga suunɛ ma han n be tagala a taranna tɛmuɛ min tɔ aligiyama.» A tota dila a la ko la.
GEN.37.36	Madiyana julanu ka Yusufu mayita Misira jamanɛ tɔ Potifari ma, Misira mansa ka kaye min sɔ a la boŋɛ mɔgɛ bɛ kunma, a kantalanu kuŋɛ.
GEN.38.1	Wo tɛmuɛ, Juda bɔɔta a bareŋɛnu kunma, a tagata sigi Adulami kaa do kɛnna, a tɔgɔ Hira. 
GEN.38.2	Juda ka Suya Kanana kaa la den musereŋɛ yen ɲɔ. A ka a futu, a ka a ma a la muse la. Anu tota ɲɔgɔn na. 
GEN.38.3	Muse ka bue jigan, a ka den kayiren dɔndɔ sɔtɔ. Juda ka a tɔgɔ sa Eri. 
GEN.38.4	A mɛn ka bue jigan, a ka den kayireŋɛ sɔtɔ. A ka wo deŋɛ tɔgɔ sa Onan. 
GEN.38.5	Wo kɔma, a mɛn ka den kayireŋɛ do tugun sɔtɔ, a ka wo tɔgɔ sa Sela. A be kɛ deŋɛ sɔtɔla tɛmuɛ min tɔ, wo ka a taran Juda be Kesibe.
GEN.38.6	Juda ka muse futu a la den fɔlɛ Eri ye, ale muse tɔgɔ Tamari. 
GEN.38.7	Alatala ye, mɔgɔ koroŋɛ le be tabɛnden Juda la den fɔlɛ Eri ma. Wolo ka a ma han Alatala ka a faga. 
GEN.38.8	Wo kɔma, Juda ka a fɔ Onan ye: «I kɔtɔ la muse jigan, a ni ma i la muse la, alako i ni deŋɛ sɔtɔ i kɔtɔ ye.» 
GEN.38.9	Kɔnɔ Onan ka a lɔn wo deŋɛ te naa ma a tɛŋɛ la. Wolo ka a ma a nun a nimɔgɛ tini kafu, a ni a la manije sa duge tɔ, alako a kana naala deŋɛ sɔtɔla a kɔtɔ ye. 
GEN.38.10	A be wo min mala, wo koron Alatala ye. Wolo ka a ma, a ka ale tugun faga. 
GEN.38.11	Awa, Juda ka a fɔ a la deŋɛnu la furuɲa muse Tamari ye, a ko: «Furuɲaya doni i baaba bata han n na den Sela tini koloya tɛmuɛ min tɔ.» A ka a mira le tumado Sela tugun si faga le iko a kɔtɔnu fagata ki min na. Tamari tagata to a baaba bata.
GEN.38.12	A la mɛreŋɛ, Suya la den musereŋɛ, min be sigiren Juda ye, a fagata. Faga koe to bɔɔta a la, Juda tagata Timina a la kolofeŋɛnu ti matɛgɛlanu bata anun a filaɲɔgɔ Hira Adulami kaa. 
GEN.38.13	Donu ka a fɔ Tamari ye: «I ma a yen i bitan kaye be tagala a la kolofeŋɛnu te matɛgɛ dula Timina.» Bɔɔla wo fɔta a ye ka min na, 
GEN.38.14	a ka a la furuɲa kutanu bɔɔ a ma, a ka a ɲa kɔtɔ mabutin tijaraŋɛ la, a tagata sigi Enayin don dula tɔ, Timina kila la. A bata a yen yati Sela bata kamarenya, kɔnɔ anu ma a dii a ma a ni ma a la muse la.
GEN.38.15	Juda to bata a yen, a ka a mira langoe le la, bayi a ɲa kɔtɔ be mabutinden. 
GEN.38.16	A ka a madon a la kila dala. A ka a fɔ a ye: «A sɔgɔ be n na mɔ ni ma i bata.» A ma a lɔn a la deŋɛ la muse le. Tamari ka Juda maɲininka: «I be fen de diila n ma?» 
GEN.38.17	A ka a jaabi, a ko: «N si baa deŋɛ dɔndɔ bita n na kolofeŋɛnu tɛma n ni a lasanba i ma.» Muse ka a jaabi, a ko: «Awa, sɛɛkɛ do to n bolo yan betunna han yannun i be baa natila tɛmuɛ min tɔ.» 
GEN.38.18	A ka a maɲininka, a ko: «I be diren n ni fen de don i bolo sɛɛkɛ la?» Tamari ka a jaabi, a ko: «I ni i la manditɛ safeŋɛ jule, anun i la bolobitaran tungare don n bolo i tɔgɛ be sɛbɛren min ma.» A ka wonu don a bolo jɔnɔn anu kafuta. Tamari ka Juda la bue jigan. 
GEN.38.19	Tamari sagita a bata. A ka a la tijaraŋɛ bɔɔ a kunma, a mɛn ka a la furuɲa kutanu lajigi a ma.
GEN.38.20	Juda ka a filaɲɔgɛ Adulami kaa ki, a ni baa doni Tamari ye, alako a ka feŋɛnu min don a bolo sɛɛkɛ la a ni anu nati. A tagata kɔnɔ a ma a yen. 
GEN.38.21	A ka Enayin mɔgɛnu maɲininka, a ko: «Kɛ langoe muse min be nun Enayin kila la, a be mina le?» Anu ka a jaabi, anu ko: «Lango bele yan feu.» 
GEN.38.22	A mɛn tasagita Juda ma, a ka a fɔ a ye: «N ma a taran ɲɔ. Wo tɛma mɔgɛnu mɛn bata a fɔ n ɲɛ aa lango yo bele anu bata.» 
GEN.38.23	Juda ka a fɔ, a ko: «Awa, ale ka to wo feŋɛnu la. Mɔ kana mɔ fan namalu. A dɔ, nde kan bata baa deŋɛ don i bolo i ni taga a don a bolo. Kɔnɔ i ma a taran ɲɔ.»
GEN.38.24	Kari saba tanbi kɔma, anu ka a fɔ Juda ye: «I la deŋɛ la musu Tamari bata ma langoe la, a bata buuma a la langoeya la.» Juda ka a yamɔri: «Wo a labɔɔ, a ni bintan.» 
GEN.38.25	Anu be Tamari labɔɔla tɛmuɛ min tɔ, a ka kiila doni a la kaye baaba Juda ma. Tamari ka a fɔ a ye, a ko: «Kɛ miraŋɛnu fɛlɛ ba minnu be n bolo, kɛ manditɛ safeŋɛ jule anun kɛ bolobitaran tungare maren mɔgɔ le tɛŋɛ la min ka n nabuuma. A bɛnta le i ni kɛ tigi talɔn.» 
GEN.38.26	Juda ka wo miraŋɛnu talɔn. A ka a fɔ, a ko: «A bata sariya makanta fisa nde ko, bayi n ma a dii n na den Sela ma.» Juda ma a lɔn musu la bitugun.
GEN.38.27	A la den sɔtɔ tɛmuɛ la kereŋɛ, anu ka a lɔn ka a fɔla fɛrɛŋɛnu le be a bue tɔ. 
GEN.38.28	A den sɔtɔ tɛmuɛ, dɔndɔ ka a bole labɔɔ. Den nabitala muse ka a bole bita, a ka gese wuleŋɛ kiti a bole la, a ka a fɔ: «Kɛlɛ fɔlɔ sɔtɔta.» 
GEN.38.29	Kɔnɔ wo bɔɔbɛ ka a bole ladon, a dɔgɛ sɔtɔta. Den nabitala muse ka a fɔ, a ko: «I be naren sɛnbɛ miniman fɛ ka?» Wolo mu anu ka a tɔgɔ sa Perɛsi. 
GEN.38.30	Wo kɔma a fɛrɛnɲɔgɛ tugun sɔtɔta, gese wuleŋɛ be kitiren wo bole la. A tɔgɔ sata Sera.
GEN.39.1	Isumayila bɔnsɛ tagata Yusufu fɛ Misira. Misira mansa ka kaye min sɔ a la boŋɛ mɔgɛ bɛ kunma, a kantalanu kuŋɛ Potifari, wolo ka Yusufu san. 
GEN.39.2	Alatala be Yusufu dɛmanna. A be koe min bɛ mala, a bɛ be sɔnɔyaren a bolo. A be sabatiren a marige Misira kaa bata. 
GEN.39.3	A marige ka a lɔn Alatala be Yusufu dɛmanna, bayi a be koe min bɛ mala, Alatala bata a bɛ sɔnɔya a ye. 
GEN.39.4	A la ko diyata Potifari ye, a ka a sɔ a la wale la, a ka a ma a la bon kuŋɛ la. A ka a la harige bɛ taaku a la. 
GEN.39.5	Bɔɔla Yusufu mata a la boŋɛ nun a la harige bɛ kuŋɛ la, Alatala ka barikɛ sa Misira kaa la boŋɛ tɔ Yusufu sabu la. Feŋɛ min bɛ be a bolo, Alatala ka barikɛ sa a bɛ tɔ, ka bɔɔ a la boŋɛ ma han a la sɛnɛnu. 
GEN.39.6	Wolo ka a ma feŋɛ min bɛ be Potifari bolo, a ka a bɛ to Yusufu sagoe tɔ. A ma a hakkili sɔ fenfen ma bitugun fɔ a be dɔmɛ min dɔmɔla.
GEN.39.6	Yusufu mu kayi le la min majabuta, a bɛnta han. 
GEN.39.7	A la mɛreŋɛ, Potifari la muse ɲa sɔta Yusufu la. A ka a fɔ a ye, a ko: «Na yan mɔ ni kafu.» 
GEN.39.8	Yusufu ma sɔn, a ka a fɔ a marige la muse ye: «I ka a lɔn, bɔɔla n nata n marige bata, a bele a hakkili sɔren fenfen ma bitugun a la boŋɛ butɔ. A bata a la harige bɛ to n sagoe tɔ n ni a mɛnni. 
GEN.39.9	Nde le tanbita a la boŋɛ butɔ mɔgɛ bɛ la. A bele n natɔnden fenfen ma, fɔ ile dɔrɔn, bayi ile bata ma a la muse la. Fen de be a mala n ni ko koroŋɛ banba ma, min mu junubu koe la Ala ye?» 
GEN.39.10	Ale muse sɔta Yusufu kɔma, lun go lun a ni kɛnɛ sa koe fɔla a ye. Kɔnɔ Yusufu ma sɔn a bolo anu ni sa, anu ni kafu. 
GEN.39.11	Lun do, Yusufu donta a la wale ma dula boŋɛ butɔ, wo tɛmuɛ walila yo bele ɲɔ butɔ. 
GEN.39.12	Potifari la muse ka a bita a la doroke ma, a ka a fɔ a ye: «Mɔ kafu.» Kɔnɔ Yusufu ka a la doroke to a bolo, a borita bɔɔla bara tɔ. 
GEN.39.13	Muse to ka a yen a bata a la doroke to a bolo, a be borila bɔɔla bara tɔ, 
GEN.39.14	a ka a la bon butɔ mɔgɛnu kele a ka wo kuma fɔ anu ye, a ko: «Wo ka kɛ yen, n na kaye be naren Hebure kaye min fɛ a bata yo mɔ la. A nata le n dula a ko mɔ ni sa, kɔnɔ n belebeleta sɛnbɛ la. 
GEN.39.15	Bɔɔla a ka a yen n belebeleta n ka kelere ma, a ka a la doroke to n kɛnna, a borita bɔɔla bara tɔ.» 
GEN.39.16	A ka Yusufu la doroke to saren a kɛnna han a la kaye nata boŋɛ tɔ. 
GEN.39.17	A mɛn ka kɛ kuma ɲamakaran a ye, a ko: «I be kɛ Hebure jon kaye min natiren mɔ ye yan, a bata na yo n na. 
GEN.39.18	Kɔnɔ n to belebeleta n ka kelere ma, a ka a la doroke to n kɛnna, a borita bɔɔla bara tɔ.» 
GEN.39.19	A la kaye Potifari to banta a la kumanu mɔɛla, a la jon kaye Yusufu ka min ma a la, 
GEN.39.20	Yusufu marige Potifari juse yɛlɛta a koroŋɛ la. A ka Yusufu lasɔ, a ka a balan Misira mansa la gelemanɛnu be balanden ka min na. Yusufu tota geele tɔ ɲɔ.
GEN.39.21	Kɔnɔ Alatala be Yusufu dɛmanna le ɲɔ tugun. A hinnɛta a la, Yusufu la ko diyata geele mansa ye. 
GEN.39.22	Geele mansa ka gelemanɛnu bɛ taaku Yusufu la. Koe min bɛ be mala, a ka Yusufu ma a bɛ la kuŋɛ la. 
GEN.39.23	Geele mansa bele Yusufu la walenu fɛlɛla a be minnu taakuren a la, bayi Alatala be a dɛmanna. Alatala bata koe bɛ sɔnɔya a ye a be min mala.
GEN.40.1	Wo wagate la tanbireŋɛ, Misira mansa la walila kuŋɛ min be sɔren a la beere min pɔɔte la ko da tɔ, anun a la dɛgɛ bintanna kuntige ka koe tiɲa anu la mansa ma. 
GEN.40.2	Misira mansa dumɛnta a la bon kuntigi fila ma, min be sɔren a la beere min pɔɔte la ko da tɔ anun min be dɛgɛ bintanna. 
GEN.40.3	A ka anu bita, a ka anu balan a kantalanu kuŋɛ la geeli boŋɛ tɔ, Yusufu be balanden ka min na. 
GEN.40.4	A kantalanu kuŋɛ ka anu taaku Yusufu la, a ni mɛnni anu ma. Anu ka tɛmu do ma geele tɔ.
GEN.40.5	Min be sɔren mansa la beere min pɔɔte la ko da tɔ, anun min be dɛgɛ bintanna Misira mansa ye, anu fila bɛ kibota su dɔndɔ geele butɔ. Kɔnɔ kiboe bɛ nun a ɲatabɔ ɲa. 
GEN.40.6	Yusufu nata anu fɛlɛdula saguma a ka a taran anu juse be makasaren. 
GEN.40.7	A nun minnu be balanden a marige la boŋɛ tɔ, a ka wonu maɲininka, a ko: «Fen de be a maren wo ɲakɔtɔ bata masara bi?» 
GEN.40.8	Anu ka a jaabi: «Mɔ be kiboren de, kɔnɔ mɔgɔ yo bele yan min si nɔ kɛ kiboe ɲatabɔla mɔ ye.» Yusufu ka a fɔ anu ye, a ko: «Wo ma a lɔn wo kiboe ɲatabɔ koe be Ala dɔrɔn de bolo? Wo wo la kiboenu fɔ n ɲɛ ba.»
GEN.40.9	Min be sɔren mansa la beere min pɔɔte la ko da tɔ, a ka a la kiboe fɔ Yusufu ye, a ko: «N kibota le, n ka rɛsɛn lɔgɛ yen, a be sɔren n ɲa kɔtɔ tabɛŋɛ tɔ. 
GEN.40.10	Bolin saba be bularen wo lɔgɛ ma. A to kuukuta, a fereta. A to fereta, a mɛn wolota, a ka a deŋɛ mɔreŋɛnu labɔɔ. 
GEN.40.11	Misira mansa la beere min pɔɔte be bitaren n bole la. N ka lɔgɔ wole mɔreŋɛnu bɔɔ, n ka anu burundu a la beere min pɔɔte butɔ, n ka a don a bolo.» 
GEN.40.12	Yusufu ka a fɔ a ye, a ko: «I la kiboe be min fɔren: wo bolin saba be tele saba le yitaren. 
GEN.40.13	Tele saba tanbi kɔma, Misira mansa si i kunnawuli le, a si i lasagi i la walidula kɔtɛ tɔ, i si naa beere min pɔɔte don de Misira mansa bolo iko i darita a la ki min na i be walila tɛmuɛ min tɔ mansa bolo nun. 
GEN.40.14	Kɔnɔ ka i ka sɔnɔya sɔtɔ tɛmuɛ min tɔ, i kana ɲina n ma de. N bata i taran, i ni hinnɛnteya ma n ɲɛ, n na ko fɔ koe la Misira mansa ye, alako n ni bɔɔ kɛ geele tɔ. 
GEN.40.15	Bayi anu ka n jigan nɔɛ le la Hebure jamanɛ tɔ, anu ka n nati. N ma fenfen ma yan tugun han anu ka n sa kɛ dinka dibireŋɛ tɔ.»
GEN.40.16	Min be dɛgɛ bintanna mansa ye, a to bata a yen Yusufu be kuma min ɲatabɔren a kaɲin, a ka a fɔ Yusufu ye, a ko: «Nde tugun kibota le boroŋɛ saba be sigiren n kunma dɔmɔ beema be anu butɔ min be toren iko lɛɛki. 
GEN.40.17	Dɛgɛ bintanna be dɔmɛ mɔla min bɛ ɲiɲala Misira mansa ye, a siyama be boron kunmanɛŋɛ tɔ. Kɔnɔ kondeŋɛnu ni kɛnɛ nala wo dɔmɛ dɔmɔla boroŋɛ tɔ min be n kunma.» 
GEN.40.18	Yusufu ka a fɔ a ye, a ko: «I la kiboe be min fɔren: Wo boron saba be tele saba le yitaren. 
GEN.40.19	Tele saba tanbi kɔma, Misira mansa si i kuŋɛ majigi le, a ni i yongi lɔgɛ tɔ, kondeŋɛnu ni i sube dɔmɔ.»
GEN.40.20	Tele saba tanbi kɔma, Misira mansa ka a sɔtɔ luŋɛ muradi belebele sa a la walilanu bɛ ye. Min be sɔren mansa la beere min pɔɔte la ko da tɔ, anun a la dɛgɛ bintanna, a ka anu fila bɛ labɔɔ geele tɔ walilanu ɲala. 
GEN.40.21	Min be sɔren beere min pɔɔte la ko da tɔ, a ka wo talasagi a la walidula kɔtɛ tɔ, alako a mɛn ni beere min pɔɔte don a bolo. 
GEN.40.22	Kɔnɔ a ka a la dɛgɛ bintanna yongi lɔgɛ tɔ. A bɛ mata iko Yusufu ka a ɲatabɔ anu ye ki min na. 
GEN.40.23	Kɔnɔ, min be sɔren beere min pɔɔte la ko da tɔ, a ma Yusufu la ko talɔn, a ɲinata a ma.
GEN.41.1	San fila tanbi kɔma, Misira mansa kibota: a be sɔren Nili kɔɛɛ dala. 
GEN.41.2	A ka ningi majabureŋɛ wɔrɔwila yen yɛlɛla kɔɛɛ butɔ, minnu kolo. Anu be ɲagama ɲimila mɛrɛ tɔ. 
GEN.41.3	Wo kɔma ningi wɔrɔwila bɔnɔma donu tugun yɛlɛta kɔɛɛ butɔ anu be baralen, anu nata sɔ ninge doenu kɛnna. 
GEN.41.4	Kɛ ningi baralen wɔrɔwila bɔnɔma ka kɛ ningi belebele majabureŋɛ wɔrɔwila dɔmɔ. Wolo tabɛnta Misira mansa kunɛnta. 
GEN.41.5	A mɛn takinnɔgɔta tugun a kibota: Tɔnsɔ wɔrɔwila majabureŋɛ minnu be lafaren anu be bularen kutu dɔndɔ ma. 
GEN.41.6	Wo kɔma, tɔnsɔ wɔrɔwila do tugun, minnu dɔgɔ, fɔɲɔ bɛlɛŋɛ be anu mabintanden, anu yɛlɛta tɔnsɛ doenu kɔma. 
GEN.41.7	Kɛ tɔnsɔ lanmanu ka kɛ tɔnsɔ lafaren wɔrɔwila majabureŋɛnu dɔmɔ. Wolo tabɛnta Misira mansa kunɛnta. A ka a lɔn ka a fɔla a bata kibo.
GEN.41.8	Wo koe ka Misira mansa juse makasa. Saguma a ka Misira soninkenu anun karannanu bɛ kele. A ka kɛ kiboenu ɲamakaran anu ye, kɔnɔ mɔgɔ yo ma sɔtɔ anu tɔ min si nɔ anu ɲatabɔla a ye. 
GEN.41.9	Wo tɛmuɛ le, min be sɔren mansa la beere min pɔɔte la ko da tɔ, a ka kuma jigan. A ka a fɔ Misira mansa ye, a ko: «N si n na tiɲare ɲamakaran de bi. 
GEN.41.10	Lun do, Misira mansa dumɛnta le a la walilanu ma, nde nun min be dɛgɛ bintanna a ye. A ka mɔ bita a ka mɔ balan mansa la kantalanu kuŋɛ la geeli boŋɛ tɔ. 
GEN.41.11	Ale nun nde, mɔ fila bɛ kibota su dɔndɔ kɔtɔ, kɔnɔ kiboe bɛ nun a ɲatabɔ ɲa. 
GEN.41.12	Mɔ nun kantalanu kuŋɛ la joŋɛ, Hebure den kayireŋɛ le be ɲɔ nun. Mɔ ka mɔ la kiboe fɔ a ye, a ka a bɛ la kiboe ɲatabɔ a ye, bɛ nun a tɛn. 
GEN.41.13	A ka kiboe ɲatabɔ mɔ ye ki min na, a bɛ mata ɲɔgɔnna le: Misira mansa ka nde lasagi n na walidula kɔtɛ tɔ, a ka doe tugun yongi lɔgɛ tɔ.»
GEN.41.14	Misira mansa ka kiila kii Yusufu kɔma. Anu ka a labɔɔ dinka dibireŋɛ butɔ teriya la. Anu ka a kuŋɛ si, anu ka a la donfeŋɛnu masara a ma, a nata taga Misira mansa bata. 
GEN.41.15	Misira mansa ka a fɔ Yusufu ye, a ko: «N be kiboren de, kɔnɔ mɔgɔ yo ma sɔtɔ min si nɔ ale kiboe ɲatabɔla n ɲɛ. N bata a mɔɛ, ka anu ka kiboe min fɔ i ye, i si nɔ le a ɲatabɔla.» 
GEN.41.16	Yusufu ka Misira mansa jaabi, a ko: «Nde ma, Ala le si nɔ i la kiboe ɲatabɔla, min si ma hɛra la i ye.»
GEN.41.17	Misira mansa ka a fɔ Yusufu ye, a ko: «N kibota le n be sɔren Nili kɔɛɛ dala. 
GEN.41.18	N ka ningi wɔrɔwila yen yɛlɛla kɔɛɛ butɔ minnu kolo anu majabuta, anu be ɲagama ɲimila mɛrɛ tɔ. 
GEN.41.19	Wo kɔma ningi wɔrɔwila do tugun nata naa yɛlɛ wo doenu kɔma. Anu be baralen koola, anu sɛnbɛ bele. Anu bɛsɛ kole bɛ be saren kɛnɛ tɔ. Han bi n ma wo ningi baraleŋɛ mɔla ɲɔgɔn yen betunna Misira jamanɛ bɛ tɔ. 
GEN.41.20	Kɛ ningi baraleŋɛ kunnatiɲareŋɛnu ka kɛ ningi wɔrɔwila fɔlɔnɛŋɛ belebelenu dɔmɔ. 
GEN.41.21	Kɔnɔ mɔgɔ yo ma a lɔn nun ka a fɔla anu to bata wonu dɔmɔ anu la bara si gali masarala. Wolo tabɛnta n kunɛnta. 
GEN.41.22	Wo kɔma, n mɛn takibota tugun. N ka tɔnsɛ majabureŋɛ lafareŋɛ wɔrɔwila yen bularen kutu dɔndɔ ma. 
GEN.41.23	Wo kɔma tɔnsɛ bɛlɛma foforeŋɛnu wɔrɔwila do tugun, fɔɲɔ bɛlɛŋɛ be anu mabintanden, anu yɛlɛta wo tɔnsɛ lafareŋɛnu kɔma. 
GEN.41.24	Tɔnsɛ foforeŋɛnu ka wo tɔnsɛ ɲinma wɔrɔwila dɔmɔ. N ka kɛ kiboe fɔ soninkenu ye, kɔnɔ mɔgɔ yo ma sɔtɔ anu tɛma, min si nɔ a ɲatabɔla n ɲɛ.»
GEN.41.25	Yusufu ka a fɔ Misira mansa ye, a ko: «Misira mansa la kibo fila bɛ be ko dɔndɔ le fɔren. Ala bata a yita a la a be naala min mala. 
GEN.41.26	Wo ningi wɔrɔwila majabureŋɛ, anun wo tɔnsɛ wɔrɔwila ɲinma, anu be san wɔrɔwila le la ko fɔren. Wonu mu kibo dɔndɔ le la. 
GEN.41.27	Wo ningi baralen kunnatiɲarenu anun wo tɔnsɛ wɔrɔwila minnu be foforen fɔɲɔ bɛlɛŋɛ be anu mabintanden, minnu yɛlɛta a fɔlɔnɛŋɛnu kɔma, wonu tugun be san wɔrɔwila kɔnkɛ le la ko fɔren. 
GEN.41.28	Ala bata ko yita Misira mansa la, a si naa min ma, iko n be bɔɔren a fɔla a ye ki min na. 
GEN.41.29	Kɛ san wɔrɔwila min be nala ka, anu be mala san sɔnɔyareŋɛ banba le la Misira jamanɛ tɔ. 
GEN.41.30	Wo kɔma, san wɔrɔwila kɔnkɛ si naa don, mɔ si ɲina le wo sɔnɔya banba bɛ la min tanbita Misira jamanɛ tɔ nun. Kɔnkɛ si naa jamanɛ halagi le. 
GEN.41.31	Wo kɔma, kɛ kɔnkɛ si naa bɛlɛya han a ni to iko sɔnɔya banba ma ma nun kɛ jamanɛ tɔ. 
GEN.41.32	I be kɛ kiboe maren de kunɲama fila alako i ni a lɔn, Ala la nata le mu min te tiɲa, a mɛn te mɛ a ni ma.
GEN.41.33	Kɔtɛ, Misira mansa, i ni hakkilima ɲini min si nɔ koe ɲatabɔla, a ni ma Misira jamanɛ kunma fɔla la. 
GEN.41.34	Misira mansa, i ni mɔgɛnu masubɛ minnu si naa anu hakkile to Misira duge la wale ma kɛ san ɲinma wɔrɔwila kɔtɔ. San go san, anu ni sumarifeŋɛ a sigi looluɲɔgɛ nati mansa bata anu ni a mandi. 
GEN.41.35	Anu ni dɔmɛ bɛ madɛn, min be sɔtɔla kɛ san ɲinma wɔrɔwila kɔtɔ minnu be nala. Anu ni a mandi balue la saanu tɔ, Misira mansa la nɔɛ kɔtɔ, anu ni a makanta. 
GEN.41.36	Wo dɔmɔ mandireŋɛ si naa Misira jamanɛ latanga le kɔnkɛ ma, min be nala san wɔrɔwila kɔtɔ Misira duge tɔ, alako kɔnkɛ kana jamanɛ mɔgɛnu halagi.»
GEN.41.37	Bɔɔla Yusufu ka wo kuma fɔ Misira mansa ye, wo diyata a nun a la miliŋɛ mɔgɛnu bɛ ye. 
GEN.41.38	Misira mansa ka a fɔ anu ye, a ko: «Ala ka hakkili ɲinma dii kɛlɛ ma. Wo mɔ si nɔ mɔgɛ do sɔtɔla ba, min si to iko kɛ?» 
GEN.41.39	Misira mansa mɛn ka a fɔ Yusufu ye, a ko: «Ala to bata wo koe bɛ yita i la, mɔgɔ yo bele min hakkile kaɲin, a mɛn si nɔ koe ɲatabɔla iko ile. 
GEN.41.40	Ile le be naala mala n na jamanɛ kunma fɔla la. N na jama be naala tola i la yamɔre le kɔma. N be n na mansa tintiŋɛ le dɔrɔn natanbiren i la.» 
GEN.41.41	Misira mansa mɛn ka a fɔ Yusufu ye, a ko: «Kɔtɛ, n bata yamɔre don i bolo Misira jamanɛ bɛ kunma.» 
GEN.41.42	A ka a la manditɛ sa kurunda bɔɔ a bolo soliŋɛ tɔ, a ka a don Yusufu bolo soliŋɛ tɔ. A ka donfen ɲinma lajigi a ma min be sɔgɔren gese wurundureŋɛ la. A ka sanu kannakɔniŋɛ sa a kaŋɛ tɔ. 
GEN.41.43	Wo kɔma, a ka a layɛlɛ a la sarɛti filaɲɔgɛ kanna. Mansa la kila lakalanu, minnu be a ɲatɔ, wonu be tagala belebelela anu be a fɔla: ‹Wo bɔɔ kila tɔ!› Awa, Misira mansa ka yamɔre don Yusufu bolo Misira jamanɛ kunma ɲɔgɔnna le. 
GEN.41.44	Misira mansa mɛn ka a fɔ Yusufu ye, a ko: «I ni a lɔn tun, nde le mu mansa la. Kɔnɔ ka i ma yamɔre dii min ma, a te nɔ fenfen mala Misira jamanɛ tɔ.» 
GEN.41.45	Misira mansa ka Yusufu tɔgɔ sa Safanati Paneya. A ka Asanati, Potifera la den musereŋɛ dii a ma muse la. Wo Potifera mu sarika lakela le la On saa banba tɔ. Yusufu tagata mamatagamaŋɛ la Misira jamanɛ bɛ tɔ. 
GEN.41.46	Anu ka Yusufu dantɛgɛ tɛmuɛ min tɔ Misira mansa ye, wo ka a taran a be san bisaba. A bɔɔta Misira mansa kunma, a ka Misira duge bɛ matagaman.
GEN.41.47	Duge bɛ lawalita kɛ san sɔnɔyareŋɛ wɔrɔwila kɔtɔ. Dɔmɛ sɔtɔta a ɲinma la. 
GEN.41.48	Yusufu ka dɔmɛ bɛ madɛn min sɔtɔta kɛ san wɔrɔwila kɔtɔ Misira duge tɔ. A ka dɔmɛ mandi saanu tɔ. Dɔmɛ sɔtɔta sɛnɛnu tɔ saa fɛfɛnu tɔ, a ka a mandi wonu tugun tɔ. 
GEN.41.49	Yusufu ka dɔmɛ madɛn, a la siya iko mɛɲɛŋɛ min be madɛnden ba dala. Mɔgɔ yo te nɔ a la siya kɔnte lɔnna, bayi a la siya bata tanbi a tɔ.
GEN.41.50	Yannun kɔnkɛ ni fɔlɔ, Yusufu la musu Asanati ka den kayiren fila sɔtɔ a ye. Asanati baaba mu Potifera le la. Wo Potifera mu sarika lakela le la On saa banba tɔ. 
GEN.41.51	Yusufu ka den fɔlɛ tɔgɔ sa Manasi, bayi a ka a fɔ: «Ala bata n naɲina n na tɔɔrɛ bɛ la, anun n baaba la denbaya bɛ la.» 
GEN.41.52	A ka den filaɲɔgɛ tɔgɔ sa Efirayimu, bayi a ka a fɔ: «Ala bata n ma den sɔtɔla la, n kun be majigiren jamanɛ min tɔ nun».
GEN.41.53	Kɛ san wɔrɔwila ɲinma tanbita Misira. 
GEN.41.54	San wɔrɔwila doe fɔlɛ, kɔnkɛ fɔlɔta donna, iko Yusufu ka a yita ki min na. Kɔnkɛ tuguta jamanɛnu bɛ la, kɔnɔ dɔmɔ mandireŋɛnu be Misira jamanɛ bɛ tɔ. 
GEN.41.55	Kɔnkɛ to bata fɔlɔ Misira kaanu ɲagankatala, anu ka sɔnkɛ layɛlɛ Misira mansa ma, alako anu ni dɔmɛ sɔtɔ. Misira mansa ka a fɔ Misira kaanu bɛ ye, a ko: «Wo taga a fɔ Yusufu ye. Ka a ka min fɔ wo ye wo ni wo ma.» 
GEN.41.56	Kɔnkɛ sabatita jamanɛ bɛ tɔ. Dɔmɛ be mandiren dulanu min tɔ Yusufu ka anu bɛ laka. A ka dɔmɛ san Misira kaanu ma. Kɔnkɛ tota sɛnbɛ sɔtɔla Misira jamanɛ tɔ. 
GEN.41.57	Jamanɛ mɔgɛnu ni to bɔɔla dulanu bɛ tɔ tagala dɔmɔ san dula Yusufu ma, bayi kɔnkɛ bata sɛnbɛ sɔtɔ jamanɛ bɛ tɔ.
GEN.42.1	Yaguba to ka a mɔɛ dɔmɛ be Misira, a ka a fɔ a la deŋɛnu ye, a ko: «Fen de be a maren wo be sigiren yan wo be ɲɔgɔn fɛlɛla tun? 
GEN.42.2	N bata a mɔɛ dɔmɔ sannɛŋɛ be Misira. Wo jigi ɲɔ la wo ni taga dɔmɛ san mɔ ye, alako wo mɔ ni balu, wo mɔ kana faga.» 
GEN.42.3	Wo butɔ, Yusufu kɔtɔ mɔgɔ tan jigita Misira dɔmɔ san dula. 
GEN.42.4	Yaguba ma Yusufu dɔgɔ Bunyamin boloka, a ni a baaba dɔndɔ kɔtɛnu jokki, bayi a ka a fɔ a ko: «N be kilanden de ko koroŋɛ kana a masɔtɔ.» 
GEN.42.5	Yaguba la deŋɛnu tagata dɔmɔ san dula, anun mɔgɛnu donu tugun, minnu be tagaren dɔmɔ san dula, bayi kɔnkɛ bata tugu Kanana jamanɛ la.
GEN.42.6	Wo wagate Yusufu le mu jamanɛ kunma fɔla la. Ale le be dɔmɛ sanna jamanɛ mɔgɛ bɛ ma. Yusufu kɔtɔnu nata anu majigi a ye, anu kimisirinta a ye han anu ka anu tindɛ sɔ duge tɔ. 
GEN.42.7	Yusufu to ka a kɔtɔnu yen, a ka anu talɔn. Kɔnɔ a ka a yɛtɛ mafu anu ma, a tota iko a ma anu lɔn. A kumata anu ye a bɛlɛma la. A ka a fɔ anu ye: «Wo be bɔɔren mina le?» Anu ka a jaabi, anu ko: «Mɔ be bɔɔren Kanana duge tɔ le, mɔ be naren dɔmɔ san dula.» 
GEN.42.8	Yusufu ka a kɔtɔnu talɔn, kɔnɔ wonu ma ale talɔn. 
GEN.42.9	Yusufu ka a la kiboenu talɔn, a ka minnu sa nun a kɔtɔnu la ko tɔ. A ka a fɔ anu ye, a ko: «Wo mu nafige le la. Wo be naren de alako duge ka min bele makantaren wo ni ɲɔ don ɲa lɔn.» 
GEN.42.10	Anu ka a jaabi, anu ko: «Ade n marige, i la joŋɛnu be naren dɔmɔ san dula le. 
GEN.42.11	Mɔle bɛ mu kayi dɔndɔ le la deŋɛ la. Mɔ mu mɔgɔ telendeŋɛ le la. I la joŋɛnu bele naren nafigiya le la de!» 
GEN.42.12	A ka a fɔ anu ye, a ko: «Foniya le. Wo be naren de alako duge ka min bele makantaren wo ni ɲɔ don ɲa lɔn.» 
GEN.42.13	Anu ka a jaabi anu ko: «Mɔle, i la joŋɛnu, mɔ mɔgɔ tan nun fila le nun, mɔ bɛ mu kayi dɔndɔ le la deŋɛ la Kanana duge tɔ. Mɔ dɔgɛ be mɔ baaba kɛnna boŋɛ tɔ. Kɔnɔ dɔndɔ kan bata bɔɔ mɔ la.» 
GEN.42.14	Yusufu ka a fɔ anu ye, a ko: «N ka kɛlɛ fɔ wo ye nun, wo mu nafige le la. 
GEN.42.15	N be wo mafɛlɛla kɛlɛ la ka wo tɔɲa le. N bata n kali Misira mansa tɔgɛ la, wo te bɔɔ yan fanni wo dɔgɔ dɔgɔmaŋɛ ma na yan. 
GEN.42.16	Wo mɔgɔ dɔndɔ kii wo tɛma, a ni taga a nati. Wole tɔmanu kan be sala geele tɔ le. N si naa wo la kuma fɛlɛ alako n ni a lɔn ka wo be tɔɲa le fɔren n ɲɛ. Ka wo ma, n bata n kali Misira mansa tɔgɛ la wo mu nafige le la.» 
GEN.42.17	A ka anu sa geele tɔ han tele saba.
GEN.42.18	A tele saba luŋɛ, Yusufu ka a fɔ anu ye, a ko: «N be min fɔla wo ye, fɔ wo ni wolo ma, alako wo ni kisi, bayi n be kilanden Ala la. 
GEN.42.19	Ka wo mu mɔgɔ telendeŋɛ le la, wo mɔgɔ dɔndɔ to geeli boŋɛ tɔ. Tɔmanu ni dɔmɛ doni wo la denbayanu ye kɔma, bayi kɔnkɛ be anu la. 
GEN.42.20	Wo ni wo dɔgɛ dɔgɔmaŋɛ nati n bata, alako n ni a lɔn ka wo ka tɔɲa le fɔ. Wolo si a ma wo si naa kisi.» Anu ka wolo ma. 
GEN.42.21	Anu tota a fɔla ɲɔgɔn tɛma: «Ee, mɔle le yati gbaa be mɔ dɔgɔ Yusufu ma, bayi mɔ ka a la tɔɔrɛ yen de. A ka mɔ madiya, kɔnɔ mɔ ɲan ma mɔ tolomasɔ a la. Wo koe le be a maren wo mɔ be kɛ tɔɔrɛ sɔtɔren.» 
GEN.42.22	Rubɛn ka a fɔ anu ye, a ko: «N ma a fɔ le nun wo ye wo mɔ kana ko koron ma Yusufu la? Kɔnɔ wo ma sɔn wo tolomasɔla n na. Awa, a hakkɛ le be wo mɔ takeren ka.» 
GEN.42.23	Kɔnɔ anu be kɛ kuma fɔla tɛmuɛ min tɔ, anu bele a lɔnden nun ka a fɔla Yusufu bata anu kumari kulɛ mɔɛ, bayi kuma matanbila be anu tɛma. 
GEN.42.24	Yusufu ka a matuntun anu la, a dita. Wo kɔma a nata kuma anu ye. A ka Simeyɔn jigan anu tɛma a ka a kiti anu bɛ ɲala.
GEN.42.25	Yusufu ka yamɔre dii a kɔtɔnu la bɛkkenu lafa koe la dɔmɛ la. Anu ni bɛ tɛn nafule lasagi a la bɛkke tɔ, anun anu la kila fandanu la. Wolo mata anu ye. 
GEN.42.26	Anu ka anu la dɔmɔ kotenu sa anu la sofalenu kɔɛɛ tɔ, anu tagata.
GEN.42.27	Anu to keta anu ki dula tɔ, dɔndɔ ka a la bɛkke da laka alako a ni dɔmɛ dii a la sofale ma. A ka a la nafule yen saren bɛkke butɔ. 
GEN.42.28	A ka a fɔ doenu ye, a ko: «Anu bata n na nafule lasagi n ma. Ale le be n na bɛkke butɔ ka.» Wo koe ka anu juse labɔɔ, a ka anu kilan. Anu tota ɲɔgɔn maɲininkala: «Ala be fen de maren mɔ la ka?»
GEN.42.29	Anu la kereŋɛ anu baaba Yaguba ma Kanana duge tɔ, koe min bɛ ka anu masɔtɔ, anu ka a bɛ ɲamakaran anu baaba ye, 
GEN.42.30	anu ko: «Kaye min mu ɲɔ jamanɛ kunma fɔla la, a ka kuma bɛlɛŋɛnu sɔ le mɔ ma. A mɛn ka mɔ ma a la duge manafigiya mɔgɛnu la. 
GEN.42.31	Mɔ ka a fɔ a ye: ‹Mɔgɔ telendeŋɛ le mu mɔ la, nafigi ma mɔ la. 
GEN.42.32	Mɔ mɔgɔ tan nun fila le mu nun, a bɛ kayi dɔndɔ la deŋɛnu. Dɔndɔ bata bɔɔ mɔ la, bi mɔ dɔgɛ be mɔ baaba kɛnna Kanana duge tɔ.› 
GEN.42.33	Kɛ kaye min mu ɲɔ jamanɛ kunma fɔla la, a ka a fɔ le mɔ ye, a ko aa si a lɔn min na ka mɔ mu mɔgɔ telendeŋɛ le la: aa mɔ ni mɔgɔ dɔndɔ to a bolo, mɔ ni dɔmɛ nati mɔ la denbayanu ye min si bɛn anu ye, bayi kɔnkɛ be anu la. 
GEN.42.34	Aa mɔ ni na mɔ dɔgɔ dɔgɔmaŋɛ doni a ye, wolo mu a si a lɔn ka a fɔla nafigi ma mɔ la, mɔ mu mɔgɔ telendeŋɛ le la. Aa wo tɛmuɛ a si mɔ baaba dɔndɛ don mɔ bolo, mɔ mɛn si nɔ mɔ la koenu latagamanna jamanɛ butɔ.»
GEN.42.35	Anu to ka anu la bɛkkenu yɛlɛman, bɛ ka a la dɔmɔ sɔŋɛ yen nafulu sa bɔɔtɛ butɔ a la bɛkke tɔ. Anu bɛ nun anu baaba ka kɛ nafule yen, anu bɛ kilanta. 
GEN.42.36	Anu baaba Yaguba ka a fɔ anu ye a ko: «Wo bata n nafo n na deŋɛnu la: Yusufu bata bɔɔ n bolo, Simeyɔn tugun bata bɔɔ n bolo. Wo mɛn be diren Bunyamin le tugun jiganna ka. Kɛ kote bɛ be sigila nde le kunma.» 
GEN.42.37	Rubɛn ka a fɔ a baaba ye, a ko: «Bunyamin don n bolo n mɛn si a nati le i ye. Ka n ma a nati i ye, i tini wuli i si nɔ n na den fila fagala.» 
GEN.42.38	Yaguba ka a jaabi, a ko: «Ade, n na deŋɛ nun wole te taga, bayi a kɔtɔ bata faga, a dɔrɔn de be toren. N bata kɔtɔya. Ka ko do tagata a masɔtɔ wo la biyase tɔ, n be fagala le n be suunuuren wo la tiɲare la.»
GEN.43.1	Kɔnkɛ bata sɛnbɛ sa Kanana duge tɔ. 
GEN.43.2	Yaguba nun a la denbaya to ka dɔmɛ bɛ ban dɔmɔla, anu ka min nati kabɔɔ Misira, a ka a fɔ a la deŋɛnu ye: «Wo mɛn ka taga dɔmɛ do san wo mɔ ye.» 
GEN.43.3	Juda ka a jaabi, a ko: «Wo mansa kɔnkɔnta le mɔ ma a beeyareŋɛ la, aa ka mɔ ma mɔ dɔgɛ doni mɔ fɛ, hali mɔ ma ke a ma. 
GEN.43.4	Ka i bata sɔn mɔ nun Bunyamin la taga koe la, mɔ si jigi mɔ ni taga dɔmɛ san i ye. 
GEN.43.5	Kɔnɔ ka i ma sɔn a ma, mɔ te taga, bayi wo kaye ka a fɔ le mɔ ye, aa ka mɔ ma mɔ dɔgɛ doni mɔ fɛ, hali mɔ ma ke a ma.» 
GEN.43.6	Wo kɔma Yaguba ka a fɔ: «Wo be ko koroŋɛ maren n na fen na? A fɔ koe la wo kaye ye dɔgɛ do be wo bolo wo bata.» 
GEN.43.7	Anu ka a jaabi, anu ko: «Ale kaye ka mɔ maɲininka le mɔ nun mɔ bɔnsɛ kɛɲa ma a bɛlɛma la. A ka a fɔ, aa ka mɔ baaba mɛn be baluren han bi? Aa ka mɔ dɔgɛ do be ɲɔ? Mɔle tugun ka a la ɲininkarenu bɛ jaabi. Mɔ ma a lɔn nun a si a fɔ mɔ ni mɔ dɔgɛ doni mɔ fɛ.»
GEN.43.8	Juda ka a fɔ a baaba Yaguba ye, a ko: «Bunyamin boloka mɔ ni taga. Fɔ mɔ ni wuli mɔ ni taga. Wo tɛmuɛ ile nun mɔle, anun mɔ la deŋɛnu si balue sɔtɔ le, alako wo mɔ kana faga. 
GEN.43.9	Nde le bata sɔ kɛ deŋɛ la ko tɔ. I be naala a la ko maɲininkala nde le ma. Ka n ma a nati i ye n ni a don i bolo, a la ko bata kiti n na i mafanna kudai. 
GEN.43.10	Ka kɛ koe le ɲan bele mɔ lamɛren nun, kɔtɛ nun mɔ bata taga nun na kunɲama fila ma.»
GEN.43.11	Yaguba ka a fɔ anu ye, a ko: «Bayi a fɛrɛ bele, awa wole tugun be kɛlɛ mala. Wo ni dugu lawale tɔnɛ donu sa bɛkke tɔ, alako wo ni a doni ale kaye ye sanba la: iko boore do anun kumɛ do, anun labundɛnu, anun sorayi nun yagalenu, anun poriti tiganu. 
GEN.43.12	Wo ka nafule min taran wo la bɛkkenu tɔ, wo ni a doni wo fɛ. Tumado wo be maren tantaŋɛ le la. Wo ni nafule do tugun jigan, wo be dɔmɛ sanna min na. 
GEN.43.13	Wo wuli wo ni wo dɔgɛ jigan wo ni taga ale kaye bata. 
GEN.43.14	Ala mu wo dɛmanna, Ala sɛnbɛ tige, ale kaye ni kinikini wo ma, a ni wo boloka alako wo nun Simeyon nun Bunyamin ni nɔ nala. Ka n fota n na deŋɛnu la, awa.»
GEN.43.15	Yaguba la kɛ deŋɛnu ka Yusufu la sanba tabɛn, anun kɛ nafulu kunda fila. Anu ka kila bita anu jigita Misira, anu nun Bunyamin la. Anu tagata anu fan dantɛgɛ Yusufu ye. 
GEN.43.16	Yusufu to ka anu nun Bunyamin yen, a ka a fɔ a la bon kuŋɛ ye: «Kɛ kayenu ladon boŋɛ tɔ. Sube faga i ni dɔmɛ ɲiɲa, bayi nde nun kɛ kayenu le be dɔmɛ dɔmɔla bi tele tɔ.» 
GEN.43.17	Yusufu ka min fɔ a la bon kuŋɛ ye, a ka a ma. A ka anu doni Yusufu la boŋɛ tɔ. 
GEN.43.18	A be anu donila tɛmuɛ min tɔ Yusufu la boŋɛ tɔ, anu kilanta. Anu tota a fɔla: «Kɛ nafule le la ko be mɔ natiren yan, wo mɔ na fɔlɛ la anu ka min nasagi wo mɔ la bɛkkenu tɔ. Alako anu ni boe mɔ ma anu ni mɔ ɲagankata, anu ni mɔ ma joŋɛnu la, anu ni mɔ la sofalenu bɔɔ mɔ bolo.» 
GEN.43.19	Anu ka anu madon Yusufu la bon kuŋɛ la, anu kumata a ye bonda tɔ. 
GEN.43.20	Anu ka a fɔ: «Mɔ marige, yandi diɲa. Mɔ bata na nun yan a fɔlɛ la dɔmɔ san dula. 
GEN.43.21	Mɔ saagi tɛmuɛ, mɔ to keta mɔ ki dula tɔ, mɔ ka mɔ la bɛkkenu da laka. Mɔ nata nafule min kɔnti fɛ nun dɔmɔ san dula, mɔ ka wo bere le taran bɛkkenu butɔ. Kɔnɔ mɔ mɛn bata a tanati. 
GEN.43.22	Mɔ ma a lɔn min yo ka mɔ la wo nafule sa mɔ la bɛkkenu butɔ. Mɔ mɛn bata nafule do nati mɔ fɛ alako mɔ mɛn ni dɔmɛ do san.» 
GEN.43.23	A ka anu jaabi, a ko: «Wo juse ka sa, wo kana kilan fenfen na. Wo nun wo baaba Marigi Ala le be kɛ harige diiren wo ma bɛkkenu butɔ. Wo la nafule kan donta le n bolo.» A ka Simeyɔn nabɔɔ anu ma.
GEN.43.24	Ale kaye ka anu ladon Yusufu la boŋɛ tɔ. A ka je dii anu ma anu ka anu kɛŋɛnu lako. A ka dɔmɛ dii anu la sofalenu ma. 
GEN.43.25	Anu ka a mɔɛ ka a fɔla anu nun Yusufu be dɔmɔre mala ɲɔ le. Yannun Yusufu be donna tele tɔ, anu ka a la sanba tabɛn. 
GEN.43.26	Yusufu la nareŋɛ boŋɛ tɔ, anu ka a la sanba ladon boŋɛ butɔ, anu ka a dantɛgɛ a ye, anu mɛn ka anu majigi a ye duge tɔ. 
GEN.43.27	Yusufu ka anu maɲininka ka tana bele anu ma. Wo kɔma a ka a fɔ: «Wo ka wo baaba kikala min na ko fɔ n ɲɛ nun, tana bele a ma? Han bi a be ɲɔ?» 
GEN.43.28	Anu ka a jaabi, anu ko: «Mɔ baaba, i la joŋɛ, tana yo bele a ma. Han bi a be ɲɔ.» Anu ka anu majigi anu ka anu kunsin duge ma. 
GEN.43.29	Yusufu ka a ɲa lawuli a ka a nɛɛnɛ dɔndɛ yen, Bunyamin, a dɔgɛ. A ka a fɔ, a ko: «Wo dɔgɛ le mu kɛ la, wo ka min na ko fɔ n ɲɛ nun?» A mɛn ka a fɔ: «N na den, Ala mu hinnɛla i la.» 
GEN.43.30	A dɔgɛ la ko kinikinɛ tota a juse tɔ, diri sɔgɛ ka a bita. A donta a kire tɔ a tota dila ɲɔ. 
GEN.43.31	Wo kɔma, a ka a ɲa kɔtɔ lako, a bɔɔta. A ka a fan tabita dire ma. A ka a fɔ, a ko: «Wo dɔmɛ fatan.» 
GEN.43.32	Anu ka a tɛŋɛ sa a katima, a kɔtɔnu tugun sigita anu katima. Misira kaanu minnu tugun be keleren, wonu sigita anu katima, bayi Misira kaanu anun Hebure mɔgɛnu te dɔmɔre ma kan dɔndɔ. Misira kaanu tana le wo la. 
GEN.43.33	Yusufu baaba dɔndɛnu sigita Yusufu ɲala teebile la anu la kinaya fisa ɲɔgɔn ko ki min na. Wo ka Yusufu baaba dɔndɛnu bɛ makaabɛ, anu bɛ tota ɲɔgɔn fɛlɛla. 
GEN.43.34	Yusufu ka a bɛ tɛn dɔmɛ don a bolo. Bunyamin la dɔmɛ tanbita a kɔtɔnu tɛŋɛ la sigi loolu. Anu bɛ ka dɔmɔre ma, anu ka beere min han a kunta.
GEN.44.1	Yusufu ka a la bon kuŋɛ yamɔri, a ko: «Kɛ mɔgɛnu la bɛkkenu lafa dɔmɛ la anu si nɔ min donila. I mɛn ni bɛ tɛn nafule sa a la bɛkke butɔ. 
GEN.44.2	I ni n na ji min pɔɔte jigan, kaalisinɛŋɛ. I ni a sa anu bɛ dɔgɔ tɔɛ la bɛkke butɔ, anun a la dɔmɔ sɔŋɛ.» Yusufu ka min bɛ fɔ a la bon kuŋɛ ye, a ka a ma.
GEN.44.3	Ɲɔ to kɛnɛta, saguma anu ka kɛ mɔgɛnu boloka, anun anu la sofalenu. 
GEN.44.4	Anu bɔɔta saa butɔ. Kɔnɔ anu ma yanfaya koola, Yusufu ka a fɔ a la bon kuŋɛ ye: «Ile wuli, i ni kɛ mɔgɛnu jokki han i ni anu take. I ni a fɔ anu ye: ‹Wo be ko ɲinma falinden ko koroŋɛ la fenna?› 
GEN.44.5	Wo ka ji min pɔɔte kanka fenna n na mansa be min maren a la ji min feŋɛ la anun fɛrili ma feŋɛ? Wo bata ko koron ma, wo koe ma koe la.» 
GEN.44.6	Bon kuŋɛ to keta anu ma, a ka kɛ kuma lasagi anu ma. 
GEN.44.7	Anu ka a jaabi anu ko: «Marige, fen de be a maren i be kumala kɛ mɔla la ka? I la joŋɛnu te suusɛ wo koe mɔla mala feu! 
GEN.44.8	I ka a lɔn mɔ ka nafule min yen mɔ la bɛkkenu butɔ Kanana duge tɔ, mɔ ka a nati le i ye mɔ fɛ. Mɔ be kaalise kankala fenna i la mansa la boŋɛ butɔ ka wo ma sanuɛ? 
GEN.44.9	Awa, mɔ nun mɔ la kotenu fɛlɛ, ka i ka i la fondo hali dɔndɔ le taran i la jon dɔndɔ bolo, a ni faga. Mɔle tɔmanu tugun ni ma i la joŋɛnu la.» 
GEN.44.10	Bon kuŋɛ ka a fɔ: «Awa, wo be min fɔren ka, n bata sɔn wo la. Kɔnɔ ka n ka fondo dɔndɔ taran mɔgɔ min bolo, wo kan bata ma n na joŋɛ la, wo tɛmuɛ, tɔmanu kan bata kisi.» 
GEN.44.11	A bɛ ka a la bɛkke lajigi duge tɔ teriya la, anu ka a lafulen. 
GEN.44.12	Bon kuŋɛ ka ɲinire fɔlɔ kayiba ma, a ka a laban dendeŋɛ ma. Kɛ kaalise ji min pɔɔte yenta Bunyamin la bɛkke le butɔ. 
GEN.44.13	Anu ka anu la kutanu mafara anu ma. Anu bɛ ka anu la kotenu bakki sofalenu kɔɛɛ tɔ, anu tasagita saa tɔ.
GEN.44.14	Anu la kereŋɛ saa tɔ, Juda nun a baaba dɔndɛnu tagata Yusufu bata boŋɛ tɔ, anu ka a taran ɲɔ. Anu boeta a ye duge tɔ. 
GEN.44.15	Yusufu ka a fɔ anu ye: «Wo be fen de maren ka? Wo ma a lɔn kaye, iko nde, n si nɔ fɛrile mala koe bɛ la?» 
GEN.44.16	Juda ka a jaabi, a ko: «Mɔ si nɔ fen fɔla n marige ye? Mɔ si kuma a ye kama le? Mɔ si nɔ beeyaala kɛ koe tɔ kama le? Ala bata i la joŋɛnu la ko koroŋɛ makɛnɛn. Mɔle, anun kɛ kaalise ji min pɔɔte be yenden mɔgɛ min bolo, mɔ bɛ le bata ma n marige la joŋɛ la.» 
GEN.44.17	Yusufu ko anu ma: «N te suusɛ wo mɔla mala feu! Kɛ kaalise ji min pɔɔte be yenden mɔgɛ min bolo, wolo mu n na joŋɛ la. Kɔnɔ wole tɔmanu ka saagi wo baaba dula jusu sa butɔ.»
GEN.44.18	Juda ka a madon Yusufu la, a ka a fɔ a ye: «N marige, yandi, n bata i taran, a to i la joŋɛ ni kuma n marige ye. I juse kana yɛlɛ i la joŋɛ ma, bayi i be toren de iko Misira mansa. 
GEN.44.19	N marige ka a la joŋɛnu maɲininka le a fɔlɛ la, a fɔla, aa ka mɔ baaba be ɲɔ ba, ka wo ma mɔ dɔgɛ? 
GEN.44.20	Mɔ ka i jaabi: ‹Mɔ baaba kayiba be ɲɔ, anun mɔ dɔgɛ Bunyamin, a ka min sɔtɔ a la kayibaya butɔ. Ale le di a baaba ye. A nɛɛnɛ la deŋɛnu tɔ, a dɔrɔn de be toren, bayi a kɔtɔ bata faga.› 
GEN.44.21	I ka a fɔ le mɔ ye, aa mɔ ni a nati i ye alako i ni a yen i ɲa la. 
GEN.44.22	Mɔ ka i jaabi: ‹Kɛ dendeŋɛ te nɔ bɔɔla a baaba kɛnna, ka wo ma a baaba si faga le.› 
GEN.44.23	Kɔnɔ i ka a fɔ le mɔ ye, ka mɔ nun mɔ dɔgɛ bɛ ma na, hali mɔ ma ke i ma. 
GEN.44.24	Mɔ to sagita mɔ baaba dula, i la joŋɛ, mɔ ka n marige la kumanu lake a ma. 
GEN.44.25	Mɔ baaba to ka a fɔ, aa mɔ ni taga dɔmɛ do san mɔ ye, 
GEN.44.26	mɔ ka a jaabi: ‹Mɔ te nɔ tagala Misira, ka mɔ bɛ nun mɔ dɔgɛ ma. Ka mɔ bɛ le, mɔ si taga, bayi wo kunma fɔla ka a fɔ le aa ka mɔ nun mɔ dɔgɛ le bɛ ma taga, aa hali mɔ ma ke a ma.› 
GEN.44.27	I la joŋɛ, mɔ baaba ka a fɔ le mɔ ye, a ko: ‹Wo ka a lɔn n na musu Rakeli ka den kayiren fila le sɔtɔ n ɲɛ. 
GEN.44.28	Dɔndɛ bɔɔta n kunma, n hakkili be a ma burun butɔ sube bata a mafara, bayi han bi n ma a yen. 
GEN.44.29	N bata kɔtɔya. Ka wo ka kɛ tugun jigan n bolo, ka ko do tagata a masɔtɔ, n be fagala le n be suunuuren wo la tiɲare la.› 
GEN.44.30	Kɔnɔ, ka n sagita kɔtɛ n baaba dula, i la joŋɛ, mɔ nun kɛ dendeŋɛ bɛ ma, 
GEN.44.31	n baaba tini a yen kɛ dendeŋɛ bele naren, a si faga le, bayi a ni jule le mu Bunyamin la. Wo tɛmuɛ i la joŋɛnu bata anu baaba kɔtɔyareŋɛ faga a be suunuuren. 
GEN.44.32	Wo tanbi kɔma, i la joŋɛ ka a yɛtɛ sigi le sɛɛkɛ la, kɛ dendeŋɛ la ko tɔ. N bata a fɔ nun n baaba ye: ‹Ka mɔ nun Bunyamin ma saagi a baaba dula, wo bata ma n na kote la kudai.› 
GEN.44.33	Awa kɔtɛ, n bata i táran yandi, i la joŋɛ ni to kɛ dendeŋɛ faliŋɛ la, n ni ma n marige la joŋɛ la, alako kɛ dendeŋɛ nun a kɔtɔnu ni saagi mɔ bata. 
GEN.44.34	N si nɔ sagila n baaba ma kama le, ka mɔ nun kɛ dendeŋɛ bɛ ma? N te nɔ a tola n baaba ni tɔɔrɔ n ɲala.»
GEN.45.1	Yusufu bele nɔla a fan tabitala bitugun a la miliŋɛ mɔgɛnu ɲala. A ka a kulɛ mayɛlɛ, a ko: «Wo mɔgɛnu bɛ labɔɔ n kunma!» Awa, Yusufu be a yɛtɛ labɔɔla a baaba dɔndɛnu ma tɛmuɛ min tɔ, mɔgɔ yo ma to a kɛnna. 
GEN.45.2	A fɔlɔta dila sɛnbɛ la, han Misira kaanu ka a kulɛ mɔɛ, Misira mansa la bon butɔ mɔgɛnu tugun ka kɛ kibare mɔɛ. 
GEN.45.3	Yusufu ka a fɔ a baaba dɔndɛnu ye, a ko: «Yusufu le mu nde la! Han bi n baaba be ɲɔ?» Kɔnɔ a baaba dɔndɛnu ma nɔ a jaabila, bayi anu bɛ nun Yusufu la tola kan dɔndɔ, wo ka anu sɛrɛn, a ka anu yigitɛgɛ.
GEN.45.4	Yusufu ka a fɔ a baaba dɔndɛnu ye: «Yandi n bata wo táran, wo ni wo madon n na.» Anu ka anu madon a la. A ka a fɔ anu ye: «Wo dɔgɔ Yusufu le mu n na, wo ka min san nun Misira kaanu ma. 
GEN.45.5	Kɔtɛ wo jusu kana bɔɔ, wo mɛn kana nimisa. Tɔɲa le, wole le ka n san han anu ka n nati yan. Kɔnɔ Ala le ka n nasanba wo ɲatɔ, alako n ni wo lakisi. 
GEN.45.6	Wo bata a yen san fila le ka, kɔnkɛ be jamanɛ tɔ, kɔnɔ san loolu mɛn be toren, sɛnɛ te nɔ wɔtɔla, dɔmɛ te nɔ tɛgɛla. 
GEN.45.7	Ala be n nasanbaren de wo ɲatɔ alako wo bɔnsɛ kana mule duge kunma, n ni wo lakisi n ni wo latanga a banba la. 
GEN.45.8	Awa, wole le ma n nati yan, Ala le ka n nati. Ale le ka n ma Misira mansa kɛnna sɔla la, a ka n ma a la mansa boŋɛ kuŋɛ la. Nde le mu Misira duge bɛ kunma fɔla la.
GEN.45.9	Wo teriya wo ni taga a fɔ n baaba ye, wo ko: ‹Nde, i la den Yusufu be kɛlɛ fɔren, n ko: Ala bata n ma Misira bɛ kunma fɔla la. A ni na n bata teriya teriya la. 
GEN.45.10	A be naala tola n kɛnna le, Gosen duge tɔ. Ale nun a la deŋɛnu, anun a mamareŋɛnu, anun a la kolofeŋɛnu, a lanma nun a banba, anun feŋɛ min bɛ be a bolo. A bɛ ni naa to n kɛnna. 
GEN.45.11	N si a hajue bɛ jara le ɲɔ anun a la denbaya anun a sɔtɔfeŋɛ bɛ, bayi san loolu kɔnkɛ mɛn be toren. Alako wo kana to fenfen bele wo bolo.› »
GEN.45.12	Yusufu mɛn ko anu ma: «Wo bata n yen wo ɲa fila la, n dɔgɔ Bunyamin tugun ka n yen a ɲa fila la. Nde Yusufu yati da le be kumaren wo ye. 
GEN.45.13	N be nɔɔra min sɔtɔren Misira jamanɛ tɔ, anun wo be koe min bɛ yenden, wo ni a ɲamakaran n baaba ye. Wo teriya wo ni taga n baaba nati yan.» 
GEN.45.14	Wo kɔma, a milinta a dɔgɔ Bunyamin kaŋɛ la anu fila bɛ tota dila. 
GEN.45.15	A ka a kɔtɔnu bɛ masunbu a be dila. Wo bɛ labandeŋɛ le, jɔnɔn a nun a baaba dɔndɛnu fɔlɔta da masarala.
GEN.45.16	Wo kuma keta Misira mansa la boŋɛ tɔ, ka a fɔla Yusufu baaba dɔndɛnu bata na. Wo diyata Misira mansa nun a la miliŋɛ mɔgɛnu ye. 
GEN.45.17	Misira mansa ka a fɔ Yusufu ye, a ko: «A fɔ i baaba dɔndɛnu ye, wo be kɛlɛ mala: wo ni wo la kotenu bakki wo la sofalenu kɔɛɛ tɔ, wo ni taga ke Kanana duge tɔ. 
GEN.45.18	Wo ni wo baaba jigan, anun wo la denbayanu, wo ni na n kɛnna. Duge kandula ɲinma min be Misira, n si a don wo bolo, alako wo ni duge tɔnɛ dɔmɔ. 
GEN.45.19	I ni a fɔ i baaba dɔndɛnu ye: wo ni sarɛtinu jigan Misira duge tɔ, alako wo ni wo la deŋɛnu anun wo la musenu nun wo baaba bakki, wo bɛ ni na. 
GEN.45.20	Hali wo ma kɔntɔfili wo sɔtɔfeŋɛnu la ko la, bayi fondo ɲinma min bɛ be Misira, a be mala wo tɛŋɛ le la.» 
GEN.45.21	Yaguba la deŋɛnu ka a ma ɲɔgɔnna. Yusufu ka sarɛtinu don anu bolo, iko Misira mansa ka a fɔ a ye ki min na. A ka kila fanda tugun don anu bolo. 
GEN.45.22	A ka doroki banbanu dii anu bɛ ma. A ka kaalisi kole kɛmɛ saba tugun don Bunyamin bolo, anun doroki banba loolu. 
GEN.45.23	Yusufu ka kɛlɛ lasanba a baaba ma kila fanda la: dɔmɔ ɲinmanu min be Misira duge tɔ, a ka anu bakki sofali kayi tan kɔɛ tɔ. A ka kɔrɛ nun dɛgɛ, anun dɔmɛ mɔla bɛ bakki sofali musu tan kɔɛ tɔ. 
GEN.45.24	Wo kɔma a ka a kɔtɔnu boloka, anu ni taga. A ka a fɔ anu ye: «Wo juse kana bɔɔ kila la de.»
GEN.45.25	Anu bɔɔta Misira anu tagata anu baaba Yaguba dula Kanana duge tɔ. 
GEN.45.26	Anu to ka a fɔ Yaguba ye, anu ko: «Han bi Yusufu be baluren, ale le be Misira jamanɛ bɛ kunma fɔla yati.», Yaguba ka a mɔdɛ, bayi a bele laaren anu la kuma la. 
GEN.45.27	Yusufu ka kumanu min bɛ fɔ anu ye, anu ka wo bɛ ɲamakaran Yaguba ye. Yaguba ka sarɛtinu yen Yusufu be minnu lasanbaren a ma, a doni koe la. Wo koe le ka a ma anu baaba Yaguba juse sata. 
GEN.45.28	Yaguba ka a fɔ a ko: «Awa, wo dan ɲɔ! Yaga, han bi n na den Yusufu be balue tɔ. Fɔ n ni taga le, n ni a yen yannun n be fagala.»
GEN.46.1	Yaguba tagata, a ka a sɔtɔfeŋɛnu bɛ doni a fɛ. A la kereŋɛ Bɛri Seba, a ka sarikanu bɔɔ a baaba Isiyaka Marigi Ala ye ɲɔ. 
GEN.46.2	Wo sue tɔ, Ala kumata Yaguba ye kiboe tɔ, a ka a fɔ: «Yaguba, Yaguba!» A ka a labita, a ko: «Naamu!» 
GEN.46.3	Ala ka a fɔ a ye: «Nde le mu Ala la, i baaba Marigi Ala. Hali i ma kilan tagala Misira, bayi n si i bɔnsɛ lasiya ɲɔ le koola. 
GEN.46.4	Nde le be i kantala tagala Misira, nde le mɛn si naa i talasagi. I tini faga, Yusufu le be i ɲanu matagunna.»
GEN.46.5	Wo kɔma Yaguba bɔɔta Bɛri Seba. Yaguba la deŋɛnu ka anu baaba nun anu la deŋɛnu, anun anu la musenu bakki sarɛtinu tɔ, Misira mansa ka minnu lasanba a ma a doni koe la. 
GEN.46.6	Anu ka anu la kolofeŋɛnu tugun jigan, anun anu ka bolofeŋɛ min bɛ sɔtɔ Kanana duge tɔ. Yaguba keta wondelen fɛ Misira anun a la denbayanu bɛ la. 
GEN.46.7	A ka a la deŋɛnu doni a fɛ Misira, anun a mamareŋɛ kayimanu, anun a la den musereŋɛnu, anun a mamareŋɛ musumanu, anun a la denbayanu bɛ.
GEN.46.8	Yaguba la deŋɛnu tɔgɛ le ka, minnu tagata Misira.
GEN.46.8	Yaguba la den kayiren fɔlɛ be tabɛnden Rubɛn de ma. 
GEN.46.9	Rubɛn na den kayireŋɛnu mu Hanoki, Palu, Heseron, anun Karami la. 
GEN.46.10	Simeyɔn na den kayireŋɛnu le ka: Yemuyeli, Yamin, Ohadi, Yakin, Soyara, anun Sayuli, Sayuli mata Kanana muse la deŋɛ le la. 
GEN.46.11	Lewi la den kayireŋɛnu le ka: Gerison, Kehata, anun Merari. 
GEN.46.12	Juda la den kayireŋɛnu le ka: Eri, Onan, Sela, Perɛsi, Sera. Kɔnɔ Eri nun Onan fagata Kanana duge tɔ le. Perɛsi la den kayireŋɛnu mata Heturɔn nun Hamuli le la. 
GEN.46.13	Isakari la den kayireŋɛnu le ka: Tola, Puwa, Yowi, anun Simiron. 
GEN.46.14	Sabulɔn na den kayireŋɛnu le ka: Seredi, Elon, Yalele. 
GEN.46.15	Deŋɛnu le ka, Leya ka minnu sɔtɔ Yaguba ye Padan Arami. A la den kayireŋɛnu anun den musereŋɛnu, a bɛ kɔnte labɛndeŋɛ mɔgɔ bisaba nun saba. A ka a la den musereŋɛ Dina tugun sɔtɔ wo kunma.
GEN.46.16	Gadi tɛn deŋɛnu: Sifɔn, Hagi, Suni, Ebon, Eri, Arodi nun Areli. 
GEN.46.17	Aseri tɛn deŋɛnu: Yimina, Yisiwa, Yisiwi, Beriya, anun anu dɔgɔ musuma, Sera. Beriya la deŋɛnu mata Hebɛri nun Malikili la. 
GEN.46.18	Laban ka Silipa min dii nun a la den musereŋɛ Leya ma jon muse la, wo ka deŋɛnu minnu sɔtɔ Yaguba ye, a bɛ kɔnte labɛndeŋɛ mɔgɔ tan nun wɔɔrɔ.
GEN.46.19	Yaguba la musu Rakeli tɛn deŋɛnu le ka: Yusufu nun Bunyamin. 
GEN.46.20	Potifari sarika lakela min be On saa banba tɔ, a la den musereŋɛ Asinata ka den kayiren fila sɔtɔ Yusufu ye Misira duge tɔ: Manasi nun Efirayimu. 
GEN.46.21	Bunyamin tɛn den kayireŋɛnu le ka: Bela, Bekeri, Asibeli, Gera, Nayaman, Eyi, Rosi, Mupin, Hupimu, anun Aradi. 
GEN.46.22	Rakeli ka den kayireŋɛnu minnu sɔtɔ Yaguba ye, sa a mamareŋɛnu la, a bɛ labɛndeŋɛ mɔgɔ tan nun naani.
GEN.46.23	Dan ka Husimu sɔtɔ. 
GEN.46.24	Nafutali tɛn deŋɛnu le ka: Yatiseli, Guni, Yeseri, anun Selemi. 
GEN.46.25	Laban ka Bila min dii nun a la den musereŋɛ Rakeli ma jon muse la, wo ka deŋɛnu minnu sɔtɔ Yaguba ye, a bɛ kɔnte labɛndeŋɛ mɔgɔ wɔrɔwila.
GEN.46.26	Yaguba nun mɔgɛnu min bere kɔnte tagata, a bɔnsɛ kunama bɛ labɛndeŋɛ, mɔgɔ bi wɔɔrɔ nun wɔɔrɔ, bɔɔ a la deŋɛnu la musenu la. 
GEN.46.27	Yusufu ka den kayiren fila le sɔtɔ Misira. Yaguba la jama minnu tagata Misira duge tɔ, a bɛ kɔnte labɛndeŋɛ, anu mɔgɔ bi wɔrɔwila le mu.
GEN.46.28	Awa, Yaguba ka Juda lasanba a ɲatɔ Yusufu dula, alako a ni a masɔ tagala Gosen. Yaguba nun a la jama to donta Gosen duge tɔ, 
GEN.46.29	Yusufu ka a la sarɛti tabɛn a tagata Gosen a baaba Yaguba labɛndula. A la kereŋɛ a ma, a milinta a kaŋɛ la, a tota dila ɲɔ han. 
GEN.46.30	Yaguba ka a fɔ a la den Yusufu ye, a ko: «Hali n fagata kɔtɛ, bayi n bata i ɲa kɔtɔ yen, i be baluren han bi.» 
GEN.46.31	Yusufu ka a fɔ a baaba dɔndɛnu nun a baaba la denbayanu ye, a ko: «N ni taga a lasagi Misira mansa ma ka a fɔla n baaba dɔndɛnu anun n baaba la denbaya minnu be sabatiren nun Kanana duge tɔ, anu bɛ bata na n bata. 
GEN.46.32	Kɛ mɔgɛnu, wɔɔrɔ tige le mu anu la. Anu si kolofeŋɛnu daɲini. Anu bata na anu la wɔɔrɛ fɛ, baanu, saakanu, ningenu, anun anu sɔtɔfeŋɛ bɛ. 
GEN.46.33	Ka Misira mansa ka wo makele, a ka wo maɲininka: ‹Wo la wale mu fen de la?›, 
GEN.46.34	wo be a jaabila le: ‹I la joŋɛnu, mɔ mu kolofen kolola le la bɔɔla mɔ dendeŋɛ la han kɔtɛ, iko mɔ baabanu ka a ma ki min na nun.› Wo butɔ wo be naala tola Gosen duge le tɔ, bayi kolofen daɲinilanu bɛ tana le Misira kaanu la.»
GEN.47.1	Yusufu tagata a lasagi Misira mansa ma, a ka a fɔ a ye, a ko: «N baaba nun n baaba dɔndɛnu bata na kabɔɔ Kanana duge tɔ, anun anu la kolofen lanmanu nun a banbanu bɛ, sa anu sɔtɔfeŋɛnu bɛ kunma min be anu bolo. Anu bata na Gosen duge tɔ ka.» 
GEN.47.2	A ka a kɔtɔ mɔgɔ loolu nati, a ka anu dantɛgɛ Misira mansa ye. 
GEN.47.3	Misira mansa ka Yusufu kɔtɔnu maɲininka, a ko: «Wo la wale mu fen de la?» Anu ka Misira mansa jaabi, anu ko: «I la joŋɛnu, mɔ mu kolofen daɲinila le la, iko mɔ benbanu ka a ma ki min na nun.» 
GEN.47.4	Anu mɛn ka a fɔ Misira mansa ye: «Mɔ be naren luntanya le la kɛ duge tɔ betunna, bayi kɔnkɛ bata sɛnbɛ sɔtɔ Kanana duge tɔ. Dɔmɔ bele i la joŋɛnu la kolofeŋɛnu ye bitugun. Mɔ bata i táran, i ni i la joŋɛnu sago dii anu ni sigi Gosen duge tɔ.» 
GEN.47.5	Misira mansa ka a fɔ Yusufu ye: «I baaba nun i baaba dɔndɛnu to bata na i bata, 
GEN.47.6	Misira jamanɛ be i sagoe tɔ. Kandula ɲinma ɲini kɛ jamanɛ tɔ, i baaba nun i baaba dɔndɛnu si sigi ka min na. Anu si nɔ sigila Gosen duge tɔ. Ka i ka mɔgɛnu lɔn anu tɔ minnu ka wale lɔn, anu jigan anu ni ma n na kolofen kantalanu kuŋɛnu la.»
GEN.47.7	Yusufu ka a baaba Yaguba nati, a ka a dantɛgɛ Misira mansa ye. Yaguba dubata Misira mansa ye. 
GEN.47.8	Misira mansa ka Yaguba maɲininka, a ko: «I san jelu le ka?» 
GEN.47.9	Yaguba ka a jaabi, a ko: «N na simaya san kɛmɛ san bisaba le ka. N be yirindi yirindila, bɔɔla jamanɛ do tɔ n ni taga do tɔ. N ɲan ma simaya banba sɔtɔ iko n baabanu ka a sɔtɔ ki min na, minnu tota yirindila nun anu ni taga dula do tɔ. Wo butɔ, n mɛn bata tɔɔrɔ banba sɔtɔ dunuya.» 
GEN.47.10	Yaguba mɛn dubata Misira mansa ye, a bɔɔta a kɛnna.
GEN.47.11	Wo la tanbireŋɛ, Yusufu tugun ka a baaba nun a kɔtɔnu sigi Misira jamanɛ tɔ, a ka duge kan ɲinma dii anu ma Ramise duge tɔ, iko Misira mansa ka a yamɔri ki min na. 
GEN.47.12	A be a baaba nun a baaba dɔndɛnu nun a baaba la denbayanu bɛ kɔtɔ sɔren, hali den mɛsɛŋɛnu.
GEN.47.13	Kɔnkɛ bata ban sɛnbɛ sɔtɔla, dɔmɛ bele yenna duge kan do kan tɔ, kabɔɔ Misira han ka sigi Kanana la. Kɔnkɛ la ko sabu bata mɔgɛnu bara. 
GEN.47.14	Mɔgɛnu minnu bɔɔta Misira nun Kanana duge tɔ, wonu ka anu la nafule bɛ nati anu ka a san dɔmɛ la. Yusufu ka wo nafule madɛn a ka a mandi Misira mansa la boŋɛ butɔ. 
GEN.47.15	Nafule to banta Misira anun Kanana kaanu bolo, Misira kaanu bɛ nata Yusufu bata, anu tota a fɔla a ye: «Mɔ kɔ dɔmɛ! Ka i ma mɔ dɛman, mɔ si faga le i ɲala, bayi nafulu bele mɔ bolo bitugun!» 
GEN.47.16	Yusufu ka anu jaabi, a ko: «Ka nafule bele wo bolo, wo wo la kolofeŋɛnu nati, n ni anu mafalin dɔmɛ la.» 
GEN.47.17	Anu ka anu la kolofeŋɛnu nati Yusufu bata. Ale tugun ka dɔmɛ don anu bolo, anu la soeenu faliŋɛ la, anun saakanu, anun ningenu, anun sofalenu. Wo saŋɛ la, a ka anu kɔtɔ sɔ dɔmɛ la anu la kolofeŋɛnu bɛ faliŋɛ la.
GEN.47.18	Wo saŋɛ to tanbita, anu ka a fɔ Yusufu ye, wo san tɔ saage, anu ko: «Mɔ te nɔ dogonna mɔ marige la. Nafulu yo bele mɔ bolo. Mɔ la kolofeŋɛnu tugun bɛ bata ma ile mɔ marige tɛŋɛ la. Fenfen bele toren mɔ marige ye bitugun fɔ mɔ wunde anun mɔ la duge. 
GEN.47.19	I kana a to mɔ ni faga i ɲala, mɔ la dugenu ni boloka. Mɔ nun mɔ la dugenu mafalin dɔmɛ la, mɔ ni ma Misira mansa la joŋɛnu la, mɔ la dugenu ni ma a tɛŋɛ la. Suge don mɔ bolo mɔ ni a lawali, alako mɔ ni balu, mɔ kana faga, duge kana naa bolokala.» 
GEN.47.20	Wo ka a taran, kɔnkɛ bata a tɛ kiti anu la. Wo butɔ, Yusufu ka Misira duge bɛ san Misira mansa ye, bayi Misira kaanu bɛ ka anu la duge mayita le. Duge bɛ mata Misira mansa tɛŋɛ la ɲɔgɔnna le. 
GEN.47.21	A ka jama ma joŋɛ la, ka bɔɔ Misira naaniŋɛnu sonkiŋɛ tɔ, han tagala sigila sonkiŋɛ doe tɔ. 
GEN.47.22	Hali wo bɛ to mata, a ma sarika lakelanu la duge san, bayi Misira mansa bata sariya ɲinma jigan anu la ko tɔ, Misira mansa ni kɛnɛ dɔmɛ fatanna anu ma. Wolo mu, anu ma anu la duge mayita.
GEN.47.23	Yusufu ka a fɔ jama ye: «Kɔtɛ, n bata wo nun wo la dugenu san Misira mansa ye. Wo la sugenu le ka, wo ni dugenu lawali. 
GEN.47.24	A tɛgɛ tɛmuɛ tini ke, wo be a sigi looluɲɔgɛ le donna Misira mansa bolo. Sigi naanɛ min tota wo si ma suge la anun wo nun wo la deŋɛnu balue la, anun mɔgɛnu minnu be wo bolo wo la boŋɛnu butɔ.» 
GEN.47.25	Anu ka a jaabi: «I bata mɔ lakisi! Mɔ bata mɔ marige la hinnɛnteya yen i be min maren mɔ ye. Mɔ be mala kɔtɛ Misira mansa la joŋɛnu le la.» 
GEN.47.26	Yusufu ka wo ma sariya la Misira duge tɔ, han bi wolo be sabatiren. Sigi looluɲɔgɛ ni ma Misira mansa tɛŋɛ la, fɔ sarika lakelanu la dugenu, wolo te ma Misira mansa tɛŋɛ la.
GEN.47.27	Yaguba bɔnsɛ sabatita Misira jamanɛ tɔ, Gosen duge tɔ. Wo duge mata anu tɛŋɛ la. Anu jiidita, anu siyata han. 
GEN.47.28	Yaguba ka san tan nun wɔrɔwila le ma Misira jamanɛ tɔ. Yaguba la simaya bɛ labɛndeŋɛ tabɛnta san kɛmɛ san binaani nun wɔrɔwila. 
GEN.47.29	A faga tɛmuɛ to bata sutuya, a ka a la den Yusufu kele, a ka a fɔ a ye: «Ka i be diren hinnɛnteya mala n ɲɛ, n bata i táran i ni i bole lasori n wote kɔtɔ, i ni i lakali n ɲɛ. I ni telen n ɲɛ kanunteya la. N bata i táran i kana n mandi Misira duge tɔ. 
GEN.47.30	Ka n fagata tɛmuɛ min tɔ iko n baabanu fagata ki min na, i si n nabɔɔ le Misira, i ni taga n mandi anu la gaburu dula tɔ.» Yusufu ka a jaabi, a ko: «I be min fɔren n ɲɛ, n si a ma le.» 
GEN.47.31	Yaguba ka a fɔ: «I kali n ɲɛ.» Yusufu ka a kali a ye. Wo kɔma, Yaguba ka a lawali sa, a butinta a la benbe kunsadula.
GEN.48.1	Wo koenu tanbi kɔma, anu ka a fɔ Yusufu ye, anu ko: «A fɛlɛ i baaba bele kendeyaren.» Bɔɔla a ka a mɔɛ, ale nun a la den kayiren fila tagata, Manasi nun Efirayimu. 
GEN.48.2	Anu ka a fɔ Yaguba ye: «I la den Yusufu be naren i bata.» A katata, a wulita, a sigita benbe tɔ. 
GEN.48.3	Yaguba ka a fɔ Yusufu ye, a ko: «Ala sɛnbɛ tige bɔɔta le n ma Lusi, Kanana duge tɔ. A ka barikɛ sa n na ko tɔ. 
GEN.48.4	A ka a fɔ n ɲɛ, a ko: ‹Nde le mu ka, n si i lajiidi, n ni i lasiya, n ni i ma jama banba tige la. N si kɛ duge dii le i bɔnsɛ ma hali i tanbi kɔma, a ni ma anu tɛŋɛ la kudai.› 
GEN.48.5	Kɔtɛ i ka den kayiren filanu minnu sɔtɔ Misira yannun n ni na i dula Misira, Efirayimu nun Manasi, n bata anu ma n na deŋɛnu la, iko Rubɛn nun Simeyɔn to mu n na deŋɛnu la. 
GEN.48.6	Kɔnɔ ka i ka deŋɛnu minnu sɔtɔ kɛnu kɔma, wonu si ma ile tɛŋɛ la. Anu be naala tola anu kɔtɔnu le kɔma anu la kɛɛ la ko la. 
GEN.48.7	N na bɔɔreŋɛ Padan, yannun n ni ke Efarata, Kanana duge tɔ, i nɛɛnɛ Rakeli fagata n bolo kila la. N ka a mandi Efarata kila la ɲɔ, ka min tɔgɔ Betilɛmu.»
GEN.48.8	Yaguba ka Yusufu la deŋɛnu fɛlɛ, a ka a fɔ a ko: «Ɲɔmɔ le kɛnu la?» 
GEN.48.9	Yusufu ka a baaba jaabi: «N na den kayireŋɛnu le, Ala ka minnu dii n ma yan.» Yaguba ka a fɔ, a ko: «N bata i táran yandi, anu madon n na alako n ni duba anu ye.» 
GEN.48.10	Yaguba bata kɔtɔya, a ɲanu bele feŋɛnu lasagala. A te nɔ fondo yenna bitugun. Yusufu ka a la deŋɛnu madon a la, Yaguba ka anu masunbu a ka anu hibbɛ a ma. 
GEN.48.11	Yaguba ka a fɔ Yusufu ye, a ko: «N bele a miraren nun ka a fɔla n mɛn si i tayen. Kɔnɔ a fɛlɛ, Ala bata a laɲini n ni i la deŋɛnu yati yen.» 
GEN.48.12	Yusufu ka a la deŋɛnu jigan a baaba kɛn kunma. A ka a majigi a butinta duge ma. 
GEN.48.13	Wo kɔma, Yusufu ka a la den fila bita a bole ma, a ka Efirayimu bita a bolo ɲinma bole la, Yaguba bolo mara sɔngɛ la. A ka Manasi bita a bolo mara bole la, Yaguba bolo ɲinma sɔngɛ la. A ka anu madon a la. 
GEN.48.14	Kɔnɔ Yaguba ka a bolo ɲinma bole latanbi a bolo mara sɔngɛ la, a ka a sa Efirayimu kuŋɛ ma, min mu dendeŋɛ la. A ka a bolo mara bole latanbi a bolo ɲinma sɔngɛ la, a ka a sa Manasi kuŋɛ ma, hali a to mu den fɔlɛ la. A dun ka a lɔn a be koe min mala a bolenu la. 
GEN.48.15	A dubata Yusufu ye, a ka a fɔ a ye, a ko:
GEN.48.15	«N mankayi Iburahima nun n baaba Isiyaka be Ala min na kila kɔma,
GEN.48.15	ile Ala min mu n dankunna la kabɔɔ n sɔtɔ luŋɛ han bi,
GEN.48.16	Ile min mu maleka la, i ka n bɔɔ ko bɛlɛŋɛ tɔ,
GEN.48.16	ile Ala ni hɔrɔma to kɛ deŋɛnu la ko tɔ.
GEN.48.16	Anu ni anu kele nde tɔgɛ la,
GEN.48.16	anun n mankayi Iburahima nun n baaba Isiyaka tɔgɛ la.
GEN.48.16	Anu ni jiidi jamanɛ butɔ koola.»
GEN.48.17	Kɔnɔ Yusufu to ka a yen a baaba bata a bolo ɲinma bole sa Efirayimu kuŋɛ ma, wo koe ma diya a ye feu. A ka a baaba bole bita alako a ni a bɔɔ Efirayimu kuŋɛ ma, a ni a sa Manasi kuŋɛ ma. 
GEN.48.18	Yusufu ka a fɔ a baaba ye: «N baaba, i bata tantan, bayi Manasi le mu kina la. I be i bolo ɲinma bole sala ale le kuŋɛ ma.» 
GEN.48.19	A baaba ma sɔn, a ka a fɔ: «N ka a lɔn, n na deŋɛ, n ka a lɔn. Ale tugun be naala mala bɔnsɔ siyama tige le la. Ale tugun si siya le, kɔnɔ a dɔgɛ le si naa fisaya siyala ale ko. A dɔgɛ bɔnsɛ si naa ma le sii siyama tige la.» 
GEN.48.20	A dubata anu ye wo lun, a ka a fɔ: «Bani Isirayila kaanu be naala duba mala wo tɔgɛnu le la. Anu si naa a fɔ Ala mu barikɛ sala i la ko tɔ iko Efirayimu nun Manasi.» A ka Efirayimu sɔ ɲatɔ Manasi ko, ɲɔgɔnna le. 
GEN.48.21	Yaguba ka a fɔ Yusufu ye: «A fɛlɛ, n be faga da le tɔ. Kɔnɔ Ala si to le wo fɛ, a mɛn ni wo talasagi wo benbanu la duge tɔ. 
GEN.48.22	N bata Sisɛmu saa dii i ma, ka min fisa i kɔtɔnu tɛŋɛ ko, n ka ka min nabita Amɔri kaanu bolo n na faŋɛ nun n na kala la.»
GEN.49.1	Yaguba ka a la deŋɛnu kele, a ka a fɔ anu ye:
GEN.49.1	«Wo madɛn n ni kuma do fɔ wo ye,
GEN.49.1	min be naala wo takela sinan.
GEN.49.2	Wo madon, wo ni wo tolomasɔ n na, nde Yaguba la deŋɛnu,
GEN.49.2	wo tolomasɔ wo baaba Yaguba la.
GEN.49.3	Ile Rubɛn, i mu n na den fɔlɛ le la,
GEN.49.3	n ka ile len fɔlɔ sɔtɔ sɛnbɛ be n na tɛmuɛ min tɔ,
GEN.49.3	fisamanteya nun sɛnbɛ be i ye i dɔgɛnu ko.
GEN.49.4	I si wuruntun iko mɔrɔŋɛ,
GEN.49.4	i bata sa i baaba la benbe tɔ i ka a manɔgɔ,
GEN.49.4	i nun i nanden bata kafu n na benbe tɔ.
GEN.49.4	Wolo mu i te ma fisamante la.
GEN.49.5	Simeyɔn nun Lewi mu nɛɛnɛ dɔndɔma le la,
GEN.49.5	anu la faŋɛ mu kɛlɛmafeŋɛ le la.
GEN.49.6	Kɔnɔ n te to anu la janfaɲɔgɔya tɔ,
GEN.49.6	n te kafu anu ma anu la bɛŋɛ tɔ,
GEN.49.6	bayi anu la jusu yɛlɛ butɔ anu ka kayenu faga,
GEN.49.6	anu la kalabanteya la anu ka turanu maba.
GEN.49.7	N bata anu la jusu yɛlɛ danka,
GEN.49.7	bayi a sɛnbɛ kolo kɛlɛ tɛgɛ la.
GEN.49.7	N bata anu la mɔnɛ danka
GEN.49.7	bayi anu ɲa bɛlɛ.
GEN.49.7	N si anu nun Yaguba bɔnsɛ lafatan de,
GEN.49.7	n mɛn ni anu mafatan Isirayila jamanɛ butɔ.
GEN.49.8	Juda, i baaba dɔndɛnu si ile le tantu,
GEN.49.8	i si naa nɔɛ sɔtɔ le i jaguenu kunma.
GEN.49.8	I baaba la den kayireŋɛnu si anu majigi le i ye.
GEN.49.9	N na den Juda, jata deŋɛ le mu i la,
GEN.49.9	i tini sube dɔmɔ i ni saagi i todula tɔ.
GEN.49.9	I be i kunbeleŋɛnu ŋɔrɔmɔntɔnna le iko jata,
GEN.49.9	iko jata muse, ɲɔmɔ le si nɔ i lawulila?
GEN.49.10	Mansa tungare be naala tola Juda bɔnsɛ le bolo.
GEN.49.10	Mɔgɔ yo te mansaya nɔɛ bɔɔ a bɔnsɛ bolo.
GEN.49.10	Fɔ a tige tini na tɛmuɛ min tɔ,
GEN.49.10	see bɛ mɛn ni naa sujudu a ye.
GEN.49.11	A be a la sofale kitila rɛsɛn lɔgɛ le la.
GEN.49.11	A be a la sofale deŋɛ tugun kitila rɛsɛn lɔgɔ ɲinma le la.
GEN.49.11	A be a la doroke kola beere je le la,
GEN.49.11	a be a la kima doroke tugun kola beere ji wuleŋɛ le la.
GEN.49.12	Beere je be a ɲanu lawulenden,
GEN.49.12	nɔnɛ be a ɲiŋɛnu labeyaren.
GEN.49.13	Sabulɔn be naala sabatila ba dala le,
GEN.49.13	bakki da si sɔtɔ ka min na kuluŋɛnu ye.
GEN.49.13	A la naaniŋɛ be Sidɔn sɔngɛ le la.
GEN.49.14	Isakari mu sofale sɛnbɛma le la,
GEN.49.14	min be sala wɔɔrɛ fila tɛma.
GEN.49.15	A ka a yen a be a sulenna dula min tɔ, a kaɲin;
GEN.49.15	a be saren duge min tɔ, ɲɔ be diyaren a ye.
GEN.49.15	A be a kɔɛ lafontiren kote kɔtɔ,
GEN.49.15	a be jonya wale le tɔ.
GEN.49.16	Dan, a si a tɛn jama makiiti le,
GEN.49.16	iko bani Isirayila bɔnsɛ doenu.
GEN.49.17	Dan si to iko kaa, min be kila tɔ,
GEN.49.17	iko tanbalunbe min be kɛn kila tɔ.
GEN.49.17	A ni soee tingiliŋɛnu kin,
GEN.49.17	soo laborilá ni boe a kɔɛ ma.
GEN.49.18	Ee Alatala, n hakkile be i ma, i si n nakisi le.
GEN.49.19	Gadi, boen malanu si boe le a ma,
GEN.49.19	kɔnɔ ale tugun si bɔɔ anu bolo a ni anu jokki.
GEN.49.20	Aseri la duge be dɔmɔ ɲinma le labɔɔla,
GEN.49.20	mansa be a la dɔmɛ sɔtɔla ka min na.
GEN.49.21	Nafutali si to iko minan muse min be a fan ye,
GEN.49.21	a ni den ɲinmanu sɔtɔ.
GEN.49.22	Yusufu si to iko kifeŋɛ min bulata tenge kɛnna,
GEN.49.22	a boliŋɛnu be yɛlɛla tatta kunma,
GEN.49.22	a be wolola a ɲinma la.
GEN.49.23	Ndaka fililanu ka kɛlɛ tɛgɛ a ma,
GEN.49.23	anu ka kala fili a ma,
GEN.49.23	han anu ka a ladumɛn.
GEN.49.24	Kɔnɔ a la kala te lamaga a bole tɔ,
GEN.49.24	a bole tugun telenta,
GEN.49.24	Yaguba la Ala sɛnbɛ tige sabu la,
GEN.49.24	min be maren bani Isirayila bɔnsɛ dankunna la,
GEN.49.24	min be toren iko kuru banba.
GEN.49.25	I baaba Marigi Ala le si i dɛman,
GEN.49.25	Ala min mu sɛnbɛ tige la,
GEN.49.25	a ni barikɛ sa i la ko tɔ,
GEN.49.25	a ni saŋɛ barikɛnu lajigi kabɔɔ kantɔ,
GEN.49.25	a ni duge tɔ je barikɛ dii i ma,
GEN.49.25	a ni den sɔtɔ koe laɲini i ye
GEN.49.25	a ni i bɔnsɛ singi je lasiya.
GEN.49.26	I baaba la barikɛ tanbita ko ɲinma bɛ la,
GEN.49.26	min bɛ bata ma nun kabɔɔ tɛmu yanfama tɔ.
GEN.49.26	Wo bɛ ni to Yusufu kunma,
GEN.49.26	min bata masubɛ a baaba dɔndɛnu tɛma.
GEN.49.27	Bunyamin si to iko wula butɔ wulu fate.
GEN.49.27	Saguma fɔ a ni sube puruntin,
GEN.49.27	a ka min sɔtɔ, wura la a ni a fatan.»
GEN.49.28	Bani Isirayila bɔnsɔ tan nun fila bɔɔta kɛndelen tɔ. Anu baaba saarata anu la, a ka kɛlɛ fɔ a saarata anu bɛ la, bɛ nun a la saara.
GEN.49.29	Wo kɔma a ka wo yamɔre sa a la deŋɛnu ma, a ko: «N benbanu minnu fagata, n be anu jokkila le. Ka n fagata wo ni n mandi n baabanu fure mandita ka min na fanmɛ tɔ min be Efurɔn Hɛti kaa la duge tɔ, 
GEN.49.30	fanmɛ min be Makipela duge tɔ, Mamire tabɛŋɛ tɔ Kanana duge tɔ. Iburahima ka wo duge san de Efurɔn Hɛti kaa ma, alako ɲɔ ni ma a la gaburu dula la. 
GEN.49.31	Anu ka Iburahima nun a la musu Sara mandi ɲɔ le. Anu ka Isiyaka tugun nun a la musu Rebeka mandi ɲɔ le. Nde tugun ka Leya mandi ɲɔ le. 
GEN.49.32	Wo duge nun fanmɛ min be ɲɔ, anu santa Hɛti bɔnsɛ le ma.» 
GEN.49.33	Yaguba to banta kumala a la deŋɛnu ye, a sata benbe tɔ, a nɛ bɔɔta, a tagata a benbanu taran.
GEN.50.1	Yusufu ka a kunsin a baaba fure ma, a ka a masunbu, a dita a kunma. 
GEN.50.2	Wo kɔma Yusufu ka a la boori bɔɔlanu yamɔri anu ni boore ladon a baaba bali kɔtɔ alako a kana bɔrɔ. Anu ka wo ma Yaguba la. 
GEN.50.3	Anu tota wolo tɔ han tele binaani, anu la naamuŋɛ kɛɲa ma. Misira kaanu ka a la faga koe kinikini ma han tele bi wɔrɔwila.
GEN.50.4	Faga koe to bɔɔta a la, Yusufu ka a fɔ Misira mansa mamakafuɲɔgɛnu ye: «Ka wo si nɔ hinnɛnteya mala n ɲɛ, n bata wo táran wo n na kuma matanbi Misira mansa ma. 
GEN.50.5	N baaba ka n nakali le, a ka a fɔ, aa be faga koe le tɔ. Aa n ni a mandi gabure le tɔ min be soeren Kanana duge tɔ. Kɔtɛ, n bata mansa táran, a ni a to n ni taga n baaba mandi. Wo tɛmuɛ n si na.» 
GEN.50.6	Misira mansa ka a jaabi, a ko: «Yɛlɛ, i ni taga i baaba mandi iko a ka i lakali ki min na.»
GEN.50.7	Yusufu yɛlɛta, tagala a baaba mandi dula. A nun Misira mansa la walilanu bɛ nun a la bon butɔ kuntigenu anun Misira kuntigenu bɛ, 
GEN.50.8	anun Yusufu la denbaya bɛ, a baaba dɔndɛnu anun a baaba la denbaya, a bɛ tagata le. Dendeŋɛnu anun kolofeŋɛnu a banba nun a lanma tun de tota Gosen duge tɔ. 
GEN.50.9	Yusufu nun sarɛtinu anun soo laborilanu tugun tagata. Wo koe mata jama banba le la han a tanbita a tɔ.
GEN.50.10	Anu to keta Atadi lɔŋɛ tɔ, Yurudɛn kɔɛɛ kɔkɔma, anu ka fure makinikini, wo mata suunu belebele la han a tanbita a tɔ. Yusufu ka a baaba makinikini han tele wɔrɔwila. 
GEN.50.11	Kanana kaanu ka wo fure la kinikinɛ yen, min be maren Atadi lɔŋɛ tɔ, anu ka a fɔ: «Kɛ faga koe be maren suunu belebele la Misira kaanu ye.» Wolo ka a ma anu ka wo dula tɔgɔ sa ‹Misira suunɛ›, Yurudɛn kɔɛɛ kɔkɔma. 
GEN.50.12	Yaguba ka a la deŋɛnu yamɔri ki min na, anu ka wo lakamali. 
GEN.50.13	A la deŋɛnu ka a fure doni Kanana duge tɔ, anu ka a mandi Makipela duge tɔ fanmɛ tɔ Mamire tabɛŋɛ tɔ, Iburahima ka duge min san Efurɔn Hɛti kaa ma alako ɲɔ ni ma gaburu dula la. 
GEN.50.14	Anu to bata ban a baaba mandila, Yusufu nun a baaba dɔndɛnu, anun mɔgɛ min bɛ tagata a masɔdula a baaba baadɛ tɔ, anu sagita Misira duge tɔ.
GEN.50.15	Yusufu baaba dɔndɛnu to bata a yen anu baaba bata faga, anu ka a fɔ ɲɔgɔn ye: «Ka Yusufu ka kɛlɛɲɔgɔya telen mɔ la, mɔ ka ko koroŋɛ min bɛ ma a la, tumado a si a tɛŋɛ yɔgɔ le mɔ la.» 
GEN.50.16	Wo butɔ, anu ka kiila kii a ni a fɔ Yusufu ye: «I baaba ka yamɔri le sa yannun a ni faga, a ko: 
GEN.50.17	aa mɔ ni kɛ fɔ ile Yusufu ye: aa baaba bata i táran, aa i ni diɲa i kɔtɔnu la tiɲare ma anun anu la hakkɛ, bayi anu ka ko koroŋɛ ma le i la. Kɔtɛ yandi, aa i ni diɲa i baaba Marigi Ala la joŋɛnu la tiɲare ma.» Wo kumanu to fɔta Yusufu ye, a dita. 
GEN.50.18	A kɔtɔnu faŋɛ nata anu boeta a kɛn kɔtɔ, anu ka a fɔ: «Mɔle len ka, i la joŋɛnu.» 
GEN.50.19	Yusufu ka a fɔ anu ye: «Hali wo ma kilan. Nde le ma Ala la. 
GEN.50.20	Wo bɛnta le n kunma wo ni ko koroŋɛ sigi n ma, kɔnɔ Ala kan ka a mafalin a ɲinma la a ni jama banba nɛ lakisi min be nala kela iko bi. 
GEN.50.21	Kɔtɛ, hali wo ma kilan. N si wo hajue bɛ jara le, anun wo la deŋɛnu.» Yusufu la wo kuma ka anu juse sa.
GEN.50.22	Yusufu nun a baaba la denbaya sabatita Misira. A ka san kɛmɛ san tan sɔtɔ simaya la. 
GEN.50.23	Yusufu ka Efirayimu la deŋɛnu yen de. A ka a mamaren tolobita yen. A ka Manasi la den Makiri la deŋɛnu bɛ ma a la deŋɛnu le la. 
GEN.50.24	Yusufu ka a fɔ a baaba dɔndɛnu ye: «Nde tugun be faga da le tɔ. Kɔnɔ wo ni laa a la, Ala si hinnɛ le wo la. A si naa wo jigan de Misira, a ni wo doni duge tɔ, a ka a kali lahire min jigan koe la Iburahima nun Isiyaka nun Yaguba ye.» 
GEN.50.25	Yusufu ka Yaguba la deŋɛnu lakali, a fɔla: «Ala tini hinnɛ wo la, wo tɛmuɛ wo si n bɔɔ yan, wo ni n fure doni kunma.»
GEN.50.26	Yusufu la simaya be san kɛmɛ san tan, a fagata. Anu ka boore ladon a bali kɔtɔ alako a kana bɔrɔ, anu ka a sa kuru kankira butɔ Misira duge tɔ.
EXO.1.1	Isirayila, min tɔgɔ Yaguba, a la deŋɛnu tɔgɛnu le mu ka minnu tagata Misira, anun anu baaba Yaguba, bɛ nun a la denbaya: 
EXO.1.2	Rubɛn, Simeyɔn, Lewi, Juda, 
EXO.1.3	Isakari, Sabulɔn, Bunyamin, 
EXO.1.4	Dan, Nafutali, Gadi anun Aseri. 
EXO.1.5	Yaguba juruya kɔnte be tabɛnden mɔgɔ bi wɔrɔwila le ma. Wo ka a taran Yusufu be Misira nun. 
EXO.1.6	Yusufu naata na faga, ale nun a baabadɔndɛnu bɛ, sa ale nun a filaɲɔgɛnu la. 
EXO.1.7	Kɔnɔ wo bɛ butɔ, bani Isirayila kaanu mata le den sɔtɔlanu la, anu jiidita, anu naata siya anu ka sɛnbɛ sɔtɔ han anu ɲan ka duge lafa.
EXO.1.8	Wo kɔma, mansa nama do naata na sɔ Misira jamanɛ tɔ min ma Yusufu la ko lɔn. 
EXO.1.9	A ka a fɔ a la jama ye: «Wo ka a yen bani Isirayila jama bata siya han, anu mɛn bata sɛnbɛ sɔtɔ mɔ ko. 
EXO.1.10	Fɔ wo mɔ ni hakkili ɲinma ɲini anu la ko la alako anu kana siya. Bayi ka kɛlɛ wulita, anu si naa kafu le mɔ jaguenu ma anu ni mɔ kɛlɛ. Wo kɔma, anu ni bɔɔ duge tɔ.» 
EXO.1.11	Awa, anu nata kuŋɛnu sɔ bani Isirayila jama kunma anu tɔɔrɔ koe wali bɛlɛŋɛ la. Wo butɔ, bani Isirayila kaanu ka saanu labɔɔ dɔmɔ mandi dula la Misira mansa ye, ka minnu tɔgɔ Pitɔmu anun Ramisɛsi. 
EXO.1.12	Kɔnɔ wali bɛlɛŋɛ be sɔla bani Isirayila kaanu ma ki min na, anu be siyala ɲɔgɔnna le, anu mɛn be mafatanna duge kunma ɲɔgɔnna le. Wo butɔ, Misira kaanu kilanta anu la, anu ka anu kɔn. 
EXO.1.13	Misira kaanu ka bani Isirayila kaanu ma joŋɛ la a bɛlɛma la. 
EXO.1.14	Wo butɔ, anu ka dunuya labɛlɛya bani Isirayila kaanu ma wali bɛlɛŋɛ la: anu ni bangue ɲiɲa birike la, ka sɛnɛ wale mɔɔle bɛ ma. Fayida, Misira kaanu ka jonya wale mɔɔle bɛ don bani Isirayila kaanu bolo a bɛlɛma la.
EXO.1.15	Hebure kaanu
EXO.1.16	«Ka wo be Hebure musenu dɛmanna den sɔtɔ dula, wo ni deŋɛ fɛlɛ koola, ka kaye le mu wo ni a faga, ka muse le wo ni a to a ni balu.» 
EXO.1.17	Kɔnɔ den nabitala musenu be kilanden Ala la. Anu ma sɔn Misira mansa la yamɔre labatula; anu ka kayenu to ɲɔ, anu ma anu faga. 
EXO.1.18	Wo kɔma, Misira mansa ka anu kele, a ko anu ma: «Wo ka kayenu to fenna anu baluta? Wo ka wo ma fenna?» 
EXO.1.19	Den nabitala musenu ka Misira mansa jaabi, anu ko: «I ni diɲa, bayi Hebure musenu bele toren iko Misira musenu. Sɛnbɛ be Hebure musenu la. Yannun den nabitala muse ni ke anu ma, wo si a taran anu bata deŋɛ sɔtɔ.»
EXO.1.20	Wo butɔ, Ala ka a la ko ɲinma lakoti wo den nabitala musenu ye. Bani Isirayila jama nata siya anu ka sɛnbɛ sɔtɔ han. 
EXO.1.21	Den nabitala musenu to kilanta Ala la, Ala tugun ka anu kɔ deŋɛnu la. 
EXO.1.22	Wo butɔ, Misira mansa ka kɛ yamɔre don a la jama bɛ bolo, a ko: «Hebure den kayireŋɛ min bɛ be sɔtɔla, wo ni a bɛ lafili Nili je tɔ, kɔnɔ wo ni musenu kan to anu ni balu.»
EXO.2.1	Wo wagate, kaye do be ɲɔ, Lewi bɔnsɛ le mu a la, a ka Lewi bɔnsɛ la den musereŋɛ do jigan fute la. 
EXO.2.2	Ale muse nata bue jigan, a ka den kayireŋɛ sɔtɔ. A to ka a yen deŋɛ majabuta, a ka a dogon kari saba. 
EXO.2.3	Kɔnɔ a to te nɔ a dogonna bitugun, a ka kalin kankira jigan a ye, a ka dole nun kolitarɛ madon wo kankira ma, a ka bɔɔbɛ sa a butɔ, a nata a sigi je tɔ kaliŋɛnu tɛma Nili kɔɛɛ dala. 
EXO.2.4	Wo kɔma, bɔɔbɛ barenmuse naata sɔ kan sutuma tɔ, alako a ni a lɔn fen min be naala kela a dɔgɛ ma.
EXO.2.5	Wo butɔ, Ala ka a ma, Misira mansa la den musereŋɛ jigita kɔɛɛ tɔ a kodula. A la jon musenu to be anu matagamanna kɔɛɛ dala, a ka kankira yen kaliŋɛnu tɛma kisanna. A ka a la walilá dɔndɔ kii a ni taga a nati. 
EXO.2.6	A to ka a nati, Misira mansa la den musereŋɛ ka a laka, a ka bɔɔbɛ yen, kaye le mu, a be dila. A kinikinita a ma, a ko: «Hebure kaanu la bɔɔbɛ le mu!» 
EXO.2.7	Bɔɔbɛ barenmuse ka a madon Misira mansa la den musereŋɛ la, a ka a fɔ a ye, a ko: «N ni taga konbira kele i ye ba Hebure musenu tɛma, alako a ni naa kɛ bɔɔbɛ lasusu i ye?» 
EXO.2.8	Misira mansa la den musereŋɛ ka a jaabi: «Awa, taga.»
EXO.2.8	Wo butɔ, bɔɔbɛ barenmuse tagata bɔɔbɛ nɛɛnɛ kele. 
EXO.2.9	Wo la nareŋɛ, Misira mansa la den musereŋɛ ko a ma: «Kɛ bɔɔbɛ jigan i ni taga a lasusu n ɲɛ, nde si i sɔŋɛ dii i la wale la.» Wo butɔ, muse ka bɔɔbɛ jigan, a tagata a fɛ, a ka a lasusu.
EXO.2.10	Bɔɔbɛ la koloyareŋɛ, muse ka a nati Misira mansa la den musereŋɛ ye, wo ka a jigan a ka a ma a la deŋɛ la. A ka a tɔgɔ sa Musa, bayi a ko: «N ka a bɔɔ je tɔ le.»
EXO.2.11	Lun do, Musa la kamarenyareŋɛ, a bɔɔta, a tagata a bareŋɛnu fɛlɛdula, a ka a yen wali bɛlɛŋɛ be sigila anu ma. A mɛn ka a yen a bareŋɛnu tɛma Misira kaa do be Hebure kaye botegela. 
EXO.2.12	Musa naata a lamiliŋɛ fɛlɛ a ma mɔgɔ yen. Wo butɔ, a ka Misira kaa faga, a tagata a fure mandi mɛɲɛŋɛ tɔ. 
EXO.2.13	Wo tabantaka a mɛn bɔɔta, a ka a taran kɔtɛ, Hebure kayi mɔgɔ fila be ɲɔgɔn botegela. A ka a fɔ kaye ye tɔɲa bele min bolo: «I be i bareŋɛ botegela fenna?» 
EXO.2.14	Kaye ka a jaabi, a ko: «Ɲɔmɔ le ɲan ka i sɔ mansa la mɔ makiiti koe la? Bɔ i be diren de i ni nde tugun faga iko i ka Misira kaa faga ki min na?» Musa to ka wo mɔɛ, a kilanta, a ko a yɛtɛ ma: «N bata laa a la kɛ koe bata lɔn.» 
EXO.2.15	Misira mansa la a mɔɛreŋɛ koe min be tanbiren, a ka Musa ɲini alako a ni a faga. Wo butɔ, Musa borita, a ni yanfaya Misira mansa la, a tagata Madiyana jamanɛ tɔ alako a ni to ɲɔ.
EXO.2.15	Lun do, a keta kɔlɔŋɛ do kɛnna ɲɔ, a sigita. 
EXO.2.16	Wo ka a taran, Madiyana sarika lakelá be ɲɔ min tɔgɔ Yetoro, den musereŋɛ mɔgɔ wɔrɔwila le be a bolo. Wonu nata ji sori dula wo lun, anu ni kolofeŋɛnu la ji minfeŋɛnu lafa, alako ka je dii anu baaba la kolofeŋɛnu ma. 
EXO.2.17	Kɔnɔ kolofen kantalá donu nata, anu ka anu bee. Wo butɔ, Musa wulita a ka wo den musereŋɛnu dɛman, a naata na je dii anu la kolofeŋɛnu ma. 
EXO.2.18	Anu to saagita anu baaba Rehuyɛli
EXO.2.19	Anu ka a jaabi: «Misira kaa do ka mɔ latanga kolofen kantalanu ma, hali je yati ale len ka a sori mɔ ye, a mɛn ka a dii kolofeŋɛnu ma.» 
EXO.2.20	Anu baaba ka anu maɲininka, a ko: «Bɔ, ale kaye be mina le? Wo ka a to ɲɔ la fenna? Wo taga a kele, wo ni a nati alako a ni dɔmɛ dɔmɔ mɔ fɛ.»
EXO.2.21	Musa la nareŋɛ, a sɔnta tola Yetoro bata. Yetoro naata na a la den musereŋɛ Sefura dii Musa ma, a ni a ma a la muse la. 
EXO.2.22	Wo ka den kayiren dɔndɔ sɔtɔ Musa ye. Musa ka a fɔ: «N to bata ma boribaga la luntan jamanɛ do tɔ, n be a tɔgɔ sala le ‹Gɛrɛsɔmu›
EXO.2.23	A la mɛreŋɛ kɔma, Misira mansa naata na faga. Wo bɛ bani Isirayila kaanu be kutunna jon wale la, anu mɛn be belebelela. Anu kulɛ yɛlɛta anu dɛman koe la jonya tɔ han a keta Ala ma. 
EXO.2.24	Ala ka anu kutun kulɛ mɔɛ, a ka a hakkile to a la lahire ma a ka min kiti a nun Iburahima nun Isiyaka nun Yaguba tɛma. 
EXO.2.25	Ala ka a ɲa sɔ bani Isirayila kaanu la, anu be ki min na. A ka a lɔn anu be lahala min na.
EXO.3.1	Musa tota a bitan kaye Yetoro la kolofeŋɛnu da ɲinila min mu sarika lakela la Madiyana. Lun do, Musa ka kolofeŋɛnu doni janfue butɔ kan yanfa, a tagata han a keta Hɔrɛbi
EXO.3.2	Alatala la maleka bɔɔta a ma ɲɔ le kisanna ta mɛlɛŋɛ tɔ bapɛ do tɛma. Musa ka a fɛlɛ, a ka a yen ta be bapɛ ma, kɔnɔ bapɛ kan bele bintanna. 
EXO.3.3	Musa ko: «N ni kila bɔɔ a ma yan tagala kɛ kabanako makilandeŋɛ fɛlɛ dula. N ma a lɔn fen min be a maren kɛ bapɛ bele bintanna.» 
EXO.3.4	Alatala to ka a yen Musa be kila bɔɔla a ma tagala ɲɔ fɛlɛ dula, wo butɔ a ka Musa kele bapɛ tɛma, a ko: «Musa! Musa!» Musa ko: «Naamu!» 
EXO.3.5	Ala ko Musa ma: «I kana i madon yan na. I la samatanu bɔɔ i kɛŋɛnu tɔ, bayi i be sɔren dula min tɔ, a mu dugu saniyandeŋɛ le la.» 
EXO.3.6	A mɛn ko: «Nde le mu i baaba la Ala la, anun Iburahima la Ala, anun Isiyaka la Ala anun Yaguba la Ala.»
EXO.3.6	Wo butɔ, Musa ka a ɲakɔtɔ dogon, bayi a kilanta a ɲa sɔla Ala la. 
EXO.3.7	Alatala mɛn ko: «N bata a yen yati anu be n na jama ɲagankatala ki min na Misira. N bata anu diri kulɛ mɔɛ, anu ɲagankatalanu sabu la. Iyon, n ka anu la tɔɔrɛ lɔn. 
EXO.3.8	Awa, n be jigiren anu lakisi dula Misira kaanu bolo. N ni anu labɔɔ Misira duge tɔ n ni anu doni dugu ɲinma lawasareŋɛ do tɔ, nɔnɛ nun kumɛ te ban ka min na. Kanana kaanu, anun Hɛti kaanu, anun Amɔri kaanu, anun Feresi kaanu, anun Hiwi kaanu, anun Jebusi kaanu be sabatiren wo duge le tɔ ka. 
EXO.3.9	Kɔtɛ, bani Isirayila kaanu diri kulɛ bata yɛlɛ han a bata ke n ma. N mɛn bata a yen yati Misira kaanu be anu jihadila mɔɔle min na. 
EXO.3.10	Kɔtɛ n be i kiila Firauna ma, i ni taga n na jama bani Isirayila kaanu labɔɔ Misira.»
EXO.3.11	Kɔnɔ Musa ko Ala ma: «Nde mɔgɔndeŋɛ, n si nɔ tagala ba Firauna bata n ni bani Isirayila kaanu labɔɔ Misira?» 
EXO.3.12	Ala ka a jaabi, a ko: «N be i fɛ. A lɔn koe la, ko nde le be i lasanbaren, a tɔnkuma le ka: i tini bani Isirayila kaanu labɔɔ Misira, wo si naa nde Ala batu kɛ kɔnkɛ tɔ.» 
EXO.3.13	Musa ka Ala maɲininka, a ko: «Kɔnɔ, n tini taga bani Isirayila kaanu taran, n tini a fɔ anu ye: ‹Wo benbanu la Ala le be n nasanbaren wo ma›, ka anu ka n maɲininka: ‹A tɔgɔ kama?›, wo butɔ, n si anu jaabi kama le?» 
EXO.3.14	Ala ka Musa jaabi kɛ kuma le la, a ko: «NDE LEN MU MIN BE SABATIREN. A fɛlɛ i si naa min fɔ bani Isirayila kaanu ye, i ko: MIN BE SABATIREN, wolo be n nasanbaren wo ma.» 
EXO.3.15	Ala mɛn ko Musa ma: «I si a fɔ bani Isirayila kaanu ye, i ko: ‹Alatala
EXO.3.16	Taga bani Isirayila kuntigenu madɛn, i ni a fɔ anu ye, i ko: ‹Alatala, wo benbanu la Ala, anun Iburahima, anun Isiyaka, anun Yaguba la Ala bɔɔta n ma. A ko, aa a si naa hinnɛ wo la, aa a bata a yen anu be min mala wo la Misira. 
EXO.3.17	Kɔtɛ a bata a fɔ: aa a si wo labɔɔ jihade tɔ wo be min tɔ ka Misira. Aa a ni wo doni Kanana kaanu, anun Hɛti kaanu, anun Amɔri kaanu, anun Feresi kaanu, anun Hiwi kaanu, anun Jebusi kaanu la jamanɛ tɔ. Nɔnɛ anun kumɛ te ban wo jamanɛ tɔ.› 
EXO.3.18	Awa, bani Isirayila kaanu si i kulɛ mɔɛ le. Wo kɔma, ile nun bani Isirayila kuntigenu si taga Misira mansa bata, wo ni a madiya, wo ko: ‹Alatala, Heburenu la Ala, a bata a yɛtɛ labɔɔ mɔ ma. Kɔtɛ, i ni a to yandi, mɔ ni taga tele saba tagamaŋɛ ma janfue butɔ, alako mɔ ni sarika bɔɔ Alatala ye, mɔ la Ala.› » 
EXO.3.19	Ala mɛn ko Musa ma: «N ka a lɔn yati Firauna te naa wo boloka fɔ ka min sɛnbɛ fisa a sɛnbɛ ko. 
EXO.3.20	N si n bole sɛnbɛ yita Firauna la jamanɛ la, n ni a botege jihade mɔɔle bɛ la. Wo kɔma, a si wo boloka wo ni taga. 
EXO.3.21	N si dɛmare ma le yati bani Isirayila jama ye, Misira kaanu ni hinnɛ anu la. Wo butɔ, wo be tagala lun min na wo te taga wo bolo tɛsɛŋɛ la. 
EXO.3.22	Wo lun, bani Isirayila kaa musu yo musu si a sigiɲɔgɛ Misira musenu tárán, minnu be sabatiren ɲɔ. Anu si Misira musenu tárán fondonu la iko kaalise, iko sanuɛ anun donfeŋɛnu, wo si naa min najigi wo la den kayireŋɛnu, anun wo la den musereŋɛnu ma. Wo si wo bosi Misira kaanu bolo ɲɔgɔn na.»
EXO.4.1	Musa mɛn ka Ala jaabi, a ko: «Kɔnɔ ee! bani Isirayila kaanu te naa laa n na, anu mɛn te naa n kulɛ lamɔɛ. Anu mɛn si naa a fɔ aa Alatala ma a fan nabɔɔ n ma.» 
EXO.4.2	Alatala ko a ma: «I be fen bitaren i bole la?» A ko: «Tungare le.» 
EXO.4.3	Alatala ko: «A lafili duge tɔ!» Musa ka a lafili duge tɔ, tungare yɛlɛmanta kaa la. Musa ka a matuntun a la kisanna. 
EXO.4.4	Alatala ko Musa ma: «I bole lafonti i ni kaa bita a fɔɲɛ ma.» A ka a bole lafonti a ka kaa bita. Kaa tamata tungare la a bole tɔ kisanna. 
EXO.4.5	Alatala ko: «Ka i ka wo ma, anu si laa le ka a fɔla nde Alatala ka n fan nabɔɔ le i ma, nde min mu anu benbanu la Ala la, Iburahima anun Isiyaka anun Yaguba la Ala.»
EXO.4.6	Alatala mɛn ko Musa ma: «I bole sa i jusukuŋɛ tɔ ba.» A ka a bole lasori a la doroke kɔtɔ a jusukuŋɛ tɔ, a mɛn ka a tabɔɔ. A ka a yen, baliwuleŋɛ mɔɔle do be a bole ma, a be beeyaaren iko nɔnɛ. 
EXO.4.7	Alatala ko: «I mɛn ni i bole sa i jusukuŋɛ tɔ.» A mɛn ka a bole lasori a la doroke kɔtɔ a jusukuŋɛ tɔ, a mɛn ka a tabɔɔ. A ka a yen, a bole mɛn tasaagita a la, iko a be ki min na nun. 
EXO.4.8	Alatala ko: «Ka bani Isirayila kaanu ma laa i la, anu ma i kulɛ lamɔɛ kabanako fɔlɛ la, anu si laa i la, kabanako filaɲɔgɛ kan na. 
EXO.4.9	Ka anu ma laa kɛ kabanako fila bɛ la, anu mɛn ma i kulɛ lamɔɛ, i si Nili kɔɛɛ je do jigan i ni a bɔn kɛnɛ tɔ. Wo tɛmuɛ, i ka je min jigan Nili kɔɛɛ tɔ, a si yɛlɛman base la kɛnɛ tɔ.»
EXO.4.10	Kɔnɔ Musa ko Alatala ma: «Ee! n Marige, n bata i tárán i ni diɲa n ɲɛ. Nde sɛnbɛ ma kolo kumare la, bɔɔla n be dendenya tɔ, han n na koloyareŋɛ, han i be kumala nde i la jondeŋɛ ye ka min na ka, n sɛnbɛ ma kolo kumare la. N da nun n nɛŋɛ be biliyaren kuma la.» 
EXO.4.11	Alatala ko Musa ma: «Ɲɔmɔ le ka da dii mɔgɛ ma? Ɲɔmɔ le be mɔgɛ mala bobe la, ka wo ma tolobɔnɛ la? Ɲɔmɔ le be a ɲanu lakala, ka wo ma a ni a ma ɲabɔnɛ la? Kaa nde Alatala ma? 
EXO.4.12	Awa kɔtɛ taga. I tini be kumala, n si to i fɛ. A bɛnta i ni min fɔ n si i degen a la.»
EXO.4.13	Musa mɛn ka a fɔ: «Ee, n Marige, n bata i tárán, mɔgɔ do lasanba!» 
EXO.4.14	Wo kɔma, Alatala juse yɛlɛta Musa ma han, a ko a ma: «I kɔtɔ Harona go? i nun min mu Lewi bɔnsɛ la? N ka a lɔn, a kusan kumala a ɲinma la, a ɲan a fɛlɛ ale yɛtɛ be nala i fɛlɛ dula. Ka a ka i yen, a si sɛwa a juse tɔ. 
EXO.4.15	Wo tanbi kɔma, i si naa kuma a ye. A bɛnta min fɔla, i si naa wo fɔ a ye. Nde yati si naa to wo fɛ ka wo be kumala wagate min tɔ, n mɛn si wo degen de wo be naala min mala. 
EXO.4.16	Ale le be naala kumala jama ye i faliŋɛ la. A si naa ma i la kuma matanbilá la, ile si naa to iko nde Ala le be kumala a ye. 
EXO.4.17	Awa, wo tungare bita i bole la, i si naa kabanakoenu ma min na.»
EXO.4.18	Wo kɔma, Musa saagita a bitan kaye Yetoro bata, a ka a fɔ a ye: «I ni diɲa, n ni saagi n bareŋɛnu dula Misira, alako n ni a yen ka han kɔtɛ anu be baluren.» Yetoro ko Musa ma: «Awa, taga hɛra tɔ.»
EXO.4.19	Alatala ka a fɔ Musa ye Madiyana duge tɔ: «Saagi, i ni taga Misira, bayi min bɛ dita i fagala ɲɔ, a bɛ bata faga.» 
EXO.4.20	Wo butɔ, Musa ka a la muse nun a la den kayireŋɛnu jigan, a ka anu layɛlɛ sofale kanna, anu saagita Misira jamanɛ tɔ. Ala ka tungare min jigan koe fɔ a ye nun, a ka wo bita a bole la. 
EXO.4.21	Alatala mɛn ko Musa ma: «N ka yamɔre don i bolo kabanakoe mɔɔlenu bɛ ma koe la. I to be saagila Misira, i ni i hakkile to a ma, i ni anu ma Firauna ɲala. Wo kɔma, nde si Firauna hakkile labɛlɛya, a te bani Isirayila kaanu boloka anu ni taga. 
EXO.4.22	Wo butɔ, i si naa a fɔ Firauna ye, i ko: ‹A fɛlɛ, Alatala be min yitaren, a ko: aa a la den kayiren fɔlɛ le mu bani Isirayila jama la. 
EXO.4.23	Aa a bata a fɔ i ye i ni a la den kayireŋɛ boloka a ni taga a batu, kɔnɔ i ma sɔn a bolokala a ni taga. Awa aa a si naa i la den kayiren fɔlɛ faga.› »
EXO.4.24	Kɔnɔ Musa la tagamaŋɛ butɔ, a kita kan do. Alatala ka a madon Musa la, a dita a fagala. 
EXO.4.25	Wo butɔ, a la muse Sefura ka kuru ŋaɲama jigan a ka a la den kayireŋɛ sunna, a ka a maga Musa wote la, a ka a fɔ, a ko: «I mu n na kaye la, kɛ base le la ko la!» 
EXO.4.26	Wo ma kɔma, Alatala ka a tuntun Musa la, a ma a faga. Sefura to ka a la deŋɛ sunna, wolo mu a ka a fɔ nun: «I mu n na kaye la, kɛ base le la ko la.»
EXO.4.27	Alatala ka a fɔ Harona ye: «Taga Musa labɛn dula janfue tɔ.» A tagata, a bɛnta Musa la Ala la kɔnkɛ tabɛŋɛ tɔ, anu milimilita ɲɔgɔn ma. 
EXO.4.28	Alatala ka Musa kii kuma minnu la, anun a ka a yamɔri kabanakoenu minnu la, a ka wonu bɛ ɲamakaran Harona ye.
EXO.4.29	Wo kɔma, Musa nun Harona tagata Misira. Anu la kereŋɛ ɲɔ, anu ka bani Isirayila kuntige bɛ madɛn. 
EXO.4.30	Harona ka kuma bɛ fɔ anu ye dɔndɔ dɔndɔ iko Alatala ka a yita Musa la ki min na. A mɛn ka kabanakoenu ma jama ɲala. 
EXO.4.31	Jama laata. Anu to ka a lɔn, ko Alatala bata bani Isirayila kaanu la tɔɔrɛ yen, a mɛn nata hinnɛ anu la, anu ka anu majigi, anu sujuduta duge ma.
EXO.5.1	Wo tanbi kɔma, Musa nun Harona tagata Firauna taran Misira, anu ka a fɔ a ye: «Alatala la kuma le ka, bani Isirayila kaanu la Ala, a ko: aa i ni a la jama boloka anu ni taga, alako anu ni sale ma a la biliya butɔ, janfue tɔ.» 
EXO.5.2	Firauna ka anu jaabi, a ko: «Ɲɔmɔ le mu kɛ Alatala la n si min kulɛ lamɔɛ han n ni bani Isirayila kaanu boloka? N ɲan ma Alatala lɔn, n mɛn te bani Isirayila kaanu boloka feu!» 
EXO.5.3	Anu ka a jaabi, anu ko: «Heburenu la Ala bata a fan nabɔɔ mɔ ma. Yandi mɔ boloka, mɔ ni tele saba tagamaŋɛ ma janfue butɔ, sarika bɔɔ dula Alatala ye, mɔ la Ala, alako a kana kaaka bandiya latugu mɔ la ka wo ma a ni mɔ faga faŋɛ la.» 
EXO.5.4	Misira mansa ka a fɔ anu ye: «Musa nun Harona, wo be jama bɔɔla a la wale tɔ fenna? Wo ɲan ni taga wo la jon walenu ma dula.» 
EXO.5.5	Firauna mɛn ko: «Bi, bani Isirayila kaanu to bata siya han, kɔtɛ wo be diren anu lasulenna anu la jon walenu la ba?»
EXO.5.6	Ale wo lun yati le, Firauna ka kɛ yamɔre dii Misira wali kuŋɛnu ma, anun bani Isirayila jama kun lanmanu ma, a ko: 
EXO.5.7	«Wo kana biŋɛ don bitugun bani Isirayila jama bolo birike botege koe la, iko wo darita a la ki min na. Kɔtɛ, ande len yati bɛnta tagala anu ni biŋɛ bɔɔ anu yɛtɛ la. 
EXO.5.8	Anu darita birike min kɔnte botegela nun wo mɛn si wo kɔnte le don anu bolo, wo kana fenfen bɔɔ a la, bayi anu mu fuyante le la. Wolo be a maren anu be belebelela, anu be a fɔla anu ni taga sarika bɔɔ dula anu la Ala ye. 
EXO.5.9	Wo do sa kɛ mɔgɛnu la ɲagankata wale kunma, anu ni sɔɔbɛ bita, alako anu kana anu hakkile to kɛ foniya kumanu ma.» 
EXO.5.10	Misira wali kuŋɛnu anun bani Isirayila jama kun lanmanu tagata wo fɔ bani Isirayila jama ye, anu ko: «Firauna la kuma le ka, a ko: aa biŋɛ te don wo bolo bitugun. 
EXO.5.11	Wole len yati ká taga biŋɛ ɲini wo yɛtɛ la, wo ka a yen kan do kan, kɔnɔ fenfen te bɔɔ wo la lɔɛ la.»
EXO.5.12	Wo butɔ, bani Isirayila jama mafatanta Misira duge butɔ bɛ tɔ, anu tagata kɔrɔ baka tɔnbɔndula biŋɛ faliŋɛ la. 
EXO.5.13	Misira wali kuŋɛnu be anu lagbataala, anu tota a fɔla: «Wo wo la tele muru lɔɛ ban iko biŋɛ to be donna nun wo bolo.» 
EXO.5.14	Hali Firauna la wali kuŋɛnu ka minnu sɔ bani Isirayila kaanu tɛma wali kun lanmanu la, anu ka wonu yati botege le, anu be a fɔla anu ma: «Fen de birikenu min kɔnte be saren wo ma, wo ma a ban botegela kunun nun bi, iko a fɔlɔnɛŋɛ?»
EXO.5.15	Wo butɔ, bani Isirayila kaanu la kuŋɛnu tagata anu fan madi Firauna ma, anu ko a ma: «Fen de i be i la joŋɛnu mala kɛ mɔɔle la? 
EXO.5.16	Anu bele bin yo donden i la joŋɛnu bolo, anu nɔn be a fɔla le mɔ ye aa mɔ ni birikenu botege! Bɔɔ wo la, anu be i la joŋɛnu botegela. Kɔnɔ i la jama le bata tantan.» 
EXO.5.17	Firauna ka anu jaabi, a ko: «Fuyante le mu wo la, fuyantenu! Wolo mu wo be a fɔla aa wo ni taga sarika bɔɔ dula Alatala ye! 
EXO.5.18	Kɔtɛ wo taga wo la lɔɛ tɔ, biŋɛ te don wo bolo bitugun, birikenu nɔn min kɔnte be saren wo ma wo be wolo botegela.»
EXO.5.19	Wo butɔ, bani Isirayila kaanu la kuŋɛnu ka a yen anu be ɲagankata le tɔ, bayi anu bata a fɔ anu ye, fenfen kɔnte te bɔɔ birikenu la min be saren anu ma lun go lun. 
EXO.5.20	Anu bɔɔ tɛmuɛ Firauna bata, anu tagata Musa nun Harona taran; wonu be anu kɔnɔnden. 
EXO.5.21	Anu ka a fɔ anu ye: «Alatala ni wo fɛlɛ a ni kiite sa. Wo bata mɔ lasɛɛya Firauna nun a la walilanu ye. Wo ɲan bata faŋɛ sa anu bolo butɔ anu ni mɔ faga.»
EXO.5.22	Musa saagita, a tagata wo fɔ Alatala ye, a ko: «Marige, i be ɲagankata sigiren kɛ jama ma fenna? I ka n kii wo la fenna? 
EXO.5.23	Bɔɔla n tagata Firauna dula, n kumata a ye i tɔgɛ la, a be ɲagankata le tun sigila bani Isirayila kaanu ma. I ma fenfen ma alako i ni i la jama lafulen.»
EXO.6.1	Alatala ka a fɔ Musa ye: «I si a yen kɔtɛ n be naala min mala Firauna la, n sɛnbɛ le be naala a mala a ni bani Isirayila jama boloka, wo sɛnbɛ le mɛn be a mala a ni anu bee a la duge tɔ.»
EXO.6.2	Ala mɛn kumata Musa ye, a ko a ma: «Nde le mu Alatala la, nde. 
EXO.6.3	N ka n yɛtɛ makɛnɛn de nun Iburahima nun Isiyaka nun Yaguba ye iko Ala sɛnbɛ tige, kɔnɔ n ma nde Alatala tɔgɛ kan nabɔɔ anu ma. 
EXO.6.4	N mɛn ka n na lahire tugun kiti nde nun anu tɛma, n si naa Kanana duge dii anu ma, anu ka anu la simaya takuntu luntanya la ka min na. 
EXO.6.5	Kɔtɛ, nde bata bani Isirayila kaanu la ɲagankata dire mɔɛ, Misira kaanu be jonya sigila anu ma, n mɛn ka n na wo lahire talɔn. 
EXO.6.6	Wolo mu, i si a fɔ bani Isirayila kaanu ye, i ko: ‹Nde len mu Alatala la, n si naa wo labɔɔ le wali bɛlɛŋɛ tɔ Misira kaanu be min sigiren wo ma. N si naa wo lafulen jonya tɔ, Misira kaanu be min sigiren wo ma. N si naa wo kunka le n bolo sɛnbɛma la, n si Misira kaanu bita le kiiti bɛlɛŋɛ la. 
EXO.6.7	N si naa wo jigan de wo ni ma n na jama la, nde tugun si ma le wo la Ala la. Wo mɛn si a lɔn de ka a fɔla, nde len mu Alatala la, wo la Ala, min ka wo bɔɔ wali bɛlɛŋɛnu tɔ Misira. 
EXO.6.8	N si naa wo ladon de duge tɔ n bata n kali duge min dii koe la Iburahima, Isiyaka anun Yaguba ma. N si naa a dii le wo ma a ni to wo sagoe tɔ. Nde len mu Alatala la.› »
EXO.6.9	Awa, Musa ka Ala la kuma latanbi bani Isirayila kaanu ma ɲɔgɔnna le. Kɔnɔ anu ma Musa kulɛ lamɔɛ, bayi jonya wali bɛlɛŋɛ bata sigi anu ma, wolo ka limaniya ban anu bolo.
EXO.6.10	Wo kɔma, Alatala kumata Musa ye, a ko: 
EXO.6.11	«Taga kuma Firauna ye Misira mansa, alako a ni bani Isirayila kaanu boloka anu ni bɔɔ a la duge tɔ.» 
EXO.6.12	Musa ka Alatala jaabi, a ko: «Ka bani Isirayila kaanu ma n kulɛ mɔɛ, Firauna kan go? A si n kulɛ lamɔɛ kama le, nde min nɛŋɛ be biliyaren kuma dula?»
EXO.6.13	Kɔnɔ Alatala kumata Musa nun Harona ye, a ka anu yamɔri anu ni taga bani Isirayila kaanu taran anun Firauna Misira mansa, alako ka a si bani Isirayila kaanu labɔɔ Misira duge tɔ.
EXO.6.14	Bani Isirayila bɔnsɛ ɲatɔ sɔlanu le mu ka. Yaguba la den fɔlɛ Rubɛn, a la den kayireŋɛnu le ka: Hanoki, Palu, Heseron, anun Karami. Rubɛn bɔnsɛ mu wondelen na.
EXO.6.15	Simeyon tugun na den kayireŋɛnu le ka: Yemuyeli, Yamin, Ohadi, Yakin, Soyara, anun Sayuli. Kɔnɔ Sayuli mu Kanana muse la deŋɛ le la. Simeyɔn bɔnsɛ mu wondelen na.
EXO.6.16	Lewi la den kayireŋɛnu tɔgɛ le ka, anu nun anu juruyanu: Gerison, Kehata anun Merari. Lewi la simaya bɛ labɛndeŋɛ mata san kɛmɛ san bisaba nun wɔrɔwila le la. 
EXO.6.17	Gerison na den kayireŋɛnu mata Libini anun Simiya la anun anu bɔnsɛnu. 
EXO.6.18	Kehata la den kayireŋɛnu mata Amarami, Yitihari, Heburɔn, anun Usiyɛli la. Kehata la simaya bɛ labɛndeŋɛ mata san kɛmɛ san bisaba nun saba le la. 
EXO.6.19	Merari la den kayireŋɛnu mata Mahili anun Musi la. Awa, Lewi bɔnsɛnu le wo la anun anu juruya.
EXO.6.20	Amarami ka Yokebeti jigan a la muse la, a yaye. Wo ka Harona anun Musa sɔtɔ a ye. Amarami la simaya bɛ labɛndeŋɛ mata san kɛmɛ san bisaba nun wɔrɔwila la. 
EXO.6.21	Yitihari la den kayireŋɛnu le ka: Koora, Nɛfɛgi, anun Sikuri. 
EXO.6.22	Usiyɛli la den kayireŋɛnu le ka: Misayɛli, Elisafan, anun Sitiri. 
EXO.6.23	Harona ka Aminadabi la den musereŋɛ Eliseba jigan a la muse la, Naasɔn barenmuse; wo ka den kayireŋɛnu sɔtɔ a ye: Nadabi, Abihu, Elasari anun Itamari. 
EXO.6.24	Koora la den kayireŋɛnu le ka: Asiri, Elikana anun Abiyasafi. Koora kaanu bɔnsɛ mu wondelen na. 
EXO.6.25	Harona la den kayireŋɛ Elasari ka Putiyeli la den musereŋɛ dɔndɔ jigan a la muse la, wo ka den kayireŋɛ sɔtɔ a ye, a tɔgɔ Pinasi.
EXO.6.25	Awa, Lewi kaanu bɔnsɛ anun a ɲatɔ sɔlanu le mu wonu la.
EXO.6.26	Awa, Harona nun Musa le ka, Alatala ka a fɔ minnu ye: «Wo bani Isirayila kaanu labɔɔ Misira duge tɔ bɔnsɔ bɔnsɔ.» 
EXO.6.27	Kɛndelen be kumala Firauna ye, Misira mansa, bani Isirayila kaanu labɔɔ koe la Misira duge tɔ. Awa, ale Musa nun Harona le ka.
EXO.6.28	Alatala kumata Musa ye lun min na Misira duge tɔ, 
EXO.6.29	a ka a fɔ Musa ye, a ko: «Nde len mu Alatala la. N be min bɛ fɔla i ye i be a fɔla le Firauna ye, Misira mansa.» 
EXO.6.30	Musa ka Alatala la kuma jaabi, a ko: «Nde len mu ka, n nɛŋɛ be biliyaren kuma dula. Firauna si naa n kulɛ lamɔɛ kama le?»
EXO.7.1	Alatala ka a fɔ Musa ye, a ko: «I tolomasɔ, n bata i ma n faliŋɛ la Firauna ye, i kɔtɔ Harona tugun be mala i la kuma matanbila le la. 
EXO.7.2	N be i yamɔrila min bɛ la, ile be wolo fɔla i kɔtɔ Harona ye. Ale tugun si naa wo tafɔ Firauna ye, alako a ni bani Isirayila kaanu boloka anu ni bɔɔ a la duge tɔ. 
EXO.7.3	Kɔnɔ nde si Firauna hakkile labɛlɛya le. Hali n ka n na tɔnkumanu anun n na kabanakoenu lasiya Misira duge tɔ, 
EXO.7.4	Firauna te a tolomasɔ wo la. N si naa n bole sa le Misira ma, n mɛn si naa n na mamadɛŋɛ labɔɔ Misira duge tɔ, wolo be tabɛnden bani Isirayila kaanu ma, n na jama. N si Misira kaanu jihadi le a ɲinma la. 
EXO.7.5	N tini n bole sa anu ma, n mɛn tini bani Isirayila kaanu labɔɔ anu tɛma, Misira kaanu si naa a lɔn de, nde le mu Alatala la.» 
EXO.7.6	Musa nun Harona ka a ma ɲɔgɔnna le iko Alatala ka anu yamɔri ki min na. 
EXO.7.7	Anu be tagala kumala Firauna ye wagate min tɔ, wo ka a taran Musa bata san bisagin sɔtɔ, Harona tugun bata san bisagin anun saba sɔtɔ.
EXO.7.8	Alatala ka a fɔ Musa nun Harona ye, a ko: 
EXO.7.9	«Ka Firauna ka a fɔ wo ye: ‹Wo kabanako dɔndɔ ma!›, ile Musa si a fɔ Harona ye a ni a la tungare tajigan a ni a lafili Firauna ɲala, wo si naa ma kaa la.»
EXO.7.10	Musa nun Harona tagata Firauna bata, anu ka a ma iko Alatala ka anu yamɔri ki min na. Harona ka a la tungare lafili Firauna nun a la walilanu ɲala, wo tungare mata kaa la. 
EXO.7.11	Kɔnɔ Firauna tugun ka Misira keuyantenu nun durenu kele, wonu tugun ka wo ko dɔndɛ ma anu la keuya sabu la. 
EXO.7.12	Anu bɛ ka anu la tungare lafili duge tɔ, tungarenu yɛlɛmanta kaanu la. Kɔnɔ Harona la tungare ka anu tɛn tungarenu kunun. 
EXO.7.13	Kɔnɔ wo bɛ butɔ, Firauna hakkile be bɛlɛyaren tun, a ma Musa nun Harona kulɛ lamɔɛ; Alatala ka a fɔ ɲɔgɔnna le nun.
EXO.7.14	Wo tanbi kɔma, Alatala ka a fɔ Musa ye, a ko: «Firauna hakkile be bɛlɛyaren, a be balanden bani Isirayila kaanu bolokala anu ni taga. 
EXO.7.15	Taga Firauna dula sinan saguma, a tini be naala bɔɔla a bata, tagala kɔɛɛ dala. Ile tugun ni taga, a ni i taran Nili kɔɛɛ dala, i ni tungare bita i bole la min yɛlɛmanta kaa la nun. 
EXO.7.16	I mɛn si a fɔ Firauna ye, i ko: ‹Heburenu Marige Alatala ka n kii i ma, aa n ni a fɔ i ye, aa i ni a la jama boloka anu ni taga alako anu ni a batu janfue tɔ. Kɔnɔ han kɔtɛ i bele a kulɛ lamɔɛla. 
EXO.7.17	Wolo mu Alatala ka a fɔ, a ko: aa i si naa a lɔn kɛ-lɛ la ale len mu Alatala la: nde si naa Nili kɔɛɛ je botege le n na tungare la min be bitaren n bole la, a je si naa yɛlɛman base la. 
EXO.7.18	Yɛgɛnu minnu be Nili kɔɛɛ tɔ anu si naa faga le, wolo be Nili kɔɛɛ kuɲɛ labɔɔla. Misira kaanu si naa kata le, kɔnɔ anu te nɔ Nili kɔɛɛ je minna.› »
EXO.7.19	Alatala ka a fɔ Musa ye: «A fɔ Harona ye: ‹I la tungare tajigan i ni i bole lafonti Misira duge jenu kunma: a kɔɛnu ba, Nili kɔɔ folenu ba, a dalanu ba, anun ji dulanu bɛ kunma, anu si naa yɛlɛman de base la. Base si naa to le Misira duge bɛ tɔ, a si naa to hali ji safeŋɛ lɔgɔnɛŋɛnu anun kurunɛŋɛ butɔ.› »
EXO.7.20	Musa nun Harona ka a ma iko Alatala ka anu yamɔri ki min na. Harona ka tungare tajigan, a ka Nili kɔɛɛ je botege Firauna ɲala anun a la walilanu ɲala, kɔɛɛ je bɛ yɛlɛmanta base la. 
EXO.7.21	Yɛgɛnu minnu be nun Nili kɔɛɛ tɔ, anu fagata, Nili kɔɛɛ kuɲɛ bɔɔta. Misira kaanu ma nɔ Nili kɔɛɛ je minna bitugun. Base naata to Misira duge bɛ tɔ. 
EXO.7.22	Kɔnɔ Misira durenu tugun ka wo ko dɔndɛ ma anu la keuya sabu la. Firauna hakkile bɛlɛyata, a ma Musa nun Harona kulɛ lamɔɛ; Alatala ka a fɔ ɲɔgɔnna le nun. 
EXO.7.23	Firauna wulita a ka a kɔ sɔ a saagita a la boŋɛ tɔ. A ɲan haju ma to wo koe tɔ feu. 
EXO.7.24	Kɔnɔ Misira kaanu bɛ ka dinkanu masoe Nili kɔɛɛ fɛfɛnu tɔ ka anu si ji minnɛŋɛ yen, bayi anu te nɔ Nili kɔɛɛ je minna. 
EXO.7.25	Alatala la Nili kɔɛɛ botege kɔma, a mata han tele wɔrɔwila.
EXO.7.26	Wo tɛmuɛ le, Alatala ka a fɔ Musa ye, a ko: «Taga don Firauna bata, i si kɛ fɔ a ye: ‹Alatala la kuma le ka, a ko: aa i ni a la jama boloka anu ni taga alako anu ni a batu. 
EXO.7.27	Ka i ma sɔn anu bolokala anu ni taga feu, a ko, aa a si naa i la jamanɛ bɛ kunnatiɲa langansarimanu la. 
EXO.7.28	Nili kɔɛɛ si naa lafa langansarimanu la anu si naa yɛlɛ, anu ni don i la boŋɛ butɔ, i la kiridula tɔ han i la benbe tɔ. Anu si don i la walilanu la boŋɛnu tɔ anun i la jama bata, i la dɛgɛ bintandulanu han a botegedulanu butɔ. 
EXO.7.29	Langansarimanu si naa yɛlɛ i ma, i la jama ma a nun i la walilanu bɛ ma.› »
EXO.8.1	Alatala ka a fɔ Musa ye, a ko: «A fɔ Harona ye, a ni a la tungare bita a bole la a ni a lafonti kɔɛnu kunma, Nili kɔ folenu kunma, anun dalanu kunma, a ni langansarimanu layɛlɛ Misira duge kunma.» 
EXO.8.2	Awa, Harona ka a bole lafonti Misira kɔɛnu kunma, langansarimanu yɛlɛta, anu ka Misira duge bɛ mabutin. 
EXO.8.3	Kɔnɔ durenu tugun ka wo ko dɔndɛ ma anu la keuya sabu la: anu ka langansarimanu layɛlɛ Misira duge tɔ.
EXO.8.4	Firauna ka Musa nun Harona kele, a ka a fɔ anu ye: «Wo taga Alatala matárán alako a ni langansarimanu bɔɔ nde nun n na jama kɔma. Wo kɔma, n si naa i la jama boloka le, anu ni taga sarika bɔɔ Alatala ye.» 
EXO.8.5	Musa ka a fɔ Firauna ye, a ko: «Mansa, i sago! I be diren de ba langansarimanu ni lamuttɛ i bata anun i la boŋɛnu tɔ, anu ni naa to Nili kɔɛɛ le tɔ? Awa, a bɛnta n ni taga tɛmu miniman de Alatala matárán dula, ile nun i la walilanu anun i la jama la ko la?» 
EXO.8.6	A ka a jaabi, a ko: «Sinan.» Musa ka a fɔ: «A be naala mala ɲɔgɔnna le. Wo butɔ, i si a lɔn Alatala, mɔ la Ala ɲɔgɔn bele. 
EXO.8.7	Langansarimanu si naa yanfaya i la, anun i la boŋɛnu la, anun i la walilanu nun i la jama la. Anu si naa to Nili kɔɛɛ le tɔ.»
EXO.8.8	Musa nun Harona bɔɔta Firauna bata. Musa ka a kulɛ labɔɔ Alatala ma langansarimanu la ko la, a ka minnu lana Firauna ma. 
EXO.8.9	Alatala ka Musa la mamataraŋɛ jigan a ye. Langansarimanu sɔntɔta boŋɛnu butɔ, sansaŋɛnu butɔ, anun ɲagama butɔ. 
EXO.8.10	Anu ka anu madɛn kurun kurun, anu kuɲɛ koroŋɛ tuguta duge bɛ la. 
EXO.8.11	Kɔnɔ Firauna to ka a yen suleŋɛ donden bata ma, a mɛn ka a hakkile labɛlɛya. A ma sɔn Musa nun Harona kulɛ lamɔɛla; Alatala ka a fɔ ɲɔgɔnna le nun.
EXO.8.12	Awa, Alatala ka a fɔ Musa ye, a ko: «A fɔ Harona ye, a ni a la tungare lafonti, banbaŋɛ min be duge tɔ a ni a botege. A si yɛlɛman de taase la Misira duge bɛ butɔ.» 
EXO.8.13	Anu ka a ma ɲɔgɔnna: Harona ka a bole nun a la tungare lafonti, banbaŋɛ min be duge tɔ a ka a botege. Wo bɛ mata taasenu la, anu tuguta mɔgɛnu nun kolofeŋɛnu la. Banbaŋɛ min bɛ be duge kunma, a bɛ mata taasenu la, Misira duge bɛ butɔ. 
EXO.8.14	Durenu katata anu la keuya sabu la, ande tugun ni taasenu ɲiɲa, kɔnɔ anu ma nɔ. Taasenu be tuguren mɔgɛnu nun kolofeŋɛnu la. 
EXO.8.15	Wo kɔma, durenu ka a fɔ Firauna ye, anu ko: «Ala sɛnbɛ le mu!» Kɔnɔ wo bɛ, Firauna hakkile mɛn be bɛlɛyaren tun, a ma sɔn Musa nun Harona kulɛ lamɔɛla; Alatala ka a fɔ ɲɔgɔnna le nun.
EXO.8.16	Wo kɔma, Alatala ka a fɔ Musa ye, a ko: «I ni wuli sinan saguma piri, i mɛn ni taga Firauna yen. A tini be bɔɔla tagala kɔɛɛ tɔ, i ni a fɔ a ye: ‹Alatala la kuma le ka, a ko: aa i ni a la jama boloka alako anu ni taga a batu. 
EXO.8.17	Ka i ma sɔn a la jama bolokala anu ni taga, awa, a si naa siisa da kunamanu boloka le ile nun i la walilanu anun i la jama ma anun i la boŋɛnu butɔ. Misira kaanu la boŋɛnu anun anu la dugenu si naa fa le siisa da kunamanu la. 
EXO.8.18	Kɔnɔ wo lun, Ala si fatanfase ma le Gosɛn jamanɛ ye, a la jama be sabatiren ka min na. Siisa da kunamanu te to ɲɔ, alako i mɛn ni a lɔn Alatala be kɛ duge tɔ. 
EXO.8.19	A si a la jama lakisi le jihade ma, min be naala wo masɔtɔla. Wo kabanakoe be mala sinan de.› »
EXO.8.20	Alatala ka a ma ɲɔgɔnna le. Siisa da kunama nata anu kurun kuruŋɛ banba dan bele min na ka tugu Firauna nun a la walilanu la boŋɛnu butɔ la, anun Misira duge butɔ bɛ. Siisa da kunamanu ka duge bɛ kunnatiɲa. 
EXO.8.21	Wo sabu la, Firauna ka Musa nun Harona kele a ka a fɔ anu ye, a ko: «Wo taga wo la sarika bɔɔ wo la Ala ye, kɔnɔ n na duge butɔ de!» 
EXO.8.22	Musa ka a jaabi, a ko: «A te bɛn ɲɔgɔnna de! I ni a lɔn mɔ be kolofeŋɛnu minnu bɔɔla sarika la, wonu sarika bɔɔ koe mu tana le la Misira kaanu ye. Mɔ tini wo sarikanu mɔɔle bɔɔ Misira kaanu ɲala, kaa anu te mɔ mabun de kurenu la? 
EXO.8.23	Mɔ be tele saba tagamaŋɛ le mala janfue tɔ, mɔ ni naa sarikanu bɔɔ Alatala ye. Ka mɔ la Ala tagata a yita mɔ la ki min na, awa.» 
EXO.8.24	Firauna ka a fɔ Musa ye, a ko: «Awa, nde si naa wo boloka, wo ni taga janfue tɔ sarika bɔɔ dula Alatala ye, wo la Ala. Kɔnɔ, ka wo be tagala, wo kana yanfaya de! Wo mɛn ni Ala matárán n ɲɛ.» 
EXO.8.25	Musa ka a fɔ, a ko: «N bata sɔn. N tini be bɔɔla i bata, n si Alatala matárán de. Siisa da kunamanu si yanfaya le ile Firauna la sinan, anun i la walilanu la, anun i la jama la. Kɔnɔ, fɔ ile Firauna ni bɔɔ mɔ majuguyala, balan koe la jama ni taga sarika bɔɔ dula Alatala ye.»
EXO.8.26	Wo kɔma, Musa bɔɔta Firauna bata, a ka Alatala matárán. 
EXO.8.27	Musa ka Alatala matárán min na, Alatala ka a ma le a ye: siisa da kunamanu yanfayata Firauna nun a la walilanu la, sa a la jama kunma. Hali dɔndɔ a ma to. 
EXO.8.28	Kɔnɔ wo bɛ butɔ kɛ biyase tugun, Firauna ka a hakkile labɛlɛya, a ma sɔn jama bolokala feu.
EXO.9.1	Awa, Alatala ka a fɔ Musa ye, a ko: «Taga don Firauna bata, i ni a fɔ a ye: ‹Alatala, Heburenu la Ala la kuma le ka, a ko: aa i ni a la jama boloka, alako anu ni taga a batu. 
EXO.9.2	Ka i mɛn balanta anu bolokala anu ni taga, fɔ i mɛn ka anu makankan ɲɔ, 
EXO.9.3	awa, Alatala si a bolo sa i la kolofeŋɛnu ma minnu be wɔɔrɛ tɔ, soenu, sofalenu, ɲɔgɔmɛnu, kolofen lanmanu anun a banbanu. A si naa manta bandiya makilandeŋɛ latugu le anu la. 
EXO.9.4	Alatala si naa bani Isirayila kaanu la kolofeŋɛnu nun Misira kaanu la kolofeŋɛnu tɛtɛgɛbɔɛ sa le, wo butɔ fenfen te faga bani Isirayila kaanu la kolofeŋɛnu tɔ.› » 
EXO.9.5	Alatala mɛn ka a ma tɛmuɛ fɔ, a ko: «Sinan de n be naala wo mala.»
EXO.9.6	Wo tabantaka, Alatala ka a ma ɲɔgɔnna le. Misira kolofeŋɛnu bɛ fagata wɔɔrɛ tɔ, kɔnɔ hali kolofeŋɛ dɔndɔ ma faga bani Isirayila kaanu la wɔɔrɛ tɔ. 
EXO.9.7	Firauna ka kiila lasanba. A ka a yen, kolofeŋɛ hali dɔndɔ bele fagaren bani Isirayila kaanu la wɔɔrɛ tɔ. Kɔnɔ wo bɛ butɔ Firauna hakkile bɛlɛyata, a ma sɔn jama bolokala anu ni taga feu.
EXO.9.8	Wo kɔma, Alatala ka a fɔ Musa nun Harona ye, a ko: «Wo bolenu lafa ta buguta fiŋɛ la furu tɔ, Musa ni a lafili kantɔ Firauna ɲala. 
EXO.9.9	A si ma banbaŋɛ la Misira duge bɛ tɔ. A si naa yiti fogireŋɛnu labɔɔ mɔgɛnu nun kolofeŋɛnu ma minnu si ma tɛlɛ la Misira duge bɛ tɔ.»
EXO.9.10	Musa nun Harona ka ta buguta fiŋɛ jigan furu tɔ, anu tagata sɔ Firauna dula. Musa ka buguta lafili kantɔ, buguta ka yiti fogireŋɛnu labɔɔ mɔgɛnu nun kolofeŋɛnu ma minnu si ma tɛlɛ la. 
EXO.9.11	Yitenu la ko ka a ma durenu ɲan ma nɔ sɔla Musa ɲakɔtɔ bitugun, bayi yitenu be durenu tugun ma iko Misira kaa tɔma bɛ. 
EXO.9.12	Kɔnɔ Alatala ka Firauna hakkile labɛlɛya, a ma sɔn Musa nun Harona kulɛ bitala; Alatala ka a fɔ Musa ye ɲɔgɔnna le nun.
EXO.9.13	Wo kɔma, Alatala ka a fɔ Musa ye, a ko: «Wuli sinan saguma piri, i ni taga ke Firauna ma i ni a fɔ a ye, i ko: ‹Alatala la kuma le ka, Heburenu la Ala, a ko: aa i ni a la jama boloka anu ni taga a batu. 
EXO.9.14	I ni a lɔn kɛ biyase kan a be naala jihade mɔɔle bɛ le lasanbala ile nun i la walilanu anun i la jama ma, alako i ni a lɔn, ale Ala nun fenfen ma mulun kɛ dunuya. 
EXO.9.15	Ka a ka a bole lafonti le nun, a ka kaaka bandiya latugu ile nun i la jama la, kɔtɛ nun wo la ko bata mɔdɛ dunuya. 
EXO.9.16	Kɔnɔ a ka i to baluren wolo la, alako a ni a sɛnbɛ yita i la. Wo butɔ, dunuya bɛ si a tɔgɔ fɔ. 
EXO.9.17	Kɔnɔ han bi i be ko do le kitila a la jama la, i bele sɔnden a bolokala anu ni taga. 
EXO.9.18	Awa a kɔnɔn, a si naa sangi kure makilandeŋɛ layɛlɛn de sinan kɛ tɛmuɛ, bɔɔla Misira sɔta han bi, anu ma min ɲɔgɔn yen. 
EXO.9.19	Kɔtɛ, i la wɔɔrɛ anun i bolofeŋɛ min bɛ be ɲagama butɔ, anu ká to dula makantareŋɛ tɔ. Sangi kure si boe le mɔgɛnu nun kolofeŋɛnu bɛ ma a ka minnu taran ɲagama butɔ; minnu ma don boŋɛnu butɔ, wonu bɛ si faga le.› »
EXO.9.20	Wonu fɔ kɔma Firauna ye, a la walila donu minnu kilanta Alatala la kuma la, wonu ka anu la joŋɛnu anun anu la kolofeŋɛnu ladon teriya la boŋɛnu butɔ. 
EXO.9.21	Kɔnɔ minnu ma laa Alatala la kuma la anu juse tɔ, wonu ka anu la joŋɛnu nun anu la kolofeŋɛnu to ɲagama butɔ.
EXO.9.22	Wo tɛmuɛ, Alatala ka a fɔ Musa ye, a ko: «I bole lafonti saŋɛ ma, sangi kure ni boe Misira duge bɛ tɔ, mɔgɛnu nun kolofeŋɛnu ma anun kifeŋɛnu minnu be Misira jamanɛ butɔ.» 
EXO.9.23	Wo butɔ, Musa ka a la tungare sɔ saŋɛ la ki min na, Alatala ka sangi bula nun sangi kure lasanba kisanna, balamantaŋɛ jigita duge tɔ. Alatala ka sangi kure laboe Misira duge tɔ. 
EXO.9.24	Sangi kure nun balamantaŋɛ basanta ɲɔgɔn na a ɲinma la, anu jigita anu ma. A la alabalawɛnu kolo, min siila ma ma betunna Misira duge bɛ tɔ bɔɔla Misira jamanɛ sɔta. 
EXO.9.25	Sangi kure ka mamabuŋɛ ma Misira duge bɛ tɔ, min bɛ be ɲagama butɔ, bɔɔla mɔgɛnu ma han ka ke kolofeŋɛnu ma. Sangi kure ka kifeŋɛnu tugun bɛ tiɲa, a mɛn ka lɔgɛnu makati. 
EXO.9.26	Fɔ Gosɛn duge dɔrɔn, bani Isirayila kaanu be ka min na, sangi kure ma jigi ɲɔ le.
EXO.9.27	Wo butɔ, Firauna ka kiila lasanba Musa nun Harona ma, a ka anu kele, a ka a fɔ anu ye, a ko: «N bata junube ma kɛ biyase. Alatala le tɔɲa, nde nun n na jama bata koe tiɲa. 
EXO.9.28	Wo taga Alatala matárán alako kɛ sangi bula makilandeŋɛ nun sangi kure ni dan. N si naa wo boloka le wo ni taga, n te wo makankan bitugun.» 
EXO.9.29	Musa ka a fɔ a ye, a ko: «N tini bɔɔ saa butɔ, n si n bolenu sɔ Alatala ye, n ni a matárán. Sangi bula nun sangi kure si dan de, alako i ni a lɔn Alatala le tan mu dunuya la. 
EXO.9.30	Kɔnɔ n bata a lɔn ile nun i la walilanu, han bi wo ɲan bele kilanden Marigi Alatala la.»
EXO.9.31	Wo ka a taran, sangi kure ka gese pute nun fondi bɔɔreŋɛ le tiɲa, bayi fonde bata kolo sa, gese pute tugun bata a feere labɔɔ. 
EXO.9.32	Kɔrɛ nun saɲɔŋɛ kan ma tiɲa, bayi anu wagate bele keren.
EXO.9.33	Awa, Musa bɔɔta Firauna kunma, a tagata Misira saa kɔma. A ka a bolenu sɔ Alatala ye, sangi bula nun sangi kure danta, sange tugun ma na duge tɔ bitugun. 
EXO.9.34	Firauna to ka a yen sange nun sangi kure nun sangi bula bata dan, a mɛn tasaagita a la junubu koe ma tugun. Ale nun a la walilanu mɛn hakkile tabɛlɛyata. 
EXO.9.35	Wo bɛ butɔ, Firauna hakkile be bɛlɛyaren tun, a ma sɔn bani Isirayila kaanu bolokala feu, anu ni taga; Alatala ka a fɔ ɲɔgɔnna le nun Musa sabu la.
EXO.10.1	Awa, Alatala ka a fɔ Musa ye, a ko: «Taga don Firauna bata, bayi nde len be ale nun a la walilanu hakkile labɛlɛyaren, alako n ni n na kɛ kabanakoenu yita anu la. 
EXO.10.2	Wo butɔ, n be Misira kaanu ɲagankatala a koroŋɛ la ki min na, n be kabanakoenu minnu yitala anu bata, i si wo ɲamakaran i la deŋɛnu ye, anun wonu tugun tɛn deŋɛnu ye, alako wo ni a lɔn, nde len mu Alatala la.»
EXO.10.3	Awa, Musa nun Harona tagata don Firauna dula, anu ka a fɔ a ye, anu ko: «Alatala, Heburenu la Ala la kuma le ka, a ko: aa i be balanna i fan majigila a ye han tɛmu miniman? A mɛn ko: aa i ni a la jama boloka, anu ni taga a batu dula. 
EXO.10.4	Ka i bele sɔnden a la jama bolokala, awa sinan a si tugumɛnu latugu le i la duge bɛ tɔ. 
EXO.10.5	Anu si dugu kole bɛ mabutin de, duge kan do kan te nɔ yenna. Sangi kure ka balue tɔɛnu minnu to wo ye, anu si wo bɛ dɔmɔ le, anun lɔgɛnu minnu fɛtɛnta ɲagama butɔ. 
EXO.10.6	Anu si naa i la boŋɛnu nun i la walilanu la boŋɛnu lafa le, han Misira kaanu bɛ la boŋɛnu. Han bi, i baabanu nun wonu tugun baabanu ma wo siila ɲɔgɔn yen bɔɔla anu daata.»
EXO.10.6	Musa ka a kɔ sɔ, a bɔɔta Firauna dula.
EXO.10.7	Wo kɔma, Firauna la walilanu ka a fɔ a ye, anu ko: «Kɛ kaye be mala wo mɔ jihadi sabue la han muntuma? Kɛ kayenu boloka, anu ni taga Alatala batu, anu la Ala. Han bi ile ma a lɔn ba Misira be halagila?» 
EXO.10.8	Wo butɔ, anu tagata Musa nun Harona kele saagi koe la Firauna dula. Wo ka a fɔ anu ye: «Awa, wo taga, wo ni Alatala batu, wo la Ala. Kɔnɔ ɲɔmɔnu le ɲan bɛnta tagala?» 
EXO.10.9	Musa ka a jaabi, a ko: «Mɔ nun mɔ la kamareŋɛnu, anun mɔ la mɔgɔbanu le be tagala, anun mɔ la den kayireŋɛnu nun mɔ la den musereŋɛnu, nun mɔ la kolofen lanmanu nun a banbanu, bayi wo lɔ́gɛ́ be mala mɔ ye Alatala la sale le la.» 
EXO.10.10	Firauna ka a fɔ anu ye, a ko: «Awa, ale Alatala ni wo kanta de! kɔnɔ n te wo la denbayanu boloka iko wole. N bata a lɔn mira ɲinma bele wo hakkile tɔ. 
EXO.10.11	Wolo mu, n te anu boloka! Kayenu tun de be tagala, wo ni taga Alatala batu, bayi wo be diren wolo ye.»
EXO.10.11	Anu ka anu bee Firauna ɲala.
EXO.10.12	Wo kɔma, Alatala ka a fɔ Musa ye, a ko: «I bole lafonti Misira duge kunma, tugumɛnu ni na tugu Misira duge la. Anu ni ɲagama kutaŋɛ bɛ dɔmɔ duge tɔ, sangi kure be minnu toren.» 
EXO.10.13	Awa, Musa ka a la tungare lafonti Misira duge kunma, Alatala ka fɔɲɛ labɔɔ duge kunma ka bɔɔ tele yɛlɛ, su muru tele muru. Wo tabantaka saguma, tele yɛlɛ fɔɲɛ ka tugumɛnu nati. 
EXO.10.14	Tugumɛnu banba jigita, anu tuguta Misira jamanɛ dula bɛ la. Han bi wo tugumɛ siila banba mɔɔle ma yen nun fɔlɔ, a mɛn siila te yen bitugun. 
EXO.10.15	Anu ka dugu kole bɛ mabutin han duge finta. Ɲagama kutaŋɛ min bɛ tota duge tɔ anun lɔgɔ wole, sangi kure ka minnu bɛ to, anu ka wo bɛ dɔmɔ. Yanba kutan yo ma to lɔgɛnu kanna anun kifeŋɛnu kanna anu ma min dɔmɔ Misira duge bɛ tɔ.
EXO.10.16	Wo butɔ, Firauna ka Musa nun Harona kele teriya la, a ka a fɔ anu ye, a ko: «N bata junube sɔtɔ Alatala la, wo la Ala, anun wole la. 
EXO.10.17	Kɔtɛ, yandi i ni diɲa n na junube ma kɛ biyase tugun. Wo Marigi Alatala matárán n ɲɛ, alako tun a ni n bɔɔ kɛ jihade tɔ.» 
EXO.10.18	Wo kɔma, Musa bɔɔta Firauna dula, a tagata Alatala matárán dula. 
EXO.10.19	Alatala ka fɔɲɔ bɛlɛŋɛ ɲamatelen tele yɛlɛ ma, wolo ka tugumɛ bɛ makɔ, a tagata anu lajigi Kulunyuma baa tɔ. Hali tugumɛ dɔndɔ a ma to Misira jamanɛ bɛ tɔ. 
EXO.10.20	Kɔnɔ Alatala ka Firauna hakkile labɛlɛya. Firauna ma sɔn bani Isirayila kaanu bolokala anu ni taga.
EXO.10.21	Awa, Alatala mɛn ka a fɔ Musa ye, a ko: «I bole sɔ saŋɛ la, dibi belebele ni jigi Misira duge tɔ, han i te nɔ i bolo butɔ yenna.» 
EXO.10.22	Wo butɔ, Musa ka a bole sɔ saŋɛ la, dibi bilima jigita Misira duge bɛ tɔ han tele saba. 
EXO.10.23	Wo tele saba butɔ, dodo ma do yen, mɔgɔ yo mɛn ma bɔɔ a be ka min na. Kɔnɔ bani Isirayila kaanu kan bata be kɛnɛren.
EXO.10.24	Firauna ka Musa kele, a ka a fɔ a ye, a ko: «Wo taga, wo ni Alatala batu. Wo nun wo la denbayanu si nɔ tagala le, kɔnɔ wo la kolofen lanmanu, anun a banbanu si to le yan.» 
EXO.10.25	Kɔnɔ Musa ka a jaabi, a ko: «Ade! ile len be kolofeŋɛnu tugun donna mɔ bolo mɔ be minnu bɔɔla Alatala ye sarika la, mɔ la Ala. 
EXO.10.26	Mɔ nun mɔ la wɔɔrɛnu le be tagala. Hali toro dɔndɔ mɔ te a to yan, bayi mɔ be sarikanu jiganna ande len tɔ Alatala ye, mɔ la Ala. Kɔnɔ mɔ ma a lɔn betunna mɔ be min diila Alatala ma sarika la, han mɔ tini ke ɲɔ wagate min tɔ.» 
EXO.10.27	Kɔnɔ Alatala ka Firauna hakkile labɛlɛya, Firauna ma sɔn anu bolokala anu ni taga. 
EXO.10.28	Firauna ka a fɔ Musa ye, a ko: «Bɔɔ n kɛnna! I yɛtɛ matanga i kana sɔ n kɛnna bitugun. Ka n ka i yen lun min na, i si faga le.» 
EXO.10.29	Musa ka a jaabi, a ko: «I to bata a fɔ ɲɔgɔnna, i te n yen i kɛnna bitugun.»
EXO.11.1	Wo ka a taran, Alatala ka a fɔ nun Musa ye, a ko: «N si naa jihadi tɔɛ lasanba le Firauna nun Misira kaanu ma. Ka wo koe mata, Firauna si naa wo boloka le yan feu wo ni taga. A ɲan si naa wo bee le dɔndɛ la yan. 
EXO.11.2	I ni kuma bani Isirayila jama ye, i ko: kayenu nun musenu bɛ ni a sigiɲɔgɛ Misira kaa tárán fondo kaalisinɛŋɛnu la anun a sanunɛŋɛnu.» 
EXO.11.3	Alatala ka a ma, Misira kaanu hinnɛta bani Isirayila kaanu la. Misira jama anun Firauna la walilanu ɲan ka biliya banba dii le Musa ma Misira duge tɔ.
EXO.11.4	Awa, Musa ka a fɔ Firauna ye, a ko: «Alatala la kuma le ka, a ko: aa su tɛma tini sutuya, a si naa tanbi le Misira saa tɛma. 
EXO.11.5	Den fɔlɛ bɛ si faga le Misira duge butɔ, a be fɔlɔren Firauna la den fɔlɛ ma min be naala sigila nun a la mansa tintiŋɛ tɔ, ka taga ke jon muse ma min be walila dɛgɛ bunten dula, wo tɛŋɛ tugun si faga le, sa Misira kolofeŋɛnu la den fɔlɛ bɛ kunma. 
EXO.11.6	Wo tɛmuɛ, diri banba si naa ma Misira duge bɛ tɔ, min siila ma ma betunna, a siila mɛn te ma ɲɔ bitugun. 
EXO.11.7	Kɔnɔ bani Isirayila kaanu bata, i te wule hali dɔndɔ ŋurɛ kulɛ mɔɛ mɔgɛ ma, ka wo ma kolofeŋɛ ma. Wo butɔ wo si a lɔn Alatala ka tɛtɛgɛbɔɛ min ma Misira kaanu anun bani Isirayila kaanu tɛma. 
EXO.11.8	Wo butɔ, i la kɛ walilanu bɛ si na le anu ni kimisirin n kɛn kɔtɔ, anu ni a fɔ n ɲɛ nde nun n na jama bɛ ni bɔɔ anu la duge tɔ. Wo kɔma, n si naa bɔɔ.» Wo butɔ, Musa bɔɔta Firauna kunma a be dumɛnden han.
EXO.11.9	Alatala ka a fɔ Musa ye, a ko: «Firauna te a tolomasɔ wo la, alako n na kabanakoe ni siya Misira duge butɔ.» 
EXO.11.10	Musa nun Harona ka wo kabanakoe bɛ ma Firauna ɲala, kɔnɔ Alatala ka Firauna hakkile labɛlɛya, Firauna ma sɔn bani Isirayila kaanu bolokala a la duge tɔ.
EXO.12.1	Wo tɛmuɛ le, Alatala ka a fɔ Musa nun Harona ye Misira duge tɔ, a ko: 
EXO.12.2	«Kɛ kare min mu ka, kɛ-lɛ be mala wo ye kari fɔlɛ la, ale le mu wo ye saŋɛ kari fɔlɛ la. 
EXO.12.3	Wo kuma bani Isirayila kaanu bɛ ye, wo ni a fɔ: Kɛ kare tele tan luŋɛ, denbaya tigi yo denbaya tigi ni saaka kontoŋɛ ka wo ma sikule jigan, bon dɔndɔ kolofen dɔndɔ. 
EXO.12.4	Ka denbaya min dɔgɔ kolofen dɔndɔ ban koe la, ale denbaya nun a sigiɲɔgɛ si madɛn, min na boŋɛ sutu a tɛŋɛ la anu kɔnte ni kamali kolofen dɔndɔ dɔmɔ koe la. Wo butɔ, kolofen dɔndɔ le be jiganna min si nɔ a bɛ bɔɔla. 
EXO.12.5	A ni ma wo ye kolofen kayima le la min bata san dɔndɔ bɔɔ, lanjuru yo bele a la. A si nɔ mala saaka kontoŋɛ la, ka wo ma baa sikule. 
EXO.12.6	Wo be a mandila le han kɛ kare tele tan nun naani luŋɛ. Wo luŋɛ bani Isirayila jama bɛ si a la kolofeŋɛ kannatɛgɛ le. Anu be a fagala tele la dula nun fitiri tɛma le. 
EXO.12.7	Anu be a dɔmɔla boŋɛ min tɔ, anu si a base do jigan ka a madon wo boŋɛ bonda firɛmuɛ kunma anun a fɛfɛnu ma. 
EXO.12.8	A sube ni bintan ta la, a be dɔmɔla wo sue tɔ le. Anu be a dɔmɔla dɛgɛ lɛbinibɔnɛ nun yanba kutaŋɛ kunama le fɛ. 
EXO.12.9	Wo te a dɔmɔ a mɔbale la de, a te taba je tugun na. A kuŋɛ nun a kɛŋɛnu, a nun bu butɔ feŋɛ bɛ, wonu bɛ be bintanna ta le la. 
EXO.12.10	Wo te fenfen to han saguma, ka min tɔɛ tota saguma, wo be wo lafilila ta le tɔ a ni keremun. 
EXO.12.11	Wo be a dɔmɔla le wo be wo la doroki banba tɛ kitiren, wo la samata be wo kɛŋɛ tɔ, wo la tungare be bitaren wo bole la. Wo be a dɔmɔla le teriya la. Malatanga Saya Maleka ma sale le mu. Wo be a mala nde Alatala la biliya le butɔ. 
EXO.12.12	N si naa Misira duge takuntu le wo sue tɔ. N si Misira den fɔlɛ bɛ faga le, ka bɔɔ mɔgɛnu ma han kolofeŋɛnu n si a bɛ la den fɔlɛ faga le. N si naa jihade sa le Misira batufeŋɛ bɛ ma anu be minnu baturen iko Ala. Nde le mu Alatala la. 
EXO.12.13	Base be naala mala tɔnkuma le la wo ye boŋɛnu ma wo be tola ka min na. N tini base yen ka min na, n be tanbila le ɲɔ kunma, kasara yo te ke wo ma n be Misira duge jihadila wagate min tɔ. 
EXO.12.14	Wo lɔ́gɛ́ be mala wo ye matalɔŋɛ le la. Wo ni a ma sali lɔ́gɛ́ la nde Alatala la biliya butɔ. Wo nun wo bɔnsɛ bɛ be kɛnɛ kɛ sale mala le iko nde Alatala be min yamɔre saren abada.
EXO.12.15	Tele wɔrɔwila butɔ, wo ni dɛgɛ lɛbinibɔnɛ dɔmɔ. A dan fɔlɛ lɔ́gɛ́ yati, wo si lɛbinɛ labɔɔ le wo la boŋɛnu tɔ kisanna. Mɔgɔ min yo ka dɛgɛ lɛbini tige dɔmɔ bɔɔla a dan fɔlɛ ma, han a ni taga ke a tele wɔrɔwila luŋɛ ma, wo tigi si labɔɔ le bani Isirayila jama ɲaama. 
EXO.12.16	A lɔgɔ fɔlɛ, wo si naa madɛn nde Alatala la biliya butɔ. A tele wɔrɔwila luŋɛ, wo mɛn be madɛnna nde Alatala le la biliya butɔ. Wali yo te ma wo lɔgɔ fila kɔtɔ, fɔ wo be dɔmɛ min pɛti ɲiɲala mɔgɛnu ye.
EXO.12.17	Wo si kɛ dɛgɛ lɛbinibɔnɛ sale makanta, bayi n ka wo la jama labɔɔ Misira duge tɔ wo lɔ́gɛ́ yati le tɔ. Wo wo lɔ́gɛ́ makanta, wo bɔnsɛnu ni kɛnɛ wo mala tɛmuɛ bɛ tɔ. 
EXO.12.18	Kari fɔlɛ tele tan nun naaniɲɔgɛ, wura la, wo be dɛgɛ lɛbinibɔnɛ dɔmɔla han a tele mugan nun dɔndɔ luŋɛ wura la. 
EXO.12.19	Lɛbinɛ kana to wo la boŋɛnu tɔ han tele wɔrɔwila, bayi ka mɔgɔ yo ka dɛgɛ lɛbini tige dɔmɔ, a mata luntaŋɛ le la ba, a mata bani Isirayila kaa le la ba, ale tigi be labɔɔla le bani Isirayila jama ɲaama. 
EXO.12.20	Awa, ka wo tota dula yo tɔ, wo kana dɛgɛ lɛbini tige dɔmɔ de, wo be dɛgɛ lɛbinibɔnɛ le dɔmɔla.»
EXO.12.21	Wo kɔma, Musa ka bani Isirayila kayibanu bɛ kele, a ka a fɔ anu ye, a ko: «Wo taga wo ni kolofen lanma jigan wo la denbayanu ye, wo ni a kannatɛgɛ sali dɔmɛ la, malatanga sale Saya Maleka ma. 
EXO.12.22	Wo kɔma, wo ni hisopi boliŋɛnu lakitireŋɛ jigan, wo ni a lajigi base tɔ min be fɛ tɔ, wo ni naa base madon bonda firɛmuɛ kunma nun a fɛfɛnu ma. Dodo kana bɔɔ wo tɛma a la boŋɛ tɔ, han saguma. 
EXO.12.23	Alatala si naa Misira takuntu jihadi ma koe la. A tini base yen min na firɛmuɛ kunma anun a fɛfɛnu tɔ, a si tantun de wo boŋɛ dondula kunma. A te sɔn Saya Maleka ni don wo la boŋɛnu tɔ jihadi ma koe la.
EXO.12.24	Wo wo sale makanta, a ni ma yamɔre la wo nun wo la deŋɛnu ye kudai. 
EXO.12.25	Alatala be duge min diila wo ma, iko a ka a fɔ ki min na, ka wo tagata don ɲɔ lun min na, awa wo be kɛnɛ kɛ sale makantala le. 
EXO.12.26	Ka wo la deŋɛnu tagata wo maɲininka: ‹Wo be kɛ sale mala fenna?›, 
EXO.12.27	wo si anu jaabi: ‹Malatanga sale Saya Maleka ma, a sarika le mu Alatala la biliya butɔ, bayi a tantunta bani Isirayila kaanu la boŋɛnu kunma Misira, a to be Misira kaanu fagala wagate min tɔ, a ka mɔ la denbayanu kan nakisi.› »
EXO.12.27	Jama kimisirinta, anu ka Alatala batu. 
EXO.12.28	Bani Isirayila kaanu tagata wo bɛ ma iko Alatala ka Musa nun Harona yamɔri ki min na. Anu ka a ma ɲɔgɔnna le.
EXO.12.29	Su tɛma, Alatala ka den fɔlɛnu bɛ faga Misira duge tɔ, ka bɔɔ Firauna Misira mansa la den fɔlɛ ma min be naala sigila nun a la tintiŋɛ tɔ han gelemanɛnu minnu be geele tɔ, wonu la den fɔlɛnu ma han ka ke kolofeŋɛ den fɔlɛ bɛ ma. 
EXO.12.30	Firauna wulita sue tɔ, a nun a la walilanu bɛ, anun Misira kaanu bɛ. Sɔnkɛ belebele yɛlɛta Misira, bayi bon dɔndɔ ma to, faga ma ma ka min na. 
EXO.12.31	Wo sue yati tɔ, Firauna ka Musa nun Harona kele, a ka a fɔ anu ye: «Wo wuli wo nun bani Isirayila kaa bɛ, wo ni bɔɔ n na jama tɛma, wo ni taga Alatala batu iko wo ka a fɔ ki min na. 
EXO.12.32	Wo ni kolofeŋɛnu tugun jigan, a lanma nun a banba, iko wo ka a fɔ ki min na, wo taga! Wo mɛn ni duba nde tugun ye.»
EXO.12.33	A be toren Misira kaanu ye anu bɛ be fagala le, wolo mu ande tugun ka bani Isirayila jama lagbataa bɔɔ koe la anu la duge tɔ teriya la. 
EXO.12.34	Bani Isirayila jama ka dɛgɛ lamulandeŋɛ jigan yannun a ni yɛlɛ, anu ka anu la dɛgɛ buntenfeŋɛnu mamɔntɔmɔntɔ anu la kutanu tɔ, anu ka anu sa anu gabakunkuŋɛnu kunma. 
EXO.12.35	Bani Isirayila kaanu ka a ma iko Musa ka a fɔ anu ye ki min na, anu ka Misira kaanu tárán fondo kaalisinɛŋɛnu nun sanunɛŋɛnu la, anun kutanu. 
EXO.12.36	Alatala ka a ma, Misira kaanu hinnɛta bani Isirayila kaanu la. Bani Isirayila kaanu ka wo fondonu bosi ɲɔgɔnna le Misira kaanu bolo.
EXO.12.37	Wo lun, bani Isirayila kaanu fayida kayi mɔgɔ wulu kɛmɛ wɔɔrɔ bɔɔta anu kɛŋɛ la Ramisɛsi saa tɔ, tagala Sukoti saa tɔ. Anu la denbayanu bele wo kɔnte ɲaama. 
EXO.12.38	Kolofeŋɛ siyama be anu bolo, a lanma nun a banba. Mɔgɔ majigandeŋɛ ɲatiri, wonu tugun ka anu jokki. 
EXO.12.39	Anu ka dɛgɛ lɛbinibɔnɛ lamulandeŋɛ yɛlɛbale min nati anu fɛ bɔɔla Misira, anu ka a bintan. Bayi anu be beeren de Misira, sɔ yo bele anu ye. Anu mɛn ma nɔ fenfen ɲiɲala anu yɛtɛ ye fanda la.
EXO.12.40	Wo ka a taran, bani Isirayila kaanu bata san kɛmɛ naani san bisaba ma Misira. 
EXO.12.41	Wo san kɛmɛ naani san bisaba banta lun min na, wo lun yati le Alatala la jama bɛ bɔɔta Misira duge tɔ, a kurun kurun kɛɲa ma. 
EXO.12.42	Wo sue tɔ, Alatala ka bani Isirayila kaanu kanta, alako a ni anu labɔɔ Misira duge tɔ. Wolo mu, san yo san, a be wajibiyaren bani Isirayila kaa bɛ yɛlɛman yo yɛlɛman anu ni kɛ sue makanta Alatala la biliya butɔ.
EXO.12.43	Alatala ka a fɔ Musa nun Harona ye, a ko: «Malatanga sale Saya Maleka ma, a sariya donu le ka:
EXO.12.43	Luntan yo te kɛ sale kolofeŋɛ sube dɔmɔ.
EXO.12.44	I ni joŋɛnu bɛ sunna wo ka minnu sɔtɔ nafule la, wolo mu ande tugun si nɔ a dɔmɔla.
EXO.12.45	Tanbi luntaŋɛ nun walila sɔndiila tugun te a dɔmɔ.
EXO.12.46	A be dɔmɔla boŋɛ butɔ le, wo kana a sube doni boŋɛ kɔma.
EXO.12.46	A kole hali dɔndɔ te kuntu.
EXO.12.47	Bani Isirayila jama mamadɛŋɛ bɛ ni Malatanga Saya Maleka ma Sale makanta a ɲinma la.
EXO.12.48	Ka luntaŋɛ do be i bata, a be diren Malatanga sale Saya Maleka ma mala Alatala la biliya butɔ, fɔ kaye min bɛ be a la boŋɛ tɔ, a bɛ ni sunna. Wo kɔma, a si to iko saatigenu, a mɛn si nɔ le wo sale mala. Kɔnɔ min bele sunnaren, wo yan te a dɔmɔ.
EXO.12.49	Saatige yo, luntaŋɛ yo min be sabatiren wo bata, wo sariya dɔndɛ le be anu bɛ ye.»
EXO.12.50	Bani Isirayila kaa bɛ ka a ma iko Alatala ka Musa nun Harona yamɔri ki min na. Anu ka a ma ɲɔgɔnna le. 
EXO.12.51	Wo luŋɛ yati le Alatala ka bani Isirayila kaanu labɔɔ Misira duge tɔ, a kurun kurun kɛɲa ma.
EXO.13.1	Alatala kumata Musa ye, a ko: 
EXO.13.2	«Wo den kayiren fɔlɛ bɛ kɛrɛkɛrɛ n ɲɛ. A mata mɔgɛ tɛŋɛ la ba, bani Isirayila kaanu tɛma, a mata kolofeŋɛ tɛŋɛ la ba, den kayiren fɔlɛ bɛ nde le tan mu anu la.»
EXO.13.3	Musa ka a fɔ jama ye, a ko: «Wo bi lɔ́gɛ́ talɔn wo bɔɔta jonya tɔ lun min na Misira, bayi Alatala sɛnbɛ le ka wo labɔɔ ɲɔ. Wolo mu, fondo lɛbini tige te dɔmɔ wo lun. 
EXO.13.4	Wo be bɔɔla bi le, wo mɔ la dɔmɔ tɔnsɛnu mɔ kare la. 
EXO.13.5	Alatala tini wo lake lun min na duge tɔ, a ka a kali wo benbanu ye min dii koe la wo ma, Kanana kaanu, Hɛti kaanu, Amɔri kaanu, Hiwi kaanu, anun Jebusi kaanu be sabatiren ka min na, nɔnɛ nun kumɛ te ban duge min tɔ, wo ni kɛnɛ dɛgɛ lɛbinibɔnɛ sale mala Alatala la biliya butɔ kɛ kare le la: 
EXO.13.6	wo tɛmuɛ le, wo be dɛgɛ lɛbinibɔnɛ le dɔmɔla tele wɔrɔwila butɔ. A tele wɔrɔwila luŋɛ sale le mu, Alatala la biliya butɔ. 
EXO.13.7	Tele wɔrɔwila butɔ, dɛgɛ lɛbinibɔnɛ le be dɔmɔla. Lɛbinɛ be dɛgɛ min tɔ, a kana yen wo bata. Lɛbinɛ tugun kana yen wo la naaniŋɛnu bɛ tɔ.
EXO.13.8	Wo lun, wo si a masifɛ le wo la deŋɛnu ye, wo ni a fɔ: ‹Mɔ be kɛ sale mala ko le la, Alatala bata min ma mɔ ye mɔ bɔɔ tɛmuɛ Misira duge tɔ.› 
EXO.13.9	Kɛ sale si ma le wo ye iko tɔnkuma min be saren wo bole tɔ anun wo tindɛ tɔ. Wolo si a ma Alatala la sariya si to wo da tɔ, bayi Alatala le ka wo labɔɔ Misira a sɛnbɛ la. 
EXO.13.10	San yo san wo si kɛ yamɔre makanta a wagate ma.
EXO.13.11	Alatala tini wo lake Kanana kaanu la duge tɔ wagate min tɔ, a tini a dii wo ma iko a ka a kali ki min na wole nun wo benbanu ye, 
EXO.13.12	wo si den kayiren fɔlɛ bɛ to le Alatala bolo, hali kolofeŋɛnu minnu be wo bolo anu la den fɔlɛ bɛ. A kayima bɛ mu Alatala le tɛŋɛ la. 
EXO.13.13	Sofale kaye bɛ be kunkala saaka kontoŋɛ le la ka wo ma sikule. Ka wo ma a kunka, wo ni ale kaŋɛ kɔma kati. Wo ni wo la den kayiren fɔlɛnu tugun kunka wo la deŋɛnu tɛma. 
EXO.13.14	Ka wo la deŋɛ tagata wo maɲininka sinan: ‹Kɛ kunka koe be fen yitaren?›, wo si a jaabi: ‹Alatala sɛnbɛ le ka mɔ labɔɔ jonya tɔ Misira. 
EXO.13.15	Firauna to be balanden nun kosi mɔ boloka koe la mɔ ni taga, Alatala ka den fɔlɛ bɛ faga Misira duge tɔ, ka bɔɔ mɔgɛnu la den fɔlɛ ma han ka ke kolofeŋɛnu la den fɔlɛ ma. Wo koe le be a maren, wo mɔ be kolofeŋɛnu la den kayiren fɔlɛ bɛ diila Alatala ma sarika la, mɔle tugun na den kayiren fɔlɛ bɛ be kunkala le deŋɛnu tɛma.› 
EXO.13.16	Wo yamɔre si naa to le iko tɔnkuma min be wo bole tɔ anun wo tindɛ ma, bayi Alatala sɛnbɛ le ka wo mɔ labɔɔ Misira.»
EXO.13.17	Firauna to ka jama boloka anu ni taga, Ala ma anu kun sɔ Filisiti duge kila tɔ, hali wolo to sutu, bayi Ala ka a fɔ le: «Ka jama ka a yen anu be anu kɛlɛla, anu si naa nimisa le anu bɔɔ koe la Misira, han anu mɛn ni tasaagi ɲɔ.» 
EXO.13.18	Ala ka a ma jama ka kila mamilin janfue tɔ, Kulunyuma ba mafanna. Bani Isirayila kaanu to bɔɔta Misira duge tɔ, koe bɛ be anu bolo. 
EXO.13.19	Musa ka Yusufu kolenu doni a fɛ, bayi Yusufu ka bani Isirayila kaanu lakali le nun wo koe la, a ka a fɔ: «N be laaren Ala si naa le hinnɛ wo la. Wo tɛmuɛ, wo si n kolenu doni wo fɛ anu ni yanfaya yan na.»
EXO.13.20	Bani Isirayila kaanu bɔɔta Sukoti saa tɔ anu tagata madɛn Etami janfue dala. 
EXO.13.21	Anu taga tɛmuɛ, Alatala le be sɔren anu ɲatɔ. Tele tɔ, anu be a yenna a luuture madɛnden kɛɲa le ma a ni kila yita anu la, sue tɔ tugun, anu be a yenna luuture malanna kɛɲa le ma, min be banta lakɛnɛla anu ye, alako anu ni nɔ tagamanna sue nun tele la. 
EXO.13.22	Luuture madɛndeŋɛ bele bɔɔla jama ɲatɔ tele tɔ, luuture malanna tugun be ɲɔgɔnna le sue tɔ.
EXO.14.1	Alatala kumata Musa ye, a ko: 
EXO.14.2	«Kuma bani Isirayila kaanu ye, anu ni kila du a ma, anu ni naa madɛn Pi Hahiroti saa mafanna, Migidoli saa nun ba tɛma. Baali Sefon saa tabɛŋɛ tɔ, anu be anu madɛndula ɲiɲala ɲɔ le, ba dala. 
EXO.14.3	Firauna tini wo mɔɛ, a si a mira le ka a fɔla bani Isirayila kaanu bata sama duge butɔ, anu bata lakɛtɛn janfue tɔ. 
EXO.14.4	N si Firauna hakkile labɛlɛya le a ni anu jokki. Kɔnɔ n si naa koe ma Firauna nun a la sɔɔrenu la, wolo si a ma n si naa mamatɔgɛ sɔtɔ. Wo butɔ, Misira kaanu si naa a lɔn de ka a fɔla nde le mu Alatala la.»
EXO.14.4	Bani Isirayila kaanu ka a ma ɲɔgɔnna le.
EXO.14.5	Misira mansa to bata lalɔn ka a fɔla bani Isirayila jama bata bori, a nun a la walilanu hakkile yɛlɛmanta bani Isirayila kaanu la ko la. Anu ka a fɔ: «Wo mɔ be fen maren ka, bani Isirayila kaanu boloka koe la anu ni taga? Wo mɔ bata fo mɔ la walilanu la.» 
EXO.14.6	Firauna ka soenu kiti a la sarɛti la, a ka a la jama doni a fɛ. 
EXO.14.7	A ka sarɛti ɲinma kɛmɛ wɔɔrɔ jigan, anun sarɛti tɔɛ bɛ. Mɔgɔ saba saba be a bɛ butɔ. 
EXO.14.8	Wo butɔ, Alatala ka Firauna Misira mansa hakkile labɛlɛya han a ka bani Isirayila kaanu jokki, minnu bɔɔta Ala sɛnbɛ sabu la. 
EXO.14.9	Misira kaanu ka anu jokki anun anu la soe bɛ, Firauna la sarɛtinu, a la so laborilanu anun a la kɛlɛmalá jamanu. Anu ka bani Isirayila kaanu hasɛ madɛnden ba dala, Pi Hahiroti mafanna, Baali Sefon tabɛŋɛ tɔ.
EXO.14.10	Firauna to be sutuyala anu la, bani Isirayila kaanu ka anu ɲa lasaagi kɔma, anu ka Misira kaanu yen nala anu kɔma kisanna. Anu kilanta koola, anu belebeleta Alatala tɔgɛ la. 
EXO.14.11	Anu ka a fɔ Musa ye, anu ko: «Gaburenu ɲan te sɔtɔ ba bitugun Misira? Wolo be a maren, i be mɔ natiren de ba janfue tɔ, alako mɔ ni na faga yan? I be fen de maren mɔ la ka, mɔ labɔɔ koe la Misira? 
EXO.14.12	Kaa mɔ bele kɛ-lɛ fɔla i ye nun Misira? Mɔ ko nun: ‹I ni a to mɔ ni wali Misira kaanu ye, wolo fisa mɔ ye mɔ fagareŋɛ ko janfue tɔ.› » 
EXO.14.13	Kɔnɔ Musa ka jama jaabi, a ko: «Wo kana kilan, wo lakara, wo si a yen bi Alatala be wo lakisila ki min na, bayi wo be Misira kaanu minnu yenna wo la, wo te anu yen bitugun abada. 
EXO.14.14	Wo lakara, Alatala le be wo la kɛlɛ mala.»
EXO.14.15	Wo butɔ, Alatala ka a fɔ Musa ye, a ko: «I be belebelela n na fenna? A fɔ bani Isirayila kaanu ye anu ni wuli taga koe la. 
EXO.14.16	Ile tugun, i ni i la tungare lawuli i ni i bole lafonti ba kunma, a ni fatan fila la, alako bani Isirayila kaanu ni tɛgɛ ba tɛma, dugu bala tɔ. 
EXO.14.17	Nde tugun, n si Misira kaanu hakkile labɛlɛya le, alako anu ni wo jokki. Kɔnɔ n si naa koe ma Firauna nun a la sɔɔrenu anun a la sarɛtinu nun so laborilanu la, wolo si a ma n si naa mamatɔgɛ sɔtɔ. 
EXO.14.18	Ka n bata ban mamatɔgɛ sɔtɔla Firauna kunma wagate min tɔ, sala a la sarɛtinu kunma, anun a la so laborilanu, Misira kaa bɛ si a lɔn de, nde len mu Alatala la.»
EXO.14.19	Ala la maleka min be sɔren bani Isirayila jama ɲatɔ tagala, a saagita a tota anu kɔma. Luuture madɛndeŋɛ tugun bɔɔta anu ɲatɔ, a nata to anu kɔma, 
EXO.14.20	a tota Misira jama nun bani Isirayila jama tɛma. Wo luuture mata doenu ye dibe le la, a mata doenu tugun ye su muru ta yore le la. Wo butɔ, kɛ mamadɛn fila ma nɔ kela ɲɔgɔn ma han ɲɔ kɛnɛta.
EXO.14.21	Awa, Musa to ka a bole lafonti ba kunma, Alatala ka je kasan su muru tele yɛlɛ fɔɲɛ sɛnbɛ la. A ka ba je fatan fila la, a ka ba ma kan bala la. 
EXO.14.22	Anu tɛgɛ tɛmuɛ, je mata anu ye tatta la bolo ɲinma tɔ nun bolo mara tɔ. Bani Isirayila kaanu tɛgɛta ba tɛma duge be balaren. 
EXO.14.23	Misira kaanu ka anu jokki. Firauna la soenu bɛ anun a la sarɛtinu nun a la so laborilanu sɔta anu kɔma ba tɛma. 
EXO.14.24	Ɲɔ la kɛnɛ banba mafanna, Alatala ka a ɲa lataga Misira kaanu la jama ma kabɔɔ ta yore nun luuture madɛndeŋɛ tɔ, a ka Misira jama ɲatadon. 
EXO.14.25	A ka anu la sarɛtinu kɛŋɛnu matuntun ɲɔgɔn na, anu la tagamaŋɛ lanɛɛbita. Wo butɔ, Misira kaanu ka a fɔ: «Wo mɔ bori bani Isirayila kaanu la, bayi Alatala le be mɔ kɛlɛla anu ye.»
EXO.14.26	Alatala ka a fɔ Musa ye, a ko: «I bole lafonti ba kunma, je ni dusu Misira kaanu kunma, anu la sarɛtinu nun anu la so laborilanu kunma.» 
EXO.14.27	Awa, Musa ka a bole lafonti ba kunma. Ɲɔ la kɛnɛ la sutuyareŋɛ, ba mɛn be tasaagila a la iko a be ki min na nun. Misira kaanu be borila wagate min tɔ, anu bɛnta je la, Alatala ka a ma je dusuta anu kunma ba butɔ. 
EXO.14.28	Je tasaagita. Sarɛtinu, so laborilanu anun Firauna la sɔɔre bɛ minnu be bani Isirayila kaanu jokkiren ba tɔ, wonu bɛ samata le je tɔ. Hali dɔndɔ ma to anu tɔ.
EXO.14.29	Kɔnɔ bolo ɲinma nun bolo mara tɔ, je mata bani Isirayila kaanu kan ye tatta le la nun. Anu tɛgɛta le anu kɛŋɛ la ba tɛma be balaren. 
EXO.14.30	Wo lun, Alatala ka bani Isirayila jama lakisi Misira kaanu sɛnbɛ ma. Bani Isirayila jama ka Misira kaa fagareŋɛnu yen de ba dala. 
EXO.14.31	Anu ka a yen Alatala be sɛnbɛ banba min nawaliren Misira kaanu la ko tɔ. Jama ka biliya sa Alatala ma, anu ka lannanteya doni Alatala nun a la kiila Musa ma.
EXO.15.1	Wo kɔma, Musa nun bani Isirayila kaanu ka beete bɔɔ Alatala ye, anu ko:
EXO.15.1	«N be beete bɔɔla le Alatala ye,
EXO.15.1	bayi a bata a la mansaya sɛnbɛ yita.
EXO.15.1	Soenu yo, a laborilanu yo,
EXO.15.1	a bata anu ladula ba tɔ.
EXO.15.2	N sɛnbɛ mu Alatala le la,
EXO.15.2	n mɛn be ale len na ko beete bɔɔla.
EXO.15.2	A bata ma n na malakisila la.
EXO.15.2	N na Ala le mu a la,
EXO.15.2	n be a matɔgɔla le koola.
EXO.15.2	Ale le mu n baaba Marige la,
EXO.15.2	n be a tantula le.
EXO.15.3	Kɛlɛ malá yati le mu Alatala la.
EXO.15.3	A tɔgɛ yati le mu Alatala.
EXO.15.4	Firauna la sarɛtinu nun a la sɔɔrenu,
EXO.15.4	a ka anu lafili ba tɔ.
EXO.15.4	A la sɔɔri kuntigi masubɛreŋɛnu,
EXO.15.4	anu dulata Kulunyuma ba je tɔ.
EXO.15.5	Mɔrɔŋɛnu ka anu mabutin.
EXO.15.5	Anu jigita ba daŋɛ tɔ iko kure.
EXO.15.6	Ee Alatala! I bolo ɲinma bole makilanta i sɛnbɛ la ko la.
EXO.15.6	Ee Alatala! I bolo ɲinma bole si i jague la ko tiɲa le.
EXO.15.7	I be i kɛlɛɲɔgɛnu laboela le i la mansaya nɔɔra la.
EXO.15.7	I tini i la dumɛ lasanba anu ma,
EXO.15.7	i be anu bintanna le iko biŋɛ.
EXO.15.8	I la foofe sɛnbɛ ka ba je madɛn,
EXO.15.8	mɔrɔŋɛnu mayɛlɛta iko tatta,
EXO.15.8	ba je balata ba tɛma.
EXO.15.9	Mɔ jaguenu ka a fɔ le, anu ko:
EXO.15.9	aa anu si mɔ jokki le, han anu ni mɔ take,
EXO.15.9	aa anu mɛn ni kɛlɛ tɔnɛ jigan,
EXO.15.9	aa anu nɛɛ ni sɛwa.
EXO.15.9	Aa anu ni anu la fanda kayanma jigan,
EXO.15.9	aa anu ni nɔ sɔtɔ mɔ kunma.
EXO.15.10	Kɔnɔ i la foofe sɛnbɛ ka a ma,
EXO.15.10	ba ka anu mabutin.
EXO.15.10	Anu madulata je mɔrɔŋɛ sɛnbɛ la, iko sunbu.
EXO.15.11	Ee Alatala, Ala miniman be, bɔɔ ile la?
EXO.15.11	Ɲɔmɔ si to iko ile,
EXO.15.11	min na saniyaŋɛ be malanna,
EXO.15.11	ɲɔmɔ le makilanta,
EXO.15.11	a bɛnta min ni matɔgɔ?
EXO.15.11	ɲɔmɔ le be kabanakoenu mala?
EXO.15.12	I ka i bolo ɲinma bole lafonti tun,
EXO.15.12	duge ka anu kunun.
EXO.15.13	I ka i la jama kan kunka,
EXO.15.13	i ka anu latagaman i la kanunteya butɔ.
EXO.15.13	I sɛnbɛ be a maren, i be anu kun sɔla i la dula saniyandeŋɛ la.
EXO.15.14	Jamanɛ donu to ka wo mɔɛ,
EXO.15.14	anu juse bɔɔta.
EXO.15.14	Wo jamanɛnu tɔ, Filisiti kaanu juse sɛrɛnta kilaŋɛ la,
EXO.15.15	Edɔmi ɲatonkaanu, wonu tugun kilanta,
EXO.15.15	Mowaba mansanu sɛrɛnta.
EXO.15.15	Fayida limaniya bɔɔta Kanana kaanu bɛ bolo.
EXO.15.16	Ee Alatala, kilaŋɛ nun jusu bɔɛ bata anu masɔtɔ,
EXO.15.16	i la sɛnbɛ wale ka anu bɛ lamɔdɛ iko kure,
EXO.15.16	han i la jama tanbita,
EXO.15.16	i bata jama min kunka.
EXO.15.17	Ee Alatala, i be anu donila le,
EXO.15.17	i ni anu lasabati i la kɔnkɛ kunma,
EXO.15.17	min mu i la kɛɛ la.
EXO.15.17	Dula le mu wo la, i be ka min masubɛren i yɛtɛ ye sigidula la,
EXO.15.17	i bolenu mɛn be ɲɔ maren i la dula saniyandeŋɛ la, Marige!
EXO.15.18	Alatala la mansaya te ban kudai!»
EXO.15.19	Firauna la soenu, anun a la sarɛtinu anun a la so laborilanu bɛ to jigita ba tɔ, Alatala ka ba je latuntun anu kunma. Kɔnɔ bani Isirayila kaanu kan tagamanta le ba tɛma, anu kɛŋɛ ma kima.
EXO.15.20	Mariyama, nabiyonmɛ muse, Harona barenmuse tugun ka boote jigan, musenu bɛ bɔɔta anu ka a jokki, anu bɛ nun anu la bootenu, anu be yangula. 
EXO.15.21	Wo butɔ, Mariyama ka beete labita, a ko:
EXO.15.21	«Wo beete bɔɔ Alatala ye,
EXO.15.21	bayi a bata a la mansaya sɛnbɛ yita mɔ la.
EXO.15.21	Soenu yo, a laborilanu yo,
EXO.15.21	a bata anu ladula ba tɔ.»
EXO.15.22	Wo tanbi kɔma, Musa ka bani Isirayila kaanu jigan bɔɔla Kulunyuma ba dala, a ka anu kun sɔ Suuru janfue la. Anu ka tele saba tagamaŋɛ ma janfue tɔ, anu ma je yen. 
EXO.15.23	Anu nata dula do tɔ ka min tɔgɔ Maara, kɔnɔ anu ma nɔ ɲɔ je minna bayi wo ka a taran ɲɔ je kuna. Wolo mu, Maara tɔgɛ be fɔren wo dula kunma.
EXO.15.24	Jama fɔlɔta Musa maɲimila kuma tɔ, anu tota a fɔla: «Mɔ ɲan be ji miniman de minna?» 
EXO.15.25	Wo butɔ, Musa tugun ka a da ladi Alatala ye, Alatala ka lɔgɔ boliŋɛ do yita a la. Musa ka wo lafili je tɔ, je sɛɛyata.
EXO.15.25	Alatala ka a la sariyanu nun a la yamɔrenu don anu bolo ɲɔ le, a mɛn ka anu hakkile mafɛlɛ ɲɔ le. 
EXO.15.26	A ko anu ma: «Ka wo ka n kulɛ lamɔɛ a ɲinma la, nde Alatala, wo la Ala, ka wo mɛn tagata telen n ɲɛ, wo ka n na yamɔre bɛ bita, wo ka n na sariya bɛ labatu, n te bandiya koron yo lasanba wo ma, iko n ka min nasanba Misira kaanu ma, bayi nde mu Alatala le la min si wo lakendeya.»
EXO.15.27	Wo kɔma, anu tagata ke Elimi: tenge tan nun fila be ɲɔ, anun tamare lɔgɔ bi wɔrɔwila. Anu madɛnta je kɛnna ɲɔ.
EXO.16.1	Anu la bɔɛ Misira duge tɔ, wo kari filaɲɔgɛ tele tan nun loolu luŋɛ, bani Isirayila jama bɛ bɔɔta Elimi, taga koe la Siini janfue tɔ, ka min be Elimi nun Turisinina kɔnkɛ tɛma. 
EXO.16.2	Wo butɔ, bani Isirayila jama bɛ tota kuma mɛsɛŋɛ mafɔla Musa nun Harona ma janfue tɔ. 
EXO.16.3	Anu ka a fɔ anu ye: «Fen de Alatala ma mɔ faga nun Misira duge tɔ, mɔ be sigiren nun mɔ la subu daganu kɛnna ka min na? Kaa mɔ te dɛgɛ dɔmɔ le ɲɔ han mɔ ni fa? Wo be mɔ natiren de kɛ janfue tɔ alako wo ni kɛ jama bɛ faga kɔnkɛ la.»
EXO.16.4	Alatala ka a fɔ Musa ye, a ko: «I tolomasɔ, n be naala dɛgɛ layɛlɛnna le wo ye bɔɔla saŋɛ tɔ iko sange. Lun go lun, jama ni bɔɔ anu be min bere dɔmɔla anu ni wo matɔnbɔn. Wo butɔ, n si naa anu hakkile mafɛlɛ, ka anu be tagamanna n na sariya yati le la. 
EXO.16.5	A tele wɔɔrɔ luŋɛ yo tele wɔɔrɔ luŋɛ, anu be min matɔnbɔnna iko anu darita min matɔnbɔnna, anu tini wo ɲiɲa, wo yan kan be mala tele fila dɔmɛ le la.»
EXO.16.6	Wo butɔ, Musa nun Harona ka a fɔ bani Isirayila kaanu bɛ ye, anu ko: «Bi wura la wo si a lɔn de ka a fɔla Alatala le ka wo labɔɔ Misira duge tɔ. 
EXO.16.7	Sinan saguma wo si naa Alatala la nɔɔra yen de, bayi a bata wo la kuma mɛsɛŋɛ mɔɛ ale mafanna. Mɔle ɲan mu fen na? Wo bele kuma mɛsɛŋɛ kitiren mɔle len na de.» 
EXO.16.8	Musa ka a fɔ, a ko: «Alatala si sube dii le wo ma bi wura la wo si min dɔmɔ. Saguma tugun a ni dɛgɛ dii wo ma min si wo fa. Wo be kuma mɛsɛŋɛnu minnu mafɔla a ma, a bata anu mɔɛ. Fenfen ma mɔle la. Wo bele a fɔla mɔle le ma de, wo be a fɔla Alatala le ma.»
EXO.16.9	Wo kɔma, Musa ka a fɔ Harona ye, a ko: «A fɔ bani Isirayila jama bɛ ye, anu ni na anu madon Alatala la, bayi a bata anu la kuma mɛsɛŋɛnu mɔɛ.» 
EXO.16.10	Harona be kumala wagate min tɔ bani Isirayila jama bɛ ye, anu ka anu ɲamatelen janfue ma, Alatala la nɔɔra bɔɔta luuture tɔ kisanna. 
EXO.16.11	Alatala ka a fɔ Musa ye, a ko: 
EXO.16.12	«N bata bani Isirayila kaanu kulɛ mɔɛ, anu be kuma mɛsɛŋɛ min fɔla n ma. Kuma anu ye, i ko: ‹Fitiri ma, wo be sube le dɔmɔla. Saguma wo ni fa dɛgɛ la. Wo tɛmuɛ le, wo si a lɔn, nde Alatala mu wo la Ala le la.› »
EXO.16.13	Awa, wo wura la le, kɔnkɔlɛ kurun banba nata jigi, anu ka daaka bɛ mabutin; saguma tugun, konbe naata na sa anu la daaka lamiliŋɛ bɛ tɔ. 
EXO.16.14	Wo konbe to bɔɔta ɲɔ, wo tɛmuɛ le, fondo kolo lanmanu ka janfue kunma mabutin iko sangi kole. 
EXO.16.15	Bani Isirayila kaanu to ka a yen, anu ka ɲɔgɔn maɲininka: «Ee, fen de mu ka?», bayi anu ma a lɔn fenfen min mu a la. Musa ka a fɔ anu ye: «Dɛgɛ le mu, Alatala be min diiren wo mɔ ma dɔmɔnɛŋɛ la. 
EXO.16.16	Alatala la yamɔre le ka, a ko: ‹Bɛ ni a la dɔmɛ bere matɔnbɔn min si bɛn a nun a la denbayanu ye, mɔgɔ dɔndɔ sumarifen dɔndɔ. Bɛ ni a matɔnbɔn a la mɔgɛnu ye min bere be a la tantaa kɔtɔ.› » 
EXO.16.17	Bani Isirayila kaanu ka a ma ɲɔgɔnna le. Donu ka a siyama matɔnbɔn, donu ka donden matɔnbɔn.
EXO.16.18	Wo kɔma, anu ka wo bere suman sumarifeŋɛ tɔ: minnu tɛŋɛ siyata, a ma tanbi a tɔ, minnu tugun tɛŋɛ be dɔgɔyaren, wonu tugun tɛŋɛ ka anu tabɔɔ. Bɛ ka a la dɔmɛ bere matɔnbɔn.
EXO.16.19	Musa ka a fɔ anu ye, a ko: «Mɔgɔ yo kana a tɔɛ to han saguma.» 
EXO.16.20	Kɔnɔ donu ma Musa kulɛ bita, anu ka do mandi han saguma. Tunbenu donta a tɔ, a kuɲɛ bɔɔta. Wo butɔ, Musa dumɛnta wo mɔgɛnu ma.
EXO.16.21	Kabɔɔ wo lun de, saguma yo saguma, bɛ be a la dɔmɛ bere le matɔnbɔnna. Tele tini bandi, a tɔɛ min be tola duge tɔ a ni kunɛn. 
EXO.16.22	A tele wɔɔrɔ luŋɛ, anu ka anu la dɔmɛ sigi fila matɔnbɔn, tele fila kɔnte mɔgɔ dɔndɔ sumarifeŋɛ ɲa fila. Jama la ɲatɔnkanu bɛ tagata wo fɔ Musa ye. 
EXO.16.23	Musa ka a fɔ anu ye, a ko: «Alatala ka wolo fɔ, a ko sinan mu sulen lɔ́gɛ́ le la, lɔgɔ masubɛreŋɛ le mu Alatala ye. Wo be diren min bintanna, wo a bintan; wo be diren min barabarala, wo a taba. A tɔɛ min tini to, wo ni wo mandi han sinan saguma.» 
EXO.16.24	Anu ka wonu to han saguma, iko Musa ka anu yamɔri ki min na. Kɔnɔ tunbu yo ma don wo yan tɔ, a mɛn kuɲɛ ma bɔɔ. 
EXO.16.25	Musa ka a fɔ anu ye, a ko: «Wo ni a dɔmɔ bi, bayi bi lɔ́gɛ́ mu sulen lɔ́gɛ́ le la Alatala la biliya kɔtɔ. Wo te fenfen yen bi daaka kɔma. 
EXO.16.26	Wo be a matɔnbɔnna le tele wɔɔrɔ, kɔnɔ a tele wɔrɔwila luŋɛ mu sulen lɔ́gɛ́ le la, fenfen te yen wo lun.»
EXO.16.27	Mɔgɛnu donu nɔn bɔɔta le a matɔnbɔn dula wo tele wɔrɔwila luŋɛ, kɔnɔ anu ma fenfen yen. 
EXO.16.28	Wo butɔ, Alatala ka a fɔ Musa ye, a ko: «Wo ɲan be balanna n na yamɔre nun n na sariya makantala han tɛmu miniman? 
EXO.16.29	Wo ni a lɔn, nde Alatala le be sulen lɔ́gɛ́ diiren wo ma. Wolo be a maren, tele wɔɔrɔ luŋɛ, tele fila dɔmɛ kɔnte be diiren wo ma. Bɛ ni to a be ka min na, mɔgɔ yo kana bɔɔ a la dula tɔ a tele wɔrɔwila luŋɛ.»
EXO.16.30	Wo butɔ, jama ka a sulen a tele wɔrɔwila luŋɛ.
EXO.16.31	Bani Isirayila kaanu ka kɛ dɔmɛ tɔgɔ sa ‹Mana›. A be mulunyaren fondi kole la, a beema, a mɛn di tugun iko lɛɛki kumunɛŋɛ. 
EXO.16.32	Musa ka a fɔ jama ye, a ko: «Alatala la yamɔre le ka, a ko: ‹Mana sumarifen dɔndɔ a fareŋɛ ni mandi wo bɔnsɛnu ye, minnu be naala sɔtɔla, alako anu ni kɛ dɛgɛ yen n ka wo da ɲini min na janfue tɔ, n to ka wo labɔɔ Misira duge tɔ.› » 
EXO.16.33	Wo kɔma, Musa ka a fɔ Harona ye, a ko: «Dunbe dɔndɔ jigan, i ni a lafa Mana sumarifen dɔndɔ la, i ni a sigi Alatala ɲala, alako a ni mandi wo bɔnsɛnu ye minnu be naala sɔtɔla.» 
EXO.16.34	Harona to ka dunbe lafa, a ka a sigi seedeɲɔgɔya kankira ɲakɔtɔ, alako a ni mandi, iko Alatala ka Musa yamɔri ki min na.
EXO.16.35	Bani Isirayila kaanu tota Mana dɔmɔla le san binaani, han anu tagata ke duge do tɔ mɔgɛnu be sabatiren ka min na. Anu tota a dɔmɔla han anu keta Kanana duge naaniŋɛ tɔ.
EXO.16.36	Sumarifeŋɛ min be lawalila, wo tɔgɔ le gomɛri; gomɛri ɲa tan be tabɛnden sumarifen banba dɔndɔ le ma, wo tɔgɔ le efa.
EXO.17.1	Bani Isirayila jama bɛ bɔɔta Siini janfue tɔ, Alatala la yamɔre butɔ. Anu be tagala anu tota anu sulenna han anu keta Refidimi. Anu daakata ɲɔ, kɔnɔ anu ma ji minnɛŋɛ sɔtɔ. 
EXO.17.2	Wo butɔ, jama ka sɔnkɛ lawuli Musa ma, anu ka a fɔ a ye: «Mɔ kɔ je la, mɔ ni a min.» Musa ka anu jaabi, a ko: «Wo be nde lasɔnkɔla fenna? Wo be Alatala laɲinila fenna?» 
EXO.17.3	Wo ka a taran ji sɔgɛ bata gbaa jama la ɲɔ, anu tota Musa maɲimila kuma la, anu ko: «I ɲan ka mɔ labɔɔ fenna Misira? A sɔgɔ be i la le ba, mɔle nun mɔ la deŋɛnu anun mɔ la kolofeŋɛnu ni naa faga ji sɔgɛ la yan?»
EXO.17.4	Wolo ka a ma, Musa ka a da ladi Alatala ma, a ko: «N si nɔ fen de mala kɛ jama ye? Donden anu ma n mabun.» 
EXO.17.5	Alatala ka a fɔ Musa ye, a ko: «Sɔ jama ɲatɔ, i ni bani Isirayila kayibanu donu doni i fɛ. I ni i la tungare tugun jigan, i ka Nili je botege min na, i ni sɔ anu ɲatɔ. 
EXO.17.6	N si sɔ fata kunma i ɲakɔtɔ, fata min be Hɔrɛbi kɔnkɛ tɔ. I ni wo fata botege, je si bɔɔ le a tɔ, jama ni a min.» Musa ka a ma ɲɔgɔnna, bani Isirayila kayibanu ɲala.
EXO.17.7	A ka wo dula tɔgɔ sa Masa nun Meriba
EXO.17.8	Wo kɔma, Amaleki kaanu nata bani Isirayila kaanu kɛlɛ dula Refidimi. 
EXO.17.9	Musa ka a fɔ Yosuwe
EXO.17.10	Yosuwe ka a ma iko Musa ka a fɔ a ye ki min na, a tagata Amaleki kaanu kɛlɛ dula. Musa tugun anun Harona anun Huri yɛlɛta kɔnkɛ kun tɛma. 
EXO.17.11	Musa la kereŋɛ ɲɔ, a tini a bole ma yɛlɛ, bani Isirayila sɛnbɛ ni koloya; kɔnɔ a tini a bole majigi, Amaleki kaanu sɛnbɛ ni koloya. 
EXO.17.12	Musa bolenu to fagata a ma, Harona nun Huri ka kuru banba dɔndɔ jigan anu ka a sigi a kɛn kɔtɔ, a sigita wo kunma. Anu sorita a bolenu kɔtɔ, doe tota sɔngɛ doe la, doe tugun tota sɔngɛ doe la. Jɔnɔn a bolenu nɔta sɛnbɛ sɔtɔla han tele la dula. 
EXO.17.13	Wo butɔ, Yosuwe ka sɛnbɛ sɔtɔ Amaleki kaanu kunma, a ka anu tɛgɛ fanda fila da diyama la.
EXO.17.14	Wo kɔma, Alatala ka a fɔ Musa ye, a ko: «Kɛ koenu sɛbɛ kitabue tɔ, alako wo kana ɲina a la. I be a karanna le Yosuwe ye: ‹N si naa Amaleki kaanu la ko lamɔdɛ kɛ dunuya, mɔgɔ yo te anu la ko talɔn.› » 
EXO.17.15	Musa ka sarika bɔɔ tangalaŋɛ sɔ Ala batu koe la, a ka wo tɔgɔ sa: ‹Alatala le ka n kun nawuli.› 
EXO.17.16	A mɛn ka a fɔ: «Amaleki kaanu to be anu bole tajiganden Alatala la mansa tintiŋɛ le kɛlɛ koe la, Alatala si anu kɛlɛ le han anu bɔnsɔ bɔnsɔ.»
EXO.18.1	Musa bitaŋɛ Yetoro, Madiyana sarika lakela, ka a mɔɛ Ala bata min bɛ ma Musa nun a la jama bani Isirayila kaanu ye, ka a fɔla Alatala ka anu labɔɔ Misira duge tɔ ki min na. 
EXO.18.2	Wo butɔ, Yetoro tagata Musa la muse Sefura jigan, Musa ka min to a kɔma, a ka a nati 
EXO.18.3	anun Sefura la den kayiren fila. Dɔndɛ tɔgɔ Gɛrɛsɔmu, bayi Musa ka a fɔ le: ‹Boribaga le mu n na luntan duge tɔ.› 
EXO.18.4	Doe tɔgɔ le Elisɛri, wo be a fɔren de: ‹N baaba la Ala bata n dɛman, a bata n bɔɔ Firauna la faŋɛ da tɔ.›
EXO.18.5	Awa, Yetoro nun Musa la muse, anun wo la deŋɛnu tagata Musa dula janfue tɔ a be daakaren ka min na, Ala la kɔnkɛ kɛnna. 
EXO.18.6	Anu be tagala, a ka kiila kii Musa ma, a ko: «I bitaŋɛ le ka, nde Yetoro, n nun i la muse nun a la deŋɛnu, mɔ keta i dula.» 
EXO.18.7	Awa, Musa bɔɔta a bitaŋɛ labɛndula, a kimisirinta, a ka a masunbu. Anu ka ɲɔgɔn makende sa, anu naata don tantaa kɔtɔ. 
EXO.18.8	Alatala ka min bɛ sigi Firauna nun Misira kaanu kɔɛɛ tɔ bani Isirayila kaanu la ko la, ɲagankata min ka anu masɔtɔ kila kunma, anun Alatala ka anu lafulen ki min na, Musa ka wo bɛ ɲamakaran a bitaŋɛ ye.
EXO.18.9	Alatala ka ko ɲinma min bɛ ma bani Isirayila kaanu ye, anu lakisi koe la Misira kaanu bolo, wo ka Yetoro sɛwa. 
EXO.18.10	Yetoro ka a fɔ, a ko: «Tantue be Alatala ye, min ka wo lakisi Firauna nun Misira kaanu bolo, min ka Isirayila jama labɔɔ Misira kaanu la nɔɛ kɔtɔ! 
EXO.18.11	N bata a lɔn kɔtɛ Alatala le kolo batufeŋɛ bɛ ko. Misira kaanu to be nɔya laboela bani Isirayila kaanu ma, a ka a sɛnbɛ yita le Misira kaanu la.» 
EXO.18.12	Musa bitaŋɛ Yetoro ka sarika bintannɛŋɛ jigan, anun kanunteya sarika, anu ka Ala batu wo la. Harona nun bani Isirayila kayibanu bɛ nata, anu naata bɛn wo sarika dɔmɛ ma, anun Musa bitaŋɛ, Ala ɲala.
EXO.18.13	Wo tabantaka, Musa sigita jama makiiti dula. Jama be sɔren Musa ɲakɔtɔ bɔɔla saguma han wura la. 
EXO.18.14	Musa bitaŋɛ to ka a yen a be min bɛ mala jama ye, a ka a fɔ, a ko: «I be fen de maren yan kɛ jama ye? I dɔrɔn be i majigiren fenna jama bɛ be sɔren i ɲakɔtɔ, bɔɔla saguma han wura la?» 
EXO.18.15	Musa ka a bitaŋɛ jaabi, a ko: «Jama be kɛnɛ nala n bata Ala la kiite le lamɔɛ koe la. 
EXO.18.16	Ka anu bata ko do laboe a tɔ mɔgɛ nun a sigiɲɔgɛ tɛma, anu be nala nde le dula. Nde be maren kiiti sala le la anu tɛma, n mɛn ni Ala la yamɔrenu anun a la sariyanu yita anu la.»
EXO.18.17	Wo butɔ, Musa bitaŋɛ ka a fɔ a ye, a ko: «I be min maren wo la, wo ma kaɲin. 
EXO.18.18	I be i yɛtɛ le lakorila kɔfu, anun kɛ jama min be sɔla i kunma, bayi kɛ lɔɛ bili i ye koola. Ile dɔrɔn te nɔ a mala. 
EXO.18.19	Awa, n kulɛ mɔɛ i ni a bita, n ni malase do dii i ma, Ala mu i dɛmanna! Kɔtɛ, ile ni ma jama faliŋɛ la Ala kɛnna, ile ni koenu doni Ala ɲakɔtɔ. 
EXO.18.20	A bɛnta le i ni anu kawandi Ala la yamɔrenu nun a la sariyanu la, i ni anu lalɔn anu bɛnta kila min jokkila. Anu bɛnta min mala i mɛn ni wo fɔ anu ye. 
EXO.18.21	Wo kɔma, i mɛn ni mɔgɔ kendenu masubɛ jama bɛ tɛma minnu be kilanden Alatala la, minnu be maren tɔɲa fɔlanu la, anun minnu bele sɔnden ji sige la kɔtɔ la. I ni wonu ma anu la ɲatonkaanu la, ka fɔlɔ mɔgɔ wulu dɔndɔ la kuŋɛ ma, a ni ke mɔgɔ kɛmɛ la kuŋɛ ma, a ni ke mɔgɔ bi loolu la kuŋɛ ma, han a ni taga sigi mɔgɔ tan na kuŋɛ ma. 
EXO.18.22	Wonu ni kɛnɛ jama makiitila tɛmuɛ bɛ tɔ. Koe minnu bɛlɛ anu ni wonu bɛ nati i bata, koenu minnu ma bɛlɛ, ande ni wonu makiiti anu fan na. Wo butɔ, ka ile nun wonu ka wo kote jigan, i la lɔɛ si sɔnɔya le. 
EXO.18.23	Ka i ka a ma ɲɔgɔnna, ka a tagata taran, Ala be i yamɔriren wolo yati la, wo butɔ i te kori. Kɛ jama bɛ tugun si nɔ donna le a bata jusu sa butɔ.»
EXO.18.24	Musa ka a bitaŋɛ kulɛ mɔɛ a ka a bita. A ka min fɔ a ye a ka a bɛ ma ɲɔgɔnna le. 
EXO.18.25	A ka mɔgɔ kendenu masubɛ bani Isirayila kaanu bɛ tɛma, a ka anu sɔ jama kunma, mɔgɔ wulu dɔndɔ la kuŋɛnu, mɔgɔ kɛmɛ la kuŋɛnu, mɔgɔ bi loolu la kuŋɛnu, anun mɔgɔ tan na kuŋɛnu. 
EXO.18.26	Anu tota jama makiitila tɛmuɛ bɛ tɔ, anu ni kɛnɛ ko bɛlɛŋɛnu natila Musa dula. Koe min bɛ ma bɛlɛ ande be wolo makiitila.
EXO.18.27	Wo kɔma, Musa ka a bitaŋɛ boloka, wo saagita a bata jamanɛ tɔ.
EXO.19.1	Bani Isirayila kaanu la bɔɛ kari saba tanbi kɔma Misira duge tɔ, wo lun yati le anu keta Turisinina janfue tɔ. 
EXO.19.2	Wo ka a taran, anu bata bɔɔ Refidimi. Anu la kereŋɛ kɔtɛ Turisinina janfue tɔ, anu tagata madɛn ɲɔ. Anu to madɛnta ɲɔ kɔnkɛ tabɛŋɛ tɔ, 
EXO.19.3	Musa yɛlɛta kɔnkɛ la a be tagala Ala ma. Alatala ka a kele kɔnkɛ kun tɛma a ka a fɔ a ye, a ko: «I be kɛ-lɛ fɔla bani Isirayila kaanu ye, i be a lakela Yaguba bɔnsɛ ma, i ko: 
EXO.19.4	‹Wole yati bata a yen nde Ala ka min ma Misira kaanu la. Wo mɛn bata a yen, n ka wo jigan mɔɔle min na iko sinbin banba be a la deŋɛnu jiganna a gabataŋɛnu kunma ki min na, n ka wo madon n na. 
EXO.19.5	Kɔtɛ, ka wo ka n kulɛ bita, ka wo mɛn telenta n na lahire kuma butɔ, n ka min nakoti wo nun nde tɛma, wo si naa ma le n na jama masubɛreŋɛ la, dunuya mɔgɛnu bɛ tɛma, hali nde le to tɛŋɛ mu dunuya bɛ la. 
EXO.19.6	Wole be mala n na jama saniyandeŋɛ le la, n na sarika lakela jama.› Awa, i be wo kumanu le fɔla bani Isirayila kaanu ye.»
EXO.19.7	Wo butɔ, Musa jigita, a ka jama kayibanu kele, a ka wo kumanu bɛ lake anu ma iko Alatala ka a yamɔri ki min na. 
EXO.19.8	Jama bɛ hakkile labɛndeŋɛ ka a jaabi, anu ko: «Alatala be min bɛ fɔla, mɔ si a ma le.» Musa yɛlɛta, tagala jama la jaabire lake dula Alatala ma.
EXO.19.9	Alatala ka a fɔ Musa ye, a ko: «I tolomasɔ, n si na le i dula luuture dibireŋɛ butɔ, alako n tini be kumala i ye, jama ni n kulɛ mɔɛ, anu mɛn ni lannanteya sa i ma tɛmuɛ bɛ tɔ.»
EXO.19.9	Wo kɔma, Musa ka jama la jaabire lake Alatala ma. 
EXO.19.10	Alatala mɛn ka a fɔ Musa ye, a ko: «Saagi jama dula, i ni anu lasaniyan bi nun sinan; anu ni anu la kutanu tugun ko. 
EXO.19.11	Anu ni anu tabɛn yannun sinankɔ, bayi wo lun, nde Alatala si naa jigi le Turisinina kɔnkɛ kunma, jama bɛ ɲala. 
EXO.19.12	Wo butɔ, i ni naaniŋɛ sa jama ye kɔnkɛ lamiliŋɛ bɛ tɔ, i ni naa a fɔ anu ye: ‹Wo ni wo yɛtɛ mɛnni yɛlɛ koe la kɔnkɛ kunma, hali kɔnkɛ dabole wo kana a maga, bayi min yo ka kɔnkɛ maga wo tigi be fagala le yati!› 
EXO.19.13	Bolo yo kana ke wo tigi ma, fɔ wo ni a mabun, ka wo ma, wo ni a masɔgɔ kalanu la. A mata daalifeŋɛ la ba, a mata mɔgɛ la ba, kɔnɔ a bɛnta a ni faga. Ka saaka bina kulɛ nata naa bɔɔ, mɔgɛ donu le si yɛlɛ kɔnkɛ kunma.»
EXO.19.14	Awa, Musa jigita bɔɔla kɔnkɛ tɔ, a tagata jama dula, a ka anu lasaniyan, anu mɛn ka anu la kutanu ko. 
EXO.19.15	A ka a fɔ jama ye, a ko: «Wo ni wo tabɛn kɛ tele saba butɔ, wo mɛn kana maga wo la musenu la.»
EXO.19.16	A tele saba luŋɛ ɲɔ to kɛnɛta, balamantaŋɛ jigita, banta malumaluta, luuture bilima ka kɔnkɛ kuŋɛ mabutin. Bina kulɛ bɔɔta sɛnbɛ banba la. Jama min be daaka tɔ, anu bɛ bakkuta sɛrɛnna, anu kilanta. 
EXO.19.17	Musa ka jama labɔɔ daaka tɔ tagala Ala labɛn dula. Anu tagata sɔ kɔnkɛ kɔtɔ. 
EXO.19.18	Wo ka a taran, siise bata tugu Turisinina kɔnkɛ bɛ la, bayi Alatala bata jigi ta tɛma ɲɔ; wo ta siise be yɛlɛla iko furu siise, kɔnkɛ be sɛrɛnna sɛnbɛ la. 
EXO.19.19	Bina kulɛ be tagala koloyala le tun. Musa tini kuma, Alatala be a jaabila balamantaŋɛ kulɛ le tɔ.
EXO.19.20	Alatala to jigita Turisinina kɔnkɛ kun tɛma, a ka Musa kele. Musa yɛlɛta ɲɔ. 
EXO.19.21	Alatala ka a fɔ Musa ye, a ko: «Jigi i ni jama lasii, anu kana wuruntun nde Alatala yen koe la de, ka wo ma, a siyama si faga anu tɔ. 
EXO.19.22	Hali sarika lakelanu minnu si anu madon n na, anu ni anu yɛtɛ lasaniyan, ka wo ma, n si anu jihadi le.» 
EXO.19.23	Musa ka Alatala jaabi, a ko: «Jama ɲan te nɔ yɛlɛla Turisinina kɔnkɛ kunma, bayi i bata mɔ lalɔn nun ka a fɔla mɔ ni naaniŋɛnu sa kɔnkɛ lamiliŋɛ tɔ, wo ni ma mɔ ye tana la.» 
EXO.19.24	Wo kɔma, Alatala ka a fɔ a ye, a ko: «I mɛn ká tajigi, wo kɔma ile nun Harona ni yɛlɛ. Kɔnɔ sarika lakelanu nun jama kana wuruntun yɛlɛ koe la nde Alatala mafanna, ka wo ma, n si anu jihadi le.» 
EXO.19.25	Musa jigita jama dula a ka wo kuma lasaagi anu ma.
EXO.20.1	Awa, kuma le ka, Ala ka min bɛ fɔ bani Isirayila jama ye, a ko:
EXO.20.2	«Nde len mu Alatala la, i la Ala. Nde len ka i labɔɔ Misira duge tɔ, i be jonya tɔ ka min na nun.
EXO.20.3	I kana batufen yo batu fɔ nde Alatala.
EXO.20.4	I kana fenfen malasɛ a kuye kima, fenfen min mulunta saŋɛ tɔ fondonu la kantɔ, ka wo ma fenfen min mulunta duge tɔ fondonu la, ka wo ma fenfen min mulunta duge kɔtɔ fondonu la je tɔ. 
EXO.20.5	I kana sujudu wo koe mɔɔlenu ye, i kana anu batu. Bayi nde len mu Alatala la, i la Ala, n tɔɔnɛta. Minnu be n kɔnna, n si wonu bɔnsɛ bita le anu baabanu la tiɲarenu la han yɛlɛman saba han naani. 
EXO.20.6	Kɔnɔ minnu be n kanula, anu mɛn be n na yamɔrenu makantala, n be n na kanunteya lakotila wondelen ye han yɛlɛman wulu dɔndɔ.
EXO.20.7	I kana nde Alatala tɔgɛ fɔ bɔtɛrɛbɔya la, i la Ala, bayi nde Alatala te to n ma mɔgɛnu bita minnu be wo koe mɔɔle mala.
EXO.20.8	I hakkile to sulen lɔ́gɛ́ la ko ma, i ni a to a dana ma. 
EXO.20.9	I ni i la wale bɛ ma tele wɔɔrɔ kɔtɔ. 
EXO.20.10	Kɔnɔ tele wɔrɔwila luŋɛ bɛ mu sulen lɔ́gɛ́ le la, nde Alatala i la Ala la lɔgɔ masubɛreŋɛ. I te wali yo ma wo lɔ́gɛ́ tɔ, a mata ile len na ba, a mata i la den kayireŋɛ le la ba, i la den musereŋɛ ba, i la jon kaye ba, i la jon muse ba, i la kolofeŋɛnu ba, sa i la luntaŋɛ kunma min be i la saa tɔ, hali dɔndɔ te wali wo tele wɔrɔwila luŋɛ. 
EXO.20.11	Bayi nde Alatala ka saŋɛ nun duge nun ba nun a butɔ feŋɛnu bɛ da tele wɔɔrɔ le kɔtɔ. Tele wɔrɔwila luŋɛ n ka n sulen. Wolo ka a ma, n ka barikɛ sa sulen lɔ́gɛ́ la ko tɔ, n ka a to a dana ma.
EXO.20.12	I ni biliya sa i baaba nun i nɛɛnɛ ma, alako i ni simaya yanfama sɔtɔ duge tɔ, nde Alatala i la Ala be duge min diila i ma.
EXO.20.13	I kana nɛ bɔɔ.
EXO.20.14	I kana jeena ma.
EXO.20.15	I kana kankaya ma.
EXO.20.16	I kana seedeɲɔgɔya labita foniya la i mɔgɔɲɔgɛ kunma.
EXO.20.17	I kana miila fenfen ma min mu i mɔgɔɲɔgɛ bolofeŋɛnu la, a mata a la boŋɛ la ba, a mata a la muse la ba, a mata a la jon kaye la ba, a mata a la jon muse la ba, ka wo ma a la ninge, ka wo ma a la sofale, i kana miila fenfen ma.»
EXO.20.18	Bani Isirayila kaanu bɛ be balamantaŋɛ kulɛ mɔɛla, anun bina fe kulɛ, anu bɛ be sangi malaŋɛ anun siise yenden min be yɛlɛla kɔnkɛ tɔ. Wo koe ka anu bɛ lasɛrɛn, anu tota sɔren kan yanfama tɔ. 
EXO.20.19	Anu ka a fɔ Musa ye: «Ile ká kɛnɛ kumala mɔ ye, mɔ si i kulɛ lamɔɛ le, kɔnɔ Alatala kan kana kuma mɔ ye, ka wo ma mɔ si faga le.» 
EXO.20.20	Kɔnɔ Musa ka a fɔ jama ye: «Wo kana kilan, bayi ka wo ka a yen Ala be naren wo ma ka, a be wo mafɛlɛla le, alako a la ko kilaŋɛ ni to wo tɔ, wo kana junubu koe ma.» 
EXO.20.21	Bani Isirayila jama be sɔren dula yanfama tɔ, kɔnɔ Musa kan ka a madon luuture dibireŋɛ la, Ala be ka min na.
EXO.20.22	Alatala ka a fɔ Musa ye, a ko: «I be kɛ-lɛ fɔla bani Isirayila kaanu ye: ‹Wole yati ka a yen, n bata kuma wo ye bɔɔla saŋɛ tɔ. 
EXO.20.23	Wo kana kuye yo ɲiɲa kaalise la, ka wo ma sanuɛ, wo ni a ma wo la batufeŋɛ la nde faliŋɛ la. 
EXO.20.24	I ni kɛnɛ sarika bɔɔ dula sɔla n ɲɛ bangue la n batu koe la. I ni kolofen lanma nun a banba bɔɔ sarika bintannɛŋɛ nun kanunteya sarika la wo sarika bɔɔ dula kunma. N ka kan do kan yita i la n batu koe la, n si barikɛ to i la ko tɔ ɲɔ. 
EXO.20.25	Wo butɔ, ka i be sarika bɔɔ dula sɔla n ɲɛ kure kan na, i kana a sɔ kuru malasɛreŋɛnu la, bayi ka i ka kurenu malasɛ i la walifeŋɛnu la, i bata a manɔgɔ. 
EXO.20.26	I kana n na sarika bɔɔ dula mayɛlɛ ko, alako i kana mɔgɛnu ŋayibo minnu be yɛlɛla sarika bɔɔ dula kunma.› »
EXO.21.1	Ala mɛn ka a fɔ: «Sariyanu le mu kɛnu la, i be minnu sala anu ɲakɔtɔ: 
EXO.21.2	I tini Hebure jon dɔndɔ san, a be san wɔɔrɔ jonya wale le mala i ye. A san wɔrɔwilaɲɔgɛ, a bɛnta a ni hɔrɔya hali a ma fenfen dii. 
EXO.21.3	Ka a dɔrɔn de nata, a dɔrɔn de be bɔɔla jonya tɔ. Ka a nun a la muse le nata, anu bɛ le be bɔɔla jonya tɔ. 
EXO.21.4	Ka a tige le ka muse ɲini a ye, wo ka den kayireŋɛnu sɔtɔ a ye, ka wo ma den musereŋɛnu, wo muse nun a la deŋɛnu be mala a tige tɛŋɛ le la, ale dɔrɔn de be hɔrɔyala. 
EXO.21.5	Kɔnɔ ka wo joŋɛ ka a fɔ a beeyareŋɛ la, a ko: ‹N tige nun n na muse anun n na den kayireŋɛnu di n ɲɛ, n bele diren hɔrɔyala›, 
EXO.21.6	ka a tagata wo fɔ, a tige ni Ala to anu tɛma, a ni a takkɛ bonda la, ka wo ma, bonda firɛmuɛ, a ni naa a tole sɔgɔ tɔntɔbɛɲɛ la. Wo butɔ, joŋɛ be naala tola a tige le la yamɔre kɔtɔ kudai.
EXO.21.7	Kaye do tini a la den musereŋɛ mayita, a ni ma joŋɛ la, a bele hɔrɔyala le de iko jon kayenu. 
EXO.21.8	Ka den musereŋɛ la ko kanunteya banta a marige ye, min ka a ma nun a la muse la, a marige bɛnta a ni a to a baaba le ni a kunka. A ma bɛn a ni a mayita luntaŋɛ ma. Ka a ka wo ma, a bata wo den musereŋɛ janfa. 
EXO.21.9	Ka a ka den musereŋɛ san a ni a dii a la den kayireŋɛ le ma, a bɛnta a ni sariya latagaman iko a be a latagamanna a tɛn den musereŋɛnu kunma ki min na. 
EXO.21.10	Ka a nata naa jon musu do jigan, a kana fenfen bɔɔ a la musu fɔlɛ la dɔmɛ nun a la donfeŋɛnu la, anun a la lɔ́gɛ́. 
EXO.21.11	Ka a ma wo ko sabanu ma a ye, wo muse si nɔ bɔɔla a bolo a ma fenfen dii, a ma nɛgɛ bɔɔ.
EXO.21.12	Min tini mɔgɛ botege a ka a faga, wo be wo tigi tugun fagala le. 
EXO.21.13	Kɔnɔ, ka a taranta a ma a ma teunteya le la, fɔ Ala le ka a laɲini a ye, n si saanu yita wo la, a si nɔ a kuŋɛ taakula ka min na
EXO.21.14	Kɔnɔ, ka min ka a lawuli a ma, a ka a mɔgɔɲɔgɛ faga teunteya la, hali a tagata a kuŋɛ taaku n na sarika bintandula le la, a bɛnta wo ni wo tigi bita, wo ni taga a faga.
EXO.21.15	Min tini a baaba botege ka wo ma a nɛɛnɛ, wo be wo tigi fagala le.
EXO.21.16	Min tini mɔgɔ wunde kanka, a tagata a mayita, ka wo ma, anu ka a taran a bolo, wo be wo tigi fagala le.
EXO.21.17	Min tini a baaba fɛɛyaa ka wo ma a nɛɛnɛ, wo be wo tigi fagala le.
EXO.21.18	Mɔgɔ fila tini kɛlɛ, doe ka doe bun kure la, ka wo ma, a ni a wuttɛ, kɔnɔ a ni taga taran a ma faga, a sata a bandiya la; 
EXO.21.19	ka a mɛn si nɔ wulila, a ni a matagaman tungare fɛ bara tɔ, min ka a botege, kiite bata bɔɔ wo kunma. Fɔ bandibaga ka mɛ min berenu ma a la bandiya butɔ, doe bɛnta a ni wonu sɔŋɛ dii, a mɛn bɛnta a ni a dandan han a ni kendeya.
EXO.21.20	Min tini a la joŋɛ botege dɔkkɛ la, a mata kayi la, a mata musu la, ka a fagata ɲɔ kisanna, a bɛnta le anu ni a tɛŋɛ yɔgɔ a marige ma. 
EXO.21.21	Fɔ ka a tota han tele dɔndɔ, ka wo ma tele fila a be baluren, anu te tɛn yɔgɛ ma a marige ma bitugun, bayi a ka a san de.
EXO.21.22	Kayenu tini be kɛlɛla, anu tagata garin buumamuse do la, a bue naata wuli a la wo butɔ, a ka deŋɛ sɔtɔ a ma ke, kɔnɔ fenfen koron ma muse masɔtɔ, wo butɔ muse la kaye tini sɔŋɛ min fɔ, ka kiiti salanu sɔnta wo la, min keta a ma, wolo be sariya lawalila. 
EXO.21.23	Kɔnɔ ka ko do tagata muse tugun masɔtɔ, nɛ sɔŋɛ mu nɛ le la. 
EXO.21.24	Ɲa sɔŋɛ mu ɲa le la, ɲiŋɛ sɔŋɛ mu ɲiŋɛ le la, bole sɔŋɛ mu bole le la, kɛŋɛ sɔŋɛ mu kɛŋɛ le la. 
EXO.21.25	Bintaŋɛ sɔŋɛ mu bintaŋɛ le la, mamaba sɔŋɛ mu mamaba le la, luubɛre tugun sɔŋɛ mu luubɛre le la.
EXO.21.26	Min tini a la joŋɛ botege a ɲa tɔ, han i ka a ɲa tiɲa, a muse le ba, a kaye le ba, i bɛnta i ni a hɔrɔya. A ɲa la tiɲa le be mala a kunka la. 
EXO.21.27	Ka min ka a la joŋɛ ɲin dɔndɔ kati, a muse le ba, a kaye le ba, i bɛnta i ni a hɔrɔya. A ɲiŋɛ la kate le be mala a kunka la.
EXO.21.28	Ninge tini mɔgɛ bɔɔti, a mata musu la a mata kayi la, ka a ka wo mɔgɛ faga, wo ninge bɛnta mabunna han a ni faga, a sube te dɔmɔ. Ningi tige tɛn yo te to a tɔ. 
EXO.21.29	Kɔnɔ ka wo ninge darita le mɔgɛnu bɔɔtila, anu bata a tige lalɔn, a be tagaren taranden a tige ma a kanta, ka wo ninge ka mɔgɛ faga, kayi ba, musu ba, a bɛnta wo ninge ni mabun. Ningi tige tugun bɛnta a ni faga. 
EXO.21.30	Kɔnɔ wo butɔ, ka anu ka sariya yo sa ningi tige ma, a nɛ kunka la, a bɛnta le a ni wo bɛ dii. 
EXO.21.31	Ka ninge naata dendeŋɛ do bɔɔti, den museren ba, den kayiren ba, han bi wo sariya dɔndɛ le. 
EXO.21.32	Kɔnɔ ka ninge ka jon kaye le bɔɔti go, ka a ka jon muse le bɔɔti go han a fagata, kaalise kole bisaba le be donna jon tige bolo, anu ni naa ninge mabun.
EXO.21.33	Mɔgɛ tini kɔlɔŋɛ da laka, a ma a tagun, ka wo ma, ka min nata kɔlɔŋɛ soe, a ma a dataguraŋɛ sa a la, ka ninge jigita a tɔ ka wo ma sofale, 
EXO.21.34	kɔlɔn tige bɛnta wo kolofeŋɛ sɔŋɛ diila a tige ma, ale ni to kolofen fagareŋɛ la.
EXO.21.35	Mɔgɛ la ninge tini taga a filaɲɔgɛ tɛŋɛ tugu, a ka a faga, anu be wo ninge mayitala le, anu ni a nafule fatan, anu ni wo ningi fagareŋɛ tugun fatan ɲɔgɔn ma. 
EXO.21.36	Kɔnɔ ka a tagata taran, a be lɔnden kɛ ninge darita le bɔɔtire mala, a tige ma a kanta, a bɛnta a ni ningi do gbɛtɛ don a filaɲɔgɛ bolo a faliŋɛ la, ale ni wo ningi fagareŋɛ jigan.
EXO.21.37	Ka min tagata ningi dɔndɔ kanka, ka wo ma saaka dɔndɔ, ka a tagata a faga le, ka wo ma a ka a mayita le, a bɛnta a ni ningi loolu le lasaagi wo ningi dɔndɛ faliŋɛ la, ka wo ma, saaka naani le mu saaka dɔndɔ faliŋɛ la.»
EXO.22.1	«Ka min yo ka kankante taran a be kankaya tɔ sue tɔ, wo tigi tini a botege han a ka a faga, wo nii bɔɔ kote te sigi wo tigi kunma. 
EXO.22.2	Kɔnɔ ka tele tɔ le, a nii bɔɔ kote si sigi le wo tigi kunma.
EXO.22.2	Kankante be kankayafeŋɛnu sɔŋɛ lasaagila le. Ka a taranta fondo bele a bolo, a yɛtɛ le be mayitala a ni ma joŋɛ la kankayafeŋɛnu faliŋɛ la. 
EXO.22.3	Ka a tagata taran, kankante be kolofeŋɛ min kankaren, ninge le ba, sofale le ba, saaka le ba, baa le ba, ka anu yenta yati kankante bolo, anu be baluren, a be anu ɲɔgɔn fila fila le diila anu faliŋɛ la.
EXO.22.4	Ka min be a la kolofeŋɛnu da ɲinila a be anu bolokaren han anu ni don a mɔgɔɲɔgɛ la sɛnɛ la ka wo ma a la sunte la, wo tigi be wo tiɲare bere sɔŋɛ diila a la sɛnɛtɔfeŋɛ wolo ɲinma ka wo ma a la sunte wolofeŋɛ ɲinma le la.
EXO.22.5	Min tini ta sa, ka ta tanbita a bolo, a ka dula ɲakureŋɛ bintan, a tagata doe la sɛnɛtɔfeŋɛ kitenu bintan, ka wo ma a tɔnsɔ mɔreŋɛnu, ka wo ma min be bɔɔren kila, awa min be wo ta saren ale len be wo feŋɛnu bɛ sɔŋɛ diila.
EXO.22.6	Mɔgɔ do tini nafule taaku a mɔgɔɲɔgɛ la, ka wo ma a bolofeŋɛ do, a ni a mandi a ye, ka wo kankata a la boŋɛ tɔ, ka kankante bitata, ale wo kankante be wo kankayafeŋɛ ɲɔgɔn fila fila le lasaagila a faliŋɛ la. 
EXO.22.7	Ka kankante ma yen, bon tige si sɔ le Ala ye, a ni a kali ka a fɔla a ma wo bolofeŋɛnu mafu, anu ka minnu taaku a la. 
EXO.22.8	Ko mafue mɔɔle bɛ, a mata ninge la, a mata sofale la, a mata saaka la, a mata donfeŋɛ la, a mata fenfen na min bata sama, ka a bata ma bɛlɛya la mɔgɔ fila tɛma, anu ká taga anu lakali Ala la. Ala tini kiite latiɲa min na, lɔɛ le be sala wo tigi ma, a be wo fondo ɲɔgɔn fila fila le lasaagila doe ma.
EXO.22.9	Mɔgɛ tini sofale taaku mɔgɛ la, ka wo ma ninge, ka wo ma saaka, ka wo ma kolofeŋɛ mɔli do, ka a fagata, ka wo ma a mabaata, ka wo ma a kankata, mɔgɔ yo ma a yen, 
EXO.22.10	yɛtɛ lakale le be mala Alatala tɔgɛ la wo mɔgɔ fila tɛma: kolofeŋɛ be taakuren min na, wo si a kali le Alatala la, ka a fɔla ale ma a filaɲɔgɛ la taakufeŋɛ mafu. Wo kɔma fondo tige ni diɲa a ma, hali doe ma fenfen don a bolo a la kolofeŋɛ faliŋɛ la. 
EXO.22.11	Kɔnɔ ka wo kolofeŋɛ be kankaren a bata le yati, a be a faliŋɛ le donna a tige bolo. 
EXO.22.12	Ka burun butɔ sube do bata a fara, a ni wo binbe yita a tige la seedeɲɔgɔya la, wo tɛmuɛ, a te a faliŋɛ dii.
EXO.22.13	Min tini kolofeŋɛ do singa a filaɲɔgɛ ma, a mabaata, ka wo ma a fagata a tige kɔma, a singalá si a faliŋɛ dii le nɛti. 
EXO.22.14	Kɔnɔ ka a tige ɲala le, a faliŋɛ te dii ma. Ka a taranta a be hɛriren de, a hɛri sɔŋɛ wolo be donna a tige bolo, wo si bɛn de.
EXO.22.15	Min tini den musereŋɛ majuguya, kayi ma bɔɔ min na ko la betunna, a ka ko tiɲa a ma, tekku le a bɛnta a ni a la kote sigi, a mɛn ni naa a jigan muse la. 
EXO.22.16	Ka a baaba ma sɔn a diila a ma feu, a be nafule le diila min si bɛn den musereŋɛ la kote ma.
EXO.22.17	Muse min be suubagaya mala, wo be a fagala le.
EXO.22.18	Mɔgɔ yo tini sa kolofeŋɛ fɛ, wo be a fagala le.
EXO.22.19	Mɔgɔ yo kana sarika bɔɔ batufeŋɛ do gbɛtɛ ye fɔ Alatala dɔrɔn ye, ka wo ma wo tigi be halagila le.
EXO.22.20	Wo kana tumaranke mafu, wo mɛn kana boe a ma, bayi wole tugun mata tumaranke le la nun Misira duge tɔ.
EXO.22.21	Wo kana boe furuɲa muse nun aliyatimɛ ma. 
EXO.22.22	I tini boe wonu ma feu, ka anu ka anu kulɛ labɔɔ n ma sɛnbɛ la, n si anu diri kulɛ lamɔɛ le yati. 
EXO.22.23	N si dumɛn de wo ma, n si wo faga gali kɛlɛ tɔ, wo la musenu ni ma furuɲa muse la, wo la deŋɛnu tugun ni ma aliyatimɛnu la.
EXO.22.24	Ka wo tagata nafule dɔntɔ mɔgɔ do ye n na jama tɔ, min mu tɔrɔbaga la wo bolo, wo kana a bita iko dɔntɔ bolokala donu, wo kana tɔnɔ yo ɲini a kunma.
EXO.22.25	Mɔgɔ do tini a la doroke sigi i ma sɛɛkɛ la, i ni a lasaagi a ma yannun tele ni dula, 
EXO.22.26	bayi wo dɔndɛ pɛti le be a bolo, wo doroke le be a bale suturaren. A ɲan si naa sue latanbi miniman fɛ? Ka a ka a kulɛ labɔɔ n ma sɛnbɛ la, n si a lamɔɛ le, bayi n si kinikini.
EXO.22.27	Wo kana nde Ala lasɔtɔ, wo mɛn kana wo la mansa tugun danka n be min toren wo kunma.
EXO.22.28	I kana yaamɛ n mafanna lasanba koe la i la sɛnɛtɔfeŋɛ kun fɔlɛ tɔ anun suntu butɔ lɔgɛ wolo fɔlɛ tɔ.
EXO.22.28	I si i la den kayiren fɔlɛ kɛrɛkɛrɛ nde ye. 
EXO.22.29	I si i la kolofen banbanu anun a lanmanu la den fɔlɛ tugun bɛ dii le n ma. I ni a to a nɛɛnɛ kɔma tele wɔrɔwila, a tele sagin luŋɛ i si naa a dii n ma sarika la.
EXO.22.30	Wo si ma n ɲɛ mɔgɔ saniyandeŋɛ la. Wolo mu wo kana subu jifɛreŋɛ dɔmɔ burun butɔ subenu ka min faga ɲagama butɔ, wo si a lafili wulenu ye.»
EXO.23.1	«I kana foniya latagaman mɔgɛ kunma, i kana foniya seede bɔɔ ko tiɲala dɛman koe la. 
EXO.23.2	I kana jama jokki ko koron ma koe la. Jama la yeŋɛ mɛn kana a ma, i ni foniya seede bɔɔ, anu tini be sariya sɔsɔla. 
EXO.23.3	I kana sɔn fondobɔnɛ dɛmanna foniya la kiiti sa dula.
EXO.23.4	I tini i jague la ninge yen a be samaren, ka wo ma a la sofale, i be a donila le a ye kisanna. 
EXO.23.5	I tini i jague la sofale yen kote bata a laboe, yannun i ni a bɔtɛ boe, i be a dɛmanna le a lawuli koe la kisanna.
EXO.23.6	I kana kiite laɲɛngɛn i la fondobɔnɛ makiiti dula. 
EXO.23.7	I ni i matuntun foniya kuma bɛ la. I kana a ma, mɔgɔ tɔɲɛgɛreŋɛ ni faga, i mɛn kana a ma, mɔgɔ telendeŋɛ tugun ni faga. Bayi mɔgɔ min tini wo koe mɔɔle ma, n te diɲa wo tigi ma. 
EXO.23.8	I kana sɔn ji sige la, bayi ji sige si hakkilima hakkile yɛlɛman de, a ni mɔgɔ telendeŋɛ la kuma yɛlɛman.
EXO.23.9	Wo kana boe tumaranke ma, wole yɛtɛ ka tumaranke juse kɛɲa lɔn, bayi wole tugun mata tumaranke le la nun Misira duge tɔ.
EXO.23.10	I ni i la duge lawali san wɔɔrɔ kɔtɔ, i ni a tɔnɛ sɔtɔ. 
EXO.23.11	Kɔnɔ a san wɔrɔwilaɲɔgɛ bɛ, i ni bɔɔ ɲɔ, duge ni a sulen. Tɔrɔbaganu minnu be wo la jama tɛma, wonu tugun ni anu balue sɔtɔ wo tɔɛ la ɲɔ, burun butɔ subenu tugun ni balu wo la. I be wolo mala i la rɛsɛn sunte nun i la oliwiye sunte tugun tɔ.
EXO.23.12	I ni i la wale bɛ ma tele wɔɔrɔ kɔtɔ, kɔnɔ a tele wɔrɔwila luŋɛ i ni i la wale lasɔ wo lun, alako i la ningenu nun i la sofalenu tugun ni anu sulen, i la jondeŋɛnu anun tumarankenu tugun ni nɔ anu nɛ tatɛgɛla.
EXO.23.13	Wo ni n na yamɔre bɛ makanta. Wo kana batufeŋɛ yo batu, hali anu tɔgɛ yati kana bɔɔ wo da tɔ.
EXO.23.14	San dɔndɔ kɔtɔ, wo ni sale ma n na biliya butɔ kunɲama saba.
EXO.23.15	A fɔlɛ, wo si Dɛgɛ Lɛbinibɔnɛ sale makanta. Tele wɔrɔwila minnu be masubɛren wo la dɔmɔ tɔnsɛnu mɔ kare la, wo be dɛgɛ lɛbinibɔnɛ le dɔmɔla, iko n ka wo yamɔri ki min na, bayi wo bɔɔta Misira duge tɔ kɛ kare le la. Mɔgɔ yo kana na n batu dula a bolo tɛsɛŋɛ la.
EXO.23.16	A filaɲɔgɛ, wo si Sɛnɛ Tɛgɛ sale makanta, wo tini be wo la kifeŋɛ den fɔlɛ bɔɔla wagate min tɔ wo ka min ki wo la sɛnɛ tɔ.
EXO.23.16	A sabaɲɔgɛ, wo si Wale Tɔnɛ Sɔtɔ sale tugun makanta, sama la baŋɛ la, wo tini ban wo la sɛnɛ wale tɔnɛ ladonna.
EXO.23.17	Awa, san dɔndɔ kɔtɔ, kaye bɛ si sɔ le n batu koe la nde Marigi Alatala ɲakɔtɔ kunɲama saba.
EXO.23.18	Wo tini be kolofeŋɛ bɔɔla sarika la, wo kana a basan dɛgɛ fɛ lɛbinɛ be min tɔ. Wo kana n na sali sarika sube kɛ́ŋɛ́ mandi han saguma. 
EXO.23.19	Wo ni kifeŋɛ den kunfɔlɛ doni nde Alatala wo Marige batu boŋɛ butɔ.
EXO.23.19	Wo kana baa deŋɛ sube taba a nɛɛnɛ singi je la.
EXO.23.20	Awa, a fɛlɛ, nde be maleka sɔla le wo ɲatɔ, a ni wo kanta kila la, a ni wo doni duge tɔ, n be ka min tabɛnden wo ye. 
EXO.23.21	Wo ni wo hakkile to a ma, wo ni a kulɛ bita, wo kana murutɛ a ma. A te diɲa wo la tiɲare ma, bayi a be a mala nde len tɔgɛ la. 
EXO.23.22	Kɔnɔ ka wo ka a kulɛ bita yati, ka wo ka koe bɛ ma iko n ka a fɔ wo ye ki min na, n si ma le wo jaguenu jague la, anun wo kɛlɛlanu kɛlɛla. 
EXO.23.23	N na maleka tini taga wo ɲatɔ a si wo doni tagala Amɔri kaanu, anun Hɛti kaanu, anun Feresi kaanu, anun Kanana kaanu, anun Hiwi kaanu, anun Jebusi kaanu bata, a ni naa anu bɛ la ko ladufen. 
EXO.23.24	Wo butɔ, wo kana sujudu anu la kuyenu ye anu batu koe la. Wo kana anu la batue mɔɔle ma de. A ɲan bɛnta le wo ni anu la wo fondo malasɛreŋɛ, anu la kuye bɛ tiɲa feu, wo si anu la kuru sigireŋɛ malasɛreŋɛ bɛ mafara feu. 
EXO.23.25	Wo ni nde Alatala le batu, wo la Ala. N si barikɛ sa le wo la dɔmɛ nun wo la je tɔ, n ni naa bandiya matuntun wo la. 
EXO.23.26	Muse bue te tiɲa wo la duge tɔ, a den sɔtɔbale mɛn te to ɲɔ. N si simaya banba dii le wo ma. 
EXO.23.27	Nde si a ma wo la ko kilaŋɛ ni to wo jaguenu tɔ, anu tini wo la ko mɔɛ. Wo be tagala ka min na, jama min bɛ be wo duge tɔ, n si wonu hakkile ɲatadon de, wo jague bɛ si bori le wo la. 
EXO.23.28	N si pirinpiriŋɛnu lasanba le i ɲatɔ, yannun wo ni ke ɲɔ. Wondelen be naala Hiwi kaanu beela, anun Kanana kaanu, anun Hɛti kaanu. 
EXO.23.29	N te anu bee wo ɲatɔ san dɔndɔ pɛti kɔtɔ, alako duge kana naa mabɔɔ, burun butɔ subenu kana naa siya wo kunma. 
EXO.23.30	N be anu beela le donden donden wo ɲatɔ, han wo tini siya wagate min tɔ, wo ni sabati duge bɛ tɔ. 
EXO.23.31	N si wo la naaniŋɛ lakoloya le kabɔɔ Kulunyuma ba dabon sale tɔ, han ba banba tɔ sɔngɔ dɔndɔ, anun bɔɔla Turisinina janfue ma, han a ni taga sigi Efirati kɔɔ banba la a sɔngɛ doe, bayi n si ɲɔ kaanu sa le wo sagoe tɔ, wo ni anu bee wo ɲatɔ. 
EXO.23.32	Wo nun ɲɔ kaanu kana lahiri yo kiti ɲɔgɔn ye, anun anu la kuyenu. 
EXO.23.33	Anu kana sabati wo la duge tɔ, alako anu kana naa jule yɛlɛla wo ye, anu ni wo latantan han wo ni anu la kuyenu batu, wo butɔ wo ni junube sɔtɔ n na.»
EXO.24.1	Ala ka a fɔ Musa ye, a ko: «Yɛlɛ nde Alatala dula yan kɔnkɛ tɔ, ile nun Harona, anun Nadabi, anun Abihu, anun bani Isirayila kayiba mɔgɔ bi wɔrɔwila. Wo kana wo madon n na han, wo mɛn ni sujudu. 
EXO.24.2	I dɔrɔn de be i madonna nde Alatala la, wo tɔmanu ni to dula yanfama tɔ. Jama tɔɛ tugun kana yɛlɛ i kɔma.» 
EXO.24.3	Musa tagata Alatala la kuma nun a la yamɔre bɛ matanbi jama ma. Jama bɛ ka a jaabi kulɛ dɔndɔ la, anu ko: «Alatala ka min bɛ fɔ, mɔ si a bɛ labatu le.» 
EXO.24.4	Alatala ka kuma min bɛ fɔ Musa ye, ale tugun ka a bɛ sɛbɛ. Wo tabantaka, a wulita saguma piri a ka sarika bɔɔdula sɔ kɔnkɛ kɔtɔ, a ka kuru manditɛreŋɛ tan nun fila sɔ ɲɔ, minnu be misaleren bani Isirayila bɔnsɔ tan nun fila la. 
EXO.24.5	A ka bani Isirayila kamareŋɛnu donu lasanba alako anu ni sarika bintannɛŋɛnu bɔɔ, anu mɛn ni turanu dii kanunteya sarika la Alatala ma. 
EXO.24.6	Musa ka wo kolofeŋɛnu base tafatan fila la: a ka a tɛma sa basi lasɔ feŋɛnu butɔ, a tɛma doe a ka wo wussɛ sarika bɔɔdula ma. 
EXO.24.7	Wo kɔma, Ala ka lahire min kiti a nun bani Isirayila kaanu tɛma, Musa ka wo sɛbɛ kitabue min tɔ, a ka a jigan, a ka a karan a kulɛ mayɛlɛreŋɛ la jama bɛ ɲala. Bani Isirayila jama la wo mɔɛreŋɛ anu bɛ ka a jaabi: «Alatala be min bɛ fɔren, mɔ si a bɛ ma le, mɔ mɛn ni naa a labatu.» 
EXO.24.8	Musa ka wo base tɔɛ jigan, a ka a wussɛ jama ma. A ka a fɔ, a ko: «Base le ka Alatala be lahire lakotila min na a nun wole tɛma, anun a la kɛ yamɔrenu bɛ fɛ.»
EXO.24.9	Awa, Musa yɛlɛta, ale nun Harona, anun Nadabi, anun Abihu, anun wo bani Isirayila kayiba mɔgɔ bi wɔrɔwila. 
EXO.24.10	A ma mɛ, anu ka bani Isirayila kaanu la Ala yen. A be toren iko a be sɔren kuru sɔnbɛlɛŋɛ walaka kunma min be malanna, a bululama iko san kole yati. 
EXO.24.11	Ala ma fenfen ma wo bani Isirayila kayibanu la, hali anu to ka a lasaga. Wo bɛ butɔ, anu ka dɔmɔre ma, anu ka je min.
EXO.24.12	Alatala ka a fɔ Musa ye, a ko: «I mɛn ká i mayɛlɛ n dula kɔnkɛ kunma, i ni naa to yan, n si kuru walanu don i bolo, n na sariya nun n na yamɔre be sɛbɛren minnu ma. I ni bani Isirayila kaanu lakaran anu la.» 
EXO.24.13	Awa, Musa wulita, anun a dɛmanna Yosuwe, Musa yɛlɛta Ala la kɔnkɛ tɔ. 
EXO.24.14	Wo ka a taran, a saarata kayibanu la, a ko: «Wo ni mɔ kɔnɔn yan han mɔ tini na wo dula wagate min tɔ. Harona nun Huri le ka. Wonu be tola wo kɛnna yan. Ka min dita ko do tabɛnna, a be a lasaagila wondelen ma.» 
EXO.24.15	Musa be yɛlɛla wagate min tɔ kɔnkɛ la, luuture dusuta ɲɔ kunma. 
EXO.24.16	Alatala la nɔɔra tota Turisinina kɔnkɛ kunma, luuture tota dusuren ɲɔ kunma han tele wɔɔrɔ. A tele wɔrɔwila luŋɛ, Alatala ka Musa kele wo luuture butɔ. 
EXO.24.17	Alatala la nɔɔra kɛɲa be toren de bani Isirayila kaanu ye, iko ta banba le be bitaren kɔnkɛ kun tɛma. 
EXO.24.18	Musa be yɛlɛla kɔnkɛ kunma, a donta wo luuture butɔ. A tota ɲɔ han tele binaani, sue nun tele.
EXO.25.1	Alatala kumata Musa ye ɲɔ le, a ko: 
EXO.25.2	«A fɔ bani Isirayila kaanu ye, anu ni anu bolo makafu n ɲɛ. Ka min ka fondo bɔɔ n ɲɛ a hanige beeyareŋɛ la, wo ni a madɛn n ɲɛ. 
EXO.25.3	Anu be bolo makafuenu minnu donna wo bolo, wondelen mu ka: sanuɛ, kaalise, anun taasa, 
EXO.25.4	anun wurundu gese a bululama, a dubalamanɛŋɛ anun a wulema, tasɔgɔ kuta gese, anun baa te gese, 
EXO.25.5	anun saaka kontoŋɛ bolenu minnu be ɲɛgɛnden a wulema la, anun foyi yɛgɛ bolenu, anun kasiya lɔgɛ, 
EXO.25.6	anun lanpu tɔ tule nun labundɛ min be basanden tule fɛ, min be lawalila mɔgɔ yita koe la Ala la, anun fondo kuɲɛ diyama min be basanden sorayi fɛ min si bintan, 
EXO.25.7	anun Oniki kuru wuleŋɛ anun kuru sɔn bɛlɛŋɛ donu, sarika lakela banba la doroki kunmanɛŋɛ bolobɔnɛ anun a la jusukun mabutinfeŋɛ layangufeŋɛnu. 
EXO.25.8	Wo butɔ, bani Isirayila kaanu be dula saniyandeŋɛ sɔla n ɲɛ, alako n ni sabati anu tɛma. 
EXO.25.9	Wo si wo hɔrɔma dingira ɲiɲa anun a walifeŋɛ bɛ la, iko n be a misalenu yitala i la ki min na.»
EXO.25.10	«Anu be kankira ɲiɲala kasiya lɔgɛ la. A la yanya ni ma nɔngɔn fila nun a tɛma la. A la yajɛ ni ma nɔngɔn dɔndɔ nun a tɛma la. A la towe ni ma nɔngɔn dɔndɔ nun a tɛma la. 
EXO.25.11	I be sanuɛ yati le madonna a butɔ nun a kɔma ma, i ni a kunma fɛfɛ lamiliŋɛ bɛ ɲiɲa sanuɛ la. 
EXO.25.12	I ni sanuɛ lakunɛn, i ni kurunda naani ɲiɲa, minnu si sa a tunku naanɛ tɔ, kurunda fila sɔngɔ dɔndɔ, kurunda fila sɔngɛ doe. 
EXO.25.13	I ni kasiya lɔgɛ kayanma fila malasɛ a ye, i ni sanuɛ madon anu ma. 
EXO.25.14	I ni anu ladon wo kurundanu tɔ minnu be kankira sɔngɔ, anu ni ma kankira jiganfeŋɛ la. 
EXO.25.15	I tini wo lɔgɔ kayanmanu ladon kurundanu tɔ, anu te tabɔɔ a tɔ bitugun. 
EXO.25.16	N be lahire min kitila jama nun nde tɛma, a seedeɲɔgɔya le be sala wo kankira butɔ.
EXO.25.17	I mɛn be junubu kafare dataguraŋɛ
EXO.25.18	I ni maleka fila misale ɲiɲa sanu botegereŋɛ la, a dataguraŋɛ la yajɛ sɔngɔ filanu kunma. 
EXO.25.19	I ni maleka misali dɔndɔ ɲiɲa dataguraŋɛ la yajɛ sɔngɔ dɔndɔ tɔ, i ni doe tugun ɲiɲa a la yajɛ sɔngɛ doe tɔ. Malekanu misale nun wo dataguraŋɛ bɛ be ɲiɲala ɲɔgɔn fɛ. 
EXO.25.20	Anu ni ɲamatelen ɲɔgɔn ma, anu ni kunsin dataguraŋɛ kunma, anu ni anu gabataŋɛnu lafonti ka butin a kunma. 
EXO.25.21	I ni wo dataguraŋɛ sa wo kankira da la; n be lahire min kitila jama nun nde tɛma, i be a seedeɲɔgɔya sala wo kankira butɔ. 
EXO.25.22	N si naa n fan nabɔɔ i ma ɲɔ le, n si naa kuma le i ye wo dataguraŋɛ kunma, maleka fila misalireŋɛ tɛma minnu be seedeɲɔgɔya kankira kunma. N si naa yamɔre bɛ don i bolo ɲɔ le a ni bani Isirayila kaanu masɔtɔ.»
EXO.25.23	«I ni kasiya lɔgɛ ɲiɲa teebile la, a la yanya ni ma nɔngɔn fila la, a la yajɛ ni ma nɔngɔn dɔndɔ la, a la towe ni ma nɔngɔn dɔndɔ nun a tɛma la. 
EXO.25.24	I be sanuɛ yati le madonna a ma, i ni a dabole bɛ ɲiɲa sanuɛ la. 
EXO.25.25	I ni a dabole lamiliŋɛ yajɛ labɔɔ, bolo solin naani, i ni naa sanuɛ sa a lamiliŋɛnu tɔ. 
EXO.25.26	I ni sanu kurunda naani ɲiɲa, i ni naa anu sigi a tunke naanɛ bɛ ye, minnu si tabɛn a kɛn naanɛ ma. 
EXO.25.27	Wo kurundanu ni madon a dabole la, lɔgɔ kayanmanu le be ladonna anu tɔ, teebile jiganfeŋɛ la. 
EXO.25.28	I ni kasiya lɔgɔ kayanma fila malasɛ, i ni naa sanuɛ madon anu ma, wondelen be mala teebile jiganfeŋɛ la. 
EXO.25.29	I ni piletenu ɲiɲa a ye, anun tɔnbilenu. I ni pɔɔti banbanu tugun ɲiɲa anun panɛnu, anu be beere bɔɔla sarika la minnu tɔ. Anu bɛ be ɲiɲala sanuɛ yati le la. 
EXO.25.30	I ni dɛgɛnu sa teebile kunma, wagate bɛ anu ni to n tabɛŋɛ tɔ, n ni anu yen.»
EXO.25.31	«I be sanuɛ yati le botegela jɔnjɔnna la, i ni a ɲiɲa lanpu sigifeŋɛ la. A kɛŋɛ yo, a kute yo, a balanu yo, a la sigidulanu yo, anun a la yangufeŋɛnu, wo bɛ be ɲiɲala sanu wundu dɔndɔ le la. 
EXO.25.32	Bala wɔɔrɔ le be tola a kute tɔ, a sɔngɔ dɔndɔ bala saba, sɔngɛ doe tugun bala saba. 
EXO.25.33	Bala yo bala, fere
EXO.25.34	Lanpu sigifeŋɛ kute, fere naani le be tola a ma, anu be toren iko tɔnbile, a kukureŋɛnu nun a yanbanu tugun be wolo ɲaama. 
EXO.25.35	Bala fila be bɔɔla a kute tɔ ka min na, kukuren dɔndɔ si to le ɲɔ kɔtɔ: bala fila tɛma minnu be a kute kɔtɔ, ɲɔ kɔtɔ kukuren dɔndɔ; bala fila tɛma minnu be a kute tɛma, ɲɔ tugun kɔtɔ kukuren dɔndɔ; bala fila tɛma minnu be a kute kunma ɲɔ tugun kɔtɔ kukuren dɔndɔ. 
EXO.25.36	A kukureŋɛnu nun a balanu, anun wo tɔɛ bɛ mu wundu dɔndɔ le la. A bɛ be mala sanuɛ yati le la, min be botegela jɔnjɔnna la. 
EXO.25.37	Wo kɔma, i ni lanpu wɔrɔwila ɲiɲa, i ni anu sigi wo lanpu sigifeŋɛ kunma, alako anu ni sigidula bɛ lakɛnɛ. 
EXO.25.38	Anu la wukke tɛgɛfeŋɛ anun anu la buguta safeŋɛ, wo bɛ be ɲiɲala sanuɛ yati le la. 
EXO.25.39	Wo be kilo bisaba nun naani sanuɛ le mala lanpue sigifeŋɛ nun a la miraŋɛnu bɛ ɲiɲafeŋɛ la. 
EXO.25.40	Ile, Musa, a fɛlɛ i ni a ma, iko n be min mɔɔle yitala i la ka kɔnkɛ kunma.»
EXO.26.1	«I be hɔrɔma dingira kunma mabutinfeŋɛ fɔlɛ ɲiɲala tasɔgɛ lenpen tan de la, maleka misalenu be minnu ma, gese bululama, a dubalamanɛŋɛ, nun a wulema la. Mabɔ sɔgɔla kende le be wo mala. 
EXO.26.2	Wo tasɔgɛ lenpen dɔndɔ la yanya, nɔngɔn mugan nun sagin de mu, a la yajɛ, nɔngɔn naani. Lenpen dɔndɔ kana tanbi dɔndɔ la, a bɛ ni kanya. 
EXO.26.3	Ale kutanu be labɛnna lenpen loolu loolu le la. 
EXO.26.4	I ni julu bululama gindigala wo kuta lenpen looluɲɔgɛ dabole la, anun kuta doe lenpen fɔlɛ dabole. 
EXO.26.5	I be wo julu bi loolu le gindigalala, minnu be kitila wo lenpen banba fɔlɛ dabole tɔ. Wolo be mala wo lenpen banba filaɲɔgɛ tugun dabole ye. Wo jule bɛ be labɛnna ɲɔgɔn fɛ le. 
EXO.26.6	I be bakkura bi loolu le ɲiɲala sanuɛ la, i ni naa wo lenpen banba fila labɛndeŋɛnu kiti ɲɔgɔn na wo bakkuranu la. Wolo be mala hɔrɔma dingira kunma mabutinfeŋɛ dɔndɔ la.
EXO.26.7	I ni lenpen tan nun dɔndɔ sɔgɔ baa te la, a ni ma hɔrɔma dingira kunma mabutinfeŋɛ filaɲɔgɛ le la. 
EXO.26.8	Wo lenpen dɔndɛ la yanya, nɔngɔn bisaba, a la yajɛ nɔngɔn naani. Wo lenpen tan nun dɔndɛ bɛ ni kanya. 
EXO.26.9	Lenpen loole be labɛnna a dana le ma, wo lenpen wɔɔrɛ tugun ni labɛn a dana ma. Wo lenpen wɔrɔɲɔgɛ be takatila le a ni lafonti hɔrɔma dingira ɲakɔtɔ kunma. 
EXO.26.10	Jule bi loolu le be gindigalala wo lenpen banba fɔlɛ dabole la. I ni jule bi loolu gindigala lenpen doe tugun dabole la. 
EXO.26.11	I ni bakkura bi loolu ɲiɲa taasa la, i ni naa julu sareŋɛnu bakku anu la. I ni wo lenpen banba fila labɛn wonu la, anu ni ma lenpen banba dɔndɔ la. Awa, hɔrɔma dingira kunma mabutinfeŋɛ filaɲɔgɛ le wo la. 
EXO.26.12	Wo lenpen banba tɔɛ si singan de hɔrɔma dingira kɔma. 
EXO.26.13	Hɔrɔma dingira sɔngɔ fila tugun, i be kɛ-lɛ mala: nɔngɔn fila minnu be tola, i ni dɔndɛ sa sɔngɛ doe tɔ, i ni dɔndɛ tugun sa sɔngɛ doe tɔ, wo butɔ hɔrɔma dingira bata mabutin a ɲinma la.
EXO.26.14	Wo kɔma, i ni hɔrɔma dingira kunma mabutinfeŋɛ sabaɲɔgɛ ɲiɲa saaka kontoŋɛ bole la min be ɲɛgɛnden a wulema la.
EXO.26.14	A tɔɛ la, i ni hɔrɔma dingira kunma mabutinfeŋɛ naaniɲɔgɛ ɲiɲa foyi yɛgɛ bole la, i ni naa a lafonti wo doe tugun kunma.
EXO.26.15	Awa, hɔrɔma dingira bon koloŋɛ ɲiɲa ɲa le ka: i be kasiya lɔgɛ le farala kebeŋɛnu la, i ni anu lawuli. 
EXO.26.16	Wo keben dɔndɔ la yanya, nɔngɔn tan de mu, a la yajɛ nɔngɔn dɔndɔ nun a tɛma. 
EXO.26.17	Keben dɔndɔ yo keben dɔndɔ, a kute tɔ kɛn fila le be a ye minnu be sɔrɔnna. 
EXO.26.18	I be keben mugan de ɲiɲala hɔrɔma dingira bolo ɲinma ye. 
EXO.26.19	I be sɔfeŋɛ kaalisinɛŋɛ binaani le ɲiɲala wo keben mugaŋɛ kɔtɔ ye, keben dɔndɔ yo keben dɔndɔ sɔfen fila, minnu si tabɛn a kɛn filanu ma. 
EXO.26.20	I be keben mugan de ɲiɲala hɔrɔma dingira bolo mara tugun ye, 
EXO.26.21	nun anu la sɔfeŋɛ kaalisinɛŋɛ binaani, keben dɔndɔ yo keben dɔndɔ be sɔla sɔfeŋɛ fila kunma. 
EXO.26.22	I be keben wɔɔrɔ le ɲiɲala hɔrɔma dingira kɔma sɔngɛ ye, tele jige tɔ. 
EXO.26.23	A wo daŋɛ tɔ ɲɔ, i be keben dɔndɔ dɔndɔ ɲiɲala le a tunku fila bɛ tɔ, i mɛn ni naa anu sɔ. 
EXO.26.24	Anu be kitila le bɔɔla kɔtɔ han kunma, ɲɔ anu be kitila kurunda dɔndɔ le la. Wo tunku filanu bɛ mɔli dɔndɔ. 
EXO.26.25	A bɛ labɛndeŋɛ keben sagin, nun anu la sɔfeŋɛ tan nun wɔɔrɔ, keben dɔndɔ yo keben dɔndɔ sɔfeŋɛ fila le mu.
EXO.26.26	I be tɛma kitifeŋɛ loolu le ɲiɲala kasiya lɔgɛ la sɔngɔ dɔndɔ kebeŋɛnu ye, 
EXO.26.27	tɛma kitifeŋɛ loolu sɔngɛ doe tugun ye, loolu a kɔmanɛŋɛ tugun tɛŋɛ. 
EXO.26.28	Tɛma kitifeŋɛ min be sala a tɛma, wo be tanbila kebeŋɛnu tɛma tekku le, bɔɔla tunke doe ma han tunke doe. 
EXO.26.29	I be sanuɛ le madonna wo kebeŋɛ nun wo tɛma kitifeŋɛnu bɛ ma, i mɛn be kurundanu ɲiɲala sanuɛ le la, wo tɛma kitifeŋɛnu be donna minnu tɔ. 
EXO.26.30	I ni hɔrɔma dingira sɔ iko min mɔɔle la ko be fɔren i ye ka kɔnkɛ kunma.
EXO.26.31	I be tasɔgɛ kuta le ɲiɲala parawan banba la, maleka misalenu be min ma, gese bululama, a dubalamanɛŋɛ nun a wulema la. Mabɔ sɔgɔla kende le be a mala. 
EXO.26.32	I be a bakkula kasiya tuga naani le kunma, sanuɛ be madonden minnu ma, bakkurandeŋɛnu sanunɛŋɛ be minnu ma, wo tuganu be sɔla sɔfeŋɛ naani le kunma, minnu be ɲiɲaren kaalise la. 
EXO.26.33	I be wo parawan banba bakkula bakkuranu le kɔtɔ. I ni seedeɲɔgɔya kankira sigi wo parawan kɔma, wo parawan de be dula saniyandeŋɛ nun dula saniyandeŋɛ fisamante tɛma tafatanna. 
EXO.26.34	I ni junubu kafare dataguraŋɛ sa seedeɲɔgɔya kankira da la, dula saniyandeŋɛ fisamante tɔ. 
EXO.26.35	I ni teebile sigi bolo mara tɔ dula saniyandeŋɛ tɔ parawan banba ɲakɔtɔ, i ni lanpue tugun sigi bolo ɲinma tɔ teebile tabɛŋɛ tɔ.
EXO.26.36	I ni tasɔgɛ kuta ɲiɲa parawan do tugun na hɔrɔma dingira dondula ye, min be sɔgɔla gese bululama, a dubalamanɛŋɛ nun a wulema la. 
EXO.26.37	I ni kasiya lɔgɛ ɲiɲa tuga loolu la wo parawan ye, i ni naa sanuɛ madon anu ma, nun a la bakkurandeŋɛnu tugun ma. I ni a sɔfeŋɛ loolu ɲiɲa taasa la.»
EXO.27.1	«I be sarika bintandula ɲiɲala kasiya lɔgɛ le la, a la yanya nɔngɔn loolu, a la yajɛ nɔngɔn loolu, a be mala tunku naani le la. A la towe nɔngɔn saba. 
EXO.27.2	I ni binanu ɲiɲa wo tunku naanɛ bɛ ye. Wo binanu nun sarika bintandula be ɲiɲala ɲɔgɔn fɛ le, i ni naa taasa madon a ma. 
EXO.27.3	I be miraŋɛnu bɛ ɲiɲala taasa le la: i ni panɛnu ɲiɲa buguta kɔfeŋɛnu la, anun peelenu, anun basi lasɔfeŋɛnu, anun subu sɔgɔfeŋɛnu, anun buguta safeŋɛnu. 
EXO.27.4	I mɛn ni tangalaŋɛ taasanɛŋɛ ɲiɲa a ye min be sala ta kunma, i ni naa taasa kurundanu patu a tunku naanɛ bɛ ma. 
EXO.27.5	I ni wo tangalaŋɛ sigi sarika bintandula butɔ, a ni majigi han a tɛma. 
EXO.27.6	I ni kasiya lɔgɔ kayanmanu malasɛ sarika bintandula ye, i ni taasa madon anu ma. 
EXO.27.7	I ni wo lɔgɔ kayanmanu ladon kurundanu tɔ, wo lɔgɛnu ni to sarika bintandula sɔngɔ fila tɔ, a jiganfeŋɛnu la. 
EXO.27.8	I ni sarika bintandula ɲiɲa kebeŋɛnu le la, fondo bele a butɔ. Anu be a ɲiɲala le, iko n be min mɔɔle la ko fɔla i ye ka kɔnkɛ kunma.
EXO.27.9	I ni hɔrɔma dingira tatta ɲiɲa. Wo tatta be ɲiɲala tasɔgɛ kuta le la. Bolo ɲinma mafanna, a la yanya si taga han nɔngɔn kɛmɛ. 
EXO.27.10	Wo kuta be bakkula tuga mugan de la, anun anu la sɔfeŋɛ mugaŋɛ, minnu be ɲiɲaren taasa la. Bakkurandeŋɛnu nun nɛgɛ kayanmanu be ɲiɲaren kaalise le la. 
EXO.27.11	Bolo mara mafanna, tasɔgɛ kuta do si to le ɲɔ tugun, a la yanya tugun si taga han nɔngɔn kɛmɛ. Anu be bakkula tuga mugan minnu la, nun anu la sɔfeŋɛ mugaŋɛ be ɲiɲala taasa le la; bakkurandeŋɛnu nun nɛgɛ kayanmanu kan be ɲiɲala kaalise le la. 
EXO.27.12	Wo tatta la yajɛ, tele jige tɔ, tasɔgɛ kuta nɔngɔn bi loolu le be bakkula tuga tan na, nun anu la sɔfeŋɛ taŋɛ.
EXO.27.13	A tele yɛlɛ tɔ tugun tatta la yajɛ, nɔngɔn bi loolu le mu, dondula be ɲɔ le. 
EXO.27.14	Wo dondula sɔngɔ dɔndɔ, tasɔgɛ kuta nɔngɔn tan nun loolu le be bakkula tuga saba la, nun anu la sɔfeŋɛ saba. 
EXO.27.15	A sɔngɛ doe tugun tasɔgɛ kuta nɔngɔn tan nun loolu le be bakkula tuga saba la, nun anu la sɔfeŋɛ saba. 
EXO.27.16	Hɔrɔma dingira dondula parawan, nɔngɔn mugan de mu. A be ɲiɲala tasɔgɛ kuta le la, gese bululama, a dubalamanɛŋɛ nun a wulema la. A be bakkula tuga naani le la, anun anu la sɔfen naanɛ.
EXO.27.17	Tuganu minnu be maren hɔrɔma dingira tatta la, anu be labɛnna nɛgɛ kayanmanu le la. Anu la bakkurandeŋɛnu be ɲiɲala kaalise le la; anu la sɔfeŋɛnu kan be ɲiɲala taasa le la. 
EXO.27.18	Awa, tatta la yanya ni tabɛn nɔngɔn kɛmɛ ma, a la yajɛ nɔngɔn bi loolu. Tasɔgɛ kuta mayɛlɛ ni tabɛn nɔngɔn loolu ma. A sɔfeŋɛnu be ɲiɲala taasa le la. 
EXO.27.19	Miraŋɛ minnu bɛ be walila hɔrɔma dingira la ko tɔ, a bɛ be ɲiɲala taasa le la, nun a bakkuranu, nun tatta bakkuranu minnu be banbanna duge tɔ.
EXO.27.20	Ile Musa, i ni bani Isirayila kaanu yamɔri, anu ni oliwiye tulu nama a ɲinma nati i ye, alako lanpue ni nɔ tola bitaren wagate bɛ. 
EXO.27.21	Harona nun a la den kayireŋɛnu si wo lanpue tabɛn bɛndula boŋɛ
EXO.28.1	«I si i kɔtɔ Harona nun a la den kayireŋɛnu madon i la, Nadabi, Abihu, Elasari nun Itamari. I ni anu masubɛ bani Isirayila kaanu ɲaama, alako anu ni naa ma n na sarika lakelanu la, anu ni wali n ɲɛ.
EXO.28.2	I ni donfeŋɛ saniyandeŋɛnu kara i kɔtɔ Harona ye, minnu si a la sɔdula nun a la kuntigiya makɛnɛn. 
EXO.28.3	N be hakkili ɲinma diiren bolo laɲɛɲila ɲinma minnu ma, i ni a yita anu la anu si Harona la wo donfeŋɛnu kara ki min na, a ni masubɛ a ni ma n na sarika lakela la a ni wale n ɲɛ. 
EXO.28.4	Donfeŋɛnu le ka anu be minnu karala: jusukun mabutinfeŋɛ, doroki kunmanɛŋɛ bolobɔnɛ, doroki banba bolo wutuma, doroki banba kɔtɔnɛŋɛ a masɔgɔreŋɛ, kuntarɛfeŋɛ anun tɛtakitiraŋɛ. Awa, anu be kɛ donfen saniyandeŋɛnu le karala i kɔtɔ Harona nun a la den kayireŋɛnu ye, alako anu ni ma n na sarika lakelanu la anu ni wali n ɲɛ. 
EXO.28.5	Anu be a karala sanu gese le la, anun tasɔgɛ gese a bululama, a dubalama, nun a wulema la, anun tasɔgɛ kuta la.
EXO.28.6	Anu si doroki kunmanɛŋɛ bolobɔnɛ ɲiɲa le sanu gese la, anun gese bululama, a dubalamanɛŋɛ, anun a wulema la, nun tasɔgɛ kuta la. A ni ma bolo laɲɛɲila ɲinma la wale yati la. 
EXO.28.7	Anu si kuta julu fila ɲiɲa le doroke ye minnu be kitila kɔma anun ɲatɔ a gabakunkuŋɛnu tɔ. 
EXO.28.8	Tɛtakitiraŋɛ yo, a be kitila doroke min na yo, a bɛ be ɲiɲala ɲɔgɔn fɛ fondo dɔndɔ le la, anu be ɲiɲala sanu gese le la, anun gese bululama, a dubalamanɛŋɛ nun a wulema la, anun tasɔgɛ kuta la. 
EXO.28.9	I be kuru sɔnbɛlɛn fila le jiganna, i ni Yaguba la deŋɛnu tɔgɛnu sɛbɛ anu ma. 
EXO.28.10	Tɔgɔ wɔɔrɔ ni sa kure doe ma, tɔgɔ wɔɔrɔ ni sa kure doe tugun ma, anu kina ɲɔgɔn ko ki min na. 
EXO.28.11	I be Yaguba la deŋɛnu tɔgɛnu sɛbɛla wo kuru fila kunma, iko bolo laɲɛɲila be manditɛ sala kurunda ma ki min na. I be wo kuru fila sala safeŋɛ sanunɛŋɛnu le tɔ, bɛ nun a safeŋɛ. 
EXO.28.12	I be wo kuru filanu kitila doroki kunmanɛŋɛ la kuta julu fila le la, wo butɔ nde Alatala si n na mira lataga bani Isirayila deŋɛnu la ko ma. Harona ni kɛnɛ anu tɔgɛnu sɔla a gabakunkuŋɛnu kunma nde Alatala ɲakɔtɔ, alako n ni n na mira lataga anu ma kɛnɛ. 
EXO.28.13	Awa, i be anu safeŋɛnu ɲiɲala sanuɛ le la. 
EXO.28.14	I be sanuɛ yati le jɔlɔnkɔn lanma fila bakkula anu la, i si minnu dɛbɛ.
EXO.28.15	I si jusukun mabutinfeŋɛ ɲiɲa le kiiti safeŋɛ la, a ni ma bolo laɲɛɲila ɲinma la wale le la. I be a ɲiɲala le iko wo doroki kunmanɛŋɛ bolobɔnɛ, a be sɔgɔla sanu gese le la, anun gese bululama, a dubalamanɛŋɛ nun a wulema la, anun tasɔgɛ kuta la. 
EXO.28.16	A lafontireŋɛ takatireŋɛ la yajɛ ni ma tunku naani le la, a sɔngɔ yo sɔngɔ nɔngɔn tɛma. 
EXO.28.17	I be kuru sɔn bɛlɛŋɛ safa naani le sala a ma. Kurenu minnu si to safa fɔlɛ tɔ wonu tɔgɔ saradowani, topasi anun emerodu. 
EXO.28.18	Safa filaɲɔgɛ kurenu tɔgɛ esikaribukulu, safiru anun diyamɔn. 
EXO.28.19	Safa sabaɲɔgɛ kurenu tɔgɛ opale, agati anun ametisiti. 
EXO.28.20	Safa naaniɲɔgɛ kurenu tɔgɛ kirisoliti, oniki anun jasipe. Wo kurenu bɛ be sala safen sanunɛŋɛnu le tɔ dɔndɔ dɔndɔ. 
EXO.28.21	Yaguba la deŋɛnu tɔgɛnu le be sala wo kurenu ma, anu be mala tan nun fila le la, iko anu tɔgɛ kɔnte. Wo tɔgɛnu si sa le anu ma iko manditɛ be sala kurunda ma ki min na. Kuru dɔndɔ yo kuru dɔndɔ, bɔnsɔ dɔndɔ tɔgɛ. 
EXO.28.22	I be sanuɛ yati le jɔlɔnkɔn lanma fila ɲiɲala wo jusukun mabutinfeŋɛ ye, i si minnu dɛbɛ. 
EXO.28.23	I si sanu kurunda fila ɲiɲa, i si minnu bakku jusukun mabutinfeŋɛ tunku fila kunmanɛŋɛ la. 
EXO.28.24	I ni wo sanu jɔlɔnkɔŋɛnu fila kiti wo kurunda filanu la. 
EXO.28.25	I ni wo jɔlɔnkɔn fila kiti safeŋɛnu tugun na minnu be doroki kunmanɛŋɛ gabakunkuŋɛnu tɔ, a ɲatɔ mafanna. 
EXO.28.26	I mɛn ni sanu kurunda fila ɲiɲa, i si minnu sa jusukun mabutinfeŋɛ tunku fila kɔtɔnɛŋɛ la, minnu be magaren doroki kunmanɛŋɛ bolobɔnɛ la. 
EXO.28.27	I mɛn si sanu kurunda fila ɲiɲa le, i ni anu kiti kuta julenu kɔtɔ la minnu be bɔɔla doroki kunmanɛŋɛ gabakunkuŋɛnu tɔ, anu ni jigi han tɛtakitiraŋɛ kunma, tɛtakitiraŋɛ nun kuta julenu be labɛnna ka min na, a ɲatɔ mafanna. 
EXO.28.28	Jusukun mabutinfeŋɛ la kurundanu be kitila wo kurundanu la, julu bululama le la, alako jusukun mabutinfeŋɛ ni to tɛtakitiraŋɛ kunma, anu tɛma kana naala fatanna.
EXO.28.29	Wo butɔ, Harona tini be donna dula saniyandeŋɛ butɔ, a si bani Isirayila bɔnsɛ bɛ tɔgɛ doni a fɛ a jusukuŋɛ tɔ, minnu be sɛbɛren kiiti sa jusukun mabutinfeŋɛ ma. Wo butɔ anu si ma mira latagafeŋɛ la nde Alatala ɲakɔtɔ wagate bɛ. 
EXO.28.30	I ni fondo fila
EXO.28.31	I ni doroki banba bolo wutuma ɲiɲa, min be donna doroki kunmanɛŋɛ kɔtɔ; a be ɲiɲala gese bululama tun de la. 
EXO.28.32	A kun dondula be tola a tɛma, a kaŋɛ si masɔgɔ le, iko bolo doroke be dɛbɛla ki min na a ɲinma la, alako doroke kana naala farala. 
EXO.28.33	I si gerenadi lɔgɔ wole misalenu bakku doroke dabole kɔtɔ lamiliŋɛ bɛ la, a bululama, a dubalama nun a wulema, i mɛn si taliŋɛ sanunɛŋɛ bakku le anu tɛma: 
EXO.28.34	gerenadi wolo dɔndɔ yo dɔndɔ, sanu taliŋɛ dɔndɔ le be sala, doroke dabole kɔtɔ lamiliŋɛ bɛ la. 
EXO.28.35	Harona tini be a la sarika lake walenu mala, a be wo doroke le lajigila a ma; wo butɔ, a don tɛmuɛ nun a bɔɔ tɛmuɛ dula saniyandeŋɛ tɔ, nde Alatala ɲakɔtɔ, wo taliŋɛnu kulɛ si bɔɔ le, alako a kana faga.
EXO.28.36	I be sanuɛ yati le ɲiɲala wala lanma la, i be a sɛbɛla le a ma: ‹A be saniyanden Alatala ye›, iko manditɛ be sala kurunda ma ki min na; 
EXO.28.37	i be a kitila julu bululama le la kufunɛ tɛma, a ɲatɔ mafanna. 
EXO.28.38	Awa, a be tola Harona tindɛ kunma le. Wo tɛmuɛ, a si nɔ le junube kote jiganna bani Isirayila kaanu be min mala anu la sarika dii dula nde Alatala ma. Wo wala lanma si to le a tindɛ ma tɛmuɛ bɛ, alako nde Alatala ni anu la sarika bɔɔreŋɛnu jigan.
EXO.28.39	A tɔɛ la, i be tasɔgɛ le karala doroki banba kɔtɔnɛŋɛ a masɔgɔreŋɛ la, anun a la kufunɛ, i mɛn ni naa tɛtakitiraŋɛ masɔgɔ.
EXO.28.40	I si doroki banba masɔgɔreŋɛnu kara le Harona la den kayireŋɛnu tugun ye, anun tɛtakitiraŋɛnu nun kufunɛnu, minnu si anu la sɔdula nun anu la kuntigiya makɛnɛn.
EXO.28.41	I be i kɔtɔ Harona anun a la den kayireŋɛnu la donfeŋɛnu lajigila le anu ma, i ni tule sa anu ma, i ni anu sɔ sarika lakela wale la; awa, i be anu masubɛla ɲɔgɔnna le, anu ni ma n ɲɛ n na sarika lakelanu la. 
EXO.28.42	Tasɔgɔ kuta tugun kara anu ye kurutu kɔtɔnɛŋɛ la kabɔɔ anu tɛ tɔ, han anu wotenu tɔ alako anu ŋayiboe ni sutura. 
EXO.28.43	Harona nun a la den kayireŋɛnu si wonu don de kɔtɔ, anu tini be donna n dula bɛndula boŋɛ butɔ, ka wo ma anu tini be anu madonna sarika bintandula la, hɔrɔma dingira tɔ. Wo butɔ, anu te junube kote sigi anu kunma, anu kana naala fagala. Sariya banbale le wo la Harona nun a bɔnsɛ bɛ ye, hali ale tanbi kɔma.»
EXO.29.1	«I tini be Harona nun a la deŋɛnu kɛrɛkɛrɛla, anu ni sarika lake wale ma n ɲɛ, i be kɛ-lɛ mala: tuura lanma dɔndɔ jigan, anun saaka konton fila, kɔnɔ yo bele minnu la. 
EXO.29.2	I mɛn ni dɛgɛ jigan, anun lɛɛki min be lamulanden tule la, anun gato tule be saren min ma, wo bɛ ni ma lɛbinibɔnɛ la, a bɛ be ɲiɲala farin buntendeŋɛ le la. 
EXO.29.3	I be wo bɛ sala boroŋɛ le butɔ, i ni a doni hɔrɔma dingira tɔ, anun wo tuuradeŋɛ nun wo saaka konton fila.
EXO.29.4	I mɛn si Harona nun a la deŋɛnu doni le bɛndula boŋɛ dondula tɔ, i ni anu saniyan je la. 
EXO.29.5	I ni Harona la donfeŋɛnu lajigi a ma: a la doroki banba kɔtɔnɛŋɛ a masɔgɔreŋɛ yo, a la doroki banba bolo wutuma yo, a la doroki kunmanɛŋɛ bolobɔnɛ yo anun a la jusukun mabutinfeŋɛ. I be wo dorokenu bɛ kitila doroki kunmanɛŋɛ la tɛtakitiraŋɛ le la. 
EXO.29.6	I si kufunɛ don de a kuŋɛ tɔ, i ni naa wo wala lanma saniyandeŋɛ kiti wo kufunɛ la. 
EXO.29.7	I si tulu saniyandeŋɛ do jigan de i ni a bɔn a kuŋɛ ma, alako a ni lɔn mɔgɔ masubɛreŋɛ le mu a la. 
EXO.29.8	I si a la deŋɛnu tugun madon de, i ni anu la doroki banba masɔgɔreŋɛ lajigi anu ma, 
EXO.29.9	i ni naa kufunɛ don anu ye. I mɛn be Harona nun a la deŋɛnu tɛ kitila tɛtakitiraŋɛ le la. Wo butɔ, anu be mala sarika lakela la ɲɔgɔnna le, wo ni ma sariya banbale la.
EXO.29.9	Awa, i tini be sɔdula diila Harona nun a la deŋɛnu ma, i be kɛ-lɛ mala:
EXO.29.10	I ni wo tuura lanma sɔ hɔrɔma dingira dala, Harona nun a la deŋɛnu si naa anu bole sa a kuŋɛ tɔ
EXO.29.11	I ni wo tuura lanma kannatɛgɛ nde Alatala ɲala, hɔrɔma dingira dondula tɔ. 
EXO.29.12	I ni a base do jigan, i ni a sa i bolo soliŋɛ la sarika bintandula binanu ma, i ni naa basi tɔɛ bɔn sarika bintandula kɛn kɔtɔ. 
EXO.29.13	Wo kɔma, i si kɛ́ŋɛ́ jigan min bɛ be bu butɔ feŋɛnu ma, anun laare min be a juse mabutinden, anun kɔkelenu anun kɛ́ŋɛ́ min be anu ma; i si wo bɛ bintan sarika bintandula tɔ han a siise ni yɛlɛ. 
EXO.29.14	Kɔnɔ tuura sube nun a bole nun a jaaɲɛ, i be wonu bintanna daaka kɔma la le: junubu kafari sarika le mu.
EXO.29.15	Wo saaka kontoŋɛ fila tɔ, i ni dɔndɔ jigan, Harona nun a la deŋɛnu ni naa anu bole sa a kuŋɛ ma. 
EXO.29.16	I ni a kannatɛgɛ, i ni a base jigan i ni a punpun sarika bintandula lamiliŋɛ tɔ. 
EXO.29.17	I be a sube kuntula a kuntu kunte le la, i ni a bu butɔ feŋɛnu nun a kɛŋɛnu lako, i ni anu sa wo kuntenu nun a kuŋɛ kunma sarika bintandula kunma. 
EXO.29.18	I ni a sube bɛ bintan sarika bintandula kunma. Sarika bintannɛŋɛ le mu wo la nde Alatala ye, ta be min bintanna, a kuɲɛ diyama ni yɛlɛ nde Alatala ma.
EXO.29.19	Wo kɔma, i ni saaka kontoŋɛ doe tugun jigan, Harona nun a la deŋɛnu ni naa anu bole sa a kuŋɛ ma. 
EXO.29.20	I ni a kannatɛgɛ, i ni a base do jigan, i ni a sa Harona nun a la deŋɛnu bolo ɲinma tolo kɔtɔ ma, anun anu bolo ɲinma kunkuruba nun anu bolo ɲinma kɛnsolin kunkuruba ma; i ni naa wo basi tɔɛ punpun sarika bintandula lamiliŋɛ tɔ. 
EXO.29.21	Base min be sarika bintandula kunma, i ni a do jigan anun tulu saniyandeŋɛ do, i ni a punpun Harona ma anun a la kutanu, i ni anu punpun a la deŋɛnu tugun nun anu la kutanu ma. Wo butɔ, Harona nun a la deŋɛnu bata kɛrɛkɛrɛ, anun anu la kutanu.
EXO.29.22	Wo saaka kontoŋɛ mu sarika le la min si sɔdula dii mɔgɛ ma sarika lake wale la. Wolo mu, i ni a kɛ́ŋɛ́ jigan: a fɔɲɛ, anun kɛ́ŋɛ́ min be a bu butɔ feŋɛnu ma, laare min be a juse mabutinden, kɔkelenu anun kɛ́ŋɛ́ min be anu mabutinden, anun a bolo ɲinma wote. 
EXO.29.23	I mɛn ni boroŋɛ jigan dɛgɛ lɛbinibɔnɛnu be min tɔ, min be sigiren nde Alatala ɲakɔtɔ: i ni dɛgɛ tigilindeŋɛ dɔndɔ jigan anu tɔ, anun lɛɛki dɔndɔ min be lamulanden tule la, anun gato dɔndɔ. 
EXO.29.24	I si wo dɛgɛnu nun wo sube bɛ sa le Harona nun a la deŋɛnu bole tɔ, anu ni wonu bɔɔ sarika la, anu ni anu dantɛgɛ nde Alatala ye. 
EXO.29.25	Wo kɔma, i ni naa anu bɔɔ anu bole tɔ, i ni anu sa sarika bintandeŋɛ doenu kunma sarika bintandula kunma, i ni naa anu bintan. Sarika le mu, ta be min bintanna, a kuɲɛ diyama ni yɛlɛ nde Alatala ma. 
EXO.29.26	I mɛn ni saaka kontoŋɛ jusukuŋɛ tugun jigan min be maren Harona sɔfeŋɛ la, i ni a dantɛgɛ nde Alatala ye, wo kɔma a si ma ile Musa tɛŋɛ la, i ni a dɔmɔ.
EXO.29.27	Wo saaka kontoŋɛ min be maren Harona nun a la den kayireŋɛnu sɔfeŋɛ la, i be a jusukuŋɛ anun a wote minnu dantɛgɛren nde Alatala ye, i be wondelen kɛrɛkɛrɛla: 
EXO.29.28	bani Isirayila kaanu tini be kɛnɛ kanunteya sarika bɔɔla nde Alatala ye, anu bɛnta le anu ni wo kuntu fila dii Harona nun a bɔnsɛ ma anu ni anu dɔmɔ. Wo be mala sariya banbale le la bani Isirayila kaanu ye.
EXO.29.29	Harona tanbi kɔma, a la donfen saniyandeŋɛnu be donna a la den kayireŋɛnu le bolo; anu be anu donna anu tini be kɛrɛkɛrɛla sɔ koe la wale la lun min na. 
EXO.29.30	A la deŋɛ min be tola a gbaa tɔ, a ni ma sarika lakela banba la, wo donfeŋɛnu be lajigila wolo ma han tele wɔrɔwila, jɔnɔn a ni naa don hɔrɔma dingira butɔ, wali ma dula dula saniyandeŋɛ tɔ.
EXO.29.31	Awa, i si saaka kontoŋɛ subu kuntu fila jigan de, i ni naa anu taba dula do tɔ ka min be saniyanden. 
EXO.29.32	Harona nun a la den kayireŋɛnu be wo sube dɔmɔla bɛndula boŋɛ dondula le tɔ, anun dɛgɛ tɔɛ min be boroŋɛ butɔ. 
EXO.29.33	Anu dɔrɔn de si kɛ dɔmɛnu dɔmɔ a ni ma anu la junubu kafarifeŋɛ la, anu mɛn ni ma anu sɔfeŋɛ la, anu ni anu kɛrɛkɛrɛ tugun; mɔgɔ gbɛtɛ yo te anu dɔmɔ, bayi fondo saniyandeŋɛ le mu anu la. 
EXO.29.34	Ka dɔmɛ do tota han saguma, i ni wo dɔmɔ tɔɛ bintan ta la han a ni keremun, a ma bɛn dɔmɔla bitugun, bayi fondo saniyandeŋɛ le mu a la.
EXO.29.35	Awa, i be a mala Harona nun a la den kayireŋɛnu ye ɲɔgɔnna le, iko n ka yamɔre min bɛ dii i ma: i be anu sɔla sarika lake wale la tele wɔrɔwila le kɔtɔ. 
EXO.29.36	Lun go lun, i be tuura lanma le bɔɔla junubu kafarifeŋɛ la, i mɛn ni sarika bintandula lasaniyan. I mɛn ni tulu saniyandeŋɛ sa sarika bintandula ma a saniyan koe la. 
EXO.29.37	Tele wɔrɔwila kɔtɔ, i be wo koe bɛ mala sarika bintandula kunma le, alako a ni to a dana ma: wo tɛmuɛ a bata ma fondo saniyandeŋɛ fisamante la, ka fenfen magata a la, a bata saniyan.
EXO.29.38	I be kɛnɛ kɛ-lɛ bɔɔla sarika bintandula kunma wagate bɛ: lun go lun, saaka konton fila minnu bata san dɔndɔ dɔndɔ sɔtɔ. 
EXO.29.39	I ni saaka konton dɔndɛ bɔɔ saguma, i ni doe bɔɔ fitiri warawara ma. 
EXO.29.40	Saaka konton dɔndɛ, i be farin buntendeŋɛ kilo saba le sala a kunma, anun oliwiye tulu ɲinma litari dɔndɔ anun a tɛma, anun rɛsɛn je litari dɔndɔ. 
EXO.29.41	Saaka kontoŋɛ doe, fitiri manɛŋɛ, i be farin nun tule nun rɛsɛn je sala wo tugun kunma iko sagumanɛŋɛ. I ni a bintan, a kuɲɛ diyama ni yɛlɛ nde Alatala ma. 
EXO.29.42	Sarika bintannɛŋɛ le mu, min bɔɔ koe be wajibiyaren wo bɔnsɛnu ma tɛmuɛ bɛ tɔ. A be bɔɔla bɛndula boŋɛ dondula le tɔ sarika bintandula kunma, nde Alatala ɲala. Nde nun wole be bɛnna ɲɔ le, n be kumala i ye ɲɔ le.
EXO.29.43	Nde nun bani Isirayila kaanu be bɛnna ɲɔ le, n nɔɔra mɛn si naa ɲɔ kɛrɛkɛrɛ. 
EXO.29.44	N si bɛndula boŋɛ kɛrɛkɛrɛ le, anun sarika bintandula. N mɛn si Harona nun a la den kayireŋɛnu kɛrɛkɛrɛ le, alako anu ni sarika lake wale ma n ɲɛ. 
EXO.29.45	N si sabati le bani Isirayila kaanu tɛma, n mɛn si ma le anu la Ala la. 
EXO.29.46	Wo butɔ, anu si a lɔn de nde le mu Alatala la, anu la Ala, min ka anu labɔɔ Misira duge tɔ, alako n ni sabati anu tɛma. Alatala mu nde le la, anu la Ala.»
EXO.30.1	«I si kasiya lɔgɛ ɲiɲa le sorayi saniyandeŋɛ bintandula la. 
EXO.30.2	A la yanya, nɔngɔn dɔndɔ, a la yajɛ nɔngɔn dɔndɔ, a kɔtɔ ni ma tunku naani le la, a la towe nɔngɔn fila. Binanu si to le a tunkenu tɔ; anu nun sorayi bintandula bɛ be ɲiɲala ɲɔgɔn fɛ le. 
EXO.30.3	I be sanuɛ yati le madonna a kunma ma, anun a kɔma bɛ ma, anun a binanu. I ni a dabole lamiliŋɛ ɲiɲa sanuɛ la. 
EXO.30.4	I si kurunda fila ɲiɲa le sanuɛ la, a sɔngɔ fila tɔ, a dabole kɔtɔ la. Lɔgɔ kayanmanu be donna wolo tɔ, a jiganfeŋɛnu la. 
EXO.30.5	I be kasiya lɔgɛnu le ɲiɲala a jiganfeŋɛnu la, i ni naa sanuɛ madon anu ma. 
EXO.30.6	I be wo sorayi saniyandeŋɛ bintandula sigila parawan banba le ɲakɔtɔ, min be seedeɲɔgɔya kankira ɲamadogonna, anun a dataguraŋɛ, mɔ be bɛnna ka min na. 
EXO.30.7	Saguma yo saguma Harona tini be lanpuenu tabɛnna, a be sorayi saniyandeŋɛ kuɲɛ diyama bintanna ɲɔ le, a siise ni yɛlɛ. 
EXO.30.8	A tini be lanpuenu labitala fitiri warawara ma, a mɛn si wo sorayi bintan de. Sorayi saniyandeŋɛ le mu min be bintanna tɛmuɛ bɛ tɔ nde Alatala ɲala, bɔɔla bɔnsɔ han bɔnsɔ. 
EXO.30.9	Wo kana sorayi mɔɔle do bintan kɛ sorayi bintandula kunma de, ka wo ma sarika bintannɛŋɛ, ka wo ma fangadanma, wo mɛn kana rɛsɛn je bɔn a kunma. 
EXO.30.10	San yo san kunɲama dɔndɔ, Harona be wo sorayi saniyandeŋɛ bintandula lasaniyanna base la: a ni junubu kafari sarika base do jigan, a ni a madon sorayi saniyandeŋɛ bintandula binanu ma. Wo be wolo mala bɔɔla bɔnsɔ han bɔnsɔ. Wo sorayi saniyandeŋɛ bintandula be mala fondo saniyandeŋɛ fisamante le la nde Alatala ɲala.»
EXO.30.11	Alatala kumata Musa ye, a ko: 
EXO.30.12	«I tini be bani Isirayila kaanu kɔntila wagate min tɔ, bɛ ni a kunka dii Alatala ma. Wolo si a ma, jihadi yo te ke anu ma anu kɔnti tɛmuɛ. 
EXO.30.13	Kaye yo kɔntita, a bɛ be kaalise giramu loolu le diila nde Alatala ma. Wo ni a suman hɔrɔma dingira sumarifeŋɛ kɛɲa le ma. 
EXO.30.14	Min yo la simaya bata san mugan bɔɔ han wo ɲatɔ, a bata to kɔnte ɲaama, wo tigi si a kunka dii le nde Alatala ma. 
EXO.30.15	Fondo tige te fondo sa wo giramu loole kunma, fondobɔnɛ tugun te do bɔɔ a la: a bɛ be wolo diila nde Alatala ma a ni ma anu kunka la. 
EXO.30.16	I tini kaalise min nabita bani Isirayila kaanu bolo, i ni a ladon hɔrɔma dingira la ko wale tɔ. A be mala bani Isirayila kaanu ye hakkili lataga le la nde Alatala ɲala anu kunka la ko la.»
EXO.30.17	Alatala mɛn ka a fɔ Musa ye, a ko: 
EXO.30.18	«I be ji madɛnfeŋɛ anun a sigifeŋɛ ɲiɲala taasa le la, je be sala min butɔ saniyanfeŋɛ la. I be a sigila bɛndula boŋɛ nun sarika bintandula le tɛma, i mɛn ni kɛnɛ je sala a butɔ. 
EXO.30.19	Harona nun a la den kayireŋɛnu be anu bolenu nun anu kɛŋɛnu lakola ɲɔ le. 
EXO.30.20	Yannun anu ni don bɛndula boŋɛ butɔ, anu be anu kola wo je le la, alako anu kana faga; anu mɛn tini be anu madonna sarika bintandula la anu ni wale ma, anu ni sarika bintan Alatala ye, 
EXO.30.21	anu be anu bolenu nun anu kɛŋɛnu lakola le, alako anu kana faga. Wo be mala sariya banbale le la Harona nun a bɔnsɛ ye, bɔɔla bɔnsɔ han bɔnsɔ.»
EXO.30.22	Alatala mɛn ka a fɔ Musa ye, a ko: 
EXO.30.23	«Fondo kuɲɛ diyama ɲinmanu le ka i si minnu jigan: lɔgɔ ɲaje min tɔgɔ Miri, a kilo loolu, anun lɔgɔ kobole min tɔgɔ Sinamɔn, a munge kilo fila nun a tɛma, anun kaliŋɛ kuɲɛ diyama, kilo fila nun a tɛma, 
EXO.30.24	anun lɔgɔ kobole min tɔgɔ kasi, a munge kilo loolu, wo bɛ be sumanna hɔrɔma dingira sumarifeŋɛ kɛɲa le ma; anun oliwiye tule litari wɔɔrɔ. 
EXO.30.25	I be tulu saniyandeŋɛ ɲiɲala wondelen na, iko labundɛ ɲiɲala be a ɲiɲala ki min na; tulu saniyandeŋɛ le mu min si koenu kɛrɛkɛrɛ. 
EXO.30.26	I si kɛ tule do sa le bɛndula boŋɛ anun seedeɲɔgɔya kankira ma, anu ni kɛrɛkɛrɛ; 
EXO.30.27	i mɛn ni a do sa teebile nun a miraŋɛnu bɛ ma, lanpue nun a miraŋɛnu, anun sorayi saniyandeŋɛ bintandula, 
EXO.30.28	anun sarika bintandula nun a miraŋɛnu, anun ji madɛnfeŋɛ nun a sigifeŋɛ. 
EXO.30.29	I be wonu kɛrɛkɛrɛla le, anu be mala fondo saniyandeŋɛ fisamante le la. Ka fenfen magata wonu la, a bata saniyan. 
EXO.30.30	I be tule sala le Harona nun a la den kayireŋɛnu tugun ma, alako anu ni kɛrɛkɛrɛ, ka n na sarika lake wale ma.
EXO.30.31	I si a fɔ le bani Isirayila kaanu ye, i ko: ‹Tulu saniyandeŋɛ le mu kɛ la min si koenu kɛrɛkɛrɛ, nde Alatala le tan mu a la, bɔɔla bɔnsɛ ma han bɔnsɛ. 
EXO.30.32	A te sa mɔgɔ tun bale ma, wo mɛn te a mɔɔle ɲiɲa. A saniyanta, a mɛn ni to wo ye ɲɔgɔnna. 
EXO.30.33	Min yo ka a mɔɔle ɲiɲa, a mɛn ka a sa mɔgɔ do ma, anu si wo tigi labɔɔ le jama ɲaama.› »
EXO.30.34	Alatala ka a fɔ Musa ye, a ko: «Fondo kuɲɛ diyamanu le ka i si minnu jigan: toraki lɔgɛ, oniki lɔgɛ anun galibanomu lɔgɛ ɲaje, i ni wonu mabasan sorayi ɲinma le yati fɛ, anu bɛ kɔnte jigandeŋɛ ni kan. 
EXO.30.35	I be fondo kuɲɛ diyamanu le ɲiɲala wonu la, iko labundɛ ɲiɲalá be a ɲiɲala ki min na, a ni ma sorayi bintannɛŋɛ la. I ni kɔɔkɛ sa, a ni ma sorayi ɲinma saniyandeŋɛ le la. 
EXO.30.36	I be a sɔngɔ buntenna le, a munge do be sala seedeɲɔgɔya kankira le kɛnna bɛndula boŋɛ butɔ, mɔ be bɛnna ka min na. A be mala wo ye fondo saniyandeŋɛ fisamante le la. 
EXO.30.37	Wo te kɛ sorayi mɔɔle ɲiɲa wo fan ye. Fondo saniyandeŋɛ le mu min be lawalila nde Alatala dɔrɔn ye. 
EXO.30.38	Min yo ka a mɔɔle ɲiɲa, alako a ni a kuɲɛ diyama mɔɛ, anu si wo tigi labɔɔ le jama ɲaama.»
EXO.31.1	Alatala ka a fɔ Musa ye, a ko: 
EXO.31.2	«I tolomasɔ: n bata Uri la den Besaleli masubɛ, Huru mamareŋɛ, Juda bɔnsɛ. 
EXO.31.3	N bata hakkili ɲinma dii a ma, ko do lɔn koe la nun bolo lawali koe la, alako a ni nɔ wali siyama mala: 
EXO.31.4	a ni nɔ wale mirala, a ni sanuɛ lawali, anun kaalise nun taasa, 
EXO.31.5	a ni nɔ kuru sɔn bɛlɛŋɛ malasɛla, alako a ni kun a safeŋɛ butɔ, a ni nɔ lɔgɛ malasɛla, fayida a ni nɔ wale mɔɔle bɛ mala. 
EXO.31.6	A dɔrɔn te wali; n bata Ayisamaki la den Oholiyabi don a bolo a ni a dɛman, a be fatanden Dan bɔnsɛ le la. Mɔgɛnu minnu kusan walila, n bata fondo lɔn hakkile sa wonu tugun bɛ juse tɔ, alako anu ni wale bɛ ma iko n ka i yamɔri ki min na: 
EXO.31.7	bɛndula boŋɛ ba, seedeɲɔgɔya kankira ba, a junubu kafari dataguraŋɛ ba min be a kunma, anun hɔrɔma dingira miraŋɛ bɛ — 
EXO.31.8	teebile nun a la miraŋɛnu ba, lanpu sigifeŋɛ sanunɛŋɛ nun a la miraŋɛnu bɛ, sorayi saniyandeŋɛ bintandula ba, 
EXO.31.9	sarika bintandula nun a la miraŋɛnu bɛ, ji madɛnfeŋɛ nun a sigifeŋɛ ba; 
EXO.31.10	donfen masubɛreŋɛnu minnu be tabɛnden Harona sarika lakela la donfen saniyandeŋɛnu ma, anun a la den kayireŋɛnu la donfeŋɛnu, sarika lake wali koe la; 
EXO.31.11	tule min si mɔgɛ yita Ala la anun sorayi saniyandeŋɛ kuɲɛ diyama min be bintanna dula saniyandeŋɛ butɔ. Anu be a bɛ mala le, iko n be i yamɔriren ki min na.»
EXO.31.12	Alatala ka a fɔ Musa ye, a ko: 
EXO.31.13	«A fɔ bani Isirayila kaanu ye, i ko: ‹Wo ni nde Alatala la sulen lɔ́gɛ́ makanta de, bayi wolo be maren tɔnkuma la wole nun nde Alatala tɛma, bɔɔla bɔnsɛ ma han bɔnsɛ, alako wo ni a lɔn ka a fɔla nde le mu Alatala la min be wo lasaniyanna. 
EXO.31.14	Wo si kɛ sulen lɔ́gɛ́ makanta le, bayi a saniyanta wo ye. Ka min ma kɛ sulen lɔ́gɛ́ biliya, a ka wale do ma kɛ lɔ́gɛ́ tɔ, wo tigi si naa bɔɔ le a la jama ɲaama, a ni faga. 
EXO.31.15	Wo be walila le tele wɔɔrɔ, kɔnɔ a tele wɔrɔwila luŋɛ be mala sulen lɔ́gɛ́ le la, lɔgɔ masubɛreŋɛ le min be kɛrɛkɛrɛla nde Alatala ye. Min yo ka wale do ma wo sulen lɔ́gɛ́ tɔ, wo tigi si naa faga le. 
EXO.31.16	Bani Isirayila kaanu si sulen lɔ́gɛ́ makanta, anu ni a labatu, bɔɔla bɔnsɛ ma han bɔnsɛ. Lahiri lakotireŋɛ le mu min te tiɲa abada. 
EXO.31.17	Tɛmuɛ bɛ a be mala tɔnkuma le la nde nun bani Isirayila kaanu tɛma, bayi nde Alatala, n ka saŋɛ nun duge da tele wɔɔrɔ le kɔtɔ, a tele wɔrɔwila luŋɛ, n ka wale lasɔ n ka n sulen.› »
EXO.31.18	Alatala to banta kuma fɔla Musa ye Turisinina kɔnkɛ kunma feu, a ka wo kuru wala fila don a bolo seedeɲɔgɔya la, Ala yati ka minnu sɛbɛ a bolo soliŋɛ la.
EXO.32.1	Bani Isirayila kaanu to ka a yen, Musa bata mɛ jigi koe la bɔɔla kɔnkɛ kunma, jama naata na Harona digii ma, anu ka a fɔ a ye, anu ko: «Ile! Ala do ɲiɲa mɔ ye, min si sɔ mɔ ɲatɔ, bayi ale Musa min ka mɔ labɔɔ Misira duge tɔ, mɔ ɲan ma a lɔn fenfen min be a masɔtɔren.» 
EXO.32.2	Harona ka a fɔ anu ye, a ko: «Awa, sanu tololadeŋɛnu min be wo la musenu anun wo la den kayireŋɛnu nun wo la den musereŋɛnu tole tɔ, wo a bɛ bɔɔ wo ni a nati n ɲɛ.» 
EXO.32.3	Wo butɔ, jama bɛ ka anu la sanu tololadeŋɛnu bɔɔ anu tole tɔ, anu nata anu don Harona bolo. 
EXO.32.4	A ka sanu tololadeŋɛ bɛ labita anu bolo, a ka anu lakunɛn, a ka a ɲiɲa tuuradeŋɛ la. Bani Isirayila kaanu ka sɔnkɛ layɛlɛ, anu ko: «Wo mɔ la ala le ka, min ka wo mɔ labɔɔ Misira duge tɔ!» 
EXO.32.5	Harona to ka wo yen, a ka sarika bɔɔ dula sɔ wo tuuradeŋɛ ɲatɔ, a ka a fɔ a kulɛ mayɛlɛreŋɛ la: «Sinan, murade si sɔ le Alatala ye!» 
EXO.32.6	Wo tabantaka, anu wulita saguma piri, anu ka sarika bintannɛŋɛnu bɔɔ anun kanunteya sarikanu. Mɔgɛnu sigita anu ka dɔmɔre ma, anu ka minfeŋɛ min. Wo kɔma, anu wulita, anu be anu diyanankoe mala.
EXO.32.7	Anu tota wolo tɔ han Alatala fɔlɔta kumala Musa ye, a ko: «Jigi ba teriya la, i la jama i ka min nabɔɔ Misira duge tɔ, anu bata murutɛ. 
EXO.32.8	N be anu yamɔriren kila min na, anu bata anu kɔ sɔ a la kɛ teriya tɔ: anu bata tuuradeŋɛ ɲiɲa anu fan ye sanu lakunɛndeŋɛ la, anu be sujuduren wolo ye, anu ni sarika dii a ma, anu mɛn ni to a fɔla a ma: ‹Bani Isirayila kaanu! Wo mɔ la ala le ka, min ka wo mɔ labɔɔ Misira duge tɔ!› » 
EXO.32.9	Alatala mɛn ka a fɔ Musa ye, a ko: «N ka a lɔn kɛ jama mu kanbɛlɛŋɛ le la. 
EXO.32.10	Kɔtɛ, a to n ni n na dumɛ labɔɔ anu ma, n ni anu la ko lamɔdɛ. Kɔnɔ n si ile ma jama banba tige la.»
EXO.32.11	Kɔnɔ Musa ka Alatala madiya, a la Ala, a ko: «Alatala, fen de be a maren i la dumɛ sɛnbɛ be koloyaren i la jama ma, i ka min nabɔɔ Misira duge tɔ, i sɛnbɛ banba la nun i la nɔɛ bɛ la? 
EXO.32.12	I be diren de ba Misira kaanu ni a fɔ: ‹Ala ka kɛ mɔgɛnu labɔɔ mɔ la duge tɔ a la hanigi koroŋɛ le la, alako a ni taga anu faga kɔnkɛnu tɔ, a ni anu la ko ban duge kunma›? Ee, n Marige, i juse majigi i la jama ye, diɲa ko koroŋɛ ma koe la i be diren min mala i la jama la. 
EXO.32.13	I ni lahire talɔn i ka min kiti i nun i la jondeŋɛnu Iburahima nun Isiyaka nun Yaguba tɛma, i ka i lakali i yɛtɛ tɔgɛ la, i ka a fɔ anu ye: ‹N si wo bɔnsɛ lasiya le iko lolenu be siyaren ki min na kantɔ. N ka duge min na ko lahire jigan wo bɔnsɛ ye, n si a dii le anu ma, a ni ma anu tɛŋɛ la kudai.› » 
EXO.32.14	Wo butɔ, Alatala diɲata ko koroŋɛ ma koe la a be diren min mala a la jama la.
EXO.32.15	Musa ka a firifiri a jigita bɔɔla kɔnkɛ kunma, kuru wala fila be bitaren a bole la, minnu be maren Ala la lahire seedeɲɔgɔya la. Wo walanu sɔngɔ fila bɛ be sɛbɛren. 
EXO.32.16	Ala le yati ka wo walanu ɲiɲa, ale le mɛn ka anu sɛbɛ. 
EXO.32.17	Yosuwe to ka jama sɔnkɔ sɔnkɔ kulɛ mɔɛ, a ka a fɔ Musa ye, a ko: «A be toren iko kɛlɛ girinba le be daaka tɔ.» 
EXO.32.18	Musa ka a jaabi, a ko: «Kɛlɛ kunnawule sɔnkɔ sɔnkɛ ma de, kunmajige sɔnkɔ sɔnkɛ tugun ma! Nde be murade ɲagaliŋɛ sɔnkɔ sɔnkɛ le mɔɛla.»
EXO.32.19	Anu la sutuyareŋɛ daaka la, Musa ka wo tuuradeŋɛ sanunɛŋɛ yen, jama be dɔŋɛ dɔnna a ye. A juse yɛlɛta kisanna, a ka wo wala fila lafili minnu be bitaren a bole la, anu mafarata kɔnkɛ kɔtɔ. 
EXO.32.20	Wo kɔma, anu ka tuuradeŋɛ min ɲiɲa, a ka wo jigan a ka a lafili ta tɔ, a ka a muɲunkun, a ka wo buguta kasan je tɔ, a ka wo dii bani Isirayila kaanu ma anu ni a min.
EXO.32.21	Wo kɔma, a ka Harona maɲininka, a ko: «Kɛ jama ka fen de ma i la, han i be anu sɔren kɛ junubu banba wale ma koe la?» 
EXO.32.22	Harona ka a jaabi, a ko: «N tige, i kana dumɛn n ma, ile yati ka kɛ jama lɔn anu si ko koroŋɛ ma teriya la. 
EXO.32.23	Anu nata le n dula, anu ko: ‹Ala do ɲiɲa mɔ ye, min si sɔ mɔ ɲatɔ, bayi ale Musa min ka mɔ labɔɔ Misira duge tɔ, mɔ ɲan ma a lɔn fenfen min be a masɔtɔren.› 
EXO.32.24	Nde tugun ka a fɔ anu ye: ‹Sanuɛ be minnu bolo anu ká a bɔɔ!› Wo butɔ, anu ka sanuɛ nati. N ka a lafili ta tɔ, awa kɛ tuuradeŋɛ sanunɛŋɛ bɔɔta wo butɔ kisanna.»
EXO.32.25	Wo bɛ butɔ, Musa ka a yen, Harona bata jama boloka, anu ni anu sagoe ma, han wo koe ni nɔ mala anu majele koe la anu jaguenu bolo. 
EXO.32.26	Wo butɔ, Musa tagata sɔ daaka dondula tɔ, a ka a fɔ a kulɛ mayɛlɛreŋɛ la, a ko: «Minnu be Alatala ye, wo na n ma!» Lewi bɔnsɛ jama bɛ nata madɛn a dula. 
EXO.32.27	A ka a fɔ anu ye, a ko: «Alatala, bani Isirayila kaanu la Ala be kɛ yamɔre saren: ‹Bɛ ni a la faŋɛ bita a bole la, ka daaka bɛ takuntu; anu keta bonda yo ma, bɛ ni a baabadɔndɛ nun a kafuɲɔgɛ nun a sigiɲɔgɛ faga.› » 
EXO.32.28	Lewi bɔnsɛ jama tota Musa kulɛ kɔma. Wo lun dɔndɛ, anu ka mɔgɔ wulu saba le faga bani Isirayila kaa la. 
EXO.32.29	Musa ka a fɔ Lewi bɔnsɛ ye, a ko: «Bi wo bata sɔ Alatala la wale ma koe la, bayi wo ma sikkɛ wo la deŋɛnu nun wo baabadɔndɛnu faga koe la. Wo butɔ, Ala bata barikɛ sa wo la ko tɔ bi!»
EXO.32.30	Wo tabantaka, Musa ka a fɔ jama ye, a ko: «Wo bata junubu banba ma. Kɔtɛ, n be tayɛlɛla le kɔnkɛ kunma Alatala ma. Tumado, n si nɔ Ala madiyala, a ni wo la junube kafari.» 
EXO.32.31	Musa tatagata Alatala dula, a ka a fɔ a ye: «Aa! kɛ jama bata junubu banba ma, anu ka ala do ɲiɲa a sanunɛŋɛ la. 
EXO.32.32	Kɔtɛ, ka i diɲata anu ye, awa. Ka i ma diɲa anu ye, yandi, i ni n tɔgɛ bɔɔ i la wala tɔ, i be mɔgɔ kisireŋɛ tɔgɛnu sɛbɛren min tɔ.» 
EXO.32.33	Alatala ka Musa jaabi, a ko: «Ade, ka min ka junube sɔtɔ n na, n be wolo tɔgɛ bɔɔla n na malakisi wala tɔ. 
EXO.32.34	Awa, taga kɔtɛ, i ni jama doni dula tɔ, n ka ka min na ko fɔ i ye, n na maleka si sɔ i ɲatɔ. Kɔnɔ lun do si naa ke le, n si anu bita le anu la junube la ko la.» 
EXO.32.35	Alatala ka bani Isirayila kaanu bita le, bayi anu ka a fɔ le Harona ye, aa a ni tuuradeŋɛ ɲiɲa anu ye.
EXO.33.1	Alatala kumata Musa ye, a ko: «Taga, ile nun jama i ka min nabɔɔ Misira duge tɔ, wo ni bɔɔ yan wo ni taga duge tɔ, n ka n nakali ka min lahire jigan koe la Iburahima nun Isiyaka anun Yaguba ye, ka a fɔla n si a dii anu bɔnsɛ ma. 
EXO.33.2	N si maleka do sɔ le wo ɲatɔ. N mɛn si Kanana kaanu anun Amɔri kaanu, anun Hɛti kaanu, anun Feresi kaanu, anun Hiwi kaanu, anun Jebusi kaanu bee le ɲɔ. 
EXO.33.3	Nɔnɛ nun kumɛ te ban wo duge tɔ. Kɔnɔ wo mu kanbɛlɛŋɛnu le la, wolo mu nde nun wole te taga wo duge tɔ, alako n kana naala wo la ko banna kila tɔ.» 
EXO.33.4	Jama to ka wo kuma bɛlɛŋɛ mɔɛ, anu suunuta. Mɔgɔ yo ma a la yangufeŋɛnu don. 
EXO.33.5	Wo ka a taran, Alatala ka a fɔ Musa ye, a ni a fɔ bani Isirayila kaanu ye, aa kanbɛlɛŋɛnu le mu anu la, aa ka Ala nun anu tagata tun, a si anu la ko ban de. Aa wolo mu anu ni anu la yangufeŋɛ bɛ bɔɔ anu ma, a ni a fɛlɛ a be anu la ko bitala ki min na. 
EXO.33.6	Wo butɔ, bɔɔla anu bɔɔta Turisinina kɔnkɛ tɔ, bani Isirayila kaanu ka anu la yangufeŋɛnu don koe boloka.
EXO.33.7	Bani Isirayila kaanu tini be anu la daaka tola ka min na, Musa si kɛnɛ tantaa do jiganna, a ni a layanfaya daaka la a ni a sɔ. A ka wo tɔgɔ sa bɛndula boŋɛ. Min tini di Alatala maɲininkala fɔ a ni bɔɔ daaka kɔma, a ni taga bɛndula boŋɛ tɔ. 
EXO.33.8	Musa tini be bɔɔla tagala wo Boŋɛ tɔ, jama bɛ be wulila le, anu ni sɔ anu la tantaa bonda tɔ, anu ni anu ɲa sɔ Musa la han a ni don ɲɔ butɔ. 
EXO.33.9	Musa tini be donna Boŋɛ butɔ, luuture madɛndeŋɛ ni naa jigi, a ni to Boŋɛ dondula tɔ, Alatala nun Musa ni to sumunna. 
EXO.33.10	Bani Isirayila kaanu tini wo luuture madɛndeŋɛ yen Boŋɛ dondula tɔ, jama bɛ be wulila le, anu bɛ ni sujudu anu la bondanu tɔ. 
EXO.33.11	Alatala ni kɛnɛ kumala Musa ye kɛnɛ kɛnɛ, iko mɔgɛ be kumala a filaɲɔgɛ ye ki min na. Wo kɔma, Musa ni saagi daaka tɔ. Kɔnɔ Nunu la den kayireŋɛ Yosuwe, Musa dɛmanna kamareŋɛ, wo kan bele bɔɔla wo Boŋɛ butɔ.
EXO.33.12	Musa ka a fɔ Alatala ye, a ko: «Aa Marige! i bata n yamɔri n ni sɔ kɛ jama ɲatɔ, kɔnɔ i bele a yitaren n na mɔ nun min si taga. Adun ile yati bata a fɔ i be nde le masubɛren, n na ko bata i hɛnɛ. 
EXO.33.13	Kɔtɛ, n na ko to bata i hɛnɛ, yandi, i la nátá yita n na, alako n ni i lɔn, n na ko mɛn ni i hɛnɛ yati. I mɛn ni a lɔn kɛ jama mu i la jama le la.» 
EXO.33.14	Alatala ka a jaabi, a ko: «Nde yɛtɛ wunde le be tagamanna i fɛ, alako i juse ni sa.» 
EXO.33.15	Musa ka a fɔ a ye, a ko: «Ka ile yɛtɛ wunde le bele tagamanna mɔ fɛ, i kana mɔ bɔɔ yan de! 
EXO.33.16	Ka i bele tagamanna mɔ fɛ, a be lɔnna kama le nde nun i la jama la ko bata i hɛnɛ? Ka i be tagamanna mɔ fɛ, wolo be a yitaren i bata i la jama masubɛ sii gbɛtɛnu ɲaama duge kunma.» 
EXO.33.17	Alatala ka Musa jaabi, a ko: «I be bɔɔren kuma min fɔla ka, n si a bɛ ma le nɛti, bayi i la ko bata n hɛnɛ, n mɛn ka i masubɛ le.»
EXO.33.18	Wo butɔ, Musa ka a fɔ, a ko: «N bata i tárán, i la nɔɔra yita n na!» 
EXO.33.19	Ala ka a jaabi, a ko: «N si naa tanbi le i la n ni n na kaɲinya nɔɔrareŋɛ yita i la, n mɛn si naa n tɔgɛ ‹Alatala› yɛtɛ lake le i ma n kulɛ mayɛlɛreŋɛ la. N be hinnɛnteya mala mɔgɔ le ye, n tini di a mala min ye; n mɛn be kinikinila mɔgɔ le ma, n tini di kinikinila min ma. 
EXO.33.20	Kɔnɔ, i te nɔ n ɲakɔtɔ yenna, bayi Adamaden yo te nɔ n ɲakɔtɔ yenna a ni to a ma faga.» 
EXO.33.21	Alatala mɛn ka a fɔ: «Todula do le ka n kɛnna fata tɔ, na sɔ kɛ kunma. 
EXO.33.22	N na nɔɔra tini tanbi, n be i dogonna fata fole do le tɔ, n ni i hijabu n bole la han n tini ban tanbila wagate min tɔ. 
EXO.33.23	N ni naa n bole bɔɔ i ɲaama, wo tɛmuɛ i si nɔ le n kɔma yenna, bayi n ɲakɔtɔ te nɔ yenna.»
EXO.34.1	Wo kɔma, Alatala ka a fɔ Musa ye, a ko: «Kuru fila malasɛ walanu la, minnu nun wo fɔlɔnɛŋɛnu mulunta, i ka minnu mafara. N ni sɛbɛre ma anu ma, iko sɛbɛre min mata doenu ma nun. 
EXO.34.2	I tabɛn, i ni sori saguma piri yɛlɛla Turisinina kɔnkɛ kunma. I be sɔla kɔnkɛ kun tɛma le n ɲakɔtɔ. 
EXO.34.3	Mɔgɔ yo kana i jokki, mɔgɔ yo mɛn kana yen kɔnkɛ kan do kan tɔ. Hali kolofen lanma nun a banbanu, dɔndɔ kana a da ɲini kɔnkɛ lamiliŋɛ tɔ.»
EXO.34.4	Musa ka kuru wala fila malasɛ iko wo fɔlɔnɛŋɛnu. A wulita saguma piri, a yɛlɛta Turisinina kɔnkɛ tɔ, iko Alatala ka a yamɔri ki min na. A ka wo kuru wala fila doni a fɛ. 
EXO.34.5	A la kereŋɛ ɲɔ, Alatala jigita luuture tɔ, a nata sɔ ɲɔ Musa kɛnna. A ka a tɔgɛ ‹Alatala› fɔ a kulɛ mayɛlɛreŋɛ la. 
EXO.34.6	A tanbi tɛmuɛ Musa ɲakɔtɔ, a be a fɔla a kulɛ mayɛlɛreŋɛ la: «Nde le mu Alatala la! Nde Alatala, Ala kinikininte le mu n na, anun hinnɛnte, n juse te yɛlɛ teriya la, n na kanunteya dan bele, nɛn dɔndɔ tige le mu n na. 
EXO.34.7	N si n na kanunteya yita le mɔgɛnu la han yɛlɛman wulu dɔndɔ: n si diɲa le mɔgɛ ye min ka tiɲare ma, anun murutɛ anun junube. Kɔnɔ, n te to muku n ma a malá bita: minnu bata tiɲare ma, n si wonu la deŋɛnu bita le nun a mamareŋɛnu han yɛlɛman saba, han naani, wo tigi la tiɲare la!»
EXO.34.8	Musa kimisirinta duge tɔ kisanna, a sujuduta. 
EXO.34.9	A ka a fɔ, a ko: «N Marige, ka n na ko bata i hɛnɛ, yandi sɔ mɔ ɲatɔ, hali kɛ jama to mu kanbɛlɛŋɛnu la; i ni diɲa mɔ la tiɲarenu nun junubenu ma, i ni mɔ jigan iko i la jama.»
EXO.34.10	Alatala ka a fɔ, a ko: «N bata lahire kiti wole nun nde tɛma. N si naa kabanakoenu ma le i la jama bɛ ɲala, minnu fɔlɔ ma ma betunna jamanɛ yo tɔ dunuya. I be jama min tɔ, wonu si nde Alatala la wali makilandeŋɛ yen de n be min mala ile la ko sabu la. 
EXO.34.11	Wo n na yamɔre makanta n be min fɔla wo ye bi. N si naa Amɔri kaanu, anun Kanana kaanu, anun Hɛti kaanu, anun Feresi kaanu, anun Hiwi kaanu, anun Jebusi kaanu bee le wo ɲatɔ. 
EXO.34.12	Wo yɛtɛ mɛnni: wo be donna duge min tɔ, wo nun anu kana lahiri yo kiti, alako anu kana naa ma wo ye julu yɛlɛreŋɛ la. 
EXO.34.13	Wo ɲan be anu la sarika bɔɔdulanu malansanna le, wo be anu la kuru sigireŋɛnu tiɲala le, wo mɛn be anu la lɔgɔ malasɛreŋɛnu matɛgɛla le.
EXO.34.14	Wo kana kimisirin batufen yo ye de, bayi nde Alatala, n tɔgɔ le Ala min tɔɔnɛta, n te sɔn n filaɲɔgɛ la.
EXO.34.15	Wo nun wo duge mɔgɛnu kana lahiri yo kiti, alako anu tini be anu la kuyenu batula, anu ni sarika bɔɔ anu ye, anu kana naala wo kelela wo sarika dɔmɔ dula. 
EXO.34.16	Wo kana naala ɲɔ den musereŋɛnu ɲinila wo la den kayireŋɛnu ye, ka wo ma wo den musereŋɛnu si naa wo la den kayireŋɛnu latantan de anu la kuyenu batu koe la.
EXO.34.17	Wo kana batufen yo ɲiɲa nɛgɛ lakunɛndeŋɛ tugun na.
EXO.34.18	Wo si dɛgɛ lɛbinibɔnɛ sale makanta. Tele wɔrɔwila minnu be masubɛren wo la dɔmɔ tɔnsɛnu mɔ kare butɔ, wo be dɛgɛ lɛbinibɔnɛ le dɔmɔla, iko n ka wo yamɔri ki min na, bayi wo bɔɔta Misira duge tɔ wo kare le la.
EXO.34.19	Wo la den kayiren fɔlɛ bɛ mu n tɛŋɛ le la, hali wo la kolofeŋɛnu be den fɔlɛ min bɛ sɔtɔla wo la kula tɔ a kayima, a mata ninge le la ba, a mata saaka le la ba, a bɛ mu n tɛŋɛ le la. 
EXO.34.20	Ka a tagata ma sofale la den fɔlɛ le la, wo be a kunkala saaka kontoŋɛ le la, ka wo ma baa deŋɛ. Ka wo ma a kunka, wo be a kun kɔma le tɔntɔnna, a ni faga. Wo la den kayiren fɔlɛ bɛ si kunka le; wo kana na n ma wo bolo tɛsɛŋɛ la.
EXO.34.21	Wo be wo la wale bɛ mala tele wɔɔrɔ le kɔtɔ. A tele wɔrɔwila luŋɛ bɛ wo be wo sulenna le, hali a tagata tabɛn sɛnɛ wɔtɛ wagate le ma, ka wo ma sɛnɛ tɛgɛ wagate.
EXO.34.22	Wo tini be sɛnɛtɔfeŋɛ kunfɔlɛ tɛgɛla wo si Sɛnɛ Tɛgɛ sale ma le. Wo tini ban sɛnɛ wale tɔnɛ ladonna sama la baŋɛ la, wo ni wo tugun sale ma. 
EXO.34.23	San dɔndɔ kɔtɔ, kaye bɛ si na le nde Alatala batu koe la, nde bani Isirayila Marige Ala ɲakɔtɔ kunɲama saba. 
EXO.34.24	Wo si a taran, n bata duge bɔɔ ɲɔ dugudeŋɛnu bolo, n mɛn ni naa wo la duge naaniŋɛnu matuntun. Awa, wo tini be tagala wo la nde wo Marige Ala ɲakɔtɔ wagate min tɔ, kunɲama saba san dɔndɔ kɔtɔ, mɔgɔ yo te suusɛ wo la duge bosila wo bolo.
EXO.34.25	Wo tini be kolofeŋɛ bɔɔla n ɲɛ sarika la, wo te a basan fondo fɛ lɛbinɛ be min tɔ. Malatanga sale Saya Maleka ma, wo sarika sube te to han saguma.
EXO.34.26	Wo si wo la sɛnɛtɔfeŋɛ kunfɔlɛ bɛ nati nde Alatala wo la Ala batu boŋɛ tɔ.
EXO.34.26	Wo te baa deŋɛ sube taba a nɛɛnɛ singi je la.»
EXO.34.27	Alatala mɛn ka a fɔ Musa ye, a ko: «Kɛ yamɔrenu sɛbɛ, bayi n be n na lahire kitila ile nun bani Isirayila kaanu nun nde tɛma kɛ yamɔrenu le la.» 
EXO.34.28	Musa tota kɔnkɛ kunma Alatala dula tele binaani, sue anun tele. A ma dɛgɛ dɔmɔ, a ma je min. Alatala ka yamɔri taŋɛ minnu fɔ Musa ye nun, a ka wonu sɛbɛ wo walanu ma, minnu mu lahiri lakotireŋɛ la.
EXO.34.29	Wo kɔma, Musa jigita bɔɔla Turisinina kɔnkɛ kunma, wo wala fila be bitaren a bolo, minnu mu lahiri lakotireŋɛ seedeɲɔgɔya la. A jigi tɛmuɛ, a ɲakɔtɔ be nɔɔrɔren ale nun Ala la sumuŋɛ sabu la, kɔnɔ a ma a lɔn. 
EXO.34.30	Harona nun bani Isirayila kaanu ka Musa lasaga; anu to ka a yen a ɲakɔtɔ be nɔɔrɔren wo la, anu kilanta anu madonna a la. 
EXO.34.31	Kɔnɔ Musa ka anu kele; wo butɔ, Harona nun jama kuntige bɛ saagita nala a kɛnna, wo kɔma Musa kumata anu ye. 
EXO.34.32	Wo tanbi kɔma, bani Isirayila kaa tɔɛ bɛ nata anu madon a la; Musa tugun naata na yamɔre bɛ matanbi anu ma, Alatala ka minnu fɔ a ye Turisinina kɔnkɛ kunma.
EXO.34.33	Musa to ka kuma ban matanbila, a ka a ɲakɔtɔ butin tijaraŋɛ la. 
EXO.34.34	Musa tini be donna Alatala kunma sumundula, a be tijaraŋɛ bɔɔla le a ɲakɔtɔ ma han a be bɔɔla wagate min tɔ. A tini bɔɔ, a ni na Alatala la yamɔre matanbi bani Isirayila kaanu ma. 
EXO.34.35	Bani Isirayila kaanu tini Musa ɲakɔtɔ yen a be nɔɔrɔren, ale ni a ɲakɔtɔ butin tijaraŋɛ la, han a tini be donna sumundula Alatala dula.
EXO.35.1	Musa ka bani Isirayila kaanu bɛ madɛn, a ka a fɔ anu ye, a ko: «Alatala be wo mɔ yamɔriren kɛ-lɛ la: 
EXO.35.2	Wo be walila le tele wɔɔrɔ, a tele wɔrɔwila luŋɛ wo ni wo sulen. Lɔgɔ masubɛreŋɛ le mu wo la Alatala ye. Ka mɔgɔ yo walita wo lɔ́gɛ́ tɔ, wo tigi bɛnta le a ni faga. 
EXO.35.3	Wo te ta yo labita wo la boŋɛnu butɔ wo lun.»
EXO.35.4	Musa mɛn takumata bani Isirayila kaanu ye, a ko: «Alatala be wo mɔ yamɔriren kɛ-lɛ la: 
EXO.35.5	wo wo bolo makafu Alatala ye. Hanige beeyareŋɛ be min bɛ ye, wo tigi ni bolo makafue bɔɔ Alatala ye sanuɛ la, anun kaalise anun taasa, 
EXO.35.6	anun gese bululama, a dubalamanɛŋɛ nun a wulema, tasɔgɔ kuta gese anun baa te gese, 
EXO.35.7	saaka kontoŋɛ bolenu minnu be ɲɛgɛnden a wulema la, anun foyi yɛgɛ bolenu, anun kasiya lɔgɛ, 
EXO.35.8	anun lanpu tɔ tule, nun labundɛ min be basanden tule fɛ min be lawalila mɔgɔ yita koe la Ala la, anun fondo kuɲɛ diyama min be basanden sorayi fɛ min si bintan, 
EXO.35.9	anun Oniki kuru wuleŋɛ anun kuru sɔn bɛlɛŋɛ donu, sarika lakela banba la doroki kunmanɛŋɛ bolobɔnɛ nun a la jusukun mabutinfeŋɛ la yangufeŋɛnu.
EXO.35.10	Bolo laɲɛɲila ɲinma min bɛ be wo tɛma, anu ni na kɛ wale ma, Alatala bata wo yamɔri min na, wolo be tabɛnden: 
EXO.35.11	Hɔrɔma dingira kunma mabutinfeŋɛnu han a kun faga, a la bakkuranu, a la kebeŋɛnu, a la lɔgɔ kayanmanu, a la tuganu nun anu sɔfeŋɛnu, 
EXO.35.12	seedeɲɔgɔya kankira nun a la lɔgɔ kayanmanu, a dataguraŋɛ nun a la parawan banba min be a ɲamadogonna, 
EXO.35.13	teebile nun a la lɔgɔ kayanmanu, a la miraŋɛnu bɛ, anun a la dɛgɛnu minnu be Alatala tabɛŋɛ tɔ, 
EXO.35.14	lanpu sigifeŋɛ anun a la miraŋɛnu, anun a lanpuenu anun tule min be sala anu butɔ, 
EXO.35.15	sorayi saniyandeŋɛ bintandula nun a la lɔgɔ kayanmanu, tulu saniyandeŋɛ min si mɔgɛ yita Ala la anun fondo kuɲɛ diyama min be basanden sorayi fɛ min si bintan, anun parawan min be bakkula hɔrɔma dingira dondula la, 
EXO.35.16	sarika bintandula, a la tangalaŋɛ taasanɛŋɛ, a la lɔgɔ kayanmanu anun a la miraŋɛnu bɛ, ji madɛnfeŋɛ nun a sigifeŋɛ, 
EXO.35.17	tatta la kuta tasɔgɔnɛŋɛnu, a la tuganu anun anu sɔfeŋɛnu, anun parawan min be bakkula tatta dondula tɔ, 
EXO.35.18	hɔrɔma dingira la bakkurandeŋɛnu minnu be banbanna duge tɔ, anun tatta tɛŋɛnu nun anu la julenu, 
EXO.35.19	donfen masubɛreŋɛnu wali koe la hɔrɔma dingira butɔ, wolo be tabɛnden: Harona sarika lakela la donfen saniyandeŋɛnu, anun a la den kayireŋɛnu tɛŋɛnu alako anu ni sarika lakela wale ma a ye.»
EXO.35.20	Musa la kuma bandeŋɛ, bani Isirayila jama bɛ bɔɔta a kɛnna anu tagata anu bata. 
EXO.35.21	Min bɛ sɔnta, anu mɛn mata fonisire la, wonu nata anu la bolo makafuenu nati Alatala ye, anu be minnu bɔɔren bɛndula boŋɛ sɔ koe la, a la walifeŋɛ bɛ ɲiɲa koe la anun donfen saniyandeŋɛnu kara koe la. 
EXO.35.22	Min bɛ be maren fonisire la, kayi ba, musu ba, wonu bɛ nata le anu ka yangufeŋɛ sanunɛŋɛnu nati, iko tololadeŋɛnu, kurundanu, fayida fondo sanunɛŋɛ mɔɔle bɛ, anu ka a dantɛgɛ Alatala ye biliya la. 
EXO.35.23	Gese bululama, a dubalama nun a wulema, anun tasɔgɔ kuta gese, anun baa te gese anun saaka kontoŋɛ bole min be ɲɛgɛnden a wulema la, anun foyi yɛgɛ bole be minnu bolo, wonu ka anu nati. 
EXO.35.24	Min bɛ ka kaalise nun taasa bɔɔ bolo makafue la, anu ka wonu nati Alatala ye. Kasiya lɔgɛ be minnu tugun bolo, wonu tugun ka a nati, alako wale ni nɔ mala. 
EXO.35.25	Muse min bɛ kusan kuta sɔgɔla, anu ka a sɔgɔ anu bole la, anu ni wo kuta sɔgɔreŋɛnu nati, kuta bululama, a dubalamanɛŋɛ nun a wulema, anun tasɔgɔ kuta. 
EXO.35.26	Muse min bɛ be sɔnden, anu mɛn kusan kuta sɔgɛ la a ɲinma la, anu ka baa te sɔgɔ kuta la. 
EXO.35.27	Mansa minnu tugun be wo jama tɛma, wonu tugun ka Oniki kuru wuleŋɛ nati, anun kuru sɔn bɛlɛŋɛ donu, minnu si ma doroki kunmanɛŋɛ bolobɔnɛ nun jusukun mabutinfeŋɛ la yangufeŋɛnu la. 
EXO.35.28	Anu ka fondo kuɲɛ diyamanu tugun nati anun lanpu tɔ tule, anun tulu saniyandeŋɛ min si mɔgɛ yita Ala la anun fondo kuɲɛ diyama min be basanden sorayi fɛ min si bintan. 
EXO.35.29	Bani Isirayila kaanu minnu bɛ fonisireta, musu nun kayi, wonu ka anu la bolo makafuenu nati le Alatala ye, a ka Musa yamɔri wale min ma koe la.
EXO.35.30	Wo kɔma, Musa ka a fɔ bani Isirayila kaanu ye, a ko: «Wo ka a lɔn Alatala bata Uri la den Besaleli masubɛ, Huru mamareŋɛ, Juda bɔnsɛ. 
EXO.35.31	Alatala bata hakkili ɲinma dii a ma, fondo lɔn koe la anun bolo lawali koe la, alako a ni nɔ wali siyama mala: 
EXO.35.32	a ni nɔ wale mirala, a ni sanuɛ lawali, anun kaalise nun taasa, 
EXO.35.33	a ni nɔ kuru sɔn bɛlɛŋɛ malasɛla, alako a ni kun a safeŋɛ butɔ, a ni nɔ lɔgɛ malasɛla, fayida a ni nɔ wale mɔɔle bɛ mala. 
EXO.35.34	Ala mɛn ka a degen mɔgɔ lakaran ɲa la, ale nun Ayisamaki la den Oholiyabi, Dan bɔnsɛ. 
EXO.35.35	Ala bata a ma anu ni nɔ fondo malasɛ bɛ mala a ɲinma la, anun kuta masɔgɔ koe, sa tasɔgɛ gese sɔgɔ koe kunma, gese bululama, a dubalamanɛŋɛ nun a wulema, anun baa te sɔgɔ koe kuta la, fayida anu ni nɔ wale mɔɔle bɛ mirala anu ni a ma.»
EXO.36.1	Besaleli yo, Oholiyabi yo anun bolo laɲɛɲila ɲinma, Alatala bata ko do lɔn hakkile dii minnu ma, hakkili ɲinma, anu ni nɔ hɔrɔma dingira wale bɛ mala, wonu ka wale da bita iko Alatala ka Musa yamɔri ki min na.
EXO.36.2	Musa ka Besaleli nun Oholiyabi kele, anun bolo laɲɛɲila ɲinma bɛ, Alatala ka hakkili ɲinma dii minnu ma, minnu bɛ sɔnta wale bitala. 
EXO.36.3	Anu ka bolo makafuenu jigan Musa bolo, bani Isirayila kaanu ka minnu bɔɔ hɔrɔma dingira sɔ koe la. Wo ka a taran, saguma yo saguma, mɔgɛnu mɛn ni kɛnɛ bolo makafuenu natila anu hanige beeyareŋɛ la Musa bata. 
EXO.36.4	Wo butɔ, bolo laɲɛɲila ɲinma minnu bɛ be kɛ hɔrɔma dingira wale tɔ, anu bɛ ka wo wale lasɔ anu nata dɔndɔ dɔndɔ. 
EXO.36.5	Anu naata a fɔ Musa ye, anu ko: «Jama be feŋɛnu minnu natila, a siyata, a bɛ te nɔ donna kɛ hɔrɔma dingira wale tɔ, Alatala ka min yamɔre sa a ni ma.» 
EXO.36.6	Awa, Musa ka yamɔre sa, anu ni kɛ yamɔre latagaman daaka bɛ tɔ, a ko: «Kayi ba, musu ba, bɛ ká bolo makafue nati koe dan, wo be min bɔɔla hɔrɔma dingira sɔ koe la. Kɛ si bɛn de ka!» Wo butɔ, jama ka bolo makafue nati koe dan. 
EXO.36.7	Bolo makafuenu minnu bɔɔta, wonu bata kun wale ma koe la han a tɔɛ ni to.
EXO.36.8	Bolo laɲɛɲila ɲinma min bɛ be wale mala, anu ka hɔrɔma dingira kunma mabutinfeŋɛ fɔlɛ ɲiɲa tasɔgɔ kuta lenpen tan de la, a bululama, a dubalamanɛŋɛ nun a wulema. Maleka misalenu be anu ma. 
EXO.36.9	Wo tasɔgɛ lenpen dɔndɔ la yanya, nɔngɔn mugan nun sagin, a la yajɛ, nɔngɔn naani. Lenpen dɔndɔ ma tanbi dɔndɔ la, a bɛ kanyata. 
EXO.36.10	Anu ka kutanu labɛn lenpen loolu loolu le la. 
EXO.36.11	Anu ka julu bululama gindigala le, minnu kitita wo kuta lenpen looluɲɔgɛ dabole la. Wolo mata wo kuta doe tugun lenpen fɔlɛ dabole ye. 
EXO.36.12	Anu ka wo julu bi loolu le gindigala, minnu kitita wo lenpen banba fɔlɛ dabole tɔ. Wolo mata wo lenpen banba filaɲɔgɛ tugun dabole ye. Wo jule bɛ labɛnta ɲɔgɔn fɛ le. 
EXO.36.13	Anu ka bakkura bi loolu le ɲiɲa sanuɛ la, anu ka wo lenpen banba fila labɛndeŋɛnu le kiti ɲɔgɔn na wo bakkuranu la. Wolo mata hɔrɔma dingira kunma mabutinfeŋɛ fɔlɛ la.
EXO.36.14	Anu ka lenpen tan nun dɔndɔ le sɔgɔ baa te la, a mata hɔrɔma dingira kunma mabutinfeŋɛ filaɲɔgɛ le la. 
EXO.36.15	Wo lenpen dɔndɔ la yanya nɔngɔn bisaba, a la yajɛ nɔngɔn naani. Wo lenpen tan nun dɔndɛ bɛ kanyata le. 
EXO.36.16	Anu ka wo lenpen loole labɛn a dana le ma, wo wɔɔrɛ tugun nabɛnta le a dana ma. 
EXO.36.17	Anu ka julu bi loolu le gindigala wo lenpen banba fɔlɛ dabole la. Anu ka jule bi loolu tugun gindigala lenpen banba doe tugun dabole la. 
EXO.36.18	Anu ka bakkura bi loolu le ɲiɲa taasa la, alako anu da bolenu ni labɛn, anu ni ma lenpen banba dɔndɔ la.
EXO.36.19	Anu ka kunma mabutinfeŋɛ sabaɲɔgɛ ɲiɲa saaka kontoŋɛ bole la, min be ɲɛgɛnden a wulema la.
EXO.36.19	A tɔɛ la, anu ka kunma mabutinfeŋɛ naaniɲɔgɛ ɲiɲa foyi yɛgɛ bole la, min si lafonti wo doe tugun kunma.
EXO.36.20	Anu ka kasiya lɔgɛ fara kebeŋɛnu la hɔrɔma dingira ye, minnu si lawuli. 
EXO.36.21	Wo keben dɔndɔ la yanya mu nɔngɔn tan de la, a la yajɛ nɔngɔn dɔndɔ nun a tɛma. 
EXO.36.22	Keben dɔndɔ yo keben dɔndɔ, kɛn fila le tota a kute tɔ minnu be sɔrɔnna. 
EXO.36.23	Anu ka keben mugan de ɲiɲa hɔrɔma dingira bolo ɲinma ye. 
EXO.36.24	Anu ka sɔfeŋɛ kaalisinɛŋɛ binaani le ɲiɲa wo keben mugaŋɛ kɔtɔ ye, keben dɔndɔ yo keben dɔndɔ sɔfen fila, minnu si tabɛn a kɛn filanu ma. 
EXO.36.25	Anu ka keben mugan de ɲiɲa hɔrɔma dingira bolo mara tugun ye, 
EXO.36.26	anun anu la sɔfeŋɛ kaalisinɛŋɛ binaani, keben dɔndɔ yo keben dɔndɔ sɔfen fila. 
EXO.36.27	Anu ka keben wɔɔrɔ le ɲiɲa hɔrɔma dingira kɔma sɔngɛ ye, tele jige tɔ. 
EXO.36.28	Anu ka keben dɔndɔ dɔndɔ ɲiɲa a tunku fila bɛ tɔ kɔma sɔngɛ la. 
EXO.36.29	Anu be kitila le bɔɔla kɔtɔ han kunma, ɲɔ anu ni kiti kurunda dɔndɔ la a ɲinma la. Wo tunku fila bɛ ni ma mɔli dɔndɔ. 
EXO.36.30	A bɛ labɛndeŋɛ keben sagin, anun anu la sɔfeŋɛ tan nun wɔɔrɔ, keben dɔndɔ yo keben dɔndɔ sɔfen fila le mu.
EXO.36.31	Anu ka tɛma kitifeŋɛ loolu le ɲiɲa kasiya lɔgɛ la, sɔngɔ dɔndɔ kebeŋɛnu ye, 
EXO.36.32	tɛma kitifeŋɛ loolu sɔngɛ doe tugun ye, a kɔmanɛŋɛ tugun tɛŋɛ loolu. 
EXO.36.33	Anu ka tɛma kitifeŋɛ ɲiɲa min be sala a tɛma, a be naala tanbila kebeŋɛnu tɛma le tekku, bɔɔla tunke doe ma han tunke doe tɔ. 
EXO.36.34	Anu ka sanuɛ le madon wo kebeŋɛ bɛ ma, anun wo tɛma kitifeŋɛnu bɛ ma, anu mɛn ka kurunda ɲiɲa sanuɛ la, wo tɛma kitifeŋɛnu si don minnu tɔ.
EXO.36.35	Anu ka tasɔgɛ kuta ɲiɲa parawan banba la, maleka misalenu be a ma, gese bululama, a dubalamanɛŋɛ nun a wulema la. A mata bolo laɲɛɲila la wali ɲinma le la. 
EXO.36.36	Anu ka tuga naani ɲiɲa a ye kasiya lɔgɛ la, anu ka sanuɛ madon anu ma, nun anu la bakkurandeŋɛ sanunɛŋɛnu. Anu ka sɔfeŋɛ naani ɲiɲa anu ye kaalise la.
EXO.36.37	Anu ka tasɔgɛ kuta ɲiɲa parawan do tugun na min si bakku hɔrɔma dingira don dula ye, a be sɔgɔren gese bululama, a dubalamanɛŋɛ nun a wulema la. 
EXO.36.38	Anu ka tuga loolu ɲiɲa wo parawan ye nun anu la bakkurandeŋɛnu, anu naata sanuɛ madon tuga kuŋɛnu nun lɔgɔ kayanmanu ma. A sɔfeŋɛ loole ɲiɲata taasa le la.
EXO.37.1	Besaleli ka kankira ɲiɲa kasiya lɔgɛ la. A la yanya nɔngɔn fila nun a tɛma, a la yajɛ nɔngɔn dɔndɔ nun a tɛma, a la towe tugun, nɔngɔn dɔndɔ nun a tɛma. 
EXO.37.2	A ka sanuɛ yati le madon a butɔ nun a kɔma ma, a ka a kunma fɛfɛ lamiliŋɛ bɛ ɲiɲa sanuɛ la. 
EXO.37.3	A ka sanuɛ lakunɛn, a ka kurunda naani ɲiɲa, a ka anu sa a tunku naanɛ ma, kurunda fila sɔngɔ dɔndɔ, kurunda fila sɔngɛ doe. 
EXO.37.4	A ka kasiya lɔgɛ kayanma fila malasɛ a ye, ka na sanuɛ madon anu ma. 
EXO.37.5	A ka anu ladon wo kurundanu tɔ kankira sɔngɔnu tɔ, wonu mata kankira jiganfeŋɛnu la.
EXO.37.6	A ka wo junubu kafare dataguraŋɛ ɲiɲa sanuɛ yati la. A la yanya nɔngɔn fila nun a tɛma, a la yajɛ nɔngɔn dɔndɔ nun a tɛma. 
EXO.37.7	A ka maleka fila misale ɲiɲa sanu botegereŋɛ la, a dataguraŋɛ la yajɛ sɔngɔ filanu kunma. 
EXO.37.8	Wo malekanu misale nun wo dataguraŋɛ bɛ ɲiɲata ɲɔgɔn fɛ le. 
EXO.37.9	Anu be ɲamatelenden ɲɔgɔn ma anu kunsinta dataguraŋɛ kunma, anu be anu gabataŋɛnu lafontiren ka butin a kunma.
EXO.37.10	A ka teebile ɲiɲa kasiya lɔgɛ la, a la yanya mata nɔngɔn fila, a la yajɛ nɔngɔn dɔndɔ, a la towe nɔngɔn dɔndɔ nun a tɛma. 
EXO.37.11	A ka sanuɛ yati madon a ma, a naata a dabole bɛ ɲiɲala sanuɛ la. 
EXO.37.12	A ka a dabole lamiliŋɛ ɲiɲa, a la yajɛ bolo solin naani, a naata sanuɛ sala a lamiliŋɛnu tɔ. 
EXO.37.13	A ka sanu kurunda naani ɲiɲa a tunke naanɛ bɛ ye, minnu si tabɛn a kɛn naanɛ ma. 
EXO.37.14	Wo kurundanu madonta a dabole la, lɔgɔ kayanmanu ladonta anu tɔ, teebile jiganfeŋɛ la. 
EXO.37.15	A ka kasiya lɔgɔ fila malasɛ, a nata sanuɛ madon anu ma, wonu mata teebile jiganfeŋɛ la. 
EXO.37.16	A ka teebile la miraŋɛnu ɲiɲa, a la piletenu, a la tɔnbilenu, a la pɔɔti banbanu anun a la panɛnu, anu be beere bɔɔla sarika la minnu tɔ. A ka wonu ɲiɲa sanuɛ yati le la.
EXO.37.17	A ka sanuɛ yati botege jɔnjɔnna la, a ka lanpu sigifeŋɛ ɲiɲa a la. A kɛŋɛ yo, a kute yo, a balanu yo, a la sigidulanu yo, anun a la yangufeŋɛnu, wo bɛ ɲiɲata sanu wundu dɔndɔ le la. 
EXO.37.18	Bala wɔɔrɔ le tota a kute tɔ, a sɔngɔ dɔndɔ bala saba, sɔngɛ doe tugun bala saba. 
EXO.37.19	Bala yo bala, fere saba le be a ma; fere dɔndɔ yo fere dɔndɔ, a be toren iko tɔnbile, a kukureŋɛnu nun a yanbanu tugun be wolo ɲaama. 
EXO.37.20	Fere naani le tota lanpu sigifeŋɛ kute ma, minnu be toren iko tɔnbile, a kukureŋɛnu nun a yanbanu tugun be wolo ɲaama. 
EXO.37.21	Bala fila be bɔɔla a kute tɔ ka min na, kukuren dɔndɔ le tota ɲɔ kɔtɔ: bala fila tɛma, minnu be a kute kɔtɔ, ɲɔ kɔtɔ kukuren dɔndɔ; bala fila tɛma minnu be a kute tɛma, ɲɔ tugun kɔtɔ kukuren dɔndɔ; bala fila tɛma minnu be a kute kunma, ɲɔ tugun kɔtɔ kukuren dɔndɔ. 
EXO.37.22	A kukureŋɛnu nun a balanu anun wo tɔɛ bɛ mu fondo dɔndɔ le la. A bɛ mata sanuɛ yati le la, min botegeta jɔnjɔnna la.
EXO.37.23	A ka a la lanpu wɔrɔwila ɲiɲa; anu la wukke tɛgɛfeŋɛ anun anu la buguta safeŋɛ bɛ ɲiɲata sanuɛ yati le la. 
EXO.37.24	A ka sanuɛ kilo bisaba nun naani le ma lanpue sigifeŋɛ nun a la miraŋɛ bɛ ɲiɲafeŋɛ la.
EXO.37.25	A ka sorayi saniyandeŋɛ bintandula ɲiɲa kasiya lɔgɛ la. A la yanya nɔngɔn dɔndɔ, a la yajɛ nɔngɔn dɔndɔ, a kɔtɔ mata tunku naani le la, a la towe nɔngɔn fila. Binanu tota a tunkenu tɔ, anu nun sorayi bintandula bɛ ɲiɲata ɲɔgɔn fɛ le. 
EXO.37.26	A ka sanuɛ yati le madon a kunma ma, a kɔma bɛ ma, anun a binanu. A ka a dabole lamiliŋɛ tugun ɲiɲa sanuɛ le la. 
EXO.37.27	A ka kurunda fila ɲiɲa sanuɛ la a sɔngɔ fila tɔ, a dabole kɔtɔ la. Lɔgɔ kayanmanu be donna wolo tɔ, a jiganfeŋɛ la. 
EXO.37.28	A ka kasiya lɔgɛnu ɲiɲa jiganfeŋɛnu la, a naata sanuɛ madon anu ma.
EXO.37.29	A ka tulu saniyandeŋɛ ɲiɲa, anun fondo kuɲɛ diyama min be basanden sorayi fɛ min si bintan, iko labundɛ ɲiɲalá be a ɲiɲala ki min na.
EXO.38.1	A ka sarika bintandula ɲiɲa kasiya lɔgɛ le la, a la yanya nɔngɔn loolu, a la yajɛ nɔngɔn loolu, tunku naani le mu a la. A la towe mu nɔngɔn saba le la. 
EXO.38.2	A ka binanu ɲiɲa a tunku naanɛ bɛ ye. Wo binanu nun sarika bintandula bɛ ɲiɲata ɲɔgɔn fɛ le. A naata taasa madon a ma. 
EXO.38.3	A ka sarika bɔɔdula miraŋɛnu bɛ ɲiɲa minnu be tabɛnden panɛnu ma anun peelenu anun basi lasɔfeŋɛnu anun sube sɔgɔfeŋɛnu anun buguta safeŋɛnu. Wo miraŋɛ bɛ ɲiɲata taasa le la. 
EXO.38.4	A ka tangalaŋɛ ɲiɲa le sarika bintandula ye taasa la, a ni sigi a butɔ, a ni majigi han a tɛma. 
EXO.38.5	A mɛn ka kurunda naani ɲiɲa, anu ni patu tangalaŋɛ tunku naanɛ ma, lɔgɔ kayanmanu be donna minnu tɔ. 
EXO.38.6	A ka lɔgɔ kayanmanu malasɛ kasiya la, a ka taasa madon anu ma. 
EXO.38.7	A ka wo lɔgɔ kayanmanu ladon kurundanu tɔ, wo lɔgɛnu tota sarika bintandula sɔngɔ fila tɔ, a jiganfeŋɛ la. A ka sarika bintandula ɲiɲa kebeŋɛnu le la, fondo bele a butɔ.
EXO.38.8	A ka ji madɛnfeŋɛ ɲiɲa taasa la, anun a sigifeŋɛ la. A ka wo taasa sɔtɔ musenu la ninimatoenu la minnu be wale mala bɛndula boŋɛ dondula tɔ.
EXO.38.9	A ka tatta ɲiɲa. Tatta ɲiɲata tasɔgɔ kuta le la. Bolo ɲinma mafanna, a la yanya be tabɛnden nɔngɔn kɛmɛ ma. 
EXO.38.10	Wo kuta bakkuta tuga mugan de la, anun anu la sɔfeŋɛ mugaŋɛ, minnu be ɲiɲaren taasa la. Bakkurandeŋɛnu anun nɛgɛ kayanmanu ɲiɲata kaalise le la. 
EXO.38.11	Tasɔgɛ kuta be bolo mara mafanna tugun, a la yanya tugun be tabɛnden nɔngɔn kɛmɛ ma. Anu be bakkula tuga mugan minnu la, nun anu la sɔfeŋɛ mugaŋɛ wonu ɲiɲata taasa le la; bakkurandeŋɛnu anun nɛgɛ kayanmanu kan ɲiɲata kaalise le la. 
EXO.38.12	Tele jige mafanna, tasɔgɛ kuta nɔngɔn bi loolu le bakkuta tuga tan na, nun anu la sɔfeŋɛ taŋɛ; anu la bakkurandeŋɛnu anun nɛgɛ kayanmanu ɲiɲata kaalise le la. 
EXO.38.13	A tele yɛlɛ mafanna tugun, nɔngɔn bi loolu le mu. 
EXO.38.14	A dondula sɔngɔ dɔndɛ tɔ, tasɔgɛ kuta nɔngɔn tan nun loolu le bakkuta tuga saba la, anun anu la sɔfeŋɛ saba. 
EXO.38.15	A sɔngɛ doe tugun, tasɔgɛ kuta nɔngɔn tan nun loolu le bakkuta tuga saba la, anun anu la sɔfeŋɛ saba.
EXO.38.16	Kuta min bɛ be maren hɔrɔma dingira tatta la, anu mu tasɔgɛ kuta le la. 
EXO.38.17	Tuganu la sɔfeŋɛnu ɲiɲata taasa le la, tuganu la bakkurandeŋɛnu nun anu la nɛgɛ kayanmanu ɲiɲata kaalise le la. Kaalise le madonta tuga kuŋɛnu ma. Tatta tuganu bɛ be bakkuren ɲɔgɔn na lɔgɔ kayanmanu le la, kaalise be madonden minnu ma.
EXO.38.18	Parawan min be hɔrɔma dingira dondula tɔ, a mata kuta masɔgɔla la wale le la. A be masɔgɔren gese bululama la, a dubalamanɛŋɛ nun a wulema la, tasɔgɔ kuta le mu a la. A la yanya nɔngɔn mugan, a la towe nɔngɔn loolu iko tatta la kuta mayɛlɛ. 
EXO.38.19	Tuga naanɛ nun anu sɔfeŋɛnu ɲiɲata taasa le la, anu la bakkurandeŋɛnu anun anu la nɛgɛ kayanmanu mu kaalise le la; kaalise le be madonden tuga kuŋɛnu tugun ma. 
EXO.38.20	Bakkuranu min bɛ be banbanna duge tɔ hɔrɔma dingira nun a la tatta lamiliŋɛ ma, anu bɛ ɲiɲata taasa le la.
EXO.38.21	Nɛgɛ min bere lawalita hɔrɔma dingira sɔ koe la, a dantɛgɛ le mu ka. Seedeɲɔgɔya walanu be wo hɔrɔma dingira le butɔ. Musa ka yamɔre don Lewi bɔnsɛ bolo, anu ni wo dantɛgɛ sa. Sarika lakela Harona la deŋɛ Itamari le mu anu kuŋɛ la.
EXO.38.22	Uri la den Besaleli, Huru mamareŋɛ, Juda bɔnsɛ ka yamɔre bɛ ma, Alatala ka min yita Musa la. 
EXO.38.23	A dɛmanná mata Ayisamaki la den Oholiyabi le la, Dan bɔnsɛ. Fondo malasɛla le mu a la, fondo ɲiɲala anun kuta masɔgɔla, min be gese lawalila, a bululama, a dubalamanɛŋɛ anun a wulema nun tasɔgɔ kuta.
EXO.38.24	Awa, sanuɛ min bere lawalita hɔrɔma dingira sɔ koe la, sanuɛ min sɔtɔta bolo makafue la, a tabɛnta kilo kɛmɛ sagin kilo bi wɔrɔwila anun wɔrɔwila anun giramu kɛmɛ saba le ma. A sumanta hɔrɔma dingira sumarifeŋɛ kɛɲa le ma.
EXO.38.25	Kaalise min bere sɔtɔta jama kɔnti tɛmuɛ, wo tabɛnta kilo wulu saba kilo tan nun wɔrɔwila anun giramu kɛmɛ wɔrɔwila bi loolu le ma, a sumanta hɔrɔma dingira sumarifeŋɛ kɛɲa le ma. 
EXO.38.26	Wo jama kɔnti tɛmuɛ, kayi mɔgɔ wulu kɛmɛ wɔɔrɔ mɔgɔ wulu saba kɛmɛ loolu anun bi loolu be (603.550) minnu bata san mugan anun do sɔtɔ. Kayi yo kayi ka kaalise giramu loolu le dii, awa kaalise min sɔtɔta wolo tabɛnta kilo wulu saba kilo tan nun wɔrɔwila nun giramu kɛmɛ wɔrɔwila bi loolu ma. 
EXO.38.27	Wo kɔnte butɔ, anu ka kaalise kilo wulu saba lakunɛn sɔfeŋɛ kɛmɛ ɲiɲa koe la, hɔrɔma dingira sɔfeŋɛnu anun parawan banba la tuganu tɛŋɛ min be ɲɔ butɔ, sɔfen dɔndɔ kaalise kilo bisaba. 
EXO.38.28	Wo kaalise tɔɛ min tota, wolo do ɲiɲata bakkuranu la tuganu ye, do tugun madonta tuga kuŋɛnu ma, do tugun ɲiɲata nɛgɛ kayanmanu la parawan be bakkula minnu la.
EXO.38.29	Taasa kɔnte le mu ka, min sɔtɔta bani Isirayila kaanu la bolo makafue la: kilo wulu fila kilo kɛmɛ kilo mugan nun naani. 
EXO.38.30	Anu ka a ɲiɲa hɔrɔma dingira dondula tuganu sɔfeŋɛnu la, anun sarika bintandula taasanɛŋɛ nun a la tangalaŋɛ taasanɛŋɛ nun a la miraŋɛ bɛ, 
EXO.38.31	anun tatta tuganu sɔfeŋɛnu anun tatta dondula tuganu sɔfeŋɛnu, sala hɔrɔma dingira nun tatta la bakkuranu la, minnu be banbanna duge tɔ.
EXO.39.1	Anu ka donfeŋɛ masubɛreŋɛnu kara tasɔgɔ kuta la, a bululama, a dubalamanɛŋɛ nun a wulema, anu ni ma dula saniyandeŋɛ walifeŋɛnu la. Anu ka donfen saniyandeŋɛnu kara Harona tugun ye, iko Alatala ka Musa yamɔri ki min na nun. 
EXO.39.2	Anu ka doroki kunmanɛŋɛ bolobɔnɛ ɲiɲa le sanu gese la, anun gese bululama, a dubalamanɛŋɛ nun a wulema la, anun tasɔgɔ kuta la. 
EXO.39.3	Anu ka sanu wunde tɔntɔn han a nɛnpɛtɛnta, anu naata a kuntu waaya la, anu ka wo masɔgɔ gese bululama, a dubalamanɛŋɛ nun a wulema, anun tasɔgɔ kuta la. A mata bolo laɲɛɲila la wali ɲinma le la. 
EXO.39.4	Anu ka kuta julu fila ɲiɲa doroke ye minnu kitita kɔma anun ɲatɔ a gabakunkuŋɛnu tɔ. 
EXO.39.5	Tɛtakitiraŋɛ yo, a kitita doroke min na yo, a bɛ ɲiɲata ɲɔgɔn fɛ fondo dɔndɔ le la, anu ɲiɲata sanu gese la, anun gese bululama, a dubalamanɛŋɛ nun a wulema la, anun tasɔgɔ kuta la, iko Alatala ka Musa yamɔri ki min na. 
EXO.39.6	Anu ka kuru sɔnbɛlɛŋɛnu lawali, anu ka anu sa safeŋɛ sanunɛŋɛnu tɔ. Anu ka Yaguba la deŋɛnu tɔgɛnu sɛbɛ kurenu ma, iko manditɛ be sala kurunda ma ki min na. 
EXO.39.7	Anu ka anu kiti doroki kunmanɛŋɛ la kuta julenu la, anu ni ma mira latagafeŋɛ la Alatala ye bani Isirayila deŋɛnu la ko ma, iko Alatala ka Musa yamɔri ki min na.
EXO.39.8	Anu ka jusukun mabutinfeŋɛ tugun ɲiɲa le, a mata bolo laɲɛɲila ɲinma la wale le la. A ɲiɲata iko doroki kunmanɛŋɛ bolobɔnɛ: a sɔgɔta sanu gese la, anun gese bululama, a dubalamanɛŋɛ nun a wulema la, anun tasɔgɛ kuta la. 
EXO.39.9	A lafontireŋɛ takatireŋɛ la yajɛ mata tunku naani le la, a sɔngɔ yo sɔngɔ nɔngɔn tɛma. 
EXO.39.10	Kuru sɔn bɛlɛŋɛ safa naani le be saren a ma. Kurenu minnu tota safa fɔlɛ tɔ, wonu tɔgɔ saradowani, topasi nun emerodu. 
EXO.39.11	Safa filaɲɔgɛ kurenu tɔgɛ esikaribukulu, safiru anun diyamɔn. 
EXO.39.12	Safa sabaɲɔgɛ kurenu tɔgɛ opale, agati nun ametisiti. 
EXO.39.13	Safa naaniɲɔgɛ kurenu tɔgɛ kirisoliti, oniki anun jasipe. Wo kurenu bɛ sata safen sanunɛŋɛ le tɔ dɔndɔ dɔndɔ. 
EXO.39.14	Yaguba la deŋɛnu tɔgɛnu le sata wo kurenu ma, anu kɔnte mata kuru tan nun fila le la, iko anu tɔgɛ kɔnte. Wo tɔgɛnu sɛbɛta le anu ma, iko manditɛ be ɲiɲala kurunda ma ki min na. Kuru dɔndɔ yo kuru dɔndɔ, bɔnsɔ dɔndɔ tɔgɛ.
EXO.39.15	Anu ka sanuɛ yati jɔlɔnkɔn lanma fila le ɲiɲa wo jusukun mabutinfeŋɛ ye, anu ka minnu dɛbɛ. 
EXO.39.16	Anu ka safen fila anun kurunda fila ɲiɲa sanuɛ la; anu ka wo kurunda fila bakku jusukun mabutinfeŋɛ tunku fila kunmanɛŋɛ la. 
EXO.39.17	Anu ka wo sanu jɔlɔnkɔŋɛnu fila kiti wo kurunda filanu la. 
EXO.39.18	Anu ka wo jɔlɔnkɔn fila kiti safeŋɛnu tugun na minnu be doroki kunmanɛŋɛ gabakunkuŋɛnu tɔ, a ɲatɔ mafanna. 
EXO.39.19	Anu mɛn ka kurunda fila ɲiɲa le sanuɛ la, anu ka minnu sa jusukun mabutinfeŋɛ tunku fila kɔtɔnɛŋɛ la, minnu be magaren doroki kunmanɛŋɛ bolobɔnɛ la. 
EXO.39.20	Anu mɛn ka kurunda fila do tugun ɲiɲa sanuɛ la, anu ka anu kiti kuta julenu kɔtɔ la minnu be bɔɔla doroki kunmanɛŋɛ gabakunkuŋɛnu tɔ, tɛtakitiraŋɛ nun kuta julenu be labɛnna ka min na, a ɲatɔ mafanna. 
EXO.39.21	Jusukun mabutinfeŋɛ la kurundanu kitita wo kurundanu la, julu bululama la, alako jusukun mabutinfeŋɛ ni to tɛtakitiraŋɛ kunma, anu tɛma kana fatan, iko Alatala ka Musa yamɔri ki min na.
EXO.39.22	Anu mɛn ka doroki banba bolo wutuma ɲiɲa, anu ka a sɔgɔ gese bululama tun de la. 
EXO.39.23	A kun nadondula tota a tɛma le, a kaŋɛ be masɔgɔren iko bolo doroke dɛbɛreŋɛ kun nadondula, alako doroke kana naala farala. 
EXO.39.24	Anu ka gerenadi lɔgɔ wole misalenu ɲiɲa doroke dabole kɔtɔ la, a bululama, a dubalama nun a wulema, anun tasɔgɔ kuta la. 
EXO.39.25	Anu ka taliŋɛnu ɲiɲa sanu yati la, anu ka anu bakku gerenadi wolenu tɛma, doroke dabole kɔtɔ lamiliŋɛ bɛ la: 
EXO.39.26	gerenadi wolo dɔndɔ yo dɔndɔ, sanu taliŋɛ dɔndɔ le bakkuta a kɛnna. Wo bɛ alako Harona ni nɔ a la sarika lake wale mala, iko Alatala ka Musa yamɔri ki min na.
EXO.39.27	Anu ka tasɔgɛ kuta ɲiɲa doroki banba kɔtɔnɛŋɛnu la Harona nun a la den kayireŋɛnu ye, anu ka a sɔgɔ a ɲinma la. 
EXO.39.28	Harona la kuntarɛ nun a la den kayireŋɛnu la kufunɛnu ɲiɲata tasɔgɔ kuta la; anu ka kurute kɔtɔnɛŋɛnu tugun kara tasɔgɔ kuta la. 
EXO.39.29	Anu ka tɛtakitiraŋɛ ɲiɲa tasɔgɔ kuta la, min be masɔgɔren a bululama la, a dubalamanɛŋɛ anun a wulema la, iko Alatala ka Musa yamɔri ki min na.
EXO.39.30	Anu ka sanu yati le ɲiɲa wala saniyandeŋɛ lanma la, anu ka a sɛbɛ a ma, iko anu be sɛbɛre ɲiɲala kurunda ma ki min na: «A be saniyanden Alatala ye.» 
EXO.39.31	Anu ka jule bululama kiti a la, a ni kiti kufunɛ kunma a tindɛ tɔ, iko Alatala ka Musa yamɔri ki min na.
EXO.39.32	Hɔrɔma dingira wale labanta ɲɔgɔnna le, min mu bɛndula boŋɛ la. Alatala ka Musa yamɔri min bɛ la, bani Isirayila kaanu ka a bɛ ma le. 
EXO.39.33	Anu ka hɔrɔma dingira doni Musa dula:
EXO.39.33	a kunma mabutinfeŋɛnu nun a miraŋɛnu, a bakkuranu, a kebeŋɛnu, a la lɔgɔ kayanmanu, a la tuganu nun wonu sɔfeŋɛnu.
EXO.39.34	Saaka kontoŋɛ bole ɲɛgɛndeŋɛ a wulema la, foyi yɛgɛ bole, anun parawan banba.
EXO.39.35	Seedeɲɔgɔya kankira nun a la lɔgɔ kayanmanu, sala a dataguraŋɛ kunma.
EXO.39.36	Teebile, a la miraŋɛnu bɛ, anun dɛgɛnu minnu be Ala tabɛŋɛ tɔ.
EXO.39.37	Sanuɛ yati lanpu sigifeŋɛ anun a lanpuenu, anun anu miraŋɛnu bɛ, anun tule min be sala anu butɔ.
EXO.39.38	Sorayi saniyandeŋɛ bintandula sanunɛŋɛ, tulu saniyandeŋɛ min si mɔgɛ yita Ala la, anun fondo kuɲɛ diyama min be basanden sorayi fɛ min si bintan, parawan min be bakkula hɔrɔma dingira dondula la.
EXO.39.39	Sarika bintandula nun a la tangalaŋɛ taasanɛŋɛ, a la lɔgɔ kayanmanu nun a la miraŋɛnu bɛ, ji madɛnfeŋɛ nun a sigifeŋɛ.
EXO.39.40	Tatta la kutanu, a la tuganu nun a sɔfeŋɛnu, anun parawan min be bakkula tatta dondula tɔ, anun a la julenu, a la bakkurandeŋɛnu, anun a la miraŋɛnu bɛ minnu be lawalila hɔrɔma dingira, min mu bɛndula boŋɛ la.
EXO.39.41	Donfen masubɛreŋɛnu dula saniyandeŋɛ wale ma koe la hɔrɔma dingira butɔ: Harona sarika lakela la donfen saniyandeŋɛnu, anun a la den kayireŋɛnu tɛŋɛnu, alako anu ni nɔ sarika lake wale mala.
EXO.39.42	Awa, bani Isirayila kaanu ka wo wale bɛ ma, iko Alatala ka Musa yamɔri ki min na. 
EXO.39.43	Musa ka wale bɛ fɛlɛ, a ka a yen a be maren de iko Alatala ka a yamɔri ki min na nun. Wo butɔ, Musa dubata bani Isirayila kaanu ye.
EXO.40.1	Alatala kumata Musa ye, a ko: 
EXO.40.2	«Kari fɔlɛ sɔ fɔlɛ, i si hɔrɔma dingira lawuli le, min be tabɛnden bɛndula boŋɛ ma. 
EXO.40.3	I si seedeɲɔgɔya kankira sigi le ɲɔ, i ni a ɲamadogon parawan banba la. 
EXO.40.4	I si teebile nati le, i ni a miraŋɛnu sigi a kunma a kɛɲa ma. I ni lanpu sigifeŋɛ nati, i ni a lanpuenu sigi ɲa ɲiɲa. 
EXO.40.5	I ni sorayi saniyandeŋɛ bintandula sanunɛŋɛ sigi seedeɲɔgɔya kankira ɲakɔtɔ, i ni parawan doe bakku hɔrɔma dingira dondula tɔ. 
EXO.40.6	Wo kɔma, i be sarika bintandula sigila hɔrɔma dingira dondula le ɲakɔtɔ, min mu bɛndula boŋɛ la. 
EXO.40.7	I be ji madɛnfeŋɛ sigila bɛndula boŋɛ nun sarika bintandula le tɛma, i ni naa je sa a butɔ. 
EXO.40.8	I be hɔrɔma dingira bɛ lamilinna tatta le la, i ni naa parawan bakku wo tatta dondula tɔ. 
EXO.40.9	I si tulu saniyandeŋɛ jigan de min si koe yita Ala la, i ni a sa hɔrɔma dingira anun miraŋɛ min bɛ be ɲɔ butɔ. I be a kɛrɛkɛrɛla Alatala ye ɲɔgɔnna le, anun a la miraŋɛ bɛ, anu bata saniyan. 
EXO.40.10	I mɛn ni wo tulu saniyandeŋɛ sa sarika bintandula ma, anun a la miraŋɛ bɛ, i be a kɛrɛkɛrɛla ɲɔgɔnna le, a bata saniyaŋɛ fisamante sɔtɔ. 
EXO.40.11	I ni a sa ji madɛnfeŋɛ nun a sigifeŋɛ tugun ma, i be a kɛrɛkɛrɛla ɲɔgɔnna le.
EXO.40.12	I si Harona nun a la den kayireŋɛnu madon de bɛndula boŋɛ dondula tɔ, i ni anu ko wo je la. 
EXO.40.13	I si donfeŋɛ saniyandeŋɛnu lajigi le Harona ma, i ni tulu saniyandeŋɛ sa a ma min si a yita Ala la, i be a kɛrɛkɛrɛla ɲɔgɔnna le, a ni ma n ɲɛ n na sarika lakela la. 
EXO.40.14	I si a la den kayireŋɛnu tugun madon de, i ni doroki banba kɔtɔnɛŋɛnu lajigi anu ma. 
EXO.40.15	I ni naa tulu saniyandeŋɛ sa anu ma min si anu yita Ala la, iko i be a mala anu baaba ye ki min na, alako ande tugun ni ma n na sarika lakelanu la. Wo tulu saniyandeŋɛ sa koe be mala anu bɔnsɛ bɛ le ye abada, hɔrɔma dingira wale ma koe la.»
EXO.40.16	Alatala ka Musa yamɔri min bɛ la, a ka a bɛ ma le.
EXO.40.17	A san filaɲɔgɛ, kari fɔlɛ dan fɔlɛ, hɔrɔma dingira lawulita. 
EXO.40.18	Musa ka hɔrɔma dingira lawuli: a ka sɔfeŋɛnu sɔ, a ka kebeŋɛnu sigi anu tɔ, a ka anu takuntu lɔgɔ kayanmanu la, wo kɔma a ka tuganu lawuli. 
EXO.40.19	A ka mabutinfeŋɛnu lafonti hɔrɔma dingira kunma, han a ka a tɔɛ sa a kunma, iko Alatala ka a yamɔri ki min na.
EXO.40.20	A ka seedeɲɔgɔya walanu jigan, a ka anu sa kankira butɔ, a ka lɔgɔ kayanmanu don kankira kurundanu tɔ, a ka junubu kafari dataguraŋɛ sa kankira da la. 
EXO.40.21	A ka kankira ladon bɛndula boŋɛ butɔ, a ka parawan banba bakku a ɲaama, a ni seedeɲɔgɔya kankira ɲamadogon, iko Alatala ka a yamɔri ki min na.
EXO.40.22	A ka teebile sigi bɛndula boŋɛ butɔ, bolo mara mafanna, parawan banba ɲakɔtɔ. 
EXO.40.23	A ka dɛgɛnu saɲa ɲiɲa ɲɔ kunma, Alatala ɲakɔtɔ, iko Alatala ka a yamɔri ki min na.
EXO.40.24	A ka lanpu sigifeŋɛ sigi bɛndula boŋɛ butɔ, bolo ɲinma mafanna, teebile ɲakɔtɔ. 
EXO.40.25	A ka a lanpuenu sigi ɲa ɲiɲa Alatala ɲakɔtɔ, iko Alatala ka a yamɔri ki min na.
EXO.40.26	A ka sorayi saniyandeŋɛ bintandula sanunɛŋɛ sigi bɛndula boŋɛ butɔ, parawan banba ɲakɔtɔ. 
EXO.40.27	A ka sorayi saniyandeŋɛ kuɲɛ diyama bintan ɲɔ, iko Alatala ka a yamɔri ki min na.
EXO.40.28	A ka parawan doe bakku hɔrɔma dingira dondula tɔ. 
EXO.40.29	A ka sarika bintandula sigi hɔrɔma dingira dondula tɔ, min mu bɛndula boŋɛ la, a ka sarika bintannɛŋɛ bɔɔ ɲɔ anun fangadanma, iko Alatala ka a yamɔri ki min na.
EXO.40.30	A ka ji madɛnfeŋɛ sigi hɔrɔma dingira nun sarika bintandula tɛma, a ka je sa a butɔ sarika lakelanu saniyanfeŋɛ la. 
EXO.40.31	Musa nun Harona nun a la den kayireŋɛnu si to anu bolenu nun anu kɛŋɛnu lakola le wo je la. 
EXO.40.32	Anu tini be donna ɲɔ butɔ wagate min tɔ, ka wo ma anu be anu madonna sarika bintandula la, anu si anu ko le, iko Alatala ka Musa yamɔri ki min na.
EXO.40.33	A ka hɔrɔma dingira nun sarika bintandula bɛ lamilin tatta la, a nata naa parawan bakku tatta dondula tɔ.
EXO.40.33	Awa, Musa ka wale ban ɲɔgɔnna le.
EXO.40.34	Wo butɔ, luuture dusuta bɛndula boŋɛ kunma, Alatala la nɔɔra ka hɔrɔma dingira lafa, 
EXO.40.35	han Musa ma nɔ donna hɔrɔma dingira butɔ, bayi luuture be sigiren ɲɔ kunma, Alatala la nɔɔra tugun bata ɲɔ lafa.
EXO.40.36	Luuture tini be bɔɔla hɔrɔma dingira kunma lun min na, bani Isirayila kaanu si bɔɔ le tagala kila kunma. 
EXO.40.37	Ka luuture ma bɔɔ hɔrɔma dingira kunma, bani Isirayila kaanu te bɔɔ anu sigi dula tɔ, fɔ luuture tini bɔɔ ɲɔ kunma lun min na. 
EXO.40.38	Awa, bani Isirayila kaanu la tagamaŋɛ bɛ tɔ, anu si Alatala la luuture yen hɔrɔma dingira kunma tele tɔ; sue tɔ, anu be ta bitareŋɛ le yenna a tɔ.
RUT.1.1	Fɔlɔ nun, kiiti salanu donu be bani Isirayila kaanu kunma. Wonu wagate kɔnkɛ donta jamanɛ la. Awa, kaye do bɔɔta Betilɛmu saa lanma tɔ, Juda jamanɛ tɔ. Ale nun a la muse nun a la den kayiren fila, anu ni taga wagate do ma Mowaba duge tɔ. 
RUT.1.2	Ale kaye tɔgɔ le Elimelika, a la muse tɔgɔ Nayomi, a la den kayiren fila tɔgɔ Mayilɔn anun Kiliyɔn. Anu mu Efarata kaanu le la, anu bɔɔta Betilɛmu saa tɔ, min be Juda duge tɔ. Anu la kereŋɛ Mowaba duge tɔ, anu tota ɲɔ. 
RUT.1.3	Wo kɔma, Nayomi la kaye Elimelika nata faga; muse nun a la den fila tota ɲɔ. 
RUT.1.4	Wo den fila nata Mowaba kaa musenu sigi. Musu dɔndɔ tɔgɔ Oropa, a filaɲɔgɛ tɔgɔ Ruti. Anu sabatita ɲɔ, fayida han san tan. 
RUT.1.5	Mayilɔn nun Kiliyɔn tugun nata faga, Nayomi dɔrɔn tota: a bele a la kaye la, a bele a la den fila la.
RUT.1.6	Awa, Nayomi ka a mɔɛ Mowaba duge tɔ, ka a fɔla Alatala bata hinnɛ a la jama la: a bata dɔmɛ dii anu ma. 
RUT.1.7	Wo butɔ, a nun a la deŋɛnu la musenu bɔɔta anu be ka min na nun, Mowaba duge tɔ. Anu ka kila bita saagi koe la Juda jamanɛ tɔ. 
RUT.1.8	Anu be kila tɔ, Nayomi ka a fɔ a la deŋɛnu la musenu ye, a ko: «Wo saagi wo nɛɛnɛnu bata. Ala mu kanunteya yitala wo la iko wo ka kanunteya yita mɔ la furenu nun nde la ki min na. 
RUT.1.9	Ala mu kayi dugu ɲinma diila wo fila bɛ ma, wo si sabati ka min na jusu sa butɔ.» Nayomi ka anu sunbu, anu dita anu kulɛ mayɛlɛreŋɛ la, 
RUT.1.10	anu ka a fɔ a ye: «Ade! Mɔ nun ile le be tagala i bata jamanɛ tɔ.» 
RUT.1.11	Nayomi ka a fɔ, a ko: «N mamareŋɛnu, wo saagi. Fen de be a maren wo be diren n jokkila? Nde si nɔ den kayireŋɛ donu sɔtɔla bitugun ba, wo si sigi minnu ye? 
RUT.1.12	N mamareŋɛnu, fɔ wo ni saagi wo bata. N bata mamakɔtɔya, n te nɔ kaye do sɔtɔla. Hali n ɲan ka kaye do sɔtɔ nun bi sue tɔ, ka a taranta n ka deŋɛnu sɔtɔ, 
RUT.1.13	wo si nɔ wo deŋɛnu kɔnɔnna ba han anu ni koloya? Wo si nɔ balanna sigila kaye donu ye han n na deŋɛnu ni koloya ba? N mamareŋɛnu, wo te nɔ wo la. Koe min bata nde masɔtɔ, a bɛlɛ wo tɛŋɛ ko: Alatala bata n bita.» 
RUT.1.14	Oropa nun Ruti mɛn ka anu kulɛ mayɛlɛ, anu ka dire tafɔlɔ. Oropa mɛn ka a bitan muse sunbu saara koe la, a tagata. Kɔnɔ Ruti kan kitita a la.
RUT.1.15	Wo butɔ, Nayomi ka a fɔ, a ko: «Ruti, a fɛlɛ i siina Oropa saagita a la mɔgɛnu bata, a bata saagi a la kuyenu ma; ile tugun ka a jokki.» 
RUT.1.16	Kɔnɔ Ruti ka a fɔ, a ko: «I kana n karahan bɔɔ koe la i kɔma, i kana n nagbataa saagi koe la i kɔma. I be tagala ka min na, nde tugun be tagala ɲɔ le. I kidula, nde tugun kidula le mu. I la mɔgɛnu mu n na mɔgɛnu le la. I la Ala mu n na Ala le la. 
RUT.1.17	I be fagala ka min na, nde tugun fagadula le mu, n be mandila ɲɔ le. Ka n ka i boloka, Ala mu i hakkɛ bɔɔla n tɔ, fɔ ka faga le ka mɔ lafatan.» 
RUT.1.18	Nayomi to ka a yen Ruti bata a nátá a ni a jokki, a ka kuma koe dan a ye. 
RUT.1.19	Anu fila bɛ tagata han anu keta Betilɛmu.
RUT.1.19	Anu la kereŋɛ ɲɔ, a mata saa bɛ ye tɛrɛnna la anu yen koe la. Musenu tota a fɔla: «Ee, Nayomi ma ka ba?» 
RUT.1.20	Nayomi ka a fɔ anu ye, a ko: «Wo kana n kele bitugun Nayomi
RUT.1.21	N bɔɔta le yan, n bolenu be faren nun. Alatala ka n tanati fenfen bele n bolo. Wo be n kelela fenna Nayomi? Alatala to bata a ɲamatelen n ma, Ala sɛnbɛ tige mɛn bata ɲagankata sigi n ma.»
RUT.1.22	Awa, Nayomi saagita a bata ɲɔgɔnna le ka bɔɔ Mowaba duge tɔ, anun Ruti, a la den kayireŋɛ la muse Mowaba kaa. Anu be kela wagate min tɔ Betilɛmu, wo ka a taran fondi tere tɛgɛ kunfɔlɛ bata ke.
RUT.2.1	Wo ka a taran, Nayomi la kaye Elimelika bareŋɛ do be ɲɔ, a mu kuntige le la, a mɛn mu banna le la. Elimelika bɔnsɛ le mu a la, a tɔgɔ Bɔsu.
RUT.2.2	Lun do, Ruti Mowaba kaa ka a fɔ Nayomi ye, a ko: «N boloka, n ni taga sɛnɛ tɔ, fondi tɛgɛlanu be tɔnsɛ minnu tola, n ni taga anu matɔnbɔn anu kɔma. N si mɔgɔ do sɔtɔ le min si hinnɛ n na.» Nayomi ko: «Awa n mamareŋɛ, taga.» 
RUT.2.3	Ruti tagata sɛnɛ do tɔ fonde tɔnsɛnu matɔnbɔndula walilanu kɔma. Alatala to dita a kɔla, a ka a kun sɔ Bɔsu la sɛnɛ le ye, Elimelika wo bareŋɛ.
RUT.2.4	A ma mɛ, Bɔsu nata bɔɔla Betilɛmu. A ka walilanu kɔntɔn, a ko: «Wo nuwali, Ala mu wo dɛmanna.» Walilanu ka a labita, anu ko: «Ala mu ile tugun barajila.» 
RUT.2.5	Bɔsu ka fondi tɛgɛlanu la kuŋɛ maɲininka, a ko: «Ɲɔmɔ le la muse mu wo sunkutuŋɛ la?» 
RUT.2.6	Fondi tɛgɛlanu la kuŋɛ ka a jaabi, a ko: «Wo sunkutuŋɛ Mowaba kaa le mu, min nun Nayomi nata kabɔɔ Mowaba. 
RUT.2.7	A ka mamayande ma, a ko aa fondi tɔnsɛnu minnu be toren fondi kitenu tɛma, a be diren wo donu matɔnbɔnna fondi tɛgɛlanu kɔma. Bɔɔla a nata saguma a butinta, han kɔtɛ a be walila fɔ a to be a sulenna ka bage tɔ.» 
RUT.2.8	Wo kɔma, Bɔsu ka a fɔ Ruti ye, a ko: «N na, i tolomasɔ a ɲinma la, fɔ i ni to yan n na walila musenu kɔma, hali i ma taga fonde tɔnsɛnu matɔnbɔn sɛnɛ gbɛtɛ tɔ bitugun. 
RUT.2.9	I ɲa lataga sɛnɛ ma, kayenu be min tɛgɛren; i ni musenu jokki. N bata n na walilanu yamɔri anu kana ko ma i la. Ka ji sɔgɛ bata i bita, i si taga je min dunbe tɔ, walilanu ka min sori nun.» 
RUT.2.10	Wo kɔma, Ruti kimisirinta, a ka a kunsin duge ma; a ka a fɔ Bɔsu ye, a ko: «Nde bele lɔnden, i hinnɛta n na ko la kama le han i ka n lɔn? Adun nde mu luntaŋɛ le la.» 
RUT.2.11	Bɔsu ka a jaabi, a ko: «I la kaye la fagareŋɛ i ka min bɛ ma i bitan muse ye, anu ka a bɛ ɲamakaran n ɲɛ. I ka i baaba nun i nɛɛnɛ anun i sɔtɔ duge aɲɛ ki min na, ka sɔ jama do kɔma i ma min fɔlɛ lɔn nun, anu ka wo bɛ ɲamakaran n ɲɛ. 
RUT.2.12	Alatala mu i sɔŋɛ diila i la ko ɲinma la, i bata min ma wo sabue la. Alatala mu i sɔŋɛ lakamalila. Bani Isirayila kaanu be Ala min batula, i bata na i yɛtɛ taaku ale Ala la, a ni i kanta.» 
RUT.2.13	Ruti ka a fɔ Bɔsu ye, a ko: «N tige, i bata hinnɛ n na. I bata n juse sa, nde i la jon muse, i bata n madiya i la kuma la. Adun nde bele toren iko i la walilá muse do.»
RUT.2.14	Awa, dɔmɔri ma tɛmuɛ la kereŋɛ, Bɔsu nata a fɔ Ruti ye, a ko: «I madon, i la dɛgɛ kunte lajigi lanmɛ tɔ i ni a dɔmɔ.» Ruti sigita fondi tɛgɛlanu kɛnna. Bɔsu ka fondo kolo yilandeŋɛ don a bolo; a ka a dɔmɔ han a fata, a ka a tɔɛ mandi. 
RUT.2.15	Wo kɔma, Ruti nata wuli ka tataga mamatɔnbɔŋɛ ma. Bɔsu ka a la walilanu yamɔri, a ko: «Hali fondi kitenu tɛma wo ni a to, a ni mamatɔnbɔŋɛ ma, hali wo ma a dɔgɔya. 
RUT.2.16	Wo si tɔnsɛnu donu yati laboe fondi kitenu tɛma, alako a ni anu matɔnbɔn. Wo kana a lamalu feu!» 
RUT.2.17	Ruti tota mamatɔnbɔŋɛ mala Bɔsu la sɛnɛ tɔ han wura la. A ka min matɔnbɔn, a ka a botege. Fayida a ka kilo mugan nun fila sɔtɔ fonde la. 
RUT.2.18	A ka a jigan, a nata don saa tɔ. A ka min matɔnbɔn a ka a yita a bitan muse Nayomi la. A ka a la dɔmɔ tɔɛ labɔɔ, a ka wo tugun dii Nayomi ma. 
RUT.2.19	Wo butɔ, a bitan muse Nayomi ka a maɲininka, a ko: «I ka mamatɔnbɔŋɛ ma mina le bi? I walita mina le? Min ka i lɔn, Ala mu a barajila.» Awa Ruti walita ka min na, a ka wo ɲamakaran a bitan muse Nayomi ye, a ko: «N walita kaye do le la sɛnɛ tɔ, min tɔgɔ Bɔsu.» 
RUT.2.20	Nayomi ka a fɔ a bitan muse Ruti ye, a ko: «Alatala mu a barajila, Alatala min be kanunteya yitaren mɔgɛnu la minnu be baluren anun minnu fagata. Kɛ kaye mu mɔ baren masutuŋɛ le la, mɔ la denbaya mandilá do le mu a la.» 
RUT.2.21	Ruti Mowaba kaa ka a fɔ, a ko: «Wo kaye mɛn ka a fɔ n ɲɛ, aa n ni to a la walilanu kɔma han a la sɛnɛtɔfeŋɛ bɛ ni ban tɛgɛla.» 
RUT.2.22	Nayomi ko a la deŋɛ la muse Ruti ma: «N mamareŋɛ, ka i be tola tagala ale la walilá musenu kɔma, wolo kaɲin, bayi ka i tagata sɛnɛ do tɔ, tumado mɔgɔ do si ko koroŋɛ ma i la.»
RUT.2.23	Awa, Ruti tota Bɔsu la walila musenu fɛ mamatɔnbɔŋɛ la han fondi tere banta tɛgɛla, anun sɛnɛtɔfeŋɛ do. Wo bɛ butɔ, Ruti sabatita Nayomi bata.
RUT.3.1	Lun do, Nayomi ka a fɔ a la den kayireŋɛ la muse ye, a ko: «N mamareŋɛ, n be diren ɲinire mala i ye, alako i ni sabatidula sɔtɔ, i ni to hɛra tɔ. 
RUT.3.2	I ka a lɔn, i tota walila Bɔsu min bata i nun a la walilá musenu, mɔ bareŋɛ le mu a la. Awa bi wura la ale Bɔsu si taga le fondi mafedula a la lɔŋɛ tɔ. 
RUT.3.3	Wo butɔ, taga i ko, i ni i sunsan, i ni kuta majabureŋɛnu sa i ma, i ni jigi lɔŋɛ tɔ. Kɔnɔ i kana i yɛtɛ labɔɔ a ma, han a ni dɔmɔre nun ji miŋɛ ban. 
RUT.3.4	Ka a be tagala sadula, a be sala ka min na, i ni ɲɔ manditɛ. Wo tɛmuɛ, i si taga a la butin kuta donden bɔɔ a kɛŋɛnu ma, i ni sa a kɛn sa dula. Ale yɛtɛ si ko do fɔ i ye, i si naa min ma.» 
RUT.3.5	Ruti ka a jaabi, a ko: «I ka min bɛ fɔ n ɲɛ, n si a bɛ ma.»
RUT.3.6	A tagata han a keta lɔŋɛ tɔ; a bitan muse ka a yamɔri ki min na, a ka a bɛ ma ɲɔgɔnna le. 
RUT.3.7	Bɔsu ka dɔmɔre ma, a ka je min, a juse sɛɛwata. A tagata sa a la fondi joore kɛnna. Ruti nata doi doi, a ka butin kuta bɔɔ a kɛŋɛnu ma, a sata a kɛn sadula. 
RUT.3.8	Sue la kereŋɛ tɛma, ale kaye kunɛnta, a marakunta. A ka a firifiri, a ka muse yen saren a kɛn sadula! 
RUT.3.9	A ka a fɔ, a ko: «Ile ɲɔmɔ le?» A ka a jaabi, a ko: «Nde le mu, Ruti, i la walilá. N be naren de, ka i si nɔ n na fute kitila, bayi ile le mu denbaya mandilá la.» 
RUT.3.10	Bɔsu ka a fɔ, a ko: «N na, Alatala mu i barajila. I la kɛ kanunteya kaɲin a fɔlɔnɛŋɛ ko, bayi i ma kamaren fondo tigenu jokki, ka wo ma a fondo bɔnɛnu. 
RUT.3.11	N na, i kana hanmɛ kɔtɛ. I be min bɛ maɲininkaren, n si a bɛ ma i ye, bayi jama bɛ ka a lɔn musu ɲinma le mu i la. 
RUT.3.12	Iyon tɔɲa le, denbaya mandilá do le mu n na, kɔnɔ denbaya mandilá do tugun be ɲɔ, min na barenya sutu nde tɛŋɛ ko. 
RUT.3.13	I ni ki yan kɛ sue. Sinan saguma, ka denbaya mandilá doe sɔnta i mandila, awa. Ka a ma sɔn, wo tɛmuɛ nde si i mandi. N bata wo lahire jigan i ye Alatala ɲala. To yan, i ni sa han saguma.» 
RUT.3.14	Awa, Ruti sata a kɛn sadula han ɲɔ lakɛnɛ banba.
RUT.3.14	A nata wuli jonna yannun mɔgɛnu be ɲɔgɔn talɔnna, bayi Bɔsu bele diren mɔgɔ ni a lɔn ka a fɔla Ruti nata le nun lɔŋɛ tɔ. 
RUT.3.15	Bɔsu ka a fɔ Ruti ye, a ko: «I la kuta kunmanɛŋɛ lafonti i ni a bita a ɲinma la.» Ruti ka a bita a ɲinma la. Bɔsu ka kilo mugan fonde suman, a ka a sa Ruti la kuta tɔ, a ka a sigi a kunma. Wo kɔma, Bɔsu donta saa tɔ. 
RUT.3.16	Ruti kan tagata, a keta a bitan muse Nayomi bata. Nayomi ka a fɔ a ye, a ko: «N mamareŋɛ, a mata kama le?» Awa, Bɔsu ka min ma Ruti ye, Ruti ka a bɛ ɲamakaran Nayomi ye. 
RUT.3.17	A mɛn ka a fɔ, a ko: «A ka kɛ kilo mugaŋɛ fonde le dii n ma. A ko n ma, aa n te nɔ saagila n bitan muse ma fenfen bele n bolo.» 
RUT.3.18	Nayomi ka a fɔ, a ko: «N mamareŋɛ, fɔ i ni to yan han i ni a lɔn kɛ koe be banna ki min na. Bayi, kɛ kaye te lakara fanni kɛ koe ma bɔɔ a la bi.»
RUT.4.1	Wo ka a taran, Bɔsu bata taga mamadɛndula saa dondula tɔ, a sigita ɲɔ. Bɔsu ka baren masutuŋɛ min na ko fɔ nun, Ala ka a ma wo tugun be tanbila. Awa, Bɔsu ka a fɔ a ye, a ko: «Ile, i madon i ni i majigi yan!» A ka a madon, a sigita. 
RUT.4.2	Wo kɔma, Bɔsu ka saa kuntigi mɔgɔ tan kele. A ka a fɔ anu ye, a ko: «Wo majigi yan.» Anu ka anu majigi. 
RUT.4.3	Bɔsu ka a fɔ wo baren masutuŋɛ ye, a ko: «Nayomi min bɔɔta Mowaba duge tɔ, a bata wuli mɔ bareŋɛ Elimelika la duge mayitala. 
RUT.4.4	N be a hanigeren n ni i lalɔn, n ni a fɔ i ye, i ni kɛ duge san kuntigenu ɲala anun jama min be naren. Ka i si nɔ kɛ duge mandila, i ni a mandi. Ka i te nɔ a mandila, i ni a fɔ n ɲɛ, alako n ni a lɔn. Bayi mɔgɔ do te nɔ a mandila fɔ i ni i kulɛ dii a ma. Ka ile ma, fɔ nde le ni a mandi.» Ale kaye ka a fɔ, a ko: «Nde si a mandi.» 
RUT.4.5	Bɔsu mɛn ka a fɔ: «I tini be kɛ duge sanna lun min na Nayomi ma, fɔ i ni Ruti Mowaba kaa tugun jigan muse la, alako fure tɔgɛ ni fɔ a la duge kunma.» 
RUT.4.6	Ale baren masutuŋɛ ko: «N te nɔ a mandila, bayi tumado n si n na kɛɛ tiɲa le. Ile ka a mandi i yɛtɛ ye, nde te nɔ.» 
RUT.4.7	Wo wagate Isirayila duge tɔ, ka mɔgɛ be diren fondo sanna ka wo ma a ni a mafalin, fɔ dɔndɔ ni a la samata bɔɔ a ni a don doe bolo. Wolo si ma seedeɲɔgɔya la ka a fɔla bɛŋɛ bata lakoti. 
RUT.4.8	Awa, ale kaye min mu baren masutuŋɛ la, a ko Bɔsu ma: «I ni wo duge san i tɛŋɛ.» Wo kɔma, a ka a la samata bɔɔ, a ka a don Bɔsu bolo. 
RUT.4.9	Wo butɔ, Bɔsu ko kuntigenu nun jama ma: «Wo bata ma seede la bi. Min bɛ mu Elimelika, anun Kiliyɔn, anun Mayilɔn tɛŋɛ la, n bata a bɛ san Nayomi ma. 
RUT.4.10	Mayilɔn na muse, Ruti Mowaba kaa, n bata wo tugun futu, a ni ma n na muse la, alako fure tɔgɛ ni fɔ a la duge kunma. Wolo si a ma, a kabila nun a la jama te ɲina fure la ko la. Wo bata ma seede la bi.» 
RUT.4.11	Jama bɛ nun kuntigenu minnu be kɛ mamadɛndula tɔ, anu ka a fɔ, anu ko: «Mɔ bata ma seede la! Kɛ muse min be donna i bata, mɔ bata Alatala matáran a ye, a ni a to iko annabi Yaguba la musu fila, Rakeli nun Leya, minnu bata deŋɛnu sɔtɔ, anu mata bani Isirayila jama la. Alatala ni sɛnbɛ dii i ma Efarata kabila tɔ. A ni tɔgɔ banba dii i ma Betilɛmu saa butɔ. 
RUT.4.12	Ala mu deŋɛ siyama diila i ma kɛ sunkutuŋɛ la ko sabu la. Ala mu wo la deŋɛnu mala denbaya tige la, iko wo benba Perɛsi la denbaya, Tamari ka Perɛsi min sɔtɔ Juda ye!»
RUT.4.13	Bɔsu ka Ruti jigan ɲɔgɔnna le, a mata a la muse la, anu kafuta. Alatala ka a ma Ruti ka bue jigan, a ka den kayireŋɛ sɔtɔ. 
RUT.4.14	Musenu ka a fɔ Nayomi ye, anu ko: «Alatala tantu, bayi a ma i to den taɲa tɔ min si i mandi. A tɔgɛ ni fɔ bani Isirayila jama tɛma. 
RUT.4.15	A si i juse sa, a mɛn ni i dankun i la mamakɔtɔya butɔ. I la den kayireŋɛ la musu Ruti fisa i ye den kayiren mɔgɔ wɔrɔwila ko, bayi a ka i kanu. Ale le bata kɛ mamareŋɛ sɔtɔ i ye.» 
RUT.4.16	Nayomi ka bɔɔbɛ jigan, a ka a sa a jusukuŋɛ ma. A bata ma a mɛnnilá la. 
RUT.4.17	Muse sigiɲɔgɛnu ka kɛ bɔɔbɛ tɔgɛ lawasa, anu ko: «Nayomi bata den kayireŋɛ sɔtɔ! A tɔgɔ Obedo.» Awa, Obedo la deŋɛ le mu Jese la. Jese la deŋɛ le mu Dauda la. 
RUT.4.18	Awa, Perɛsi juruya le ka: Perɛsi ka Heturɔn sɔtɔ. 
RUT.4.19	Heturɔn ka Ramu sɔtɔ. Ramu ka Aminadabi sɔtɔ. 
RUT.4.20	Aminadabi ka Naasɔn sɔtɔ. Naasɔn ka Salimu sɔtɔ. 
RUT.4.21	Salimu ka Bɔsu sɔtɔ. Bɔsu ka Obedo sɔtɔ. 
RUT.4.22	Obedo ka Jese sɔtɔ. Jese ka Dauda sɔtɔ.
JON.1.1	Lun do, Alatala kumata Amitayi la den kayireŋɛ Yunusa ye, 
JON.1.2	a ko: «Wuli, i ni taga Niniwu saa banba tɔ. I ni yamɔre lake ɲɔ kaanu ma i kulɛ mayɛlɛreŋɛ la, i ko: wo la ko koroŋɛ bata yɛlɛ han a bata ke nde Alatala ma.» 
JON.1.3	Yunusa wulita, kɔnɔ a borita tagala Taarisi saa tɔ, ka yanfaya Alatala la. A jigita Jafa bakki dala. A ka kulun banba taran ɲɔ min be tagala Taarisi, a ka a la taga sɔŋɛ dii. A nun mɔgɛnu bakkita tagala Taarisi, ka yanfaya Alatala la. 
JON.1.4	Wo kɔma, Alatala ka fɔɲɔ bɛlɛŋɛ labɔɔ ba tɔ. Ba koronyata han kuluŋɛ dita farala. 
JON.1.5	Mataloŋɛnu kilanta; a bɛ be belebelela a la kuye la. Miraŋɛnu minnu be kuluŋɛ butɔ, anu ka wonu lafili je tɔ, alako kuluŋɛ ni fɛɛyaa. Wo ka a taran, Yunusa jigita nun kuluŋɛ bɔtinɛ tɔ, a sata ka kinnɔgɔ a ɲinma la. 
JON.1.6	Kuluŋɛ kunmafɔlá ka a madon a la, a ka a fɔ a ye, a ko: «I be kinnɔgɔla fenna? Ile wuli! I be Ala min batula i ni belebele a tɔgɛ la, i ni a mataran. Tumado wo Ala si naa a mira wo mɔ la ko la, wo mɔ te faga.» 
JON.1.7	Wo kɔma, mataloŋɛnu be a fɔla ɲɔgɔn ye: «Wo mɔ ni ma ka taga fɛrile ma, alako wo mɔ ni a lɔn min be kɛ tɔɔrɛ sigiren mɔ ma.» Anu ka fɛrile ma; fɛrili ma ka Yunusa yen. 
JON.1.8	Wo kɔma, anu ka a fɔ Yunusa ye, anu ko: «A ɲamakaran mɔ ye fen min be kɛ ko koroŋɛ sigiren wo mɔ ma. I la wale mu fen na? I be bɔɔren mina le? I la jamanɛ mu mina la? I mu bɔnsɔ miniman na?» 
JON.1.9	A ko anu ma: «N bɔnsɛ mu Hebure le la. Marigi Alatala min be saŋɛ tɔ, min ka ba nun duge da, n be wolo batula.» 
JON.1.10	Yunusa ka a fɔ anu ye, a be boriren de ka yanfaya Alatala la. Bɔɔla mataloŋɛnu ka wo kuma mɔɛ, anu kilanta koola. Anu ka a maɲininka, anu ko: «I ka wo ma fenna? 
JON.1.11	Mɔ si nɔ fen mala i la, alako ba ni lakara mɔ la?» Bayi ba lakoronya be sala ɲɔgɔn kunma tun. 
JON.1.12	A ka a fɔ anu ye, a ko: «Wo n jigan wo ni n nafili ba tɔ. Wo kɔma ba si naa lakara wo la, bayi n bata a lɔn, nde le la ko be a maren ba be koronyaren wo la.» 
JON.1.13	Kɔnɔ wo tɛmuɛ ma, mataloŋɛnu be laala bɔɔla alako ka yɛlɛ kɛnɛ tɔ, kɔnɔ anu bele kela, bayi ba mɛn be tagala koronyala anu la ɲɔgɔn kunma tun. 
JON.1.14	Wo butɔ, anu ka Alatala mataran anu kulɛ mayɛlɛreŋɛ la, anu ko: «Eh Alatala, mɔ bata i taran, yandi, i kana a to mɔ ni faga kɛ kaye la ko la. I kana mɔ ma mɔgɔ do faga sabu la min ma ko koroŋɛ ma mɔ la. Bayi ile Alatala, a diyata i ye ki min na, i ka a ma ɲɔgɔnna le.» 
JON.1.15	Wo butɔ, anu ka Yunusa jigan ka a lafili je tɔ. Ba la koronya lasɔta kisanna. 
JON.1.16	Wo kɔma, mataloŋɛnu kilanta Alatala la sɛnbɛ la, anu ka sarika bɔɔ a ye, anu ka lahirenu dii a ma kalire la.
JON.2.1	Alatala ka yɛgɛ belebele lasanba a ni Yunusa kunun. Tele saba suu saba, wo bɛ Yunusa be toren yɛgɛ bue tɔ. 
JON.2.2	Yunusa be yɛgɛ bue tɔ, a ka Alatala mataran, a be Ala min batula, 
JON.2.3	a ko:
JON.2.3	«N na ɲagankata butɔ, n ka ile Alatala mataran,
JON.2.3	i ka n jaabi.
JON.2.3	N be dinka tɔ, iko mɔgɔ fagareŋɛnu la gabure,
JON.2.3	n ka i kele n fabɛ koe la,
JON.2.3	i ka n kulɛ mɔɛ.
JON.2.4	I ka n nafili ba tɔ, ka min fisa luggɛla,
JON.2.4	je sɛnbɛ ka n namilin;
JON.2.4	i la mɔrɔŋɛnu anun i la je bɛ tanbita n kunma.
JON.2.5	Nde be a fɔla:
JON.2.5	I bata n bee i kɛnna,
JON.2.5	kɔnɔ n mɛn si naa i la batu bon saniyandeŋɛ tayen de.»
JON.2.6	Je bata n bita n jɔkɔlɛ tɔ,
JON.2.6	ji banba ka n namilin;
JON.2.6	ɲagamanu firifirita n kuŋɛ la miliŋɛ tɔ.
JON.2.7	N bata jigi han kɔnkɛnu daŋɛ tɔ;
JON.2.7	n bata to fagabaganu tɛma,
JON.2.7	bondanu bata balan sabue la n kunma,
JON.2.7	anu te laka bitugun.
JON.2.7	Kɔnɔ ile Alatala, n na Ala,
JON.2.7	i ka n talayɛlɛ kɛ gabure tɔ n kende la.
JON.2.8	N nɛ be bɔɔla n tɔ tɛmuɛ min tɔ nun,
JON.2.8	n ka ile Alatala la ko talɔn.
JON.2.8	N na mamataraŋɛ tagata han a keta i ma
JON.2.8	i batu bon saniyandeŋɛ tɔ.
JON.2.9	Minnu be bakkuren kuyenu batu koe la,
JON.2.9	wonu bata i la ko kanunteya aɲɛ.
JON.2.10	Kɔnɔ nde si sarika bɔɔ i ye,
JON.2.10	n si beete bɔɔ i tantu koe la.
JON.2.10	N ka lahirenu minnu jigan i ye
JON.2.10	n si anu lakamali.
JON.2.10	Alatala le be malakise mala!»
JON.2.11	Awa, Alatala kumata yɛgɛ ye; yɛgɛ ka Yunusa tɛsɛri kɛnɛ tɔ kisanna.
JON.3.1	Alatala kumata Yunusa ye kunɲama filaɲɔgɛ la, a ko: 
JON.3.2	«Ile wuli, i ni taga Niniwu saa banba tɔ. Nde be min fɔla i ye, i ni wo lake ɲɔ kaanu ma i kulɛ mayɛlɛreŋɛ la.» 
JON.3.3	Wo butɔ, Yunusa wulita, a tagata Niniwu saa tɔ Alatala la yamɔre butɔ. A taranta, Niniwu mu saa belebele le la min sɛnbɛ kolo, a takunte, fɔ tele saba. 
JON.3.4	Yunusa donta Niniwu saa tɔ, a ka tele dɔndɔ tagamaŋɛ ma, a be a fɔla a kulɛ mayɛlɛreŋɛ la, a ko: «Niniwu saa si naa halagi le tele binaani kɔtɔ!» 
JON.3.5	Niniwu mɔgɛnu ka Ala la wo kuma sa tɔɲa la kisanna, anu ka súŋɛ́ hanige: ka bɔɔ kayiba kɔtɛnu ma, han ka ke denden mɛsɛŋɛnu ma, anu bɛ ka kinikini kuta tijɛ. 
JON.3.6	Wo kuma la kereŋɛ Niniwu mansa ma, a wulita a la mansa tintiŋɛ tɔ, a ka a la mansa kuta bɔɔ a ma, a ka kinikini kuta jigan a ka a tijɛ a la, a sigita buguta tɔ. 
JON.3.7	Wo kɔma, a ka kɛ yamɔre sa Niniwu saa tɔ, a ko: «Mansa nun a kɔmasɔlanu la yamɔri sareŋɛ la, a bata latɔn ka a fɔla mɔgɛnu, anun kolofen banbanu anun a lanmanu, anu kana fenfen nɛmunɛmu, anu kana fondo dɔmɔ anu kana ji min. 
JON.3.8	Mɔgɛnu anun kolofeŋɛnu bɛnta anu ni anu tijɛ kinikini kuta la, ka belebele Ala la sɛnbɛ la. A bɛ be kila koroŋɛ min tɔ, bɛ ni a boloka. Bɛ be kantabɛlɛya min tɔ, a ni dan wo ma. 
JON.3.9	Ɲɔmɔ le ka a lɔn ka Ala si naa a la nata masara a ni to a te dumɛn mɔ ma, mɔ ni to mɔ te naa faga?»
JON.3.10	Ala ka anu la kata yen anu la kila koroŋɛ boloka koe la. A be ɲagankata min nataren nun anu halagi koe la, a ka a masara; a ma a ma bitugun.
JON.4.1	Kɔnɔ Yunusa bele ɲagalinden wo koe la feu, kɔnɔ feu, a mɔnɛta han! 
JON.4.2	A ka Alatala mataran, a ko: «Ah! Alatala, n ka a lɔn de i mu Ala hinnɛnte le la, i mu kinikininte le la, i te dumɛn teriya la, i la kanunteya sɛnbɛ kolo, i mɛn si i la nata masara ɲagankata ma koe la. N to be n na jamanɛ tɔ nun, n ka wolo fɔ. Wolo ka a ma n borita teriya la tagala Taarisi. 
JON.4.3	Alatala, n bata i táran, n faga kɔtɛ, bayi faga fisa n ɲɛ yannun n ni to baluren.» 
JON.4.4	Alatala ka Yunusa jaabi, a ko: «Hali tɔɲa le i be dumɛnden de?» 
JON.4.5	Yunusa bɔɔta saa tɔ ka taga sigi saa tele yɛlɛ tɔ. A ka leele sɔ ɲɔ, a sigita a niiniŋɛ kɔtɔ, a ni a fɛlɛ fen min be naala tanbila saa tɔ. 
JON.4.6	Alatala nata lɔgɛ lafɛtɛn a fisa toila Yunusa ko, alako a ni niiniŋɛ dii Yunusa kuŋɛ ma ka jusu makasa bɔɔ a ma. Wo lɔgɛ la ko ka Yunusa sɛɛwa koola. 
JON.4.7	Kɔnɔ wo tabantaka, ɲɔ la kɛnɛreŋɛ Ala ka tunbe lasanba, a naata don lɔgɛ tɔ, lɔgɛ balata. 
JON.4.8	Wo kɔma, tele to bandita, Ala ka fɔɲɔ bandireŋɛ lasanba ka bɔɔ tele yɛlɛ. Tele nata sɔ Yunusa kuŋɛ ma sɛnbɛ la han a todula mafuta a ma. A ka faga hanige a fan ye. Wo kɔma a ka a fɔ, a ko: «N fagareŋɛ fisa n balureŋɛ ko.» 
JON.4.9	Ala ka Yunusa maɲininka, a ko: «Tɔɲa le i be dumɛnden de kɛ lɔgɛ faga koe la?» Yunusa ka a jaabi, a ko: «Iyon, tɔɲa be n bolo n ni dumɛn kɛ lɔgɛ la ko la han n ni faga.» 
JON.4.10	Wo kɔma, Alatala ka a fɔ a ye, a ko: «Ile be kinikiniren kɛ lɔgɛ ma. I ma fenfen ma a la ko tɔ, ile le ma a lakoloya. A fɛtɛnta suu dɔndɔ le, a fagata suu dɔndɔ. 
JON.4.11	Kɔnɔ, Niniwu saa banba mɔgɛnu kan, anu kɔnte fisa siyala mɔgɔ wulu kɛmɛ wulu mugan ko, anun kolofeŋɛ siyama. Anu ma bolo ɲinma nun bolo mara tɛtɛgɛbɔɛ lɔn. Kaa, i bele diren de nde ni kinikini wo mɔgɛnu nun kolofeŋɛnu ma ba?»
LUK.1.1	Teyofili ɲinma,
LUK.1.1	N bata a fɛlɛ, koenu minnu kamalita nun mɔ bata, mɔgɔ siyama bata kata wonu sɛbɛ koe la. 
LUK.1.2	Wo koe bɛ mata minnu ɲala, bɔɔla a fɔlɔ wagate, wonu mata wo kiila lakelanu la, anu ka a bɛ lake mɔ ma. Anu ka a lake ki min na, a sɛbɛlanu ka a sɛbɛ ɲɔgɔnna le. 
LUK.1.3	Wolo mu, nde tugun bata a hanige n ni wo koe bɛ masoe a ɲinma la, bɔɔla a fɔlɔ wagate. Wo kɔma n ni a sɛbɛ a sɛbɛ ɲa ma dɔndɔ dɔndɔ, n ni a lasanba i ma, 
LUK.1.4	alako i ka karaŋɛ min sɔtɔ, i ni a lɔn a beeyareŋɛ la wo mu tɔɲa yati le la.
LUK.1.5	Herodu be Jude duge mansaya tɔ wagate min tɔ nun, sarika lakelá do be ɲɔ min tɔgɔ Jakariyawa. A be Abiya la sarika lakela kuruŋɛ le tɔ. A la muse tɔgɔ Elisabɛti, a be bɔɔren Harona bɔnsɛ le tɔ
LUK.1.6	Anu fila bɛ mu mɔgɔ telendeŋɛ le la Ala ye. Anu be sɔren Marige Alatala la yamɔrenu kɔma anun a la sunnanu. Fenfen bele anu la. 
LUK.1.7	Den bele anu bolo, bayi Elisabɛti mu den sɔtɔbale le la, kɔtɛ anu fila bɛ bata kɔtɔya han.
LUK.1.8	Lun do, sarika lake koe keta Jakariyawa la sarika lake kuruŋɛ ma, ka a fɔla anu ni taga sarika lake dula Ala ma. 
LUK.1.9	Anu ka tonbola ma sarika lakela la naamuɛ kɛɲa ma, tonbola ka Jakariyawa yen, a ni don Marige Alatala la hɔrɔma dingira butɔ, a ni sorayi bintan. 
LUK.1.10	A be sorayi bintanna wagate min tɔ, wo ka a taran jama banba be Ala matáránna bara tɔ. 
LUK.1.11	Wo tɛmuɛ le, Marige Alatala la maleka do nata a yɛtɛ labɔɔ Jakariyawa ma. Wo maleka be sɔren sorayi bintandula bolo ɲinma tɔ. 
LUK.1.12	Jakariyawa to ka a yen, a marakunta, a kilanta. 
LUK.1.13	Kɔnɔ maleka ka a fɔ a ye: «Jakariyawa, i kana kilan! I ka mamataraŋɛ min ma, Ala bata a jigan i ye. I la muse Elisabɛti si naa den kayireŋɛ sɔtɔ i ye, i ni a tɔgɔ sa Yaya. 
LUK.1.14	A si ma i ye sɛwa la, anun ɲagaliŋɛ. Mɔgɔ siyama si sɛwa a sɔtɔ koe la, 
LUK.1.15	bayi a si ma le mɔgɔ banba la, Marige Alatala ye. A te beere mɔɔli yo min. Yannun a nɛɛnɛ be a sɔtɔla wagate min tɔ, Ala Hakkili saniyandeŋɛ si to deŋɛ fɛ. 
LUK.1.16	A si bani Isirayila kaa siyama lasagi le anu Marige Alatala ma. 
LUK.1.17	A si tagaman Marige Alatala ɲa tɔ, a ni wali hakkili saniyandeŋɛ barikɛ tɔ, iko annabi Eliya walita ki min na. Wo butɔ, a ni baabanu juse firifiri anu la deŋɛnu ma, a ni mɔgɔ murutɛreŋɛnu yɛlɛman ka anu si mɔgɔ telendeŋɛnu hakkile sɔtɔ, a ni mɔgɛnu tabɛn alako anu ni Marige Alatala mabita.»
LUK.1.18	Jakariyawa ka maleka maɲininka, a ko: «N si laa wo la kama le? Nde bata kɔtɔya han, n na muse tugun bata simaya banba sɔtɔ.» 
LUK.1.19	Maleka ka a jaabi, a ko: «Jibirila le mu nde la, min be sɔla Ala kɛnna wagati bɛ. A be n kiiren de i ma, n ni kuma i ye, n ni na kɛ kibaru ɲinma lake i ma. 
LUK.1.20	I hakkile to, n ka kuma min fɔ i ye, i ma laa wo la. Wolo be i mala bobe la, i te nɔ kumala han n na kuma tini ban nakamalila lun min na. Iyon, wo lun tini ke n na kuma si lakamali.»
LUK.1.21	Kɛ koe be tanbila wagate min tɔ, jama be Jakariyawa kɔnɔnden bara tɔ. Anu be kɔntɔfiliren a la mɛla hɔrɔma dingira butɔ. 
LUK.1.22	A to bɔɔta bara tɔ, a ma nɔ kuma fɔla anu ye. A tota koenu mamisalila anu ye, bayi a be boboren. Wo butɔ, anu ka a lɔn Ala bata ko do yita a la hɔrɔma dingira butɔ. 
LUK.1.23	Jakariyawa la wali wagate kamalita wagate min tɔ, a tagata a bata.
LUK.1.24	Wo kɔma a la muse Elisabɛti ka bue jigan. Kari loolu a ma bɔɔ a bata. 
LUK.1.25	A ko: «Nde le mu ka, den sɔtɔbaliya maluya min be n na mɔgɛnu ɲala, Marige Alatala bata kinikini n ma a ni wo maluya bɔɔ n ma.»
LUK.1.26	Elisabɛti bue to ka kari wɔɔrɔ bɔɔ, Ala ka maleka Jibirila kii saa do tɔ Galile duge tɔ, saa min tɔgɔ Nasarɛti. 
LUK.1.27	A tagata den musereŋɛ do bata ɲɔ, min tɔgɔ Mariyama. Wo Mariyama ma kayi koe fɔlɛ ma betunna. Wo ka a taran, kaye do be a futula min tɔgɔ Yusufu. Wo Yusufu mu mansa Dauda bɔnsɛ le la. 
LUK.1.28	Maleka donta Mariyama bata, a ka a fɔ: «I mama, ile min bata Marige Alatala la hinnɛnteya sɔtɔ, Marige be i ye.» 
LUK.1.29	Wo kɔntɔre ka Mariyama mafu koola, a ka a fan maɲininka kɛ kɔntɔre be fen min fɔren. 
LUK.1.30	Maleka ka a fɔ a ye, a ko: «Mariyama i kana kilan! Ala bata hinnɛ i la. 
LUK.1.31	I hakkile to, i si naa bue jigan i ni den kayireŋɛ sɔtɔ. I si a tɔgɔ sa Isa. 
LUK.1.32	A tɔnɛ si naa koloya han. Anu si naa a fɔ a ma: ‹Ala min mayɛlɛta, a la den kayireŋɛ›. Marige Alatala si a benba mansa Dauda la mansaya dii a ma. 
LUK.1.33	A si naa ma mansa la, Yaguba bɔnsɛ kunma kudai, a la mansaya te ban feu.» 
LUK.1.34	Mariyama ka maleka maɲininka, a ko: «N to ma sa kayi kɔma betunna, wo si nɔ mala kama le?» 
LUK.1.35	Maleka ka a jaabi, a ko: «Ala Hakkili saniyandeŋɛ si naa jigi i ma. Ala min mayɛlɛta, a sɛnbɛ si butin i kunma iko niiniŋɛ. Wolo mu i be den saniyandeŋɛ min sɔtɔla, a si fɔ wo ma ‹Ala la den kayireŋɛ›. 
LUK.1.36	A fɛlɛ i bareŋɛ Elisabɛti, anu be a fɔla a ma nun den sɔtɔ bale, ale tugun bata bue jigan den kayireŋɛ la a la mamakɔtɔya butɔ. A kari wɔɔrɔɲɔgɛ le ka. 
LUK.1.37	I ni a lɔn fenfen bele Ala te nɔ min mala.» 
LUK.1.38	Mariyama ka a jaabi: «Marige la jon muse le ka. I la kuma be ki min na, Ala mu a mala n ɲɛ ɲɔgɔn na.» Wo kɔma, maleka bɔɔta Mariyama kɛnna, a tagata.
LUK.1.39	Mariyama wulita wo wagate tɔ, a teriyata tagala saa do tɔ Juda duge tɔ, kɔnkɛnu tɔ. 
LUK.1.40	A keta ɲɔ, a donta Jakariyawa la boŋɛ tɔ, a ka Elisabɛti kɔntɔn. 
LUK.1.41	Bɔɔla Elisabɛti ka Mariyama kɔntɔri kulɛ mɔɛ, a la deŋɛ ka a lamaga a bue tɔ. Wo tɛmuɛ, Hakkili saniyandeŋɛ jigita Elisabɛti ma. 
LUK.1.42	A belebeleta a kulɛ mayɛlɛreŋɛ la, a ko:
LUK.1.42	«Ala bata hɛra ma i ye ka tanbi muse bɛ la.
LUK.1.42	Deŋɛ min be i bue tɔ, hɛra be wo tugun ye.
LUK.1.43	N Marige nɛɛnɛ bata na n kɔntɔn dula: fen de be a maren Ala be kɛ biliya diiren n ma? 
LUK.1.44	I ma a yen, bɔɔla n ka i kɔntɔri kulɛ mɔɛ, deŋɛ sɛwata, a ka a lamaga n bue tɔ. 
LUK.1.45	Hɛra be i ye, bayi i bata laa a la, Marige Alatala si a la kuma lakamali le.»
LUK.1.46	Mariyama ko:
LUK.1.46	«N si Marige matɔgɔ le n juse tɔ.
LUK.1.47	N be sɛwaren n nɛ tɔ Ala la ko la, n na malakisila,
LUK.1.48	bayi a bata hinnɛ nde la,
LUK.1.48	a la jon muse fan majigireŋɛ.
LUK.1.48	Bi kɔma, bɔnsɔ yo bɔnsɔ si naa a fɔ nde ma kudai, musu sɛwareŋɛ,
LUK.1.49	bayi Ala sɛnbɛ tige bata ko banbanu ma n ɲɛ.
LUK.1.49	A tɔgɛ saniyanta.
LUK.1.50	Mɔgɛnu minnu be kilanden a la,
LUK.1.50	a si hinnɛ le wonu la kudai.
LUK.1.51	Ala si a sɛnbɛ yita a bole la:
LUK.1.51	Fan nakoloya be minnu juse tɔ, a si anu malansan.
LUK.1.52	A si mansanu lajigi anu la mansa tintiŋɛ tɔ,
LUK.1.52	a si fan majigilanu la ko mayɛlɛ.
LUK.1.53	A si kɔnkɔtɔɛnu lawasa ko ɲinmanu la,
LUK.1.53	a si nafulu tigenu lataga anu bolo tɛsɛŋɛ la.
LUK.1.54	A si a la joŋɛ bani Isirayila jama dɛman.
LUK.1.54	A si a la kinikinɛ talɔn,
LUK.1.55	a ka min ma mɔ benba Iburahima nun a bɔnsɛ ye kudai,
LUK.1.55	iko a ka lahire jigan anu ye ki min na nun.»
LUK.1.56	Awa, Mariyama tota Elisabɛti fɛ ɲɔ, fayida kari saba, wo kɔma a sagita a bata.
LUK.1.57	Elisabɛti kana wagate to keta, a kanata den kayireŋɛ la. 
LUK.1.58	A sigiɲɔgɛnu, anun a bareŋɛnu ka a mɔɛ, ka a fɔla Marige Alatala bata kinikini a ma, a ka ko banba ma a ye. Anu bɛ be sɛwaren a fɛ. 
LUK.1.59	A tele sagin luŋɛ anu nata bɔɔbɛ sunna dula, anu dita a tɔgɔ sala a baaba Jakariyawa la, 
LUK.1.60	kɔnɔ a nɛɛnɛ ka anu jaabi, a ko: «Ade de! A tɔgɛ be sala le Yaya.» 
LUK.1.61	Anu ka a fɔ a ye: «Mɔgɔ yo bele i bareŋɛnu tɛma min tɔgɔ Yaya.» 
LUK.1.62	Anu ka koenu mamisali a baaba ye, alako anu ni a lɔn ale be diren a tɔgɛ ni sa ki min na. 
LUK.1.63	A ka wala makele, a ka sɛbɛre ma a tɔ, a ko: «A tɔgɛ be sala le Yaya.» Anu bɛ kaabɛta. 
LUK.1.64	A da lakata kisanna, a nɛŋɛ lafulenta. A bakkuta kumala, a ka Ala tantu. 
LUK.1.65	Saa fɛfɛ mɔgɛnu bɛ kilanta. Wo kumanu mafɔta Jude duge kɔnkɛ dula bɛ tɔ. 
LUK.1.66	Wo lamɔɛlá bɛ ka wo mandi anu juse tɔ, anu be a fɔla aa kɛ dendeŋɛ si nɔ mala fen min na, bayi Marige Alatala bole yati be a kɔtɔ.
LUK.1.67	Wo tɛmuɛ, Ala Hakkili saniyandeŋɛ jigita Yaya baaba Jakariyawa ma, a ka walue kuma fɔ, a ko:
LUK.1.68	«Tantue be Marige Alatala ye, bani Isirayila mɔgɛnu la Ala,
LUK.1.68	bayi a bata hinnɛ a la jama la, a ni anu kunka.
LUK.1.69	A bata malakisila sɛnbɛma labɔɔ kɛnɛ tɔ wo mɔ ye, min be mala mansa la,
LUK.1.69	a la jondeŋɛ Dauda bɔnsɛ tɔ.
LUK.1.70	Ala bata wo ma iko a ka a fɔ ki min na nabiyonmɛ saniyandeŋɛnu sabu la,
LUK.1.70	ka bɔɔ hau:
LUK.1.71	Wo malakisila si wo mɔ lakisi mɔ jaguenu ma,
LUK.1.71	a ni mɔ bɔɔ mɔ kɔnnɛlanu bɛ bolo.
LUK.1.72	Wo butɔ, a hinnɛta wo mɔ benbanu la,
LUK.1.72	a ka a la lahiri saniyandeŋɛ la ko talɔn.
LUK.1.73	A ka a kali wo mɔ benba Iburahima ye,
LUK.1.73	a si min dii wo mɔ ma:
LUK.1.74	A ni wo mɔ bosi mɔ jaguenu bolo,
LUK.1.74	a ni wo mɔ lakisi kilaŋɛ ma, alako wo mɔ ni a batu,
LUK.1.75	saniyaŋɛ tɔ, anun teleŋɛ la.
LUK.1.75	Mɔ ni tagaman Ala ɲala ɲɔgɔnna, han wo mɔ la simaya ni ban.
LUK.1.76	Awa, ile n na denden deŋɛ, a si fɔ i ma,
LUK.1.76	Ala min mayɛlɛta, wo la nabiyonmɛ.
LUK.1.76	I si tagaman Marige ɲatɔ, i ni kila tabɛn a ye,
LUK.1.77	I ni a la jama lalɔn, a si naa anu lakisi.
LUK.1.77	A si anu la junubenu kafari,
LUK.1.78	bayi mɔ la Ala mu kinikininte banba le la.
LUK.1.78	Wo butɔ le, a si kɛnɛ labɔɔ wo mɔ ye bɔɔla saŋɛ tɔ,
LUK.1.78	iko tele to be bɔɔla,
LUK.1.79	alako wo mɔle minnu be dibe tɔ,
LUK.1.79	saya dibe be wo mɔle minnu mabutinden,
LUK.1.79	a ni wo mɔ lakɛnɛ,
LUK.1.79	alako a ni wo mɔ kɛŋɛ latelen jusu sa kila tɔ.»
LUK.1.80	Awa, wo dendeŋɛ be koloyala, a be sɛnbɛ sɔtɔla hakkile la. A tagata to janfue butɔ han a ka a fan nabɔɔ bani Isirayila mɔgɛnu ma lun min na.
LUK.2.1	Awa, wo tɛmuɛ le, Rɔmu mansa banba Ogusiti ka yamɔre sa, a la jamanɛ mɔgɛ bɛ tɔgɛ ni sɛbɛ. 
LUK.2.2	Wo tɔgɔ sɛbɛ fɔlɛ mata wagate min tɔ, wo ka a taran Kirinisi le mu Siri jamanɛ kuŋɛ la
LUK.2.3	Awa, mɔgɛ bɛ tagata a sɔtɔ saa tɔ, a tɔgɔ sɛbɛ koe la. 
LUK.2.4	Wo butɔ, Yusufu tugun bɔɔta Nasarɛti saa tɔ, saa min be Galile duge tɔ, a ni taga han Dauda la saa tɔ ka min tɔgɔ Bɛtilɛmu, Jude duge tɔ, bayi ale mu mansa Dauda bɔnsɛ nun a juruya le la. 
LUK.2.5	A nun Mariyama tagata, anu tɔgɔ sɛbɛ dula, a be min futula. Wo ka a taran, Mariyama be bue fɛ.
LUK.2.6	Awa, anu be wagate min tɔ Bɛtilɛmu, Mariyama den sɔtɔ kare kamalita. 
LUK.2.7	A kanata a la den kayiren fɔlɛ la. A ka kuta mamilin bɔɔbɛ ma, a ka a sa kolofeŋɛnu la dɔmɔ safeŋɛ butɔ, bayi anu be yigiyaren boŋɛ min tɔ anu ma dula sɔtɔ ɲɔ. 
LUK.2.8	Wo tɛmuɛ, kolofen kantala donu be Bɛtilɛmu la miliŋɛ tɔ. Anu be ɲagama butɔ, anu be anu la kolofeŋɛnu kantala sue tɔ. 
LUK.2.9	Marige Alatala la maleka do nata anu ma kisanna. Marige Alatala la nɔɔra ka anu la miliŋɛ lamalan, anu kilanta koola. 
LUK.2.10	Kɔnɔ maleka ka a fɔ anu ye, a ko: «Wo kana kilan! Wo tolomasɔ, n be kibaru ɲinma le fɔla wo ye, min si ma kɛ jamanɛ mɔgɛ bɛ ye sɛwa banba la: 
LUK.2.11	malakisila bata sɔtɔ wo ye bi, mansa Dauda la saa tɔ. Ale le mu Ala la mɔgɔ masubɛreŋɛ la, mɔ Marige. 
LUK.2.12	A seede mu min na: ka wo tagata wo si bɔɔbɛ taran saren kolofeŋɛnu la dɔmɔ safeŋɛ butɔ, kuta be mamilinden a ma.»
LUK.2.13	Wo dula tɔ ɲɔ kisanna, maleka jama bɔɔta saŋɛ tɔ ka na sa maleka fɔlɔnɛŋɛ kunma. Anu bɛ tota Ala tantula kɛ kuma la:
LUK.2.14	«Tantue be Ala ye saŋɛ tɔ.
LUK.2.14	Jusu sa be mɔgɛnu ye duge tɔ,
LUK.2.14	minnu la ko be diyaren Ala ye.»
LUK.2.15	Awa, malekanu to bɔɔta anu kunma saagi koe la saŋɛ tɔ, kolofen kantalanu tota a fɔla ɲɔgɔn ye: «Wo mɔ ke Bɛtilɛmu. Marige Alatala bata kuma min nake mɔ ma, mɔ ni taga wo koe lasaga min mata.»
LUK.2.16	Anu tagata teriya la, anu ka Mariyama nun Yusufu yen, anu ka bɔɔbɛ tugun yen saren ale dɔmɔ safeŋɛ butɔ. 
LUK.2.17	Anu ka a yen wagate min tɔ, kuma min fɔta anu ye, wo bɔɔbɛ la ko tɔ, anu ka a lake mɔgɛnu ma. 
LUK.2.18	Minnu ka kolofen kantalanu la kuma mɔɛ, anu bɛ kaabɛta wo la. 
LUK.2.19	Mariyama kan be kɛ kumanu bɛ mandiren a juse tɔ, a tota a mirala a hakkile tɔ. 
LUK.2.20	Kolofen kantalanu sagita. Anu ka min bɛ mɔɛ, anun anu ka min bɛ yen, anu be Ala matɔgɔla wolo la, anu be a tantula. A fɔta anu ye ki min na, anu ka a taran ɲɔgɔnna le.
LUK.2.21	Bɔɔbɛ la sɔtɛ tele sagin luŋɛ to kamalita, a bɛnta a ni sunna lun min na, anu ka a tɔgɔ sa Isa, maleka ka tɔgɛ min fɔ a nɛɛnɛ ye yannun a ni a bue jigan.
LUK.2.22	A bɛnta anu ni saniyan wagate min tɔ, iko Taureta Musa be a fɔren ki min na, wo tɛmuɛ to keta, Yusufu nun Mariyama ka bɔɔbɛ doni Darisalamu, a to koe la Marige Alatala bolo. 
LUK.2.23	Anu ka a ma iko a be sɛbɛren Taureta tɔ ki min na, a ko: 
LUK.2.24	Marige Alatala la sariya mɛn ko: 
LUK.2.25	Wo ka a taran, kaye do be nun Darisalamu min tɔgɔ Simeyɔn. Wo kaye telenta, a mu Ala ɲala kilanna le la. A be bani Isirayila mɔgɛnu la jusu makimala kɔnɔnden. Ala Hakkili saniyandeŋɛ be a fɛ. 
LUK.2.26	A bata lalɔn Ala Hakkili saniyandeŋɛ bolo, ka a fɔla, a te faga fanni a ma Marige Alatala la mɔgɔ masubɛreŋɛ yen. 
LUK.2.27	Ala Hakkili saniyandeŋɛ ka a doni Ala batu bon banba tɔ. Isa tigenu ka bɔɔbɛ doni wagate min tɔ, anu ni sariya lakamali a ye, 
LUK.2.28	Simeyɔn tugun ka Isa labita, a ka a wundɛ a jusukuŋɛ ma. A ka Ala tantu, a ko:
LUK.2.29	«Kɔtɛ, n Marige, i bata nde i la joŋɛ boloka,
LUK.2.29	n ni taga jusu sa butɔ,
LUK.2.29	bayi i ka lahire min jigan, a bata kamali:
LUK.2.30	N bata i la malakisila yen n ɲa la,
LUK.2.31	i ka min tabɛn dunuya see bɛ ni a yen.
LUK.2.33	Koe minnu fɔta bɔɔbɛ la ko tɔ, wo ka Yusufu nun a nɛɛnɛ makaabɛ. 
LUK.2.34	Simeyɔn dubata anu ye, wo kɔma a ka a fɔ Isa nɛɛnɛ Mariyama ye, a ko: «A fɛlɛ, Ala bata a laɲini, bani Isirayila mɔgɛnu tɛma, kɛ deŋɛ la ko si mɔgɔ siyama laboe, a ni a siyama tugun mayɛlɛ. A si naa ma Ala seede la, mɔgɔ siyama te sɔn a la ko ma. 
LUK.2.35	Wolo si a ma iko mira minnu be mɔgɔ siyama juse tɔ, wonu ni bɔɔ kɛnɛ tɔ. Ile tugun Mariyama, ko dumɛndeŋɛ si naa i masɔtɔ ɲa tɔ min si i tɔɔrɔ i juse tɔ. A si to iko fan kayanma tini i sɔgɔ.»
LUK.2.36	Awa, muse walue do tugun be nun, a tɔgɔ Anna. A mu Fanuyɛli la den musereŋɛ le la. A be bɔɔren Aseri bɔnsɛ le tɔ, a bata kɔtɔya koola. A sunkutun tɛmuɛ, a sigita a la kaye ye san wɔrɔwila, kaye fagata. 
LUK.2.37	A la kaye la faga kɔma, a ka a la furuɲaya wali, a tota a fan tabitaren a ma sigi kaye yo ye bitugun han a la simaya ka san bisagin nun naani sɔtɔ. A bele fatanna Ala batu bon banba la, a be Ala batula sue nun tele, súŋɛ́ nun mamataraŋɛ la. 
LUK.2.38	Awa, wo tɛmuɛ le, Anna nata ke ɲɔ, ale tugun ka Ala la wali sa. Min bɛ be Darisalamu mɔgɛnu kunka koe kɔnɔnden, a tota Isa la ko fɔla wonu ye.
LUK.2.39	Yusufu nun Mariyama ka Marige Alatala la sariya bɛ ban mala wagate min tɔ, anu sagita anu bata saa tɔ, Nasarɛti, Galile duge tɔ. 
LUK.2.40	Isa be koloyala ɲɔ, a be sɛnbɛ sɔtɔla, a hakkile be koloyala. Ala la nɛɛma be a ye.
LUK.2.41	San yo san, Isa tigenu si taga Darisalamu, hɔrɔya sale tɔ. 
LUK.2.42	Isa la sɔtɛ ka san tan nun fila bɔɔ san min na, ale tugun tagata sale tɔ, a nun a tigenu, iko anu darita a la ki min na.
LUK.2.43	Sale la bandeŋɛ kɔma, anu be saagila wagate min tɔ, Isa dendeŋɛ tota Darisalamu, kɔnɔ a tigenu ma wo lɔn. 
LUK.2.44	Anu ka a mira, a be anu biyasiɲɔgɛnu tɛma. Anu ka tele dɔndɔ tagamaŋɛ ma, anu tota a ɲinila anu bareŋɛnu nun anu lɔnbaganu tɛma. 
LUK.2.45	Kɔnɔ anu to ma a yen, anu sagita Darisalamu anu tota a ɲinila. 
LUK.2.46	Awa, a tele saba luŋɛ, anu ka a taran sigiren karamɔgɛnu tɛma, Ala batu bon banba butɔ, a be a tolomasɔla anu la, a be anu maɲininkala. 
LUK.2.47	Min bɛ be a kulɛ mɔɛla, anu kaabɛta a la hakkilimaya nun a la jaabirenu ma. 
LUK.2.48	A tigenu ka a yen wagate min tɔ, anu kaabɛta koola. A nɛɛnɛ ka a fɔ a ye, a ko: «N na den, i ka kɛ ma mɔ la fenna? I ma a yen, mɔ nun i baaba bata i ɲini, mɔ bata hanmɛ i la ko la.» 
LUK.2.49	A ka a fɔ anu ye, a ko: «Wo be n ɲinila fenna? Wo ma a lɔn ba, a fɛrɛ bele fɔ n ni to n Baaba la boŋɛ tɔ le?» 
LUK.2.50	Kɔnɔ a ka kuma min fɔ anu ye, anu ma a kɔtɔ lɔn. 
LUK.2.51	Wo kɔma, a nun a tigenu jigita Nasarɛti. A be anu kulɛ bitaren. A nɛɛnɛ be wo koe bɛ mandiren a juse tɔ. 
LUK.2.52	Isa hakkile nun a bali bangue tota koloyala. A la ko tagata diyala Ala ye anun mɔgɛnu.
LUK.3.1	Awa, Rɔmu mansa banba Tibɛri la mansaya san tan nun looluɲɔgɛ, wo ka a taran, Ponsu Pilati be maren Jude duge mansa la. Herodu tugun be maren Galile duge kuŋɛ la. A kɔtɔ Filipu be maren Itori duge nun Tirakonidi duge kuŋɛ la, Lisaniyasi be maren Abilɛni duge kuŋɛ la, 
LUK.3.2	Hanasi nun Kayifa tugun be sarika lakela kuntigiya tɔ. Awa, wo tɛmuɛ le, Ala la kuma keta Jakariyawa la den kayireŋɛ Yaya ma janfue butɔ. 
LUK.3.3	Wo kɔma, Yaya tagata kawande ma Yurudɛn kɔɛɛ fɛfɛnu bɛ tɔ. A ka mɔgɛnu waajɛ, a ko: «Wo ni tuubɛ, wo ni suwɛ je tɔ, alako Ala ni wo la junubenu kafari.» 
LUK.3.4	Kuma bata kamali Yaya la ko tɔ min be sɛbɛren annabi Esayi tɛn kuma kitabue tɔ, a ko:
LUK.3.7	Awa, jama banba bɔɔta, anu nata Yaya ma a ni anu lasuwɛ je tɔ. A ka a fɔ anu ye: «Wole kaa bɔnsɛ, ɲɔmɔ le ka a fɔ wo ye wo si kisi Ala la kiite ɲatɔ min be nala? 
LUK.3.8	Kɔtɛ, ka wo bata tuubɛ yati, wo ni wali ɲinmanu ma, minnu si wo yita, iko lɔgɔ ɲinma si den ɲinma wolo ki min na. Wo mu mɔ benba Iburahima bɔnsɛ le la, kɔnɔ wo kana laa wo tun na. N ni a fɔ wo ye, hali kɛ kurenu Ala si nɔ anu yɛlɛmanna a ni anu ma Iburahima la deŋɛnu la. 
LUK.3.9	Awa, tɛgɛraŋɛ ɲan be saren lɔgɔ kute kɔtɔ, a tɛgɛ koe la. Lɔgɛ min bɛ te den ɲinma wolo, wonu si tɛgɛ anu ni lafili ta tɔ.»
LUK.3.10	Mɔgɛnu tota Yaya maɲininkala, anu ko: «Mɔ bɛnta mɔ ni fen ma wo butɔ?» 
LUK.3.11	Yaya tota anu jaabila, a ko: «Ka doroke fila be min bolo i ni dɔndɛ dii a bele min bolo. Dɔmɔ tige, wo tugun ni mɔgɛ kɔ ɲɔgɔn na.»
LUK.3.12	Duuti makelelanu tugun nata anu lasuwɛ je tɔ, anu ka Yaya maɲininka: «Karamɔgɔ, mɔle bɛnta mɔ ni fen ma?» 
LUK.3.13	A ka a fɔ anu ye, a ko: «Wo kana duute kunma sa. Ka mansa ka wo yamɔri min bere makele koe la, wo a to wo ma.»
LUK.3.14	Sɔɔre donu tugun nata a maɲininka, anu ko: «Mɔle go? Mɔ bɛnta fen mala?» A ka anu jaabi, a ko: «Wo kana mɔgɔ yo bolofeŋɛ bita nɔɛ la anun mamafuya la. Wo ni wo wasadon wo la sɔŋɛ ma.»
LUK.3.15	Mɔgɛnu be anu hakkile sɔren Yaya ma, anu be a miraren anu juse tɔ tumado Ala la mɔgɔ masubɛreŋɛ le mu a la. 
LUK.3.16	Wo butɔ, Yaya ka a fɔ anu bɛ ye, a ko: «Nde be wo lasuwɛla je le tɔ, kɔnɔ do si na min sɛnbɛ kolo nde ko. Wo be wo lasuwɛla Ala Hakkili saniyandeŋɛ le la anun ta. Biliya bele n bolo, hali a la samatanu jule fulen koe la. 
LUK.3.17	A be toren iko mɔgɛ min na fɛɛtɛ be bitaren a bole la feeri ma koe la, alako a ni fondo kole nun a dele lafatan, a ni fondo kole madɛn bontoŋɛ tɔ, kɔnɔ a si a foroŋɛ bɛ bintan ta la. Wo ta te dufen abada.» 
LUK.3.18	Awa, Yaya be kawande siyama donu saren kɛnu kunma, a be Ala la kibaru ɲinma lakela jama ma ɲɔgɔnna le.
LUK.3.19	Herodu jamanɛ kuŋɛ ka ko koroŋɛ mɔɔle bɛ ma, han a ka a kɔtɔ la muse Herodiya bita a bolo, a ka a sigi. Herodu mɛn ka ko koroŋɛ min bɛ ma, wolo ka a ma, Yaya ka a lajarabi wo bɛ la. 
LUK.3.20	Awa, Herodu ka a sa geele tɔ, a ka wo ko koron dɔndɛ tugun sa a la ko koroŋɛ doenu kunma.
LUK.3.21	Jama bɛ lasuwɛta je tɔ dɔndɔ dɔndɔ wagate min tɔ, Isa tugun nata lasuwɛdula. A to be Ala mataraŋɛ tɔ, saŋɛ lakata, 
LUK.3.22	Ala Hakkili saniyandeŋɛ jigita a ma a kɛɲa be toren iko legetere. Kumari kulɛ tugun bɔɔta saŋɛ tɔ, a ko: «N na den kayireŋɛ le mu ile la, n be min makanuren. N be ɲagalinden ile la koola.»
LUK.3.23	Isa la sɔtɛ ka san bisaba ɲɔgɔn bɔɔ wagate min tɔ, a ka a la wale fɔlɔ. Mɔgɛnu be a miraren de a mu Yusufu la den kayireŋɛ le la. Yusufu mu Heli la den kayireŋɛ le la. 
LUK.3.24	Heli mu Matati la den kayireŋɛ le la. Matati mu Lewi la den kayireŋɛ le la. Lewi mu Meleki la den kayireŋɛ le la. Meleki mu Yanayi la den kayireŋɛ le la. Yanayi mu Yusufu la den kayireŋɛ le la. 
LUK.3.25	Yusufu mu Matatiyasi la den kayireŋɛ le la. Matatiyasi mu Amosi la den kayireŋɛ le la. Amosi mu Nahumi la den kayireŋɛ le la. Nahumi mu Eseli la den kayireŋɛ le la. Eseli mu Nagayi la den kayireŋɛ le la. 
LUK.3.26	Nagayi mu Maati la den kayireŋɛ le la. Maati mu Matatiyasi la den kayireŋɛ le la. Matatiyasi mu Semeyin na den kayireŋɛ le la. Semeyin mu Joseki la den kayireŋɛ le la. Joseki mu Joda la den kayireŋɛ le la. 
LUK.3.27	Joda mu Yohanan na den kayireŋɛ le la. Yohanan mu Resa la den kayireŋɛ le la. Resa mu Sorobabɛli la den kayireŋɛ le la. Sorobabɛli mu Salatiyɛli la den kayireŋɛ le la. Salatiyɛli mu Nɛri la den kayireŋɛ le la. 
LUK.3.28	Nɛri mu Meleki la den kayireŋɛ le la. Meleki mu Adi la den kayireŋɛ le la. Adi mu Kosamu la den kayireŋɛ le la. Kosamu mu Elimadamu la den kayireŋɛ le la. Elimadamu mu Eri la den kayireŋɛ le la. 
LUK.3.29	Eri mu Yesu la den kayireŋɛ le la. Yesu mu Elisɛri la den kayireŋɛ le la. Elisɛri mu Yorimu la den kayireŋɛ le la. Yorimu mu Matati la den kayireŋɛ le la. Matati mu Lewi la den kayireŋɛ le la. 
LUK.3.30	Lewi mu Simeyɔn na den kayireŋɛ le la. Simeyɔn mu Juda la den kayireŋɛ le la. Juda mu Yusufu la den kayireŋɛ le la. Yusufu mu Yonamu la den kayireŋɛ le la. Yonamu mu Eliyakimu la den kayireŋɛ le la. 
LUK.3.31	Eliyakimu mu Meleya la den kayireŋɛ le la. Meleya mu Menna la den kayireŋɛ le la. Menna mu Matata la den kayireŋɛ le la. Matata mu Natan na den kayireŋɛ le la. Natan mu Dauda la den kayireŋɛ le la. 
LUK.3.32	Dauda mu Jese la den kayireŋɛ le la. Jese mu Obɛdi la den kayireŋɛ le la. Obɛdi mu Bɔsu la den kayireŋɛ le la. Bɔsu mu Salimu la den kayireŋɛ le la. Salimu mu Naasɔn na den kayireŋɛ le la. 
LUK.3.33	Naasɔn mu Amunadabi la den kayireŋɛ le la. Amunadabi mu Adimin na den kayireŋɛ le la. Adimin mu Arani la den kayireŋɛ le la. Arani mu Esurɔn na den kayireŋɛ le la. Esurɔn mu Perɛsi la den kayireŋɛ le la. Perɛsi mu Juda la den kayireŋɛ le la. 
LUK.3.34	Juda mu Yaguba la den kayireŋɛ le la. Yaguba mu Isiyaka la den kayireŋɛ le la. Isiyaka mu Iburahima la den kayireŋɛ le la. Iburahima mu Tera la den kayireŋɛ le la. Tera mu Nakɔri la den kayireŋɛ le la. 
LUK.3.35	Nakɔri mu Seruki la den kayireŋɛ le la. Seruki mu Reyu la den kayireŋɛ le la. Reyu mu Pelegi la den kayireŋɛ le la. Pelegi mu Hebɛri la den kayireŋɛ le la. Hebɛri mu Sela la den kayireŋɛ le la. 
LUK.3.36	Sela mu Kayinamu na den kayireŋɛ le la. Kayinamu mu Arafasadi la den kayireŋɛ le la. Arafasadi mu Sɛmi la den kayireŋɛ le la. Sɛmi mu Nuha la den kayireŋɛ le la. Nuha mu Lameki la den kayireŋɛ le la. 
LUK.3.37	Lameki mu Matisalɛmu la den kayireŋɛ le la. Matisalɛmu mu Enoki la den kayireŋɛ le la. Enoki mu Yaredi la den kayireŋɛ le la. Yaredi mu Malaleyeli la den kayireŋɛ le la. Malaleyeli mu Kenani na den kayireŋɛ le la. 
LUK.3.38	Kenani mu Enosi la den kayireŋɛ le la. Enosi mu Sɛti la den kayireŋɛ le la. Sɛti mu Adama la den kayireŋɛ le la, Adama mu Ala la den kayireŋɛ le la.
LUK.4.1	Isa bɔɔta Yurudɛn kɔɛɛ dala, Ala Hakkili saniyandeŋɛ be jigiren Isa ma. Ala Hakkili saniyandeŋɛ be Isa kun sɔren janfue butɔ la. 
LUK.4.2	A ka tele binaani ma janfue butɔ ɲɔ, wo bɛ Sentanɛ be katala a ni a latantan. Wo toe bɛ butɔ, a ma fenfen dɔmɔ. Wo tele binaani la kamalireŋɛ kɔnkɛ ka a bita. 
LUK.4.3	Wo kɔma, Sentanɛ nata a ka a fɔ a ye: «Ka Ala la den kayireŋɛ yati le mu i la, kɛ kure yamɔri, a ni ma dɔmɛ la.» 
LUK.4.4	Isa ka a jaabi, a ko: «A be sɛbɛren Ala la kitabue tɔ:
LUK.4.5	Wo kɔma, Sentanɛ ka a doni kan toireŋɛ tɔ, a ka dunuya jamanɛ bɛ yita a la kisanna. 
LUK.4.6	A ka a fɔ a ye: «N si kɛ jamanɛnu nun a mansaya nun a harige bɛ dii i ma. A bɛ be donden nde le bolo, ka n dita a diila min yo ma, n be a diila wolo ma. 
LUK.4.7	Wo butɔ, ka i sujuduta n ɲɛ, i ka n batu, a bɛ si ma i tɛŋɛ la.» 
LUK.4.8	Isa ka a jaabi, a ko: «A be sɛbɛren de kitabue tɔ:
LUK.4.9	Wo kɔma, Sentanɛ ka a doni Darisalamu, a ka a lasɔ Ala batu bon banba kun tɛma, a ka a fɔ a ye: «Ka Ala la den kayireŋɛ le mu i la, tun yan i ni sɔrɔn duge tɔ.» 
LUK.4.10	Kaa Ala la kitabue bele a fɔren de:
LUK.4.11	Anun:
LUK.4.12	Isa ka a jaabi, a ko: «Kitabue ko: 
LUK.4.13	Sentanɛ to bata ban korila Isa latantan fɛrɛ ma, a bɔɔta a kɛnna han tɛmu do.
LUK.4.14	Isa sagita Galile duge tɔ, Ala Hakkili saniyandeŋɛ barikɛ la. A la ko tuguta wo duge fɛfɛ bɛ la. 
LUK.4.15	A tota mɔgɛnu karanna Yahudenu la kawandi ma boŋɛnu tɔ. Bɛ tota a matɔgɔla.
LUK.4.16	Wo butɔ, Isa tagata ke Nasarɛti saa tɔ, a koloyata ka min na. Sulen lɔ́gɛ́, a donta kawandi ma boŋɛ tɔ, iko a darita a mala ki min na. A wulita kitabu karan koe la. 
LUK.4.17	Anu ka annabi Esayi la kitabue don a bolo. A ka wo kitabue laka, a ka kandula do yen a be sɛbɛren ka min na, a ko:
LUK.4.20	Isa ka kitabue tagun, a ka a don a mandila bolo, a sigita ɲɔ. Minnu be kawande ma boŋɛ butɔ, wonu bɛ be anu ɲa banbanden a ma. 
LUK.4.21	A fɔlɔta kumala anu ye, a ko: «Wo be bɔɔren Ala la kɛ kitabu kuma min mɔɛren, wo bata ma tɔɲa la bi.»
LUK.4.22	Awa, mɔgɛ bɛ tota a tɔgɔ ɲinma fɔla, anu kaabɛta a la kuma diyama ma, min be bɔɔla a da tɔ. Anu tota a fɔla: «Bɔ, Yusufu la den kayireŋɛ ma kɛ la ba?» 
LUK.4.23	Isa ka a fɔ anu ye, a ko: «Sikkɛ bele a tɔ, wo si kɛ sanda sa le n ɲɛ: ‹Booribɔla, i ni i yɛtɛ lakendeya betunna.› Wo mɛn si a fɔ n ɲɛ tugun, aa n ka koenu min bɛ ma Kapɛrinamu saa tɔ, wo bata wonu mɔɛ, fɔ n ni wonu ɲɔgɔn tugun ma n bata saa tɔ yan.»
LUK.4.24	A mɛn ka a fɔ anu ye, a ko: «Tɔɲa le mu, n ni a fɔ wo ye, nabiyonmɛ yo te biliya sɔtɔ a sɔtɔ saa tɔ. 
LUK.4.25	N be tɔɲa le fɔla wo ye: annabi Eliya tɛmuɛ, san saba kari wɔɔrɔ kamalita le sange ma na Isirayila jamanɛ tɔ. Wolo ka a ma, kɔnkɔ banba donta jamanɛ bɛ la. Wo ka a taran, furuɲa muse siyama be Isirayila jamanɛ tɔ. 
LUK.4.26	Kɔnɔ Ala ma annabi Eliya lasanba wo furuɲa musu hali dɔndɔ ma, fɔ furuɲa musu do min be jamanɛ do tɔ ka min tɔgɔ Sidɔn, Sarapita saa tɔ. 
LUK.4.27	Baliwulentɔɛ siyama tugun be bani Isirayila mɔgɛnu tɛma, annabi Eliyasa tɛmuɛ, kɔnɔ hali dɔndɔ ma saniyan wonu tɛma, fɔ Naaman pɛti min bɔɔta Siri jamanɛ tɔ.»
LUK.4.28	Min bɛ be sigiren kawandi ma boŋɛ tɔ, bɔɔla anu ka wo kumanu mɔɛ, anu mɔnɛta. 
LUK.4.29	Anu wulita, anu ka Isa latuntun, anu ka a labɔɔ saa kɔma, anu ka a doni kɔnkɛ kun tɛma, anu la saa be sɔren kɔnkɛ min kunma, alako anu ni a latuntun a ni boe kɔnkɛ kɔtɔ. 
LUK.4.30	Kɔnɔ a bɔɔta anu tɛma, a tagata.
LUK.4.31	Awa, Isa jigita Kapɛrinamu, saa min be Galile duge tɔ. A tota mɔgɛnu kawandila sulen lɔ́gɛ́ tɔ. 
LUK.4.32	Anu kaabɛta a la karaŋɛ ma, bayi a be kumala yamɔre le la. 
LUK.4.33	Lun do, kaye do be kawandi ma boŋɛ tɔ, jinna koroŋɛ be a kɔma. A belebeleta sɛnbɛ la, a ko: 
LUK.4.34	«He! Isa Nasarɛti kaa, i be naren fenna? I be naren mɔ halagi dula le ba? N ka a lɔn, i mu min na. Ala la mɔgɔ masubɛreŋɛ le mu i la.» 
LUK.4.35	Isa ka jinna yamɔri sɛnbɛ la, a ko: «I mɔdɛ, i ni bɔɔ a kɔma.» Jinna ka kaye laboe jama bɛ tɛma, a bɔɔta a kɔma, a ma fenfen koron ma a la. 
LUK.4.36	Anu bɛ kilanta, anu tota a fɔla ɲɔgɔn ye, anu ko: «Kuma mɔle miniman de mu kɛ la? A to be jinna koroŋɛnu yamɔrila nɔɛ nun sɛnbɛ la, anu be bɔɔla.»
LUK.4.37	Isa la ko kibare fɔta wo dula la miliŋɛ bɛ tɔ.
LUK.4.38	Isa bɔɔta kawandi ma boŋɛ tɔ, a tagata don Simɔn do bata boŋɛ tɔ, a taranta bandi bɛlɛŋɛ be gbaaren Simɔn bitan muse la, a bale be bandiren han. Anu ka Isa madiya a ni a dɛman. 
LUK.4.39	A ka a kunsin muse kunma, a ka bandiya yamɔri, bandiya ka a boloka. Muse wulita kisanna, a be walila anu ye.
LUK.4.40	Tele la dulareŋɛ, bandibaga mɔɔle yo be min bolo, anu ka anu nati Isa dula. A ka a bole sa anu bɛ kuŋɛ tɔ dɔndɔ dɔndɔ, a ka anu bɛ lakendeya. 
LUK.4.41	Jinna koroŋɛnu tugun bɔɔta mɔgɔ siyama kɔma. Anu bɔɔ tɛmuɛ, anu be belebelela, anu ko: «I mu Ala la den kayireŋɛ le la.» Kɔnɔ Isa ka anu yamɔri anu ni anu mɔdɛ. Hali anu to ka a lɔn, a mu Ala la mɔgɔ masubɛreŋɛ le la, a ma sɔn anu ni kuma.
LUK.4.42	Ɲɔ la kɛnɛreŋɛ, Isa bɔɔta a tagata janfue butɔ. Jama tota a ɲinila han anu tagata ke a ma. Anu kitita a la, alako a kana bɔɔ anu kɛnna. 
LUK.4.43	Kɔnɔ a ka a fɔ anu ye, a ko: «A fɛrɛ bele fɔ n ni Ala la mansabaya kibaru ɲinma lake saa donu tugun tɔ. Ala be n nasanbaren wolo la.» 
LUK.4.44	Awa, a tota Ala la kibaru ɲinma lakela kawandi ma boŋɛnu tɔ Jude duge dula bɛ tɔ.
LUK.5.1	Lun do, Isa be sɔren Genesarɛti ba dala, jama nata a lamilin han anu ka a kɛtɛn, Ala la kuma mɔɛ koe la. 
LUK.5.2	A ka kuluŋɛ banba fila yen sigiren ba dala, yɛgɛ bitalanu bata yɛlɛ min tɔ, anu be anu la jalanu lakola. 
LUK.5.3	A jigita wo kuluŋɛnu dɔndɔ butɔ, min mu Simɔn tɛŋɛ la. A ka Simɔn madiya a ni kuluŋɛ bɔɔ barafue tɔ, a ni a majigi donden. Wo kɔma, a sigita kuluŋɛ butɔ, a tota jama kawandila.
LUK.5.4	A to ka kawande ban, a ka a fɔ Simɔn ye, a ko: «Kuluŋɛ doni kandula luggɛreŋɛ tɔ, wo ni wo la jalanu sa je tɔ, yɛgɛ bita koe la.» 
LUK.5.5	Simɔn ka a jaabi, a ko: «N marige, mɔ ka sue bɛ ban katala yan de, mɔ ma fenfen bita. Kɔnɔ ile to bata kuma n si jala sa le je tɔ.» 
LUK.5.6	Anu to ka a sa, anu ka yɛgɛ siyama bita, han anu la jalanu dita farala. 
LUK.5.7	Anu kafuɲɔgɛ minnu be kuluŋɛ doe tɔ, anu ka anu bole makati wonu ma, anu ni na anu dɛman. Wonu nata, anu ka wo kulun fila lafa yɛgɛ la han anu dita dulala. 
LUK.5.8	Simɔn Piyɛri to ka wo koe yen, a boeta Isa kɛn kɔtɔ, a ko: «Ee Marige, i matuntun n na, bayi junubutɔɛ le mu n na.» 
LUK.5.9	A ka a fɔ le, bayi wo yɛgɛ siyama bita koe bata a yigitɛgɛ anun minnu be a kɛnna, han anu bata kilan. 
LUK.5.10	Simɔn Piyɛri kafuɲɔgɛnu, minnu mu Sebede la den kayireŋɛnu la, Yaguba nun Yaya, wonu tugun kaabɛta. Awa, Isa ka a fɔ Simɔn ye: «I kana kilan. Bi kɔma, i te yɛgɛ bita bitugun, i be naala mɔgɛnu le bitala alako anu ni sɔ n kɔma.» 
LUK.5.11	Anu ka kuluŋɛnu layɛlɛ kɛnɛ tɔ, anu ka koe bɛ boloka, anu sɔta Isa kɔma.
LUK.5.12	Isa be saa dɔndɔ tɔ lun do, kaye do be ɲɔ, baliwuleŋɛ be a bale bɛ ma. A to ka Isa yen, a ka a tindɛ sɔ duge ma, a ka a madiya, a ko: «N marige, ka i sɔnta, i si nɔ n nasaniyanna
LUK.5.13	Isa ka a bole lafonti a ka a maga a la, a ko: «N bata sɔn. I ni saniyan.» Baliwuleŋɛ ka a boloka ɲɔ kisanna. 
LUK.5.14	Wo kɔma, Isa ka a yamɔri a kana wo koe fɔ mɔgɔ yo ye. A ka a fɔ a ye: «Taga i bale yita sarika lakela la. I ni sarika bɔɔ i la saniyaŋɛ la ko la, iko annabi Musa ka yamɔre sa ki min na. Wo si ma seede la mɔgɛnu ye.»
LUK.5.15	Isa la ko kibare tota malansanna dula bɛ tɔ, a tanbita a fɔlɔnɛŋɛ la. Jama banba be madɛnna a kulɛ lamɔɛ dula, anun anu la bandenu lakendeya dula. 
LUK.5.16	Kɔnɔ ale dun be a mabɔɔla, a be tagala janfue butɔ Ala matárán dula.
LUK.5.17	Lun do, Isa be mɔgɛnu kawandila. Farisinu anun sariya karamɔgɛnu be sigiren ɲɔ. Wonu be naren bɔɔla Galile duge anun Darisalamu anun Jude duge saa lanmanu tɔɛ bɛ tɔ. Marige Alatala sɛnbɛ be Isa ma a ni mɔgɛnu lakendeya. 
LUK.5.18	Wo tɛmuɛ le, mɔgɛ donu nata kayi mabɛndeŋɛ do fɛ jala tɔ. Anu katata a ladon koe la, anu ni a sa Isa kɛn kɔtɔ. 
LUK.5.19	Kɔnɔ jama be siyaren koola, anu ma fɛrɛ sɔtɔ a ladon koe la. Wo butɔ, anu yɛlɛta boŋɛ kanna, anu ka dula do lawuli. Anu ka mɔgɔ mabɛndeŋɛ nun a la jala lajigi wo fota la han anu tagata a sa Isa kɛn kɔtɔ jama tɛma. 
LUK.5.20	Isa to ka anu la dɛnkɛnɛya yen, a ka a fɔ: «Kayi, i la junubenu bata kafari.»
LUK.5.21	Sariya karamɔgɛnu anun Farisinu fɔlɔta anu mirala, anu ko: «Ɲɔmɔ le kɛ la min be tana kuma fɔla Ala ma? Ɲɔmɔ si nɔ junubenu kafarila ka Ala dɔrɔn ma?» 
LUK.5.22	Isa to ka anu la mira lɔn, a ka anu jaabi a ka a fɔ anu ye: «Mira mɔle miniman de be wo juse tɔ? 
LUK.5.23	Kɛ kuma fila miniman sɔnɔyata, a fɔ koe la kɛ kaye ye: ‹I la junubenu bata kafari›, ka wo ma: ‹Ile wuli, i ni tagaman›? 
LUK.5.24	Awa, n be diren de wo ni a lɔn yamɔre be nde Adamadeŋɛ bolo junubu kafari koe la duge kunma.» Wo butɔ, Isa ka a fɔ mɔgɔ mabɛndeŋɛ ye: ‹N bata i yamɔri, wuli, i ni i la jala jigan, i ni taga i bata.› 
LUK.5.25	A wulita anu ɲala kisanna, a ka a la jala jigan, a tagata a bata, a be Ala matɔgɔla. 
LUK.5.26	Wo butɔ, mɔgɛnu bɛ kaabɛta, anu tota Ala matɔgɔla, anu mɛn kilanta koola, anu tota a fɔla: «Mɔ bata kabanakoenu yen bi!»
LUK.5.27	Wo tanbi kɔma, Isa bɔɔta, a ka duuti makelela do yen, a be sigiren duuti makele dula tɔ. A tɔgɔ Lewi. Isa ka a fɔ a ye: «Sɔ n kɔma.» 
LUK.5.28	Lewi ka koe bɛ boloka ɲɔ, a wulita a sɔta a kɔma. 
LUK.5.29	A ka muradi banba sa Isa ye a la boŋɛ tɔ. Duuti makelela siyama tugun nata, anun mɔgɔ donu, anu bɛ ka dɔmɔre ma dula dɔndɔ tɔ. 
LUK.5.30	Farisinu nun anu la sariya karamɔgɛnu ŋunuŋuta Isa la talibenu ma, anu ko: «Wo be dɔmɔre mala, ka je min duuti makelelanu nun junubutɔɛnu fɛ fenna?» 
LUK.5.31	Isa ka anu jaabi, a ko: «Kendebaganu haju yo bele booribɔla ma, bandibaganu le hajue be a ma. 
LUK.5.32	N bele lasanbaren mɔgɛnu ma minnu be telenden. N be lasanbaren junubutɔɛnu le ma n ni anu kele, anu ni tuubɛ.»
LUK.5.33	Wo tɛmuɛ, anu ka a fɔ Isa ye: «Yaya la talibenu be sunna tɛmuɛ bɛ, anu be Ala mataranna, Farisinu tɛn talibenu tugun be a mala ɲɔgɔnna. Kɔnɔ i la talibenu kan be dɔmɔre mala, anu be minfeŋɛ minna wagate bɛ.» 
LUK.5.34	Isa ka anu jaabi, a ko: «Wo si nɔ muradilanu yamɔrila ba, anu ni sun, ka jonba tige be anu tɛma? 
LUK.5.35	Ade! Kɔnɔ lun do si naa ke, jonba tige tini bɔɔ anu tɛma, anu si sun wo tɛmuɛ le.»
LUK.5.36	A ka taale do tugun sa anu ye, a ko: «Mɔgɔ yo te kuta kunte bɔɔ doroki nama la, a ni a kara doroki kɔtɛ ma, ka wo ma, doroki nama bata tiɲa, wo kunte tugun te bɛn doroki kɔtɛ ma. 
LUK.5.37	A mɛn tugun, mɔgɔ yo te beeri fatima nama sa beeri safeŋɛ kɔtɔma butɔ, ka wo ma, beeri nama si beeri safeŋɛ bula le. Wo tɛmuɛ, beere bɛ bata bɔn, a safeŋɛ tugun bata tiɲa. 
LUK.5.38	Wolo mu a bɛnta, beeri nama ni sa beeri safeŋɛ nama le butɔ. 
LUK.5.39	Wo bɛ butɔ, ka mɔgɛ bata dari beeri kɔtɔma minna, beeri nama sɔgɛ te a bita, bayi a be a fɔla le, beeri kɔtɛ le di.»
LUK.6.1	Sulen lɔ́gɛ́ do tɔ, Isa nun a la talibenu ka sɛnɛ donu tɛma takuntu. A la talibenu ka tɔnsɛ donu kentun anu ka a tugutugu anu bole tɔ, anu ka wo kole ɲimi. 
LUK.6.2	Wo mata Farisi donu ɲala. Anu ka a fɔ talibenu ye: «Koe min be latɔnden sulen lɔ́gɛ́, wo be wo mala fenna?» 
LUK.6.3	Isa ka anu jaabi, a ko: «Dauda ka min ma, kɔnkɛ to ka a nun a kafuɲɔgɛnu bita, wo ma wo karan ba? 
LUK.6.4	Wo ka a ma, Dauda donta Ala la boŋɛ tɔ, a ka dɛgɛ saniyandeŋɛnu jigan, a ka a dɔmɔ, a ka do dii a kafuɲɔgɛnu tugun ma. Adun, wo dɔmɔ koe bele dagɛren mɔgɔ yo ye, fɔ sarika lakelanu dɔrɔn.» 
LUK.6.5	Isa mɛn ka a fɔ anu ye: «Nde Adamadeŋɛ mu sulen lɔ́gɛ́ tige le la.»
LUK.6.6	Awa, sulen lɔ́gɛ́ do, Isa donta kawandi ma boŋɛ tɔ, a be mɔgɛnu kawandila. Kaye do be ɲɔ, a bolo ɲinma bole be fagaren. 
LUK.6.7	Farisinu anun sariya karamɔgɛnu be Isa makɛnkɛnna ka a si mɔgɛ lakendeya sulen lɔ́gɛ́, alako anu ni a masɔtɔ anu ni a lajarabi. 
LUK.6.8	Kɔnɔ Isa ka anu la mira lɔn. A ka a fɔ wo kayi bolo fagareŋɛ ye: «Wuli, i ni sɔ mɔ tɛma yan.» Wo butɔ, a wulita, a sɔta. 
LUK.6.9	Isa ka a fɔ anu ye, a ko: «N ni wo maɲininka, fen be dagɛren de sulen lɔ́gɛ́: mɔgɛ ni ko ɲinma ma ba, ka a ni ko koroŋɛ ma; a ni nɛ lakisi ba, ka a ni nɛ bɔɔ?» 
LUK.6.10	A ka a ɲa lataga a bɛ ma dɔndɔ dɔndɔ, a ka a fɔ wo kaye ye: «I bole lafonti.» A to ka wo ma, a bole mɛn takendeyata ken. 
LUK.6.11	Wolo ka a ma, anu dumɛnta koola han anu mafuta, anu tota kumala ɲɔgɔn ye, anu si fen min ma Isa la.
LUK.6.12	Wo lanuma, Isa bɔɔta, a tagata kɔnkɛ tɔ, Ala mataran dula, a ka sue bɛ ban mamataraŋɛ la. 
LUK.6.13	Ɲɔ to kɛnɛta, a ka a la talibenu kele a kɛnna, a ka mɔgɔ tan nun fila masubɛ anu tɔ, a ka wonu tɔgɛ sa ‹kiilanu›. 
LUK.6.14	Wo mɔgɔ tan nun fila tɔgɛ le mu ka: Simɔn, Isa ka min tɔgɔ sa Piyɛri, anun a dɔgɔ kayima Andire; Yaguba nun Yaya; Filipu nun Baritelemi; 
LUK.6.15	Matiyu nun Tomasi; Alifa la den kayiren Yaguba nun Simɔn, a be fɔla min ma Kunkala; 
LUK.6.16	Yaguba la den kayiren Judasi; anun Judasi Isikariyoti, min mata Isa janfala la.
LUK.6.17	Isa nun a la kiilanu jigita kɔnkɛ la, a tagata sɔ dugu dala kanyareŋɛ tɔ. A la talibe siyama be ɲɔ, jama banba tugun be ɲɔ kabɔɔ dula siyama tɔ. Donu be bɔɔren Darisalamu, donu be bɔɔren Jude duge saa tɔɛnu tɔ. Donu tugun be bɔɔren Tiri nun Sidɔn jamanɛnu tɔ, minnu be ba dala. 
LUK.6.18	Anu bɛ be naren Isa kulɛ lamɔɛ dula, anun a ni anu lakendeya anu la bande ma. Jinna koroŋɛ be minnu tɔɔrɔren, wonu kendeyata. 
LUK.6.19	Jama bɛ be katala anu ni maga Isa la, bayi a sɛnbɛ be walila mɔgɛ lakendeya koe la, a ka anu bɛ lakendeya.
LUK.6.20	Wo kɔma, Isa ka a ɲa sɔ a la talibenu la, a ka kuma da bita, a ko:
LUK.6.20	«Wole fondobɔnɛnu,
LUK.6.20	hɛra be wo ye,
LUK.6.20	bayi Ala la mansabaya nɛɛma bata ma wole tɛŋɛ la.
LUK.6.21	Kɔnkɛ be wole minnu la bi,
LUK.6.21	hɛra be wo ye,
LUK.6.21	bayi wo si naa fa le.
LUK.6.21	Wole min be dila bi,
LUK.6.21	hɛra be wo ye,
LUK.6.21	bayi wo si naa jele le.
LUK.6.22	Mɔgɛnu tini wo kɔn wagate min tɔ,
LUK.6.22	anu ni wo bee,
LUK.6.22	anu ni wo fɛɛyaa,
LUK.6.22	ka wo tɔgɛ tiɲa nde Adamadeŋɛ la ko la,
LUK.6.22	hɛra be wo ye.
LUK.6.23	Wo ni sɛwa wo lun,
LUK.6.23	wo ni tun nun sɔrɔŋɛ ma,
LUK.6.23	bayi wo si baraji banba sɔtɔ le arijanna.
LUK.6.23	Wo ni a lɔn, minnu ka wo ko koroŋɛnu ma wo la,
LUK.6.23	wonu benbanu ka nabiyonmɛnu tɔɔrɔ ɲɔgɔnna le.
LUK.6.24	Kɔnɔ wole fondo tigenu,
LUK.6.24	ɲagankata be wo ye,
LUK.6.24	bayi wo ɲan bata ban wo la hɛra sɔtɔla.
LUK.6.25	Wole minnu be faren bi,
LUK.6.25	ɲagankata be wo ye,
LUK.6.25	bayi wo si naa kɔnkɔ le.
LUK.6.25	Wole minnu be jelela bi,
LUK.6.25	ɲagankata be wo ye,
LUK.6.25	bayi wo si naa suunu le wo ni di.
LUK.6.26	Mɔgɛ bɛ be wo tɔgɔ ɲinma fɔla wagate min tɔ,
LUK.6.26	ɲagankata be wo ye,
LUK.6.26	wonu benbanu tugun ka kiila foniyantenu matɔgɔ ɲɔgɔnna le.»
LUK.6.27	Isa mɛn ka a fɔ: «Kɔnɔ wole minnu be n kulɛ mɔɛla, n ni a fɔ wo ye: Wo ni wo jaguenu kanu, wo ni ko ɲinma ma wo kɔnnɛlanu ye, 
LUK.6.28	wo ni duba wo dankalanu ye, wo ni Ala matárán hɛra la wo tɔgɔ tiɲalanu ye. 
LUK.6.29	Min tini i baŋɛ sɔngɔ dɔndɔ bantilan, sɔngɛ doe tugun sɔ a ye. Ka do ka i la doroki banba bɔɔ i bolo, i kana balan i la doroki kɔtɔnɛŋɛ tugun jigan koe la. 
LUK.6.30	Min yo ka i tárán fondo la, i ni a kɔ. Min tini i bolofeŋɛ bosi i bolo, i kana wo lasagi koe fɔ a ye.
LUK.6.31	Awa, wo be diren mɔgɛnu ni koe ma wo ye ki min na, wole tugun ni wo siila ma anu ye.
LUK.6.32	Ka wo ka wo kanunteŋɛnu dɔrɔn de kanu, wo si baraji miniman sɔtɔ wo tɔ ba? Hali ko koron malanu be anu kanunteŋɛnu kanula. 
LUK.6.33	Minnu be ko ɲinma mala wo ye, ka wo ka ko ɲinma ma wonu dɔrɔn ye, wo si baraji miniman sɔtɔ wo tɔ ba? Hali ko koron malanu be wo siila mala. 
LUK.6.34	Ka wo ka mɔgɛnu tun de dɔntɔ minnu si nɔ a ɲɔgɔla, wo si baraji miniman sɔtɔ wo tɔ? Hali ko koron malanu be ko koron malanu dɔntɔla minnu si nɔ a ɲɔgɔla. 
LUK.6.35	A bɛnta le wo ni wo jaguenu le kanu, wo ni ko ɲinma ma, wo ni mɔgɛ dɔntɔ, wo yili kana to ɲɔgɔ dee ma. Wo butɔ, wo baraje si koloya. Wo si a yita wo mu Ala la deŋɛnu le la, Ala min mayɛlɛta, bayi ale si nɛɛma fisiriwalenu nun mɔgɔ koroŋɛnu ma. 
LUK.6.36	Wo ni kinikini iko wo Baaba Ala be kinikinila ki min na.
LUK.6.37	Wo kana wo fan ma kiiti sala la, alako wo kana makiiti. Wo kana mɔgɛnu kɔn, alako wole tugun kana kɔn. Wo ni diɲa mɔgɛ ye, alako wole tugun ni diɲa sɔtɔ. 
LUK.6.38	Wo ni mɔgɛ kɔ, Ala tugun si wo kɔ. A si wo kɔ iko mɔgɛ be sumarifen ɲinma lafala ki min na, a ni a yegeyege, a ni a madigin, a ni do tugun sa a kunma han a ni bɔn, a ni a sa fakɛlɛ tɔ. Wo be mɔgɛnu kɔla ki min na, Ala tugun si wo kɔ ɲɔgɔn na.»
LUK.6.39	Wo butɔ, Isa ka sanda do sa anu ye, a ko: «Ɲabɔnɛ si nɔ ɲabɔnɛ latagamanna ba? Kaa, anu fila bɛ te boe le dinka tɔ? 
LUK.6.40	Karandeŋɛ te tanbi a karamɔgɔ la, kɔnɔ ka a bata karaŋɛ ban, a si to iko a karamɔgɔ.
LUK.6.41	Ɲagama mɛsɛŋɛ min be i bareŋɛ ɲa tɔ, i be wo fɛlɛla fenna, a taranta kebeŋɛ min be i yɛtɛ ɲa tɔ, i ɲan bele wo yenden ba? 
LUK.6.42	I si nɔ a fɔla kama le i bareŋɛ ye: ‹N bareŋɛ, a to n ni wo ɲagama mɛsɛŋɛ bɔɔ i ɲa tɔ›, a taranta kebeŋɛ min be i yɛtɛ ɲa tɔ, i bele wo yenden ba? Ile nɛnfilatige, kebeŋɛ bɔɔ i yɛtɛ fɔlɔ ɲa tɔ, alako i ni ɲɔ tayen a ɲinma la. Wo kɔma, i si nɔ ɲagama mɛsɛŋɛ bɔɔla i bareŋɛ tugun ɲa tɔ.»
LUK.6.43	Kifeŋɛ ɲinma yo bele min si den koroŋɛ wolo, iko kifeŋɛ koroŋɛ to te den ɲinma wolo. 
LUK.6.44	Kaa, kifeŋɛ bɛ be lɔnna a wole le la. Mɔgɛ te toore bɔɔ ŋanin lɔgɛ tɔ, iko a to te rɛsɛn bɔɔ baagi nɔnbɛ tugun tɔ. 
LUK.6.45	Kuma ɲinma le be bɔɔla mɔgɔ ɲinma sondoŋɛ tɔ. Kuma koroŋɛ le be bɔɔla mɔgɔ koroŋɛ tugun sondoŋɛ tɔ. Mɔgɛ sondoŋɛ be faren min na, wo kuma le be bɔɔla a da tɔ.
LUK.6.46	Wagati bɛ wo be a fɔla nde ma: ‹n Marige!›, kɔnɔ ka n ka min fɔ wo ye, fen de wo te sɔn a mala? 
LUK.6.47	Min bɛ nata nde ma, a ka n na kuma mɔɛ, a ka a ma, wo tigi nun min si mulunya, n si a yita wo la. 
LUK.6.48	A be toren de iko mɔgɛ min be boŋɛ sɔla: a ka duge soe han a luggɛta, a keta fata ma, a ka fondoma sigi a kunma. Sangi je nata a mata banbaraŋɛ la, han a tuguta wo boŋɛ la, kɔnɔ a ma nɔ a laboela, bayi a be sɔren a ɲinma la. 
LUK.6.49	Mɔgɛ min ka n na kuma mɔɛ, kɔnɔ a ma a ma, wo be toren de iko mɔgɛ min ka boŋɛ sɔ duge kunma, a ma fondoma sigi. Banbaraŋɛ tuguta wo boŋɛ la, boŋɛ boeta fipu! A tiɲata feu!»
LUK.7.1	Isa to banta a la wo kuma bɛ fɔla jama ɲala, a donta Kapɛrinamu saa tɔ. 
LUK.7.2	Sɔɔri kuntige do be ɲɔ, min na joŋɛ be diyaren a ye koola. Wo joŋɛ ma kende, a be faga koe tɔ. 
LUK.7.3	Wo sɔɔri kuntige ka Isa la ko mɔɛ wagate min tɔ, a ka Yahude kuntigenu kii a ma, a ko: «Wo taga Isa madiya wo ni a fɔ a ye, a ni na n na joŋɛ lakisi.» 
LUK.7.4	Kuntigenu la kereŋɛ Isa ma, anu ka a madiya koola, anu ka a fɔ a ye: «A bɛnta i ni wo sɔɔre dɛman, 
LUK.7.5	bayi a be mɔ bɔnsɛ kanuren koola. Ale le faŋɛ ka mɔ la kawandi ma boŋɛ sɔ mɔ ye.» 
LUK.7.6	Wo butɔ, anu nun Isa tagata. Anu la sutuyareŋɛ sɔɔre bata la, sɔɔre ka a kafuɲɔgɛnu donu kii Isa ma, anu ni a fɔ a ye: «N marige, i kana i yɛtɛ tɔɔrɔ. I ma bɛn donna n bata, bayi i sɔdula kolo nde ko pon! 
LUK.7.7	Wolo ɲan be a maren n yɛtɛ ma bɛn tagala i ma. Kɔnɔ hali kuma dɔndɔ le fɔ min si a ma n na joŋɛ ni kendeya. 
LUK.7.8	Nde Adamadeŋɛ be do la yamɔre le kɔtɔ, sɔɔre donu tugun be nde la yamɔre kɔtɔ. N tini min kii, wo si taga; n tini min kele, wo si na; n tini a fɔ n na joŋɛ ye a ni wale min ma, a si a ma.» 
LUK.7.9	Isa to ka wo mɔɛ, a kaabɛta a ma. A ka a ɲamatelen jama ma min be a jokkiren, a ka a fɔ anu ye, a ko: «N ni a fɔ wo ye, n ma kɛ dɛnkɛnɛya mɔle ɲɔgɔn yen hali bani Isirayila mɔgɛnu tɛma.» 
LUK.7.10	Kiilanu to sagita sɔɔri kuntige bata, anu ka a taran wo joŋɛ bata kendeya ken.
LUK.7.11	Wo lun tabantaka, Isa bɔɔta Kapɛrinamu a tagata saa do tɔ ka min tɔgɔ Nayin. A la talibenu anun jama banba be sɔren a kɔma. 
LUK.7.12	A la sutuyareŋɛ saa dondula la, a ka jama banba do yen bɔɔla saa tɔ, anu be kamareŋɛ fure donila gaburudula tɔ. Wo ka a taran, ale kamareŋɛ nɛɛnɛ la kaye tugun fagata nun. Den bele a bolo, fɔ wo kamaren dɔndɛ. 
LUK.7.13	Marige Isa ka wo muse yen, a kinikinita a ma, a ka a fɔ a ye: «I kana di!» 
LUK.7.14	A ka a madon balangari la, a ka a bole maga a la. Fure jigannanu sɔta. A ka a fɔ: «Kamareŋɛ, n bata i yamɔri, i ni wuli.» 
LUK.7.15	A la wo fɔreŋɛ, fure wulita a sigita, a ka kumare fɔlɔ. Isa ka a don a nɛɛnɛ bolo. 
LUK.7.16	Mɔgɛ bɛ kilanta, anu tota Ala matɔgɔla, anu ko: «Nabiyonmɛ belebele bata wuli mɔ tɛma; Ala bata hinnɛ bani Isirayila jama la.» 
LUK.7.17	Wolo ka a ma, Isa la ko kibare tuguta Jude duge nun a la miliŋɛ bɛ la.
LUK.7.18	Yaya la talibenu ka Isa la ko kibare bɛ ɲamakaran a ye. Wo butɔ, Yaya ka talibi fila kele anu tɔ, 
LUK.7.19	a ka anu kii anu ni taga Marige Isa maɲininka, ka Ala la mɔgɔ masubɛreŋɛ min be nala wolo mu ale la ba, ka anu ni mɔgɔ do le kɔnɔn?
LUK.7.20	Wo talibi fila wulita anu tagata Isa maɲininka, anu ko: «Yaya malasuwɛla le be mɔ kiiren i ma, aa mɔ ni na i maɲininka ka Ala la mɔgɔ masubɛreŋɛ min be nala, aa ka wolo mu ile la ba, ka mɔ ni mɔgɔ do le kɔnɔn?» 
LUK.7.21	Wo tɛmuɛ kisanna le, Isa ka bandibaga siyama lakendeya, anun donu minnu be tɔɔrɔren. A ka jinna koroŋɛnu bɔɔ mɔgɛnu kɔma, a ka ɲabɔnɛnu siyama ɲa laka. 
LUK.7.22	Wo butɔ, Isa ka Yaya la wo kiila fila jaabi, a ko: «Wo be min yenden yan, wo be min tugun mɔɛren, wo taga a bɛ ɲamakaran Yaya ye, wo ko:
LUK.7.22	kɛn dɔndɔ tigenu bata tagaman a ɲinma la,
LUK.7.22	baliwulentɔɛnu bata saniyan,
LUK.7.22	kibaru ɲinma bata lake fugarenu ma.
LUK.7.23	Hɛra be mɔgɔ ye, min hakkile ma latugu nde la ko la.»
LUK.7.24	Yaya la kiilanu la bɔɔreŋɛ ɲɔ, Isa fɔlɔta kumala jama ye Yaya la ko tɔ, a ko: «Wo tagata fen de fɛlɛ dula janfue butɔ? Wo tagata kaliŋɛ le fɛlɛ dula ba, fɔɲɛ be min namagala? 
LUK.7.25	Wo tagata fen de fɛlɛla ɲɔ? Kuta ɲinma tige ba? Ade! Kaa, minnu be kuta malanna donna, anu be anu yɛtɛ diyanan koe mala, wonu si yen mansa boŋɛnu le tɔ. 
LUK.7.26	Wo tagata fen de fɛlɛ dula janfue butɔ yati? Wo ma taga Ala la nabiyonmɛ do le fɛlɛ ba? Nabiyonmɛ le yati mu Yaya la! A ɲan fisa nabiyonmɛ ko. 
LUK.7.27	Ale le la ko be sɛbɛren Ala la kitabue tɔ. Ala ko: 
LUK.7.28	N ni a fɔ wo ye, musu yo ma den sɔtɔ betunna min kolo Yaya ko. Kɔnɔ min dɔgɔ a bɛ ko Ala la mansabaya tɔ, wo kolo fisa Yaya ko.
LUK.7.29	Mɔgɛ minnu ka Yaya la kawande lamɔɛ, hali duuti makelelanu, anu bɛ ka a yen Ala le tɔɲa mu, anu sɔnta Yaya ni anu lasuwɛ je tɔ. 
LUK.7.30	Kɔnɔ Farisinu anun sariya karamɔgɛnu ma sɔn anu yɛtɛ ye Ala sagona koe la, anu balanta Yaya ni anu lasuwɛ je tɔ.»
LUK.7.31	Isa mɛn ka a fɔ, a ko: «N si bi mɔgɛnu lamulun ɲɔmɔ fɛ? Anu nun ɲɔmɔ mulunta? 
LUK.7.32	Anu be mulunyaren deŋɛnu la, minnu be sigiren saa tɛma, anu be a fɔla ɲɔgɔn ma, anu ko:
LUK.7.32	‹Mɔ ka serede fe wo ye, kɔnɔ wo ma dɔŋɛ dɔn;
LUK.7.32	mɔ ka kinikini beete bɔɔ wo ye, kɔnɔ wo ma di.›
LUK.7.33	I ma a yen, Yaya malasuwɛla nata, a ma dɔmɔ ɲinma dɔmɔ, a ma beere min. Wole tugun ka a mɔlɔn jinna tɔɛ la. 
LUK.7.34	Nde Adamadeŋɛ tugun bata na, n be dɔmɔre mala n ni minfeŋɛ min. Wole tugun ko n ma aa buula le mu n na, anun beere minna, duuti makelelanu nun junubutɔɛnu kafuɲɔgɛ le mu n na. 
LUK.7.35	Kɔnɔ Ala hakkili ɲinma be minnu bɛ ye, wondelen si sɔn Ala le tɔɲa mu.»
LUK.7.36	Farisi do be ɲɔ min tɔgɔ Simɔn. Lun do, a ka Isa kele dɔmɔri ma koe la a fɛ. Wo butɔ, Isa donta a bata boŋɛ tɔ, anu ka dɔmɔre ma. 
LUK.7.37	Musu jeenante do be wo saa tɔ. A ka a mɔɛ Isa be wo Farisi kaye bata, anu be dɔmɔre tɔ. Awa, a wulita, a ka luule bitira jigan, min be faren labundɛ sɔn bɛlɛŋɛ la, a ka a nati. 
LUK.7.38	A ka a madon Isa la, a sɔta a kɔma a kɛŋɛnu tabɛŋɛ tɔ, a be dila. A ɲa je bɔɔta, a sulenta Isa kɛŋɛnu ma, a ka anu lakima. Wo butɔ, a ka anu mafitan a kunsige la, a ka anu sunbu, a ka anu sunsan labundɛ la. 
LUK.7.39	Farisi kaye min ka Isa kele dɔmɔre ma koe la, a ka muse la wo wale bɛ lasaga, a ka a mira a hakkile tɔ, a ko: «Ka kɛ kaye mu nabiyonmɛ yɛtɛ yɛtɛ le la nun, muse mɔle min be magaren a la, a si a lɔn de nun, ka a fɔla a musu jeenante le la.» 
LUK.7.40	Wo butɔ, Isa ka a fɔ Farisi kaye ye, a ko: «Simɔn, n be diren n ni kuma do fɔ i ye.» Simɔn ka a jaabi, a ko: «Karamɔgɔ, awa yiren.» 
LUK.7.41	Isa ko: «Nafulu tige do ka mɔgɔ fila dɔntɔ. A ka fɔlɔnɛŋɛ dɔntɔ sanuɛ kolo kɛmɛ loolu la. A ka doe dɔntɔ sanuɛ kolo bi loolu la. 
LUK.7.42	Wo mɔgɔ fila tɔ, hali dɔndɔ ma nɔ dɔntɛ lasagila a tige ma. Wo tige diɲata, a ka anu fila bɛ la dɔntɛ to ɲɔ.» Isa ka Simɔn maɲininka, a ko: «A be kama le? Kɛ mɔgɔ fila tɔ, miniman fisa sanu tige kanula a ni tanbi doe la?» 
LUK.7.43	Simɔn ka a jaabi, a ko: «N na mira tɔ, min na dɔntɛ kolo, wolo si nafulu tige kanu a ni tanbi doe la.» Isa ko a ma: «A be ɲɔgɔnna le yati.»
LUK.7.44	Wo butɔ, Isa ka a ɲamatelen muse ma. A ka a fɔ Simɔn ye, a ko: «Simɔn, i ka kɛ muse yen? N donta i bata, i ma je nati n ɲɛ n ni n kɛŋɛnu lako, kɔnɔ ale kan ka n kɛŋɛnu lakima a ɲa je la, a ka anu mafitan a kunsige la. 
LUK.7.45	I ma n sunbu kɔntɔre la, kɔnɔ ale kan bɔɔla a donta yan, a ma n kɛŋɛnu sunbu koe boloka. 
LUK.7.46	I ma tule madon n kuŋɛ ma
LUK.7.47	Wolo mu n be a fɔla i ye: a la junube siyata, kɔnɔ anu bɛ bata kafari, wolo ka a ma a bata kanunteya banba yita n na. Kɔnɔ min na junubu kafare ma siya, wo te kanunteya banba yita.» 
LUK.7.48	A ka a fɔ muse ye: «I la junubenu bata kafari.»
LUK.7.49	Minnu be sigiren a kɛnna, wonu ka a fɔ anu yɛtɛ ma: «Ɲɔmɔ le kɛ kaye la, min si suusɛ junube kafarila?» 
LUK.7.50	Isa ka a fɔ muse ye, a ko: «I la dɛnkɛnɛya bata i lakisi. Taga jusu sa butɔ.»
LUK.8.1	Wo tanbi kɔma, Isa be a matagamanna saa bɛ tɔ, a lanmanu nun a banbanu, a be kawande mala, a ni Ala la mansabaya kibaru ɲinma lake. 
LUK.8.2	A la talibenu mɔgɔ tan nun fila be a kɔma, anun musenu donu, a ka minnu lakendeya anu la bandiya la. Donu tugun be anu tɔ, a ka jinna koroŋɛ bee minnu kɔma. Do tɔgɔ le Mariyama Magidala kaa. Isa ka jinna wɔrɔwila bee a kɔma. 
LUK.8.3	Kaye min tɔgɔ Kusasi, wo tugun na muse be ɲɔ, a tɔgɔ Yuhana. Wo Kusasi mu mansa Herodu la nafulu makantala le la. Muse min tɔgɔ Susana, wo tugun be ɲɔ, anun muse donu siyama. Wo musenu bɛ mata Isa nun a la talibenu madɛmanna le la anu yɛtɛ tɛn bolofeŋɛnu la.
LUK.8.4	Lun do, jama banba to be madɛnna, anu be bɔɔla saa siyama tɔ, ka na Isa ma, a ka taale do sa anu ye, a ko: 
LUK.8.5	«Sɛnɛ sala do bɔɔta a tagata a la suge foi dula. A la sugu foireŋɛ do lansanta kila tɔ. Tanbibaganu ka a matɛn anu kɛŋɛ la, kondeŋɛnu nata anu ka a bɛ dɔmɔ. 
LUK.8.6	Suge do tugun lansanta kurenu kunma. A to fɛtɛnta, a balata bayi kimakima bele ɲɔ. 
LUK.8.7	Suge do tugun lansanta dula do tɔ, bapɛ ŋanintigenu be fɛtɛnna dula min tɔ. Wo suge fɛtɛnta, bapɛ ŋanintigenu tugun fɛtɛnta. Wo kɔma, bapɛ ŋanintigenu dusuta sugenu kunma, anu ka anu nagasi. 
LUK.8.8	Suge do tugun lansanta dugu ɲinma tɔ, anu fɛtɛnta anu wolota, a bɛ ka a ɲɔgɔn siila kɛmɛ wolo.» Isa la bandeŋɛ taale sala, a ka a kulɛ labɔɔ, a fɔla: «Tole be minnu la a mɔɛ koe la, anu ni anu tolomasɔ kɛ taale la koola.»
LUK.8.9	Wo kɔma, Isa la talibenu ka wo taale kɔtɔ maɲininka a ma. 
LUK.8.10	A ka a fɔ anu ye, a ko: «Ala bata wo lalɔn a la mansabaya sutura koenu la. Kɔnɔ a be fɔla mɔgɔ tɔɛnu ye taalenu le tɔ,
LUK.8.11	«Awa, kɛ taale kɔtɔ le ka: wo suge mu Ala la kuma le la. 
LUK.8.12	Suge lansanta kila min tɔ, wo mu mɔgɛnu le la, minnu bata Ala la kuma mɔɛ; wo kɔma, Sentanɛ si na, a si wo kuma bɔɔ anu juse tɔ, alako anu kana dɛnkɛnɛya anu ni kisi. 
LUK.8.13	Suge lansanta kurenu minnu kunma, wo mu mɔgɛnu le la, minnu ka Ala la kuma mɔɛ anu ni a bita sɛwa tɔ, kɔnɔ liili bele anu la. Dɛnkɛnɛya be anu ye han tɛmu do. Kɔnɔ bɛlɛya wagate tini na, anu ni bɔɔ a tɔ. 
LUK.8.14	Suge lansanta bapɛ ŋanintigenu minnu tɛma, wo mu mɔgɛnu le la, minnu ka Ala la kuma mɔɛ, kɔnɔ dunuya tatɛgɛ hanmɛ bata to anu la, anun nafule, anun anu yɛtɛ diyanan koenu. Wolo be a maren, anu be mala iko sɛnɛtɔfeŋɛ tini be balala, a ni a den kɔkɔbale to ɲɔ. 
LUK.8.15	Suge lansanta duge kan ɲinma min tɔ, wo mu mɔgɛnu le la, minnu ka Ala la kuma mɔɛ anu ka a bita sɔɔbɛ la, sondon ɲinma anun a telendeŋɛ la. Wagati bɛ anu be timiladiyaren Ala la ko ma, wolo mu anu be mala iko sɛnɛtɔfeŋɛ to be wolola a ɲinma la.»
LUK.8.16	Isa mɛn ka a fɔ, a ko: «Mɔgɔ yo te lanpue labita a ni panɛ butin a kunma, ka wo ma a ni a lasori benbe kɔtɔ. Ade, a be a sigila fondo le kunma alako mɔgɛnu minnu be donna boŋɛ butɔ, wonu si nɔ a malaŋɛ yenna ki min na. 
LUK.8.17	Awa, fenfen min be dogonden, a bɛ si yen ma. Fenfen min be suturaren, a bɛ si lɔn ma a ni bɔɔ kɛnɛ tɔ. 
LUK.8.18	Wolo mu, a bɛnta wo ni wo tolomasɔ Ala la kuma la koola: ka min ka a bita a ɲinma la, Ala si naa a kɔ do tugun na, kɔnɔ ka min ma a bita, hali a be a miraren min den be a bolo wo si bɔɔ le a bolo.»
LUK.8.19	Isa dɔgɛnu nun a nɛɛnɛ nata a dula, kɔnɔ jama la siya ka a ma, anu ma nɔ kela a ma. 
LUK.8.20	Mɔgɛnu ka a lalɔn, anu ko: «I nɛɛnɛ nun i dɔgɛnu be bara tɔ, anu be diren i yenna.» 
LUK.8.21	Wo butɔ, Isa ka anu jaabi, a ko: «Mɔgɛ minnu be anu tolomasɔla Ala la kuma la anu ni a bita, wondelen mu n nɛɛnɛ nun n dɔgɛnu la.»
LUK.8.22	Lun dɔndɔ, Isa nun a la talibenu bakkita kuluŋɛ tɔ. A ka a fɔ anu ye, a ko: «Wo mɔ tɛgɛ ba kɔkɔma.» Wo butɔ, anu tagata. 
LUK.8.23	Anu be tɛgɛla wagate min tɔ, Isa kinnɔgɔta. Fɔɲɔ belebele wulita ba tɔ, kuluŋɛ be fala je la. Anu bata to kɔntɔfile tɔ. 
LUK.8.24	Anu ka anu madon Isa la anu ka a lakunɛn, anu ko: «Marige, marige, mɔ be faga koe tɔ!» A kunɛnta, a ka fɔɲɛ nun mɔrɔŋɛ yamɔri, fɔɲɛ nun mɔrɔŋɛ lasɔta, ba lakarata. 
LUK.8.25	Wo kɔma, a ka a fɔ talibenu ye, a ko: «Wo la dɛnkɛnɛya be kama le?» Anu kilanta, anu kaabɛta, anu ka a fɔ ɲɔgɔn ye, anu ko: «Kɔnɔ mɔgɛ mɔle miniman de mu kɛ la? Hali a ka fɔɲɛ nun mɔrɔŋɛnu yamɔri, anu si a bita.»
LUK.8.26	Wo kɔma, Isa nun a la talibenu ka ba takuntu anu keta Gerasi duge tɔ min be Galile duge tabɛŋɛ tɔ nɛti. 
LUK.8.27	Isa la sɔreŋɛ kɛnɛ tɔ kabɔɔ kuluŋɛ butɔ, kayi jinna tɔɛ do borita, a nata a kɛlɛ dula. Ɲɔ saa tɔ kaa le mu wo kaye la. Kabɔɔ bima a ma kuta sa a ma. A bele tola boŋɛ tɔ, a be sabatiren gaburudula tɔ le. 
LUK.8.28	A ka Isa yen wagate min tɔ, a belebeleta, a nata boe a kɛn kɔtɔ, a ka a kulɛ bɛlɛŋɛ labɔɔ, a ko: «Ile Isa, Ala min mayɛlɛta, a la den kayireŋɛ! I be naren fenna? N bata i tárán, i kana n ɲagankata.» 
LUK.8.29	A ka wo kuma fɔ le, bayi Isa bata jinna koroŋɛ yamɔri a ni bɔɔ kaye kɔma. Wo ka a taran, wo jinna koroŋɛ ka sɛnbɛ sɔtɔ le ale kaye kunma kabɔɔ bima. Mɔgɛnu tota a kantala, anu si a bole kiti jɔlɔnkɔŋɛ la, anu si a kɛŋɛnu don nɛgɛ tɔ. Kɔnɔ wo jinna koroŋɛ tini wuli a la, a si jɔlɔnkɔŋɛ bɛ kuntu a ni bori a ni don janfue butɔ. 
LUK.8.30	Awa, Isa ka a maɲininka, a ko: «I tɔgɔ kama?» A ka a jaabi, a ko: «Jama». A ka wo fɔ le, bayi jinna koroŋɛ siyata a kɔma. 
LUK.8.31	Wo jinna koroŋɛnu tota Isa madiyala, a kana anu yamɔri anu ni jigi dinka dibireŋɛ tɔ, ɲagankata dula tɔ. 
LUK.8.32	Wo tɛmuɛ, kɔ́sɛ́ kurun banba be anu da ɲinila kɔnkɛ do kunma ɲɔ. Jinna koroŋɛnu ka Isa madiya a ni sɔn anu ni don wo kɔ́sɛ́nu tɔ. A sɔnta wo la. 
LUK.8.33	Jinna koroŋɛnu bɔɔta ale kaye kɔma, anu tagata don kɔ́sɛ́nu tɔ. Wo butɔ, kɔ́sɛ́ kuruŋɛ tunta kabɔɔ kɔnkɛ kun tɛma, anu sɔrɔnta ba tɔ, anu bɛ dulata.
LUK.8.34	Kɔ́sɛ́ kantalanu to ka wo yen, anu borita anu tagata wo fɔ mɔgɛnu ye saa tɔ, anun minnu be sabatiren ɲagama butɔ. 
LUK.8.35	Wonu bɔɔta anu tagata wo koe fɛlɛ. Anu la kereŋɛ Isa dula tɔ, anu ka kaye taran sigiren Isa kɛn kɔtɔ, jinna be min kɔma nun, kuta be lajigiren a ma, a hakkile bata sabati. Wo butɔ, anu kilanta. 
LUK.8.36	Minnu ka a yen a kisita ki min na, wonu ka dantɛgɛ sa mɔgɔ tɔɛnu ye. 
LUK.8.37	Gerasi jama bɛ labɛndeŋɛ kilanta koola, anu ka Isa madiya, anu ko: «Yandi, bɔɔ mɔ la duge tɔ.» Wo butɔ, Isa bakkita kuluŋɛ tɔ saagi koe la. 
LUK.8.38	Wo tɛmuɛ, jinna koroŋɛnu bɔɔta kaye min kɔma, wo ka Isa matárán: «A sɔgɔ be n na n ni to i kɛnna.» Kɔnɔ Isa ma sɔn, a ka a lasagi, a ko: 
LUK.8.39	«Sagi i bata. Ala bata ko banba min ma i ye, i ni a bɛ ɲamakaran anu ye.» Wo butɔ, a tagata, Isa ka ko banba min bɛ ma a ye, a ka wo kibare lake saa mɔgɛnu bɛ ma.
LUK.8.40	Isa ka a kɔ sɔ sagila Galile duge tɔ. Jama min be a kɔnɔnden ɲɔ, wonu bɛ nata a labɛn dula. 
LUK.8.41	Wo tɛmuɛ le, kaye do nata ke a ma, a boeta a kɛn kɔtɔ. A tɔgɔ Yayirusi, kawande ma boŋɛ kuntige le mu a la. A ka Isa madiya a ni taga a bata, 
LUK.8.42	bayi a la den museren dɔndɛ san tan nun fila, a be faga koe tɔ. Awa, Isa ka Yayirusi bata kila bita, kɔnɔ a taga tɛmuɛ kɔtɛ, jama be a kɛtɛnna.
LUK.8.43	Musu bandireŋɛ do be wo jama tɛma. A bata san tan nun fila bɔɔ, lun go lun a be kari wale tɔ. A bata a la harige bɛ ban donna booribɔlanu bolo, kɔnɔ hali dɔndɔ ma sɔtɔ min si nɔ a lakendeyala. 
LUK.8.44	Awa, a ka a madon Isa la, a bɔɔta a kɔma sɔngɛ la, a magata a la doroke da bole la. A la kari wale lasɔta kisanna. 
LUK.8.45	Wo tɛmuɛ, Isa ka ɲininkare ma, a ko: «Ɲɔmɔ le ka a bole maga n na?» Bɛ ka a fɔ, anu ko: «Nde ma.» Piyɛri ka a fɔ, a ko: «N marige, kɔnɔ jama le bele i kɛtɛnden ka i digin?» 
LUK.8.46	Kɔnɔ Isa ka a jaabi, a ko: «Do le bata maga n na, n ka a lɔn de ka a fɔla n sɛnbɛ do bata wali.» 
LUK.8.47	Muse ka a yen, a te nɔ dogonna. A nata sɛrɛnna, a boeta a kɛn kɔtɔ. A magata a la doroke la fen min na, anun a kendeyata ki min na kisanna, a ka wo bɛ ɲamakaran jama bɛ ɲala. 
LUK.8.48	Isa ka a fɔ a ye, a ko: «N nɛɛnɛ, i la dɛnkɛnɛya bata i lakisi. Taga jusu sa butɔ.»
LUK.8.49	Isa be kumala wagate min tɔ, kiila nata kabɔɔ kawandi ma boŋɛ kuntige Yayirusi bata. Wo nata a fɔ a ye, a ko: «I la deŋɛ bata ban. Hali i ma karamɔgɔ Isa tɔɔrɔ bitugun.» 
LUK.8.50	Isa ka wo kiila mɔɛ, a ka a fɔ Yayirusi ye, a ko: «I kana hanmɛ. I ni dɛnkɛnɛya tun, i la deŋɛ si kisi le.» 
LUK.8.51	Isa la kereŋɛ Yayirusi bata, a ma sɔn mɔgɔ yo ni don a fɛ boŋɛ butɔ, fɔ Piyɛri nun Yaya anun Yaguba anun deŋɛ baaba nun a nɛɛnɛ. 
LUK.8.52	Wo tɛmuɛ mɔgɛ bɛ be dila, anu be belebelela deŋɛ la ko la. Kɔnɔ Isa ka a fɔ anu ye: «Wo kana di! A bele fagaren, a be kinnɔgɔla le.» 
LUK.8.53	Anu be Isa majelela, bayi anu bɛ ka a lɔn deŋɛ bata faga. 
LUK.8.54	Kɔnɔ Isa tagata deŋɛ bita a bole ma. A ka a kulɛ labɔɔ, a ko: «N na deŋɛ, wuli!» 
LUK.8.55	Wo butɔ, deŋɛ nɛ tasagita a la, a wulita kisanna. Isa ka anu yamɔri anu ni dɔmɛ dii a ma, a ni a dɔmɔ. 
LUK.8.56	Den musereŋɛ sɔtɔla fila kaabɛta han ka a dan natanbi, kɔnɔ Isa ka anu yamɔri, koe min tanbita, anu kana a fɔ mɔgɔ yo ye.
LUK.9.1	Wo kɔma, Isa ka a la talibi mɔgɔ tan nun fila madɛn. A ka sɛnbɛ nun yamɔre don anu bolo, alako anu ni jinna koroŋɛnu bɔɔ mɔgɛnu kɔma, anu ni bandibaganu lakendeya. 
LUK.9.2	A ka anu kii alako anu ni taga Ala la mansabaya kibare lake mɔgɛnu ma, anu ni bandibaganu tugun nakendeya. 
LUK.9.3	A ka a fɔ anu ye: «Wo kana fenfen jigan biyasi fanda la: tungare yo, bɔnfɛ yo, dɔmɛ yo, nafule yo, hali doroki filaɲɔgɛ wo kana a jigan. 
LUK.9.4	Wo tini yigiya boŋɛ min tɔ, wo ni to ɲɔ han wo be bɔɔla wo saa tɔ wagate min tɔ. 
LUK.9.5	Ka anu ma sɔn wo yigiyala saa min tɔ, wo bɔɔ ɲɔ, wo ni ɲɔ banbaŋɛ bɔɔ wo kɛŋɛ tɔ, wo si ma seedeɲɔgɔya la ɲɔ mɔgɛnu ye.»
LUK.9.6	Talibenu bɔɔta ɲɔ anu tagamanta, anu keta saa lanmanu tɔ. Anu ka kibaru ɲinma lake, anu mɛn ka bandibaganu lakendeya dula bɛ tɔ.
LUK.9.7	Herodu, Galile dugu mansa to ka a mɔɛ min bɛ be tanbiren Isa la ko tɔ, wo ka a kɔntɔfili koola, bayi mɔgɛnu donu be a fɔla aa Yaya le be wuliren fagabaganu tɛma, 
LUK.9.8	donu tugun ko annabi Eliya le bata na, donu ko nabiyonmɛ fɔlɛnu wonu dɔndɔ le bata wuli. 
LUK.9.9	Herodu ko: «Nde ka Yaya kuŋɛ kuntu! Kɔnɔ hali ɲɔmɔ le mu kɛ tigi kan na, n be min na koenu mɔɛren ka?» Wo butɔ, Herodu katata Isa yen koe la.
LUK.9.10	Isa la kiilanu la sagireŋɛ, anu ka dantɛgɛ sa a ye: anu ka koe min bɛ ma, anu ka wo bɛ fɔ a ye. Wo la bandeŋɛ, a ka anu jigan anu bɔɔta anu katima anu tagata Betisayida saa sɔngɔ. 
LUK.9.11	Kɔnɔ mɔgɛnu ka a la tagamaŋɛ mɔɛ, anu ka a jokki. Isa ka anu lasɛnɛ. A be Ala la mansabaya la ko fɔla anu ye. Minnu hajue be kendeya ma, a tota wonu lakendeyala. 
LUK.9.12	Lagansara kima fɛ, Isa la talibi tan nun fila ka anu madon a la. Anu ka a fɔ a ye, anu ko: «Jama boloka alako anu ni taga saanu nun daakanu tɔ minnu be mɔ lamilinden, yigiya nun dɔmɔ ɲini dula, bayi wo mɔ be janfue le butɔ.» 
LUK.9.13	Kɔnɔ a ka anu jaabi, a ko: «Wole le yati be dɔmɛ diila anu ma.» Anu ka a fɔ, anu ko: «Dɛgɛ wundu loolu nun yɛgɛ fila le pɛ be mɔ bolo yan. Fɔ mɔ ni taga dɔmɛ san kɛ mɔgɛ bɛ ye.» 
LUK.9.14	Wo ka a taran, jama si kayi mɔgɔ wulu loolu ɲɔgɔn bɔɔ.
LUK.9.14	Isa ka a fɔ a la talibenu ye, a ko: «Wo mɔgɛnu sigi kurun kurun na, ka mɔgɔ bi loolu ɲɔgɔn nasigi kan dula dɔndɔ.» 
LUK.9.15	Talibenu ka a ma ɲɔgɔnna le, anu ka anu bɛ lasigi. 
LUK.9.16	Wo la bandeŋɛ, Isa ka wo dɛgɛ wundu loole nun yɛgɛ fila jigan. A ka a ɲa sɔ saŋɛ la, a ka tantue lataga Ala ma. A ka dɛgɛ nun yɛgɛ makuntukuntu a ka anu don talibenu bolo, alako anu ni anu mafatan jama ma. 
LUK.9.17	Mɔgɛnu ka dɔmɔre ma han anu bɛ fata. Talibenu ka saga tan nun fila lafa dɔmɔ makunturen tɔɛnu la.
LUK.9.18	Lun do, Isa dɔrɔn be Ala mataraŋɛ tɔ, a be sɔngɔ, a la talibenu be a kɛnna. A ka anu maɲininka, a ko: «Mɔgɛnu be n mɔlɔnden ɲɔmɔ le la?» 
LUK.9.19	Anu ka a jaabi, anu ko: «Donu ko, i mu Yaya malasuwɛla le la, donu ko, i mu annabi Eliya le la, donu tugun ko, nabiyonmɛ fɔlɛ do le be wuliren.» 
LUK.9.20	A mɛn ka anu maɲininka, a ko: «Wole go? Wo be n mɔlɔnden ɲɔmɔ le la?» Piyɛri ka a jaabi, a ko: «Ala la mɔgɔ masubɛreŋɛ le mu ile la.» 
LUK.9.21	Wo butɔ, Isa ka anu yamɔri a bɛlɛma la, anu kana wo fɔ mɔgɔ yo ye. 
LUK.9.22	A mɛn ka a fɔ, a ko: «A fɛrɛ bele, fɔ nde Adamadeŋɛ ni ɲagankata han. Kayibanu anun sarika lakela kuntigenu anun sariya karamɔgɛnu si n aɲɛ le, han ka naa n faga. Kɔnɔ n na faga tele saba luŋɛ, n si wuli le.»
LUK.9.23	A ka a fɔ jama tugun ye, a ko: «Ka mɔgɛ min be diren tola n kɔma, a ka diɲa a yɛtɛ la ko ma, a ni sɔn ɲagankata bɛ la, a ni n jokki lun go lun, hali a mata faga la, lɔgɔ bangalandeŋɛ tɔ. 
LUK.9.24	Awa, mɔgɛ min be diren a yɛtɛ nɛ lakisila dunuya, wo tigi si fo kise la sinan, kɔnɔ mɔgɛ min si sɔn faga la nde la ko la, wo tigi si kisi le sinan. 
LUK.9.25	Hali mɔgɛ ka dunuya harige bɛ sɔtɔ, ka a bata fo kise la anun wo harige bɛ sinan, wo tɔnɛ mu fen na? 
LUK.9.26	Min bata malu nde nun n na kuma la, nde Adamadeŋɛ tugun te wo tige talɔn, n tini be tanala lun min na n na nɔɔra nun n Baaba nun maleka saniyandeŋɛnu la nɔɔra fɛ. 
LUK.9.27	N ni a fɔ wo ye, tɔɲa le mu: donu be wo tɛma yan, minnu te faga nɛmunɛmu, fɔ anu tini Ala la mansabaya yen.»
LUK.9.28	Kɛ kumanu la tanbireŋɛ lɔgɔkun dɔndɔ ɲɔgɔn, Isa ka Piyɛri nun Yaya jigan anun Yaguba, a yɛlɛta anu fɛ kɔnkɛ kunma Ala matárán dula. 
LUK.9.29	Isa to be Ala mataraŋɛ tɔ, a ɲakɔtɔ kɛɲa masarata, a la doroke beeyaata fɔ a tota malanna a ɲinma la. 
LUK.9.30	Kisanna, a nun kayi fila tota kumala ɲɔ, minnu be tabɛnden annabi Musa nun annabi Eliya ma. 
LUK.9.31	Wonu la yendeŋɛ nɔɔra tɔ, anu be Isa faga koe fɔla, a be naala kiilaya min nakamalila Darisalamu. 
LUK.9.32	Wo ka a taran, Piyɛri nun a kafuɲɔgɛnu be kinnɔgɔla a ɲinma la. Anu la kunɛndeŋɛ, anu ka Isa nɔɔrareŋɛ yen, anun wo kayi fila anu be sɔren a kɛnna. 
LUK.9.33	Wonu be bɔɔ koe tɔ Isa kunma wagate min tɔ, Piyɛri ka a fɔ a ye: «N Marige, mɔ la to koe yan a kaɲin mɔ ye. Mɔ ni leele saba sɔ: dɔndɔ i tɛŋɛ, dɔndɔ annabi Musa tɛŋɛ, dɔndɔ annabi Eliya tugun tɛŋɛ.» Kɔnɔ Piyɛri be kumala tun, a be min fɔla a ma a lɔn. 
LUK.9.34	A be kumala wagate min tɔ, luuture jigita a niiniŋɛ butinta anu bɛ kunma. Luture dusuta Musa nun Eliya kunma wagate min tɔ, talibenu kilanta. 
LUK.9.35	Wo tɛmuɛ le kumari kulɛ do bɔɔta luuture tɔ, a ko: «N na den kayireŋɛ le mu kɛ la, n be kɛlɛ masubɛren. Wo be wo tolomasɔla ale le la.» 
LUK.9.36	Kumari kulɛ la bandeŋɛ, talibenu ma hali mɔgɔ dɔndɔ yen, fɔ Isa dɔrɔn pɛ. Anu bɛ ka anu mɔdɛ wo koe ma, anu ka min yen, anu ma fenfen fɔ wo lanuma hali mɔgɔ dɔndɔ ye.
LUK.9.37	Wo lun tabantaka, Isa nun a la wo talibi saba to jigita kabɔɔ kɔnkɛ tɔ, jama banba nata a labɛn dula. 
LUK.9.38	Awa, kaye do be wo jama tɛma, a ka a kulɛ banba labɔɔ, a ko: «Karamɔgɔ, n be i madiyala i ni kinikini n na den kayireŋɛ ma. A dɔrɔn pɛ le be n bolo. 
LUK.9.39	Jinna be kɛnɛ a tɔɔrɔla. Ka a wulita a la, a ni a lakulɛ, a mɛn ni a labala a koroŋɛ la fɔ kanpa ni to bɔɔla a da tɔ. A ni a ɲagankata a ɲinma la, karahan a ni a boloka. 
LUK.9.40	N ka i la talibenu madiya anu ni jinna koroŋɛ bɔɔ deŋɛ kɔma, kɔnɔ anu ma nɔ.»
LUK.9.41	Isa ka a jaabi, a ko: «Wole bɔnsɔ koroŋɛ, wo te dɛnkɛnɛya mukku. N si to wo fɛ han wagati miniman, n ni wo la koe lamuɲu? I la deŋɛ nati yan.» 
LUK.9.42	Deŋɛ be a madonna wagate min tɔ Isa la, jinna ka a laboe duge tɔ, a ka a labala a koroŋɛ la. Isa ka jinna koroŋɛ yamɔri a bɛlɛma la, a ka deŋɛ lakendeya. A ka a jigan, a ka a don a baaba bolo. 
LUK.9.43	Wo ka mɔgɛnu bɛ makaabɛ han, anu ko: «Alatala kolo.»
LUK.9.43	Anu bɛ to be kaabɛla Isa la maare bɛ ma, a ka a fɔ a la talibenu ye, a ko: 
LUK.9.44	«Wo ni wo tolomasɔ n na kɛ kumanu la koola: a fɛrɛ bele fɔ nde Adamadeŋɛ si naa to mɔgɛnu sagoe tɔ.» 
LUK.9.45	Kɔnɔ talibenu ma wo kuma kɔtɔ fahamu, bayi a kɔtɔ be dogonden de anu la, alako anu kana a lɔn ki min na. Anu mɛn kilanta a maɲininkala wo kuma kɔtɔ la.
LUK.9.46	Wo tɛmuɛ, kuma masara donta talibenu tɛma, a lɔn koe la min mu mɔgɔ fisamante la anu tɛma. 
LUK.9.47	Isa ka anu la mira koe lɔn. Wo butɔ, a ka dendeŋɛ do jigan a ka a sɔ a kɛnna, 
LUK.9.48	a ka a fɔ talibenu ye, a ko: «Ka mɔgɛ min ka kɛ dendeŋɛ biliya n tɔgɛ la, wo tigi bata nde le yɛtɛ biliya. Min be n biliyala, a bata n kiila biliya. Min dɔgɔ wo bɛ tɛma wolo mu mɔgɔ banba la.»
LUK.9.49	Isa la talibenu tɔ, min tɔgɔ Yaya, wo ka a jaabi, a ko: «N marige, mɔ bata kaye do yen, min be jinna koroŋɛnu beela i tɔgɛ la. Mɔ bata a ladan, bayi a bele sɔren i kɔma iko mɔle.» 
LUK.9.50	Isa ka a fɔ a ye, a ko: «Wo kana a ladan wo la. Mɔgɔ min te wo jaguya, wo mu wo dɛmanna le la.»
LUK.9.51	Isa bɔɔ tɛmuɛ to bata sutuya dunuya, a ka a jusu bɛlɛya koola, a ni a kun sɔ Darisalamu ye. 
LUK.9.52	A ka a la kiilanu donu lasanba a ɲatɔ. Wonu tagata don Samari saa do tɔ, alako anu ni yigiya dula ɲini a ye. 
LUK.9.53	Kɔnɔ ɲɔ mɔgɛnu ma sɔn a yigiyala, bayi a be a kun sɔren Darisalamu le ye. 
LUK.9.54	A la talibi fila, Yaya nun Yaguba to ka wo koe yen, anu ko: «Marige, i si sɔn ba, mɔ ni ta yamɔri, a ni jigi kabɔɔ saŋɛ tɔ, a ni anu bintan?» 
LUK.9.55	Isa ka a ɲamatelen anu ma, a ka kuma dumɛndeŋɛ fɔ anu ma. 
LUK.9.56	Wo butɔ, anu ka kila tabita, anu tagata saa do tɔ.
LUK.9.57	Anu be tagala kila la wagate min tɔ kaye do ka a fɔ Isa ye, a ko: «I be tagala kan do kan n si i jokki.» 
LUK.9.58	Isa ka a fɔ a ye, a ko: «Dinka be bakulenu bolo, boŋɛ be kondeŋɛnu tugun bolo, kɔnɔ dula yo bele nde Adamadeŋɛ ye, n si nɔ n kuŋɛ sala ka min na.» 
LUK.9.59	Isa ka a fɔ kaye do tugun ye, a ko: «N jokki.» A ka a jaabi, a ko: «N marige, diɲa n ɲɛ n ni taga betunna, han n tini n baaba fure mandi.» 
LUK.9.60	Isa ka a fɔ a ye, a ko: «Mɔgɔ fagareŋɛnu le bɛnta anu ni anu la mɔgɛnu furenu mandi. Ile ka taga Ala la mansabaya kibare ɲinma lake mɔgɛnu ma.» 
LUK.9.61	Do tugun ka a fɔ Isa ye, a ko: «N marige, n si i jokki, kɔnɔ yandi diɲa n ɲɛ n ni taga saara n na denbayanu la betunna.» 
LUK.9.62	Isa ka a jaabi, a ko: «Mɔgɔ min ka kere jigan, a ka sɛnɛ wale fɔlɔ, a ni to a kɔma tafɛlɛla, wo te nɔ fenfen na Ala la mansabaya butɔ.»
LUK.10.1	Wo tanbi kɔma, Marige Isa ka mɔgɔ bi wɔrɔwila nun fila do tugun masubɛ, a ka anu kii a ɲatɔ fila fila saa bɛ tɔ, anun dula bɛ tɔ, a yɛtɛ be diren tagala ka min na. 
LUK.10.2	A ka a fɔ anu ye, a ko: «Sɛnɛtɔfeŋɛ min be tɛgɛla wo siyata, kɔnɔ a tɛgɛlanu ma siya. Wo sɛnɛ tige madiya a ni walilanu donu lasanba anu ni a tɛgɛ. 
LUK.10.3	Wo taga, wo a fɛlɛ, n bata wo kii wo ni ma iko saaka deŋɛnu minnu be tagala wuula-butɔ-wulenu tɛma. 
LUK.10.4	Nafulu safeŋɛ nun bɔnfɛ, anun samata, wo kana hali dɔndɔ doni. Wo kana mɛ kɔntɔri ma koe la kila tɔ.
LUK.10.5	Wo tini yigiya boŋɛ min tɔ, wo ni a fɔ betunna: ‹Ala mu hɛra tola kɛ boŋɛ tɔ›. 
LUK.10.6	Ka bon tige be diren hɛra ye, wo duba si to a ye. Ka wo ma, wo duba si saagi wo ma. 
LUK.10.7	Minnu sɔnta wo yigiyala, wo ni to wondelen bolo. Anu ka fenfen dii wo ma dɔmɛ la, wo ni a dɔmɔ. Anu ka fenfen dii wo ma minnɛŋɛ la, wo ni a min, bayi walila bɛnta a ni a sɔŋɛ sɔtɔ. Wo kana bɔɔ wo yigiya tɔ wo ni taga yigiya kan do. 
LUK.10.8	Wo tini don saa min yo tɔ, ka ɲɔ mɔgɛnu ka wo labɛn anu ka dɔmɛ min sigi wo kɛn kɔtɔ, wo ni a dɔmɔ. 
LUK.10.9	Bandibaganu minnu be ɲɔ saa butɔ, wo ni wonu lakendeya. Wo ni a fɔ mɔgɛnu ye, wo ko: ‹Ala la mansabaya bata sutuya wo la›. 
LUK.10.10	Kɔnɔ wo tini don saa min tɔ, ka ɲɔ mɔgɛnu ma sɔn wo labɛnna, wo bɔɔ wo ni taga sɔ saa tɛma, wo ni a fɔ anu ye, wo ko: 
LUK.10.11	‹Hali wo la saa banbaŋɛ min be mɔ kɛŋɛnu ma, mɔ bata wo konkon ka a to wo tɔgɛ la. Kɔnɔ wo ni a lɔn tun, Ala la mansabaya bata sutuya.› 
LUK.10.12	N ni a fɔ wo ye kiiti luŋɛ tini ke, jihade min si sigi wo saa ma, wo si fisaya Sodɔmu saa tɛŋɛ ko
LUK.10.13	Korasɛn kaanu, ɲagankata be wo ye. Bɛtisayida kaanu, ɲagankata be wole tugun ye, bayi kabanako belebelenu mata wo bata. Ka wonu ɲɔgɔn mata Tiri nun Sidɔn saa butɔ, kɔtɛ nun wo saa mɔgɛnu bata tuubɛ nun bima, anu ni sigi buguta tɔ, anu ni kinikini kuta tijɛ anu ma. 
LUK.10.14	Wolo mu, kiiti banba sa luŋɛ tini ke, wole la jihadi bɛlɛŋɛ si tanbi Tiri kaanu nun Sidɔn kaanu tɛŋɛ la. 
LUK.10.15	Kapɛrinamu kaanu, wole go? Wo be a miraren de ba wo si yɛlɛ han saŋɛ tɔ? Ade, wo si jigi han ka ke jahannama.»
LUK.10.16	Isa ka a fɔ a la talibenu ye, a ko: «Mɔgɔ min bata wo tɛn kumari kulɛ lamɔɛ a ka a bita, wo tigi bata nde kulɛ bita. Min ka wo kulɛ lafili, a bata nde kulɛ tugun nafili. Min ka nde kulɛ lafili, wo bata Ala tugun nafili min be n kiiren.»
LUK.10.17	Wo kɔma, talibi bi wɔrɔwila nun fila tasagita anu be sɛwaren koola, anu nata dantɛgɛ sa Isa ye, anu ko: «Marige, hali jinna koroŋɛnu yati bata sujudu mɔ ye i tɔgɛ la ko la.» 
LUK.10.18	A ka a fɔ anu ye, a ko: «N ka Sentanɛ yen boela kabɔɔ saŋɛ tɔ iko sangi malaŋɛ. 
LUK.10.19	Wo a fɛlɛ, n bata sɛnbɛ dii wo ma, wo ni wo kɛŋɛ sɔ kaanu nun buntalenu tɔ, wo si sɛnbɛ sɔtɔ wo jague Sentanɛ nun a sɛnbɛ bɛ kunma. Fenfen koron te wo yen. 
LUK.10.20	Tɔɲa le, wo si nɔ sɛwala jinna koroŋɛnu majigi koe la wo ye, kɔnɔ koe min fisa wo bɛ ko, wo ni sɛwa wo tɔgɛ sɛbɛ koe le la saŋɛ tɔ.»
LUK.10.21	Wo tɛmuɛ yati, Isa sɛwata a banba la Ala Hakkili saniyandeŋɛ la, a ko: «N baaba, saŋɛ nun duge tige, n be i tantula, bayi i bata ko ɲinmanu dogon hakkilimanu nun lɔnnilanu la, i ka anu yita dendeŋɛnu la. Iyon n Baaba, a diyata i ye ɲɔgɔnna le.
LUK.10.22	N Baaba bata koe bɛ don n bolo. Nde Ala la den kayireŋɛ, mɔgɔ yo ma n lɔn, fɔ n Baaba, mɔgɔ yo tugun ma n Baaba lɔn fɔ nde dɔrɔn, a la den kayireŋɛ, anun n be diren n Baaba yitala minnu la.» 
LUK.10.23	Wo kɔma, Isa ka a firifiri a la talibenu ma a ka a fɔ anu dore tɛma, a ko: «Hɛra be wo ye, wo be min yenden na ko la. 
LUK.10.24	N ni a fɔ wo ye, wo be koe minnu yenden, a sɔgɔ be nabiyonmɛ siyama nun mansa siyama la nun anu ni wonu yen, kɔnɔ anu ma fɛrɛ sɔtɔ anu yen koe la. Wo be koe minnu mɔɛren, a sɔgɔ be anu la anu ni wonu mɔɛ, kɔnɔ anu ma fɛrɛ sɔtɔ anu mɔɛ koe la.»
LUK.10.25	Wo kɔma, sariya karamɔgɛ do wulita Isa laɲinila, a ko: «Karamɔgɔ, n ni fen ma alako n ni abada kise sɔtɔ?» 
LUK.10.26	Isa ka a fɔ a ye, a ko: «Fen de be sɛbɛren Taureta tɔ? I be fen karanna ɲɔ?» 
LUK.10.27	Ale kaye ka a jaabi, a ko: «Aa 
LUK.10.28	Isa ka a jaabi, a ko: «I bata tɔɲa fɔ. Ka i ka wo ma, i si kisi le.»
LUK.10.29	Kɔnɔ wo karamɔgɛ to be diren tɔɲa diila a fan de ma, a ka Isa maɲininka, a ko: «Bɔ, n mɔgɔɲɔgɛ mu ɲɔmɔ le la?» 
LUK.10.30	Isa ka a jaabi, a ko: «Kaye do bɔɔta Darisalamu a be jigila Yereko, a be kila tɔ, boenmalánu boeta a ma anu ka a bolofeŋɛ bɛ jigan a bolo, anu ka a botege a koroŋɛ la, donden anu ma a faga, anu bɔɔta a kunma, anu ka a to ɲɔ. 
LUK.10.31	Ala ka a ma, sarika lakela do be jigila wo kila la. A keta wo dula tɔ, a ka kayi botegereŋɛ yen saren, a bɔɔta wo kila sɔngɔ la, a tanbita. 
LUK.10.32	Lewi bɔnsɛ, Ala batu bon banba tabɛnna kaye do tugun be jigila wo kila la. A keta wo dula tɔ, a ka kaye yen saren, ale tugun bɔɔta kila sɔngɔ la, a tanbita. 
LUK.10.33	Wo tanbi kɔma, Samari kaa kaye do nata, min be biyase tɔ, a keta kaye kɛnna, a ka a yen, a kinikinita a ma. 
LUK.10.34	A ka a madon a la, a ka beere nun tule sa a la mamabanu ma, a ka anu makiti, a ka a tajigan, a ka a sa a la sofale kɔɛ tɔ, a ka a doni luntan yigiya boŋɛ do tɔ, a ka a dankun ɲɔ. 
LUK.10.35	Wo lun tabantaka, a ka kaalise kolo fila labɔɔ, a ka a don bon tige bolo, a ka a fɔ a ye, a ko: ‹I ni kɛ kaye dankun, i mɛn ka min yo ladon a la ko tɔ, ka n sagita nala yan, n si a lasagi i ma.› »
LUK.10.36	Isa ka karamɔgɛ ɲininka, a ko: «I la mira tɔ, kɛ mɔgɔ saba, ɲɔmɔ le mata kɛ kayi mɔgɔɲɔgɛ la, boenmalánu boeta min ma?» 
LUK.10.37	A ka a jaabi, a ko: «Min kinikinita a ma, a ka a dɛman.» Isa ka a fɔ, a ko: «Awa, ile tugun ka taga wo koe mɔlenu ma.»
LUK.10.38	Awa Isa nun a la talibenu to be tagala kila la, a donta saa lanma do tɔ, muse do ka a yigiya a bata. Wo muse tɔgɔ Marata. 
LUK.10.39	Marata dɔgɔ musuma tugun be ɲɔ, a tɔgɔ Mariyama. Mariyama tagata sigi Marige Isa kɛn kɔtɔ, a be a tolomasɔren a la kuma la. 
LUK.10.40	Wo ka a taran, Marata be jindɛren wali siyama la. A ma mɛ, a ka a madon Isa la a ka a fɔ a ye, a ko: «Marige, n dɔgɛ bata n dɔrɔn to wale la ɲɔ. Wo te i tɔɔrɔ ba? A fɔ a ye a ni kafu n ma wali koe la.» 
LUK.10.41	Marige Isa ka a jaabi, a ko a ma: «Marata, Marata, i be hanmɛren ko siyama la han i be i yɛtɛ lajindɛren. 
LUK.10.42	Kɔnɔ ko dɔndɔ pɛti le tɔnɛ kolo. Mariyama le bata wo tɔnɛ masubɛ. Fenfen te wo bɔɔ a bolo.»
LUK.11.1	Lun do, Isa be Ala mataraŋɛ tɔ kan do. A to ka a ban, a la talibe do ka a fɔ a ye, a ko: «N marige, i ni mɔ degen Ala mataraŋɛ la, iko Yaya ka a la talibenu degen ki min na.» 
LUK.11.2	Isa ka a fɔ anu ye, a ko: «Wo tini be Ala mataraŋɛ mala, wo ni a fɔ:
LUK.11.2	Mɔ Baaba Ala,
LUK.11.2	mɔgɛnu bɛ ni i tɔgɔ saniyandeŋɛ biliya,
LUK.11.2	i la mansabaya nɔɔra ni na.
LUK.11.3	I ni mɔ kɔ balue la min si mɔ bɔɔ lun go lun.
LUK.11.4	I ni mɔ junubenu kafari, bayi minnu yo be hakkɛ sɔtɔla mɔ la, mɔle tugun be diɲala anu bɛ hakkɛ ma.
LUK.11.4	I kana mɔ to Sentanɛ bolo a ni mɔ latantan.»
LUK.11.5	Isa mɛn ka a fɔ a la talibenu ye, a ko: «Misali la: ka kafuɲɔgɛ do be i bolo, i tagata ke a ma su tɛma, i ka i kulɛ labɔɔ, i ko: ‹N baren, wuli, i ni n dɛman n ni dɛgɛ wundu saba sɔtɔ. 
LUK.11.6	N filaɲɔgɛ do le be naren n bata, a be biyase tɔ, dɔmɔ yo bele n bolo n si min dii a ma.› 
LUK.11.7	I kafuɲɔgɛ min be boŋɛ butɔ, wo si i jaabi ba, a ni a fɔ: ‹I kana n tɔɔrɔ! Bonda bata balan; n nun n na deŋɛnu bɛ bata ban sala. N te nɔ wulila n ni dɛgɛ dii i ma.›?» 
LUK.11.8	Isa mɛn ko: «N ni a fɔ wo ye: hali a ma sɔn wulila a ni dɛgɛ dii i ma wo la kafuɲɔgɔya kan na, kɔnɔ a si malu le, a ni wuli. I be diren min bɛ ye, a si a bɛ dii i ma.
LUK.11.9	Awa, n ni a fɔ wo ye, n ko: wo ni mamataraŋɛ ma, Ala si wo kɔ le; wo ni ɲinire ma, wo si a sɔtɔ le; wo ni bonda kɔnkɔn, a si laka le wo ye. 
LUK.11.10	Iyon, mɔgɔ yo ka fondo tárán Ala ma, a si a kɔ le; ka mɔgɔ min ka fondo ɲini Ala la, a si a sɔtɔ le; mɔgɔ min ka bonda kɔnkɔn, a si laka le a ye. 
LUK.11.11	Mɔgɛ be wo tɛma ba, min na deŋɛ si i tárán yɛgɛ la, ile ni kaa dii a ma yɛgɛ faliŋɛ la? 
LUK.11.12	Ka wo ma a ni i tárán susu kele la, i si buntale dii a ma ba? 
LUK.11.13	Awa, hali wole Adamaden koroŋɛnu, wole si nɔ ko ɲinmanu diila wo la deŋɛnu ma. Sɔkkɔ fara nɔn Baaba Ala min be saŋɛ tɔ, wo fisa wo ko pon: wo tini Ala tárán, a si wo kɔ le a Hakkili saniyandeŋɛ la.»
LUK.11.14	Lun do, Isa be jinna koroŋɛ beela bobe do kɔma. Jinna la bɔɔreŋɛ a kɔma, bobe ka kumare fɔlɔ. Wo ka jama makaabɛ koola. 
LUK.11.15	Donu ka a fɔ anu tɔ aa Isa be jinnanu beela mɔgɛ kɔma jinna kuntigi banba Bɛlɛsɛbulu sɛnbɛ le la. 
LUK.11.16	Donu tugun be a mafɛlɛla, anu be a maɲininkala a ni kabanakoe do ma, kabɔɔ saŋɛ tɔ. 
LUK.11.17	Kɔnɔ a ka anu la mira lɔn. A ka a fɔ anu ye, a ko: «Jamanɛ yo jamanɛ, a tini tafatan fila la anu ka ɲɔgɔn kɛlɛ, wo jamanɛ si tiɲa le, a boŋɛnu ni boe ɲɔgɔn kunma. 
LUK.11.18	Wo la kuma tɔ, wo ko n be jinnanu beela mɔgɛ kɔma Bɛlɛsɛbulu sɛnbɛ le la. Kɔnɔ ka Sentanɛ la mansaya fatanta fila la anu ka ɲɔgɔn kɛlɛ, a la mansaya si sabati kama le?
LUK.11.19	Min be saren wo kunma: ka nde be jinnanu beela mɔgɛ kɔma Bɛlɛsɛbulu le sɛnbɛ la, wo la mɔgɛnu be jinnanu beela ka a bɔɔ mɔgɛ kɔma ɲɔmɔ le sɛnbɛ la? Wolo mu, wo la mɔgɛnu bata a yita, ka a fɔ ko wo tɔɲa ma. 
LUK.11.20	Awa, ka n be jinnanu beela ka a bɔɔ mɔgɛ kɔma Ala sɛnbɛ le la, wo bata a yita ka a fɔ Ala la mansabaya le bata na wo ma.
LUK.11.21	Ka kɛlɛmafeŋɛ be sɛnbɛ tige min bolo, a be a la boŋɛ kantala, a bolofeŋɛ bɛ be kantaren de wo tɔ. 
LUK.11.22	Kɔnɔ ka sɛnbɛma do bɔɔta a digii ma, min sɛnbɛ kolo a ko, a ka nɔ sɔtɔ a ma, wo si a la kɛlɛmafeŋɛ bɛ bosi a bolo, a be yigi saren minnu ma nun, a ni a bolofeŋɛ bɛ tafatan mɔgɛnu ma.» 
LUK.11.23	Isa ko: «Mɔgɛ min bele n fɛ, wo mu n jague le la. Mɔgɛ min te kafu nde kolofen kantala ma ka n na kolofeŋɛnu madɛn, wo tigi be anu lansanna le.»
LUK.11.24	Isa mɛn ka a fɔ: «Jinna koroŋɛ tini bɔɔ mɔgɛ kɔma, a si yilɛ le sulendula ɲini koe la kan mabalareŋɛ tɔ janfue butɔ. A to ma a sɔtɔ, a ko: n si saagi le n na to dula tɔ, n bɔɔta ka min na nun. 
LUK.11.25	Jinna la kereŋɛ ale mɔgɛ ma, a be min kɔma nun, a si a taran wo tige bata to, iko boŋɛ min be mafitanden, a butɔ be tabɛnden a ɲinma la. 
LUK.11.26	Wo kɔma, jinna si taga a ɲɔgɔn wɔrɔwila kɔma, minnu la koronya tanbita ale la, anu bɛ ni na sɔ wo mɔgɛ kɔma. Awa, wo mɔgɛ la ko si koronya han ka tanbi a fɔlɔnɛŋɛ la.»
LUK.11.27	Isa be wo fɔla wagate min tɔ, muse do be jama tɛma, a ka a kulɛ labɔɔ, a ko: «Muse min ka i bue jigan a ka i sɔtɔ, a ka singe dii i ma, hɛra be wo muse kɔma.» 
LUK.11.28	Kɔnɔ Isa ka a jaabi, a ko: «Iyon, kɔnɔ mɔgɛnu minnu be anu tolomasɔla Ala la kuma la anu ni a makanta, wondelen na hɛra kolo.»
LUK.11.29	Jama to be madɛnna Isa la miliŋɛ tɔ, a fɔlɔta kumala, a ko: «Bi mɔgɛnu koron, anu be diren n ni kabanakoe ma anu ye. Kɔnɔ n te kabanakoe do gbɛtɛ yo yita anu la fɔ annabi Yunusa tɛŋɛ siila.
LUK.11.30	I ma a yen, annabi Yunusa mata manditɛ la Niniwu kaanu ye mɔle min na, nde Adamadeŋɛ tugun be naala mala manditɛ la bi mɔgɛnu ye wo mɔle le la. 
LUK.11.31	Kiiti luŋɛ tini ke, mansa muse min bɔɔta jamanɛ do tɔ bolo ɲinma mafanna, a si wuli le a ni a yita bi mɔgɛnu la ka a fɔ ko anu tɔɲa ma, bayi ale bɔɔta fɔ dugu dan, a nata a tolomasɔ mansa Sulemani la hakkilimaya kuma la. Adun, nde min be yan, n fisa mansa Sulemani ko. 
LUK.11.32	Wo kiiti luŋɛ, Niniwu kaanu tugun si wuli anu ni a yita bi mɔgɛnu la ka a fɔ ko anu tɔɲa ma, bayi ande tuubɛta annabi Yunusa la kawande la. Adun, nde min be yan, n fisa annabi Yunusa ko.»
LUK.11.33	Wo kɔma, Isa ka a fɔ, a ko: «Mɔgɔ yo te lanpue labita a ni lanpue dogon, ka wo ma a ni panɛ butin a kunma. Ade, a be lanpue sigila fondo le kunma, alako minnu tini don boŋɛ butɔ, anu ni a malaŋɛ yen. 
LUK.11.34	Bale la lanpue le mu ɲa la. Ka i ɲa kende, i bale bɛ tugun be tola kɛnɛ le tɔ, kɔnɔ ka i ɲa ma kende, i bale tugun be tola dibe le tɔ. 
LUK.11.35	Wolo mu, i ni a fɛlɛ koola, kɛnɛ min be i ma, ka a bele maren dibe la. 
LUK.11.36	Ka i bale bɛ be kɛnɛ tɔ, a taranta dibe bele i bale dula yo tɔ, i bata to kɛnɛ tɔ fasayi. A bata to iko lanpue malaŋɛ bata sɔ i ma, a ni i lakɛnɛ.»
LUK.11.37	Isa la kumareŋɛ, Farisi kaye do ka a kele dɔmɔ dɔmɔ koe la a bata. A donta a sigita dɔmɔ dɔmɔ dula. 
LUK.11.38	Farisi kaye to ka a yen, diina kɛɲa ma, Isa ma a saniyan yannun a ni dɔmɔre fɔlɔ, a kaabɛta. 
LUK.11.39	Marige Isa ka a fɔ a ye: «I tɔɲa, wole Farisinu be wo bale le saniyanna, a taranden wo jusu butɔ be nɔgɔren milanteya nun ko koroŋɛ mɔɔle bɛ la. A be toren iko mɔgɛ ni pɔɔte nun pilete kɔma ko, a ma a butɔ ko. 
LUK.11.40	Wole hakkilibɔnɛnu! Min ka koe kɔma da, wolo ma a butɔ tugun da ba? 
LUK.11.41	Dɔmɔfeŋɛ min be wo la piletenu tɔ, wo ni hinnɛ tɔrɔbaganu la wo la. Wo butɔ, koe bɛ bata saniyan wo ye.
LUK.11.42	Ɲagankata be wole Farisinu ye! Wo be farila bɔɔla wo la laakɔfeŋɛ bɛ tɔ, hali ti banba, anun ruya, kɔnɔ wo bata teleŋɛ anun Ala la ko kanunteya boloka, adun a bɛnta wo ni wolo bita, wo kana a tɔɛ tugun fenfen boloka.
LUK.11.43	Ɲagankata be wole Farisinu ye, bayi wo tini don kawandi ma boŋɛ butɔ, a sigi dula fisamantenu le di wo ye. A mɛn, wo tini ke jama be madɛnna ka min na, a sɔgɔ si wo bita mɔgɛnu ni wo kɔntɔn biliya la.
LUK.11.44	Ɲagankata be wo ye, bayi wo be toren iko gaburenu minnu bele manditɛren. Mɔgɛ minnu be tagamanna wonu kunma, anu ma a lɔn gabure le
LUK.11.45	Sariya karamɔgɛ do ka Isa jaabi, a ko: «Karamɔgɔ, i bata mɔle tugun mayo kɛ kuma butɔ.» 
LUK.11.46	Kɔnɔ Isa mɛn ka a tafɔ, a ko: «Wole sariya karamɔgɛnu, ɲagankata be wole tugun ye, bayi kote min doni koe bɛlɛ, wo be wolo sigila mɔgɛnu kunma, adun wole yɛtɛ, hali wo bolo soliŋɛ wo te maga a la. 
LUK.11.47	Ɲagankata be wo ye, bayi wo benbanu ka nabiyonmɛ minnu faga, wo be manditɛ boŋɛnu sɔla wondelen gaburenu kunma. 
LUK.11.48	Ande ka nabiyonmɛnu minnu faga, wole tugun be manditɛ boŋɛnu sɔla wondelen gaburenu kunma. Wo bata a yita ɲɔgɔnna le, ka a fɔla wo bata sɔn wo benbanu la wali koroŋɛnu la. 
LUK.11.49	Wolo mu, Ala ka a fɔ a la hakkilimaya kuma tɔ, a ko: ‹N si nabiyonmɛnu anun kiilanu lasanba anu ma, anu si donu faga, anu ni donu jokki anu ɲagankata koe la.› 
LUK.11.50	Wo butɔ, bɔɔla dunuya da fɔlɛ, nabiyonmɛ yo nɛ bɔɔta, wonu bɛ la faga be mala bi mɔgɛnu le la kote la, 
LUK.11.51	ka fɔlɔ Habila la faga ma, han ka taga sigi annabi Jakariyawa tɛŋɛ la, min fagata sarika bintannɛŋɛ bɔɔdula nun Ala batu bon banba tɛma. Iyon, n ni tɔɲa fɔ wo ye, bi mɔgɛnu si maɲininka le wo bɛ la. 
LUK.11.52	Ɲagankata be wo ye, wole sariya karamɔgɛnu, bayi wo bata sabue jigan min bɛnta a ni lɔnnɛ bonda laka. Wole yɛtɛ ma don, wo mɛn ka donu tugun nadan minnu dita donna.»
LUK.11.53	Isa la bɔɔreŋɛ wo dula tɔ, sariya karamɔgɛnu anun Farisinu fɔlɔta dumɛnna a ma, anu ka a laɲini ɲininkare siyama tɔ. 
LUK.11.54	Anu be janfa makitila, alako Isa tini bɛnbaliya jaabire do fɔ, a ni ma a bita sabu la.
LUK.12.1	Wo wagate tɔ, mɔgɔ siyama madɛnta Isa la miliŋɛ tɔ, han mɔgɔ wulu wulu, fɔ anu tota sɔla ɲɔgɔn kɛŋɛ tɔ. A ka kumare fɔlɔ a la talibenu ye betunna, a ko: «Wo kana kafu Farisinu la nɛnfilatigiya ma min si don koe bɛ tɔ iko lɛbinɛ. 
LUK.12.2	Fenfen bele dogonden min te makɛnɛn; fenfen bele suturaren, min te lɔn. 
LUK.12.3	Wolo mu, wo ka fenfen fɔ mɔgɛnu ye dibe tɔ, wo bɛ si lamɔɛ kɛnɛ ma. Wo ka fenfen kɔyɛkɔyɛ mɔgɛnu tolo kɔtɔ boŋɛ butɔ, wo bɛ si fɔ kɛnɛ tɔ, a ni ma iko mɔgɛ bata yɛlɛ boŋɛ kanna, a kulɛ ni ke fɛfɛ bɛ tɔ.
LUK.12.4	Wole minnu mu n kafuɲɔgɛnu la, n ni a fɔ wo ye, n ko: Wo kana kilan mɔgɛnu la: anu si nɔ wo bali bangue fagala, kɔnɔ anu te nɔ fenfen na wo kɔma. 
LUK.12.5	N ni a fɔ wo ye, a bɛnta wo ni kilan min na: wo kilan Ala le la, bayi yamɔre be ale le bolo wo faga koe la, a mɛn ni nɔ wo lafilila jahannama. Iyon, n ni a fɔ wo ye, a bɛnta wo ni kilan ale le la.
LUK.12.6	Kɔyɛŋɛ loolu te san dalasi fila la ba? Ala nɔn te ɲina wo hali dɔndɔ ma. 
LUK.12.7	Hali wo kunsige, a bɛ be kɔntiren, wolo mu wo kana kilan: wole tɔnɛ kolo kɔyɛŋɛ siyama tɔnɛ ko.
LUK.12.8	N ni a fɔ wo ye, ka min ka n na ko yita mɔgɛnu tɛma ka a fɔla Isa la mɔgɛ le mu i la, nde Adamadeŋɛ tugun si i la ko yita le Ala la malekanu tɛma ka a fɔla n na mɔgɛ le mu i la. 
LUK.12.9	Kɔnɔ min te n na ko yita mɔgɛnu tɛma ka a fɔla Isa la mɔgɛ le mu i la, nde tugun te wo tigi la ko yita Ala la malekanu tɛma ka a fɔla n na mɔgɛ le mu i la. 
LUK.12.10	Mɔgɔ yo ka kuma koroŋɛ fɔ nde Adamadeŋɛ kunma, Ala si nɔ wo kafarila le. Kɔnɔ min ka tana kuma fɔ Ala Hakkili saniyandeŋɛ kunma, Ala te wo kafari feu! 
LUK.12.11	Lun do, mɔgɛnu si wo bita, anu ni wo doni kawandi ma boŋɛ kuntigenu ma, anun mansanu, anun kiiti salanu bata. Wo si kuma min fɔ ɲɔ, wo si wo yɛtɛ kunma fɔ ki min na, wo kana hanmɛ wo la, 
LUK.12.12	bayi wo wagati dɔndɛ, a bɛnta wo ni min fɔ, Ala Hakkili saniyandeŋɛ si a yita le wo la.»
LUK.12.13	Kaye do ka a fɔ Isa ye jama tɛma, a ko: «Karamɔgɔ, a fɔ n kɔtɔ kayima ye, a ni mɔ baaba la kɛɛ fatan mɔ ma, a ni n mafanna don n bolo.» 
LUK.12.14	Kɔnɔ a ka a jaabi, a ko: «Ee kayi, ɲɔmɔ le ka nde ma kiiti sala la, ka wo ma fondo fatanna la wo kunma?» 
LUK.12.15	Wo kɔma, a ka a fɔ jama ye, a ko: «Wo yɛtɛ latanga milanteya mɔɔle bɛ ma, bayi mɔgɛ la dunuya takunte bele lawuliren fondo sɔtɔ koe tun de ma, hali i mu fondo banba tige la.»
LUK.12.16	Wo butɔ, a ka kɛ taale sa anu ye, a ko: «Fondo tige do le tota nun, a la sɛnɛ ɲiɲata han. 
LUK.12.17	A tota a mirala, a ko: ‹N si fen ma? N be dɔmɛ min sɔtɔren sɛnɛ tɔ, a mandi dula bele n bolo.› 
LUK.12.18	A mɛn ka a fɔ, a ko: ‹N be min mala, n ni n na dɔmɔ mandi dulanu laboe. Minnu fisa koloyala, n ni wonu sɔ. N si n na sɛnɛtɔfeŋɛ bɛ anun n bolofeŋɛ madɛn de ɲɔ. 
LUK.12.19	Wo tini ban, n ni a fɔ n yɛtɛ ye: kayi, fondo siyama be mandiren n bolo, min si san siyama bɔɔ n bolo. N ni n sulen, n ni dɔmɔre ma, n ni minfeŋɛ min, n ni sɛwa.› 
LUK.12.20	Kɔnɔ Ala ka a fɔ a ye, a ko: ‹Ile, mira bale, bi sue yati n si i nɛ maɲininka le i ma. A mɛn, i be min bɛ madɛnden, kɔtɛ a be tola ɲɔmɔ le ye?› » 
LUK.12.21	Isa mɛn ko: «Awa, mɔgɛ min be harige madɛnna a yɛtɛ ye dunuya, a ma harige danbale ɲini Ala la ko tɔ, wo la ko be tola ɲɔgɔnna le.»
LUK.12.22	Wo tanbi kɔma, Isa ka a fɔ a la talibenu ye, a ko: «N be a fɔren wo ye wolo la, wo kana hanmɛ wo nɛ labalu koe la, wo kana hanmɛ wo bale fetibɔ koe tugun na. 
LUK.12.23	Nɛ la ko ma fisa dɔmɛ ko ba, bali bangue tugun na ko ma fisa fetibɔɛ ko ba? 
LUK.12.24	Wo kaakanu lasaga koola, anu te sɛnɛ sa, anu te a tɛgɛ. Bonton yo bele anu bolo, ka wo ma bile. Ala nɔn be anu balula, sɔkkɔ nɔn wole. Wole tɔnɛ ma fisa kondeŋɛnu tɔnɛ ko ba? 
LUK.12.25	I hanmɛta kiyoki, mɔgɔ bele wo tɔ, min si nɔ tele dɔndɔ sala a la simaya kunma. 
LUK.12.26	Min dɔgɔ ka wo te nɔ wo mala, wo be hanmɛla a tɔɛ la fenna? 
LUK.12.27	Wo burun butɔ ɲagamanu tugun nasaga. Wo ɲagamanu be fɛtɛnna le ka feere. Anu bele tɔɔrɔla, anu bele mabɔ sɔgɔla. Kɔnɔ n ni a fɔ wo ye, hali mansa Sulemani min mata nɔɔra banba tige la, wo ma doroki yo don, min majabuta iko ɲagama feere dɔndɔ. 
LUK.12.28	Awa, burun butɔ ɲagama minnu be fɛtɛnna bi, wonu si lafili le ta tɔ sinan. Hali wolo mu, Ala be anu fetibɔla feerenu la. Sɔkkɔ nɔn wole, Ala si nɔ le wole tugun fetibɔla. Ee, kɔnɔ wo la dɛnkɛnɛya dɔgɔ feu! 
LUK.12.29	Awa, wole, wo kana tɔɔrɔ, wo ni a fɔ tɛmuɛ bɛ: ‹Mɔ si fen dɔmɔ, mɔ si fen min?›, wo kana hanmɛ wo la. 
LUK.12.30	Dunuya sii gbɛtɛnu kan be hanmɛren dɔmɔ koe le la. Kɔnɔ wo be kɔntɔfiliren fenfen na, wole Baaba Ala ka wo bɛ lɔn. 
LUK.12.31	Wo ni kata Ala la mansabaya la ko fɔlɔ le la. Wo butɔ, Ala si fondo tɔɛnu tugun dii wo ma, a ni a kunma sa wo ye.»
LUK.12.32	Isa mɛn ko: «N na kɛ saaka kurun lanma, wo kana kilan. Wo ni a lɔn a diyata wo Baaba Ala ye a ni mansaya dii wole ma.
LUK.12.33	Wo wo bolofeŋɛnu mayita wo ni tɔrɔbaganu kɔ wo nɛgɛ la. Wo ni harige madɛn wo yɛtɛ ye arijanna, wo harige la ko te kɔtɔya, a mɛn te tiɲa abada; kankante yo te ke a ma ɲɔ, tunbe tugun te tiɲare ma ɲɔ. 
LUK.12.34	Wo ni a lɔn, wo la harige be kan do kan, wo hakkile tugun be ɲɔ le ma.»
LUK.12.35	Isa mɛn ka a fɔ, a ko: «Wo wo tɛ kiti bɛlɛte la; wo ni wo la lanpuenu to bitaren wagati bɛ. 
LUK.12.36	Wole ni to iko mɔgɛnu minnu be anu tige kɔnɔnden. Anu tige tini na bɔɔla musu jigan murade tɔ, a ni bonda kɔnkɔn, anu ni a laka a ye kisanna. 
LUK.12.37	Ka anu tige nata, a ka a taran anu bele kinnɔgɔren feu, hɛra si to anu ye. N ni tɔɲa fɔ wo ye: ale tugun si a tɛ kiti, a ni anu bɛ lasigi a ni naa dɔmɛ nati anu ye. 
LUK.12.38	A mɛn, ka anu tige mɛta han su tɛma tɔ ba, ka wo ma donton keke ba, a tini na a ka a taran anu bele kinnɔgɔren, hɛra si to anu ye.
LUK.12.39	Wo ni a lɔn koola: ka denbaya tige do ka a lɔn nun kankante be nala a bata wagate min tɔ, a te a to kankante ni don a la boŋɛ tɔ. 
LUK.12.40	Wole tugun ɲɔgɔnna le, wo ni wo tabɛn, bayi wo yili bele n ma wagate min tɔ, nde Adamadeŋɛ be tanala wo tɛmuɛ le.»
LUK.12.41	Piyɛri ka a maɲininka, a ko: «N marige, i be kɛ taale saren mɔ dɔrɔn de ye ba ka jama bɛ?» 
LUK.12.42	Marige Isa ka a jaabi, a ko: «Misali la: ka bon tige do ka a la bon kuŋɛ sɔ a la walilanu bɛ kunma, a ni anu bɛ tɛn dɔmɛ fatan anu ma a fatan tɛmuɛ. Kɔtɛ ɲɔmɔ le yati mu bon kuŋɛ telendeŋɛ hakkilima la? 
LUK.12.43	Min tige nata a ka a taran wo wale tɔ, hɛra be wo joŋɛ le ye. 
LUK.12.44	N ni tɔɲa fɔ wo ye, a si wo joŋɛ sɔ a bolofeŋɛ bɛ kunma. 
LUK.12.45	Kɔnɔ ka wo joŋɛ ka a mira a juse tɔ, a ko: ‹N tige bata mɛ, a bele nala›, a ni joŋɛ doenu botege fɔlɔ, kayi nun musu, a ni dɔmɔre ma koola, a ni beere min han a ni siisi, 
LUK.12.46	awa, wo joŋɛ yili bele a ma lun min na, a tige si tana wo lun de, wo joŋɛ ma wagate min lɔn, a tige si tana wo wagate le tɔ. A tini na, a si jihadi banba sigi a ma, a ni a lafili dɛnkɛnɛyabalenu dula. 
LUK.12.47	Joŋɛ min ka a tige sagona koe lɔn, kɔnɔ a ma fenfen tabɛn, a mɛn ma a tige sagoe ma, wo si botege lonba da ɲa siyama la. 
LUK.12.48	Kɔnɔ joŋɛ min ma a tige sagona koe lɔn, ka a bata ko koroŋɛ do ma, a bɛnta botegela min na, wo te lonba da ɲa siyama sɔtɔ. N ni a fɔ wo ye: fondo siyama be diiren min ma, a siyama si maɲininka wo tigi ma. Iyon, mɔgɛ be fondo siyama taakuren min na, a si wo fisamante makele wo ma.»
LUK.12.49	Isa ka a fɔ, a ko: «N be naren ta sadula le dunuya. N ɲan sagoe le han, a ni bita. 
LUK.12.50	Kɔnɔ fɔ ɲagankata ni dusu le n kunma
LUK.12.51	A be toren wo ye n be naren ka hɛra le ma duge kunma ba? Ɲɔgɔnna ma! N ni a fɔ wo ye: n be naren bɛnbaliya le tola mɔgɛnu tɛma. 
LUK.12.52	N ni a fɔ wo ye: ka fɔlɔ bi ma, ka denbaya loolu be bon dɔndɔ tɔ, mɔgɔ saba si sɔ mɔgɔ fila jusukuŋɛ tɔ, ka wo ma fila ni sɔ saba jusukuŋɛ tɔ.
LUK.12.53	Bɛnbaliya si to baaba nun a la den kayireŋɛ tɛma,
LUK.12.53	den kayireŋɛ nun a baaba tɛma,
LUK.12.53	nɛɛnɛ nun a la den musereŋɛ tɛma,
LUK.12.53	den musereŋɛ nun a nɛɛnɛ tɛma,
LUK.12.53	muse nun a la den kayireŋɛ la muse tɛma,
LUK.12.53	muse nun a bitan muse tɛma.»
LUK.12.54	Isa ka a fɔ jama ye, a ko: «Ka wo ka sange yen wuliren tele yɛlɛ tɔ, wo ni a fɔ kisanna: ‹Sange si na kɔtɛ›. A mɛn ni ma ɲɔgɔnna iko wo ka a fɔ ki min na. 
LUK.12.55	Ka wo ka fɔɲɛ kulɛ mɔɛ bɔɔla bolo ɲinma tɔ, wo ni a fɔ: ‹Banta si wuyen de›. A mɛn ni ma ɲɔgɔnna iko wo ka a fɔ ki min na. 
LUK.12.56	Manditɛ minnu be mala saŋɛ nun duge tɛma, wo kusan wonu tɛtɛgɛbɔla. Ala be koe minnu mala bi jamanɛ tɔ go, wole nɛnfilatigenu, fen de wo te nɔ wonu tugun tɛtɛgɛbɔla?
LUK.12.57	Fen de wo te nɔ koenu tɛtɛgɛbɔla wo fan na wo bɛnta minnu mala? 
LUK.12.58	Misale la, ka i nun i kɛlɛɲɔgɛ be tagala mansanu bata wagate min tɔ, i ni i yɛtɛ kunka kila la, i ni kata kɛlɛ ban koe la wo tɛma. Ka i ma wo ma, a si i don kiiti sala bolo, kiiti sala ni i don garide bolo, garide ni i lafili geele tɔ. 
LUK.12.59	Ka i sata geele tɔ, n ni a fɔ i ye, i te bɔɔ ɲɔ feu, fɔ i tini ban dɔntɛ bɛ diila.»
LUK.13.1	Wo tɛmuɛ le, mɔgɛnu donu keta ɲɔ, anu ka Galile kaanu la ko kibare ɲamakaran Isa ye, mansa Pilati ka minnu taran anu be kolofeŋɛnu bɔɔla sarika la, a ka wo mɔgɛnu faga. Wo butɔ, kolofeŋɛnu base nun mɔgɛnu base bɛ basanta. 
LUK.13.2	Isa ka anu jaabi, a ko: «Anu to ka ɲagankata sɔtɔ wo mɔle la, a be toren de wo ye ba wo mɔgɛnu mu junubutɔɛ le la ka tanbi Galile mɔgɔ tɔɛ bɛ la? 
LUK.13.3	Ade, wo ma! N ni a fɔ wo ye: wole ɲan, ka wo ma tuubɛ, wo bɛ be halagila ɲɔgɔnna le. 
LUK.13.4	Silɔmu bon toireŋɛ tugun boeta mɔgɔ tan nun sagiŋɛ min ma nun, a ka anu faga Darisalamu saa butɔ, a be toren de wo ye ba wonu mu hakkɛ sɔtɔla le la, ka tanbi Darisalamu kaa bɛ la? 
LUK.13.5	Ade de, wo ma! N ni a fɔ wo ye: wole ɲan, ka wo ma tuubɛ, wo bɛ be naala halagila ɲɔgɔnna le.»
LUK.13.6	Isa mɛn takumata, a ka kɛ taale fɔ anu ye, a ko: «Kaye do be toori lɔgɛ kiiren a la sunte tɔ. Lun do, a tagata toori deŋɛ ɲini wo lɔgɛ kanna, a ma fenfen yen. 
LUK.13.7	A ka a fɔ a la suntu kantala ye, a ko: ‹A san saba le ka n be nala toori deŋɛ ɲinila kɛ lɔgɛ kanna, kɔnɔ n bele fenfen yenna. A tɛgɛ, i ni a bɔɔ yan. Tɔnɔ bele a la, a kana to yan a ni n na duge makankan!› 
LUK.13.8	Suntu kantala ka a jaabi, a ko: ‹N tige, a to ɲɔ, diɲa ɲinan dɔndɛ ni tanbi. N si naa a la miliŋɛ majatin, n ni bɔrɛ sa. 
LUK.13.9	Tumado yaari a si naa wolo, ka wo ma i ni a tɛgɛ i ni a bɔɔ ɲɔ.› »
LUK.13.10	Sulen lɔ́gɛ́ do tɔ, Isa be mɔgɛnu kawandila kawandi ma bon dɔndɔ tɔ. 
LUK.13.11	Wo ka a taran, muse do be ɲɔ, a be tɔɔrɔren, a bata san tan nun sagin bɔɔ jinna be a kɔma, a bata a labutin. A te nɔ a lawulila feu a ni telen. 
LUK.13.12	Isa to ka wo muse yen, a ka a kele. A ka a fɔ a ye, a ko: «N na, i la tɔɔrɛ bata bɔɔ i ma feu.» 
LUK.13.13	A to ka a bolenu sa muse kuŋɛ tɔ, a telenta kisanna, a tota Ala tantula. 
LUK.13.14	Kawandi ma bon kuntige mɔnɛta Isa ma, a to ka malakendeya ma sulen lɔ́gɛ́ tɔ, a ka a jaabi, a ka a fɔ jama ye: «Tele wɔɔrɔ be wo mɔ ye, wo mɔ ni wale ma. Wolo mu, wo na kendeya ɲini wo tele wɔɔrɛ kɔtɔ, wo kana na wo la sulen lɔ́gɛ́ de!» 
LUK.13.15	Marige Isa ka kawandi ma bon kuntige jaabi, a ko: «Wole nɛn fila tigenu! Wo bɛ bele wo la ningenu anun wo la sofalenu fulenna anu la kula tɔ sulen lɔ́gɛ́ ba, wo ni anu doni ji min dula? 
LUK.13.16	Kɛ muse mu Iburahima bɔnsɛ do le la, kɔnɔ Sentanɛ ka a bita a san tan nun sagin de ka. Kaa a ma bɛn n ni ale tugun nafulen sulen lɔ́gɛ́ tɔ?» 
LUK.13.17	Isa to ka wo fɔ, wo ka a jague bɛ malu. Kɔnɔ jama bɛ kan sɛwata koola a la ko makabɛreŋɛ bɛ la, a be min mala.
LUK.13.18	Isa mɛn ka fɔ, a ko: «Ala la mansabaya nun fen mulunta? N si a nun fen misali? 
LUK.13.19	Ala la mansabaya be toren iko fondo kole do, mɔgɛ do ka min jigan a tagata a lafili a la sunte tɔ. A fɛtɛnta, a mata lɔgɛ la han kondeŋɛnu ka boŋɛnu sa a boliŋɛnu tɔ.»
LUK.13.20	A mɛn ko: «N si Ala la mansabaya lamulunya fen fɛ tugun? 
LUK.13.21	A be toren de iko lɛbinɛ, muse ka min jigan a ka a lamulan sumarifeŋɛ ɲa saba farin fɛ, farin bɛ si yɛlɛ.»
LUK.13.22	Han bi, Isa be tagamanna Darisalamu sɔngɛ la, a keta saa banba nun saa lanma yo ma, a ni sɔ a ni ɲɔ mɔgɛnu kawandi. 
LUK.13.23	Do ka a maɲininka, a ko: «N marige, tɔɲa le ba, mɔgɛ minnu be kisila wonu ma siya?» Isa ka a fɔ anu ye, a ko: 
LUK.13.24	«Wo tirin don koe la bondandeŋɛ la. N ni a fɔ wo ye, mɔgɔ siyama si kata don koe la, kɔnɔ anu te nɔ. 
LUK.13.25	Lun do, bon tige si wuli a ni bonda balan, wo tɛmuɛ wole minnu bata fɔlɔ tola bara tɔ, wo si bonda kɔnkɔn, wo ni a fɔ, wo ko: ‹Marige, bonda laka mɔ ye!›. Wo butɔ, bon tige si wo jaabi: ‹N ma wo bɔɔ dula lɔn.› 
LUK.13.26	Wo butɔ, wo si fɔlɔ a fɔla: ‹Marige, kaa wo mɔ bɛ le ma dɔmɔre ma, mɔ nun ile ma minfeŋɛ tugun min? I ma kawande ma mɔ la saanu tɔ?› 
LUK.13.27	Marige si a fɔ wo ye wo lun, a ko: 
LUK.13.28	Wo lun wo si Iburahima, Isiyaka nun Yaguba, anun nabiyonmɛnu bɛ yen Ala la mansabaya tɔ. Kɔnɔ a taranta wole bata fili, wo si di ɲɔ han wo ni wo ɲiŋɛ takin. 
LUK.13.29	Mɔgɛnu si bɔɔ dunuya fɛfɛ bɛ tɔ, kabɔɔ tele yɛlɛ anun tele jige, kabɔɔ bolo mara anun bolo ɲinma, anu ni naa sigi anu ni dɔmɔre ma Ala la mansabaya tɔ. 
LUK.13.30	Wo butɔ, kɔma sɔlanu si ma ɲatɔ sɔlanu la, ɲatɔ sɔlanu tugun si ma kɔma sɔlanu la.»
LUK.13.31	Wo wagati dɔndɛ tɔ, Farisinu donu nata anu ka a fɔ Isa ye, anu ko: «I bɛnta bɔɔla yan, i ni taga, bayi mansa Herodu be i faga koe tɔ.» 
LUK.13.32	A ka anu jaabi, a ko: «Wo taga a fɔ wo kalabante ye: a ni a fɛlɛ, n be jinnanu bɔɔla mɔgɛnu kɔma, n be bandibaganu lakendeyala. Bi nun sinan n be wo wale le kunma, a tele saba luŋɛ n na wale si ban. 
LUK.13.33	A fɛrɛ bele fɔ n ni tagaman Darisalamu sɔngɛ la bi nun sinan anun sinankɔ, bayi nabiyonmɛ te faga dula yo tɔ fɔ ɲɔ dɔrɔn.»
LUK.13.34	A mɛn ko: «Darisalamu kaanu, Darisalamu kaanu, wo be nabiyonmɛnu fagala; Ala ka kiilanu minnu kii wo ma, wo be anu mabunna kurenu la, wo ni anu faga. N dita le kunɲama siyama n ni wo madɛn iko susu konbira be woofila a la deŋɛnu kunma ki min na a gabataŋɛnu kɔtɔ, kɔnɔ wo ma sɔn wo la. 
LUK.13.35	Kɔtɛ, Ala si naa wo la saa boloka wo bolo. N ni a fɔ wo ye: wo te n yen, han wo be a fɔla lun min na: 
LUK.14.1	Sulen lɔ́gɛ́ do tɔ, Isa tagata don Farisinu la kuntige do la boŋɛ tɔ dɔmɔ dɔmɔ koe la. Minnu be dɔmɔri dula tɔ ɲɔ, wonu bɛ tota a lakɔrɔsila koola. 
LUK.14.2	Awa, bandibaga do be a ɲakɔtɔ tabɛŋɛ tɔ. Bande bata a bale bɛ layiti. 
LUK.14.3	Wo butɔ, Isa ka kuma da bita a ka a fɔ sariya karamɔgɛnu anun Farisinu ye, a ko: «A be kama le? Mɔgɛ lakendeya koe sulen lɔ́gɛ́ tɔ, wo be dagɛren de mɔ la sariya tɔ ba ka ade?» 
LUK.14.4	Anu ka anu mɔdɛ. Wo butɔ, Isa ka a bole sa bandibaga ma, a ka a lakendeya, a ka a boloka. 
LUK.14.5	Isa ka anu maɲininka wo butɔ, a ko: «Ka wo la den kayireŋɛ, ka wo ma wo la ninge jigita kɔlɔŋɛ tɔ, mɔgɛ be wo tɛma yan ba min te a layɛlɛ kisanna hali sulen lɔ́gɛ́?» 
LUK.14.6	Anu ma nɔ a jaabila wo la.
LUK.14.7	Mɔgɛnu minnu be keleren dɔmɔ dɔmɔ koe la, Isa be wonu bɛ lasagala anu to be jindɛren kuntigenu sigi dula masubɛla anu yɛtɛ ye. Wo butɔ, a ka taale do sa anu ye, a ko: 
LUK.14.8	«Ka mɔgɔ do ka i kele a la musu jigan murade tɔ, i kana taga sigi kuntigenu sigidula dɔmɔ dɔmɔ tɛmuɛ, bayi tumado wo si a taran, mɔgɛ do be keleren ɲɔ, min fisa ile ko. 
LUK.14.9	Kɔtɛ, min ka wo fila bɛ kele, ka wo nata a ni a fɔ i ye: ‹I ni wuli, i si naa wo sigidula dii doe ma.› Wo butɔ, i si wuli i be maluren, i ni sigidula do ɲini jama kɔma. 
LUK.14.10	Awa, ka i bata kele murade tɔ, taga sigi kɔma. Wo butɔ, min be wo bɛ keleren, wo tini na, a ni a fɔ i ye: ‹Kayi, i madon yan, i ni na sigi kuntigenu sigi dula tɔ.› Wo butɔ, i si biliya sɔtɔ muradilanu bɛ ɲala. 
LUK.14.11	N ni a fɔ wo ye: mɔgɔ yo be a fan mayɛlɛla, Ala si wo majigi le, kɔnɔ mɔgɔ yo be a fan majigila, Ala si wo mayɛlɛ le.»
LUK.14.12	Isa mɛn ka kuma do fɔ Farisi ye, min be a keleren, a ko: «Ka i be mɔgɛnu kelela kɔɔjɔbɔɛ la ka wo ma kimaŋɛ, hali i ma i kafuɲɔgɛnu kele anun i baaba dɔndɛnu, anun i bareŋɛnu, anun i sigiɲɔgɔ nafulu tigenu, bayi wonu tugun si nɔ i kelela le lun do, anu ni i la wale lasagi i ma. 
LUK.14.13	Ka i be mɔgɛnu kelela dɔmɔ dɔmɔ koe la, i be fugarenu le kelela, anun mɔgɔ mabɛndeŋɛnu, anun minnu be jigila a ma, anun ɲabɔnɛnu. 
LUK.14.14	I si hɛra sɔtɔ wo tɔ, bayi fondo bele wonu bolo anu ni i la wale lasagi i ma. I si i sɔŋɛ sɔtɔ Ala be telenbaganu lawulila lun min na.»
LUK.14.15	Isa dɔmɔri maɲɔgɛ do ka kɛ kuma mɔɛ, a ka a fɔ a ye, a ko: «Min be dɔmɔre mala Ala la mansabaya tɔ, hɛra si to le wo tigi ye.» 
LUK.14.16	Isa ka a fɔ a ye, a ko: «Kaye do le be ɲɔ, a be muradi banba tabɛnna, a ka mɔgɔ siyama kele. 
LUK.14.17	Dɔmɔri ma wagate to bata ke, a ka a la jon kaye kii mɔgɛnu kɔma a be minnu keleren nun, anu ni na, bayi dɔmɛ bata tabɛn. 
LUK.14.18	Kɔnɔ anu bɛ ka bɔɔ ɲa ɲini a bolo kɛɲa dɔndɔ la. A tagata mɔgɔ fɔlɛ min kele dula, wo ka a fɔ, a ko: ‹N bata duge do san, a fɛrɛ bele fɔ n ni taga a fɛlɛ. N bata i tárán, i ni hakkɛ to n ɲɛ, n te nɔ tagala.› 
LUK.14.19	Mɔgɔ filaɲɔgɛ tugun ko: ‹N bata sarin ningi fila sigidula loolu san, n be tagala wondelen mafɛlɛ dula. N bata i tárán, i ni hakkɛ to n ɲɛ, n te nɔ tagala.› 
LUK.14.20	Mɔgɔ sabaɲɔgɛ tugun ko: ‹N be bɔɔren muse jiganna kɔtɛ. Wolo be a maren n te nɔ tagala.› 
LUK.14.21	Jon kaye la sagireŋɛ a ka wo lasagi a tige ma. Wo butɔ, bon tige dumɛnta koola, a ka a fɔ jon kaye ye: ‹I teriya i ni taga saa butɔ fɛfɛ bɛ tɔ, kila banbanu anun kila mɛsɛŋɛnu. Ka i ka fugare minnu yen, anun mɔgɔ mabɛndeŋɛnu, anun ɲabɔnɛnu, anun minnu be jigila a ma, i ni anu bɛ nati yan.› 
LUK.14.22	Jon kaye tagata, a nata. A la nareŋɛ a ka a fɔ a tige ye: ‹N tige, i ka n yamɔri min na, n bata wo ban mala, kɔnɔ han bi i la boŋɛ ma fa betun.› 
LUK.14.23	A tige ka a fɔ a ye, a ko: ‹I mɛn ka taga saa fɛfɛ tɔ. I ka mɔgɔ min yo taran kilanu tɔ ɲɔ anun daakanu tɔ, i ni anu karahan anu ni don, alako anu ni na n na boŋɛ lafa. 
LUK.14.24	N mɛn ni a fɔ wo ye, n ka minnu fɔlɛ kele nun dɔmɔ dɔmɔ koe la, wonu hali dɔndɔ te n na dɔmɛ mafɛlɛ.› »
LUK.14.25	Wo tɛmuɛ, jama banba be Isa jokkiren. A ka a firifiri anu ma, a ko: 
LUK.14.26	«Ka mɔgɔ min be diren sɔla n kɔma, ka a ma n kanu tanbi a baaba la nun a nɛɛnɛ la nun a la muse la nun a la deŋɛnu la nun a kɔtɔnu la nun a dɔgɛnu la, ka a ma n kanu tanbi hali a yɛtɛ nɛ la, wo te nɔ mala n na talibe la. 
LUK.14.27	Min ma sɔn a tɛn lɔgɔ bangalandeŋɛ jiganna a faga koe la, a ni sɔ n kɔma, wo te nɔ mala n na talibe la
LUK.14.28	Ɲɔmɔ le be wo tɔ yan, min be diren bon toireŋɛ sɔla, a ni to a ma sigi betunna a ni a mira, a ni a sɔ sɔŋɛ kɔnti, a ni a lɔn min be a bolo ka wo si a ban? 
LUK.14.29	Ka a ma wo fɔlɔ ma, ka a ka boŋɛ fondoma kɔɔrin, a si bon sɔ koe to ɲɔ, awa mɔgɛnu tini a yen, anu bɛ si a majele le wo tɔ, 
LUK.14.30	anu si a fɔ: ‹Wo kaye ka bon toireŋɛ sɔɛ fɔlɔ, kɔnɔ a ma nɔ a labanna feu!›
LUK.14.31	Mansa miniman tugun si sɔn, sɔɔri mɔgɔ wulu tan be min bolo, a ni taga mansa do kɛlɛ, min be nala sɔɔri mɔgɔ wulu mugan fɛ, a ni gali sigila betunna a ni fɛrɛ ɲini, alako a ni a lɔn ka a si a nɔ? 
LUK.14.32	Ka a ka a yen a te a nɔ, yannun wo mansa ni sutuya a la, a si kiila lasanba a ma, alako kɛlɛ si nɔ makimala ki min na.
LUK.14.33	Awa, mɔgɔ yo mɔgɔ be wo tɛma, ka i te i bolofeŋɛ bɛ boloka, i te nɔ mala n na talibe la.
LUK.14.34	I ka a lɔn kɔɔkɛ mu ko ɲinma le la. Kɔnɔ ka a bata sɛɛya
LUK.14.35	A te ma fenfen na duge tɔ, hali suntukuŋɛ tɔ; mɔgɛnu si a lafili tun. Awa, tole be minnu la a mɔɛ koe la, anu ni anu tolomasɔ kɛ taale la koola.»
LUK.15.1	Duuti makelelanu nun junubutɔɛnu bɛ be anu madonna Isa la anu ni anu tolomasɔ a la. 
LUK.15.2	Farisinu anun sariya karamɔgɛnu be Isa la ko fɔla anu da kɔtɔ: «Kɛ kaye be junubutɔɛnu labɛnna a ɲinma la, a mɛn be dɔmɛ dɔmɔla anu fɛ.» 
LUK.15.3	Wo butɔ, Isa ka kɛ taale fɔ anu ye, a ko: 
LUK.15.4	«Ka saaka kɛmɛ tota mɔgɔ dɔndɔ bolo wo tɔ yan, dɔndɔ samata anu tɛma, wo tigi te wo saaka bi kɔnɔntɔ nun kɔnɔntɛ to wɔɔrɛ tɔ ɲɔ, a ni taga wo saaka dɔndɛ ɲini dula han a ni a yen? 
LUK.15.5	A tini a yen, a ni sɛwa. A ni a jigan a ni a wakkɛ a ni a nati. 
LUK.15.6	A la dondeŋɛ a bata, a ni a kafuɲɔgɛnu nun a sigiɲɔgɛnu kele, a ni a fɔ anu ye, a ko: ‹Wo mɔ bɛ ka sɛwa. N bata n na saaka yen min be samaren nun!› 
LUK.15.7	Wo butɔ, n ni a fɔ wo ye, junubutɔɛ mɔgɔ dɔndɔ tini tuubɛ, sɛwa be tola saŋɛ tɔ tugun ɲɔgɔnna le, a si tanbi mɔgɔ telendeŋɛ bi kɔnɔntɔ nun kɔnɔntɔ la ko la minnu haju bele tuubɛ ko ma.»
LUK.15.8	Isa mɛn ko: «Ka kaalise kolo tan tota muse do bolo, dɔndɔ samata, a te lanpue labita le ba, a ni boŋɛ butɔ mafitan a ni wo kaalise kole ɲini a ɲini ɲa yati ma, han a ni a yen? 
LUK.15.9	A tini a yen, a ni a kafuɲɔgɛnu nun a sigiɲɔgɛnu kele, a ni a fɔ anu ye: ‹Wo mɔ bɛ ka sɛwa. N bata n na kaalise kole yen, min be samaren n na nun.› 
LUK.15.10	Wo butɔ, n mɛn ni a fɔ wo ye, junubutɔɛ mɔgɔ dɔndɔ tini tuubɛ, sɛwa be tola Ala la malekanu tugun tɛma ɲɔgɔnna le.»
LUK.15.11	Isa mɛn ka taale do tugun fɔ, a ko: «Den kayiren fila be kaye do bolo. 
LUK.15.12	Lun do, den dɔgɔmaŋɛ ko a baaba ma: ‹Baaba, a bɛnta n ni min sɔtɔ i bolofeŋɛ tɔ, n mafanna dii n ma.› Wo butɔ, a baaba ka a bolofeŋɛ fatan anu fila ma. 
LUK.15.13	A ma mɛ, den kayiren dɔgɔmaŋɛ ka a bolofeŋɛ min sɔtɔ, a ka a mafalin nafule la, a tagata jamanɛ yanfama tɔ, a ka a bolofeŋɛ bɛ ban kunnatiɲala dunuyanteya la. 
LUK.15.14	A to ka a bɛ ban dɔmɔla, kɔnkɔ banba donta wo jamanɛ la, wo kɔma a fɔlɔta fola balue la. 
LUK.15.15	Wo butɔ, a tagata a fan yita ɲɔ dugudeŋɛ do la wali koe la. Wo ka a jigan a ka a lasanba a la wɔɔrɛ tɔ kɔ́sɛ́nu kanta dula. 
LUK.15.16	A la toreŋɛ ɲɔ, a sɔgɔ tota a bitala a ni balu hali sɔsɔ foroŋɛnu la, kɔ́sɛ́nu be min dɔmɔla, kɔnɔ mɔgɔ yo ma a kɔ anu la. 
LUK.15.17	Wo butɔ, a ka a hakkile latagaman a fan na ko ma, a ko a fan ma: N baaba la walilanu bɛ be dɔmɛ dɔmɔla han anu ni a tɔɛ to, nde nɔn be fagala yan kɔnkɛ la. 
LUK.15.18	N si wuli le, n ni tasagi n baaba ma, n mɛn si naa a fɔ a ye: ‹Baaba, n bata junube sɔtɔ Ala la anun ile. 
LUK.15.19	A ma dagɛ bitugun i ni n kele iko i la deŋɛ, kɔtɛ i ni n ma iko i la walila do.› 
LUK.15.20	Wo butɔ, a wulita, a tagata a baaba bata.
LUK.15.20	A to be yanfayaren, a baaba ka a yen nala, kinikinɛ ka a baaba bita, a borita a tagata a labɛn, a milinta a kaŋɛ la, a ka a sunbu. 
LUK.15.21	Deŋɛ ka a fɔ a ye, a ko: ‹Baaba, n bata junube sɔtɔ Ala la anun ile. A ma dagɛ bitugun i ni n kele iko i la deŋɛ.› 
LUK.15.22	Kɔnɔ a baaba ka a fɔ a la joŋɛnu ye, a ko: ‹Wo teriya doroki banba ɲinma labɔɔla, wo ni a lajigi n na deŋɛ ma. Wo ni bolo solinta kurunda don a bolo soliŋɛ tɔ, wo ni samata don a kɛŋɛ tɔ. 
LUK.15.23	Wo ni tura deŋɛ nati min be kɛnden, wo ni a faga. Wo mɔ ni dɔmɔre ma, wo mɔ ni sɛwa, 
LUK.15.24	bayi n na kɛ deŋɛ be faga le butɔ nun, kɔnɔ a bata kisi. A be samaren nun, kɔnɔ a bata yen ma.› Wo butɔ, anu fɔlɔta sɛwala a ɲinma la.
LUK.15.25	Wo ka a taran, kaye la den fɔlɛ be sɛnɛ tɔ. A la sagireŋɛ, a sutuya tɛmuɛ boŋɛ la, a ka sigi sa kulɛ mɔɛ anun dɔŋɛ kulɛ. 
LUK.15.26	A ka joŋɛ do kele a ka a maɲininka, fen min be maren. 
LUK.15.27	Wo ka a fɔ a ye, a ko: ‹I dɔgɛ bata na. I baaba ka tura den kɛndeŋɛ faga a ye, bayi a bata a la deŋɛ yen, a be kendeyaren.› 
LUK.15.28	Wo butɔ, den fɔlɛ dumɛnta, a bele sɔnden donna boŋɛ tɔ. Wolo ka a ma, a baaba bɔɔta boŋɛ tɔ, a tota a madiyala a ni don. 
LUK.15.29	Kɔnɔ a ka a baaba jaabi, a ko: ‹I ka a lɔn, a bata san siyama bɔɔ n be tɔɔrɔla i ye, n bele balanna i la yamɔre hali dɔndɔ la feu. Kɔnɔ hali baa deŋɛ yati i ma a dii n ma, alako n ni murade sɔ n nun n kafuɲɔgɛnu ye. 
LUK.15.30	Kɔnɔ i la kɛ deŋɛ to nata, min ka i bolofeŋɛ bɛ kunnatiɲa feu anun musu jeenantenu, i ka tura den kɛndeŋɛ faga wo kan ye.› 
LUK.15.31	A baaba ka a jaabi, a ko: ‹N na deŋɛ, ile nun nde le mu tɛmu bɛ, n bolofeŋɛ bɛ ile le tan mu. 
LUK.15.32	Kɔnɔ a bɛnta wo mɔ ni dɔmɔre ma, mɔ ni ɲagalin a ɲinma la, bayi i kɛ dɔgɔ kayima be faga le butɔ nun, kɔnɔ a bata kisi. A be samaren nun, kɔnɔ a bata yen.›»
LUK.16.1	Lun do, Isa ka a fɔ a la talibenu ye, a ko: «Nafulu tige do le tota ɲɔ, nafulu makantala be a bolo. Anu ka nafulu makantala siɲɛ nafulu tige ma, ka a fɔla a be a harigenu kasarala. 
LUK.16.2	A ka a kele a ka a fɔ a ye, a ko: ‹N bata kuma do mɔɛ i la ko tɔ. Wo be kama le? I ka fenfen ma n na nafule la, na a bɛ dantɛgɛ n ɲɛ. I te nɔ mala n na nafulu makantala la bitugun!› 
LUK.16.3	Wo butɔ, nafulu makantala ka a fɔ a yɛtɛ ma, a ko: ‹N si fen ma kɔtɛ? N tige si nafulu makanta koe bɔɔ n bolo. Sɛnbɛ bele n na, n ni sɛnɛ wɔtɔ, n si malu tarile tugun mala. 
LUK.16.4	Awa, n bata hakkile sɔtɔ, n be min mala, alako n tini bɔɔ nafulu makanta tɔ wagate min tɔ, mɔgɛnu ni n nabɛn anu la boŋɛnu tɔ.› 
LUK.16.5	Wo butɔ, a ka a tige la dɔntɔla bɛ kele dɔndɔ dɔndɔ. Min fɔlɛ nata, a ka wo maɲininka: ‹N tige la dɔntɛ jelu le be i la?› 
LUK.16.6	A ko: ‹Fifa ɲa kɛmɛ tule.› A ka a fɔ a ye, a ko: ‹I la dɔntɔ kaide le ka, i ni sigi teriya la, i ni bi loolu sɛbɛ.› 
LUK.16.7	A ka doe tugun maɲininka, a ko: ‹Ile go, dɔntɛ jelu be i la?› Wo ko: ‹Bɛkke kɛmɛ sugu kole.› A ka a fɔ wo tugun ye, a ko: ‹I la dɔntɔ kaide le ka, i ni bisagin sɛbɛ.› 
LUK.16.8	Nafulu tige ka a la nafulu makantala telenbale matɔgɔ bayi a ka keuya ma. Minnu hajue be dunuya la ko tun ma, wondelen be keuyaren, anu ka ɲɔgɔn bita ɲa lɔn koola! Anu be keuyaren Ala la mɔgɛnu ko minnu bele dibe tɔ.» 
LUK.16.9	Isa mɛn ko: «Awa, nde tugun, n ni a fɔ wo ye: ka dunuya nafule tota wo bolo, min si nɔ mɔgɛ lasamala telenbaliya la, wo ni a lawali ko ɲinma ma koe la mɔgɛnu ye kanunteya la, wolo mu nafule la ko tini ban, Ala si wo labɛn saŋɛ tɔ abada. 
LUK.16.10	Ka mɔgɔ min telenta ko dɔgɔmaŋɛnu tɔ, a si telen ko banbanu tugun tɔ. Ka mɔgɔ min ma telen ko dɔgɔmaŋɛnu tɔ, a te telen ko banbanu tugun tɔ. 
LUK.16.11	Awa, dunuya nafule min si nɔ mɔgɛ lasamala telenbaliya la, ka wo ma telen wo tɔ, Ala si harige yati yati taaku wo la ba? 
LUK.16.12	Ala be dunuya koenu minnu taakuren wo la ka wo ma telen wonu tɔ, a si wo la kɛɛ yati don wo bolo ba saŋɛ tɔ, min si ma wo yɛtɛ tɛŋɛ la yati? 
LUK.16.13	Jon yo te nɔ walila kuntigi fila bolo wagati dɔndɔ. Ka wo ma, a si dɔndɔ kɔn a ni dɔndɛ kanu; ka wo ma, a si dɔndɔ la kuma bita le a ni dɔndɛ tɛŋɛ boloka. Wo butɔ, wo te nɔ nafule nun Ala batula wagati dɔndɔ.»
LUK.16.14	Farisinu be wo kumanu bɛ mɔɛla anu be Isa mayola, bayi anu be miilaren nafule ma koola. 
LUK.16.15	A ka a fɔ anu ye, a ko: «Wo be wo yɛtɛ maren mɔgɛnu ɲala telenbaganu la, kɔnɔ min be wo sondoŋɛ tɔ, Ala ka wo bɛ lɔn. Wo ni a lɔn, min tɔnɛ kolo mɔgɛ ye, wo mu tana le la Ala ye.
LUK.16.16	Taureta Musa anun nabiyonmɛ doenu wagate tota han annabi Yaya nata. Bɔɔla Yaya nata, kibaru ɲinma bata lake mɔgɛnu ma ka a fɔla Ala la mansabaya bata ke. Mɔgɛnu bɛ be katala anu ni don a tɔ. 
LUK.16.17	Saŋɛ nun duge si ban de feu, kɔnɔ Taureta Musa te ban hali kuma sigira dɔndɔ la abada.
LUK.16.18	Mɔgɔ min yo ka a la muse lasagi a ka musu do futu, wo bata jeena ma. Mɔgɔ min yo ka musu jigan min na kaye ka a lasagi, wo tugun bata jeena ma.
LUK.16.19	Wo kɔma Isa ka taale sa mɔgɛnu ye, a ko: «Nafulu tige do le tota ɲɔ. Tɛmuɛ bɛ, doroki banba ɲinma sɔn bɛlɛŋɛ be lajigiren a ma. Lun go lun a be murade sɔla ka a diyanankoe ma. 
LUK.16.20	Fugare do tugun be ɲɔ, min tɔgɔ Lasari
LUK.16.21	Dɔmɔ tɔɛnu minnu be boela ka bɔɔ nafulu tige la teebile kunma, a sɔgɔ si a bita a ni balu wondelen na. Wulenu ɲan tota nala anu ni a la tɛlɛ fogireŋɛnu manɛu.
LUK.16.22	Lun do, wo fugare fagata. Malekanu ka a jigan anu ka a doni Iburahima kɛnna. Wo kɔma, nafulu tige tugun fagata, anu ka a mandi. 
LUK.16.23	Nafulu tige tota ɲagankata tɔ jahannama, a ka a ɲa lawuli, a ka Iburahima yen kan yanfama tɔ, a ka Lasari tugun yen sigiren a kɛnna. 
LUK.16.24	Wo butɔ, nafulu tige ka Iburahima kele a kulɛ mayɛlɛreŋɛ la, a ko: ‹N baaba Iburahima, i ni kinikini n ma. Yandi, i ni Lasari lasanba n ma a ni a bolo solin suŋɛ lajigi je tɔ, a ni na n nɛŋɛ lakima. Ɲagankata be n ma ta tɔ yan koola.› 
LUK.16.25	Iburahima ka a jaabi, a ko: ‹N na deŋɛ, i mira koola. I la dunuya takunte sɔnɔyata le i bolo a ɲinma la, wo ka a taran Lasari kan be tɔɔrɔren koola. Kɔnɔ bi, a juse be kimaren yan, ile kan be ɲagankata tɔ. 
LUK.16.26	Min be saren wo kunma, dinka belebele be mɔle nun wole tɛma, alako mɔgɔ yo kana bɔɔ yan hali a be diren a ni taga ɲɔ, ka wo ma ka bɔɔ ɲɔ ka na yan.› 
LUK.16.27	Nafulu tige ka a jaabi, a ko: ‹N baaba, wo butɔ n bata i tárán, i ni Lasari kii n baaba la fɔgɛ tɔ, 
LUK.16.28	bayi n baaba dɔndɔ den kayireŋɛ mɔgɔ loolu be ɲɔ. I ni diɲa Lasari ni taga anu lasii, alako ande tugun kana na kɛ ɲagankata dula tɔ yan.› 
LUK.16.29	Iburahima ka nafulu tige jaabi, a ko: ‹Taureta Musa anun nabiyonmɛ doenu la kitabuenu be anu bolo. Anu ka anu tolomasɔ wonu la, anu ni a bita.› 
LUK.16.30	Nafulu tige mɛn ko: ‹Ade baaba Iburahima! Kɔnɔ ka do bɔɔta fagabaganu tɛma, a ni taga ke anu ma, anu si tuubɛ le.› 
LUK.16.31	Kɔnɔ Iburahima ka a fɔ a ye: ‹Ka anu ma annabi Musa nun nabiyonmɛ doenu kulɛ mɔɛ anu ni a bita, hali do wulita ka bɔɔ fagabaganu tɛma, anu te laa wo la kuma la.› »
LUK.17.1	Lun do, Isa ka a fɔ a la talibenu ye, a ko: «Sikkɛ bele a tɔ, fɔ koenu ni ma tekku minnu si mɔgɛnu latantan. Kɔnɔ mɔgɛ min be mala sabu la a ni mɔgɛnu latantan, ɲagankata be wo tigi le ye. 
LUK.17.2	Yannun wo tige ni kɛ mɔgɔnden hali dɔndɔ latantan, a fisa a ye, anu ni kuru belebele kiti a kaŋɛ la, anu ni a lafili ba tɔ. 
LUK.17.3	Wo ni wo yɛtɛ mɛnni!
LUK.17.3	Ka i bareŋɛ do ka hakkɛ sɔtɔ i la, i ni a lasii. Ka a nimisata, i si diɲa le a ye. 
LUK.17.4	Ka i bareŋɛ bata hakkɛ sɔtɔ i la tele dɔndɔ kɔtɔ han kunɲama wɔrɔwila, a mɛn tasagita i ma tugun kunɲama wɔrɔwila a ni a fɔ aa a bata tuubɛ, i si diɲa le a ye.»
LUK.17.5	Lun do, Isa la kiilanu ka a fɔ a ye, anu ko: «Marige, do sa mɔ la dɛnkɛnɛya kunma.» 
LUK.17.6	Marige Isa ka anu jaabi, a ko: «Hali wo la dɛnkɛnɛya dɔgɔ iko fondo kole do, a si to le nun, wo ni nɔ a fɔla kɛ lɔgɔ kute ye a ni wutun yan ka taga sɔ ba tɔ, a si wo kulɛ bita le.»
LUK.17.7	Isa mɛn ko: «Ka i la joŋɛ do bɔɔta sɛnɛ wɔtɔ dula, ka wo ma kolofeŋɛnu kanta dula, ka a donta saa tɔ, ɲɔmɔ le be wo tɛma min si a fɔ le a ye: ‹Na sigi kisanna mɔ ni dɔmɛ dɔmɔ›? 
LUK.17.8	Ade! I te a yamɔri, i ko a ma: ‹Teriya i ni dɔmɛ ɲiɲa n ni n daɲini. I ni i tɛ kiti wale la, i be dɔmɛ natila n ɲɛ, han n ni dɔmɔre ban, n ni ji miŋɛ ban. Wo kɔma, ile tugun si dɔmɔre ma i ni je min.› 
LUK.17.9	I la joŋɛ yamɔrita wale minnu la, ka a ka wonu ma, a bɛnta le ba i ni a la wali sa?» 
LUK.17.10	Isa ko: «Wole tugun be ɲɔgɔnna le. Ala ka wo yamɔri koe min bɛ la, wo tini ban wo mala wagate min tɔ, wo ni a fɔ: ‹Fenfen ma mɔ la fɔ joŋɛ tun, sɔn bele mɔ ye. Mɔ bɛnta min mala, mɔ bata wo ma.› »
LUK.17.11	Isa be tagala Darisalamu wagate min tɔ, a tanbita bɔɔla Samari duge, anun Galile duge naaniŋɛ tɔ le la. 
LUK.17.12	A la dondeŋɛ saa lanma do tɔ, baliwulentɔɛ mɔgɔ tan nata Isa labɛndula, anu tagata sɔ kan yanfa, 
LUK.17.13	anu ka anu kulɛ labɔɔ a ma, anu ko: «Marige Isa, kinikini mɔ ma.» 
LUK.17.14	A to ka anu yen, a ka a fɔ anu ye: «Wo taga wo fan dantɛgɛ sarika lakelanu ye.» Wo butɔ, anu taga tɛmuɛ kila la, anu bɛ saniyanta. 
LUK.17.15	Dɔndɔ be anu tɛma, a to ka a yen a bata kendeya, a sagita nala, a tota Ala tantula a kulɛ mayɛlɛreŋɛ la. 
LUK.17.16	A boeta Isa kɛn kɔtɔ, a ɲa kɔtɔ tota duge tɔ, a tota a la wali sala. Adun ale mu Samari bɔnsɛ le la. 
LUK.17.17	Wo butɔ, Isa ka a fɔ, a ko: «Mɔgɔ tan ma saniyan ba? Mɔgɔ kɔnɔntɛ min be toren, anu be mina? 
LUK.17.18	Mɔgɔ yo ma sɔtɔ min sagita a ni Ala tantu fɔ kɛ luntaŋɛ dɔrɔn, Yahude ma min na?» 
LUK.17.19	A mɛn ka a fɔ Samari kaa ye, a ko: «Wuli, i ni taga, i la dɛnkɛnɛya bata i lakisi.»
LUK.17.20	Wo wagate, Farisinu ka Isa maɲininka, anu ko: «Ala la mansabaya be nala muntuma le?» A ka anu jaabi, a ko: «Ala la mansabaya te yen ɲa la. 
LUK.17.21	Mɔgɔ yo te naa a fɔ: ‹Ala la mansabaya le ka!›, ka wo ma ‹A be kala!›. Wo ni a lɔn, Ala la mansabaya ɲan be wo tɛma.»
LUK.17.22	Isa ka a fɔ a la talibenu ye, a ko: «Tɛmuɛ do si naa ke, a sɔgɔ si wo bita wo ni nde Adamadeŋɛ la lɔ́gɛ́nu hali tele dɔndɔ yen, kɔnɔ wo te wo yen. 
LUK.17.23	Mɔgɛnu tini a fɔ wo ye: ‹Adamadeŋɛ fɛlɛ, a be kala!› ka wo ma: ‹Ale le ka!›, wo kana taga, wo kana bori wo kɔma. 
LUK.17.24	Nde Adamadeŋɛ tini be tanala lun min na, n na ko si to iko sangi malaŋɛ be bɔɔla san kole sɔngɔ dɔndɔ tɔ han a ni taga ke a sɔngɛ doe tɔ ki min na. 
LUK.17.25	Kɔnɔ a fɛrɛ bele fɔ bi mɔgɛnu ni n ɲagankata betunna koola, anu ni n aɲɛ. 
LUK.17.26	Yannun nde Adamadeŋɛ ni tana, koe minnu mata Nuha jamanɛ, wonu ɲɔgɔn si ma. 
LUK.17.27	Nuha jamanɛ, mɔgɛnu tota dɔmɔre mala ka minfeŋɛ min, anu tota fute mala, ka muse dii kaye ma. A tota mala ɲɔgɔnna le han Nuha donta kulun banba butɔ lun min na. Wo lun dɔndɛ le banbaraŋɛ nata, a ka mɔgɛ bɛ lasama. 
LUK.17.28	Koe tugun minnu mata Luti jamanɛ wonu ɲɔgɔn si ma nde be tanala wagate min tɔ. Luti jamanɛ mɔgɛnu tota dɔmɔre mala le, ka minfeŋɛ min, anu tota fere sanna, ka makite mayita, anu tota kifeŋɛ kila ka bon sɔɛ ma; 
LUK.17.29	Luti borita lun min na Sodɔmu saa tɔ, wo lun dɔndɛ le, ta sodanɛŋɛ bɔɔta saŋɛ tɔ, a boeta iko sange, a ka saa mɔgɛnu bɛ halagi. 
LUK.17.30	Nde Adamadeŋɛ be tanala lun min na, n tini makɛnɛn, a be mala ɲɔgɔnna le. 
LUK.17.31	Ka wo lun keta, wo ka a taran mɔgɛ min be a la boŋɛ ɲinbe kɔtɔ, a bolofeŋɛnu be boŋɛ butɔ, a kana don a bolofeŋɛnu jigan dula. Min be sɛnɛ tɔ, wo tugun be ɲɔgɔnna le, a kana a kɔma tafɛlɛ. 
LUK.17.32	Ko koroŋɛ min mata Luti la muse la, wo ni wo hakkile to wo ma
LUK.17.33	Mɔgɛ min be katala a nɛ lakisi koe la dunuya, wo si fo kise la sinan. Kɔnɔ min be fola a nɛ la dunuya, wo si kisi le sinan. 
LUK.17.34	N ni a fɔ wo ye, n be tanala lun min na, wo sue tɔ mɔgɔ fila si taran saren benbi dɔndɔ tɔ, n si dɔndɔ doni n fɛ, n ni doe to ɲɔ. 
LUK.17.35	Musu fila si taran tugure mala kan dula dɔndɔ tɔ, n si dɔndɔ doni n fɛ, n ni doe to ɲɔ. 
LUK.17.36	Kayi fila si taran sɛnɛ tɔ, n si dɔndɔ doni n fɛ, n ni doe to ɲɔ.» 
LUK.17.37	Talibenu ka Isa maɲininka, anu ko: «Marige, wo be mala mina le?» Isa ka anu jaabi, a ko: «Subu fagareŋɛ be saren dula min tɔ, jiganu tugun be madɛnna ɲɔ le.»
LUK.18.1	Wo tanbi kɔma, Isa ka taale do sa a la talibenu ye, a ka a yita anu la fɔ anu ni to Ala matáránna tɛmuɛ bɛ tɔ, anu juse kana faga wo la. 
LUK.18.2	A ko: «Kiiti sala do le tota saa do tɔ min bele kilanna Ala la, a te malu mɔgɔ la. 
LUK.18.3	Furuɲa musu do tugun be wo saa dɔndɛ tɔ. Wagate bɛ a be tagala kɛ kiiti sala bata, a ni a fɔ a ye: ‹N na tɔɲa dii n ma n nun n jague tɛma!› 
LUK.18.4	A mɛta han, kiiti sala be balanden a la kiite sala. Kɔnɔ lun do, a ka a fɔ a yɛtɛ ma: ‹Tɔɲa le, n bele kilanna Ala la, n te malu mɔgɔ la, 
LUK.18.5	kɔnɔ kɛ furuɲa muse to bata n tɔɔrɔ koola, a fɛrɛ bele fɔ n ni a la tɔɲa dii a ma. Ka wo ma, a tɔɛ la a si to le n ɲamɔla han a ni n juse fiddɛ.› » 
LUK.18.6	Marige Isa mɛn ko: «Kiiti sala telenbale ka min fɔ, wo bata wo mɔɛ? 
LUK.18.7	Ala kan go? A te anu la tɔɲa dii a la mɔgɔ masubɛreŋɛnu ma ba, minnu be anu kulɛ labɔɔla a ma, sue nun tele? A si mɛ anu dɛmanna ba? 
LUK.18.8	N ni a fɔ wo ye: a si anu la tɔɲa dii anu ma teriya la! Kɔnɔ nde Adamadeŋɛ tini tana wagate min tɔ, n si mɔgɔ taran duge kunma ba, min be dɛnkɛnɛyaren nde ma?»
LUK.18.9	Isa mɛn ka taale do sa mɔgɛnu ye minnu be laaren anu yɛtɛ la, anu ko anu telenta, anu be anu fan nakoloyala mɔgɔ tɔɛnu ye. 
LUK.18.10	A ko: «Kayi fila yɛlɛta Ala matárán dula Ala batu bon banba tɔ. Dɔndɛ mu Farisi le la, doe mu duuti makelela le la. 
LUK.18.11	Farisi sɔta ɲatɔ, a be Ala matáránna, a ko: ‹Ala, n be i tantula bayi n bele toren iko mɔgɔ tɔɛnu, minnu be kankaya mala, anu be telenbaliya mala, anu be jeena tugun mala. Iyon, n be i tantula bayi n bele toren iko kɛ duuti makelela. 
LUK.18.12	N be sunna kunɲama fila lɔgɔkun dɔndɔ kɔtɔ. N mɛn be n sɔtɔfeŋɛ bɛ farila bɔɔla.›
LUK.18.13	Duuti makelela kan be sɔren kan yanfama tɔ. A ma suusɛ a ɲa yati layɛlɛla saŋɛ tɔ, a be a jusukuŋɛ mabotegela suunɛ la, a ko: ‹Ee Ala, kinikini n ma, n mu junubutɔɛ le la.› 
LUK.18.14	Isa mɛn ko: «N ni a fɔ wo ye: kɛ duuti makelela to sagita a bata boŋɛ tɔ, Ala ka ale le bita mɔgɔ telendeŋɛ la, ka tanbi Farisi kayi la. Mɔgɔ yo mɔgɔ min be a yɛtɛ mayɛlɛla a si naa majigi le; min tugun be a yɛtɛ majigila a si naa mayɛlɛ le.»
LUK.18.15	Mɔgɛnu tota anu la bɔɔbɛnu tugun natila Isa ye alako a ni a bole sa anu kuŋɛ tɔ. A la talibenu to ka wo yen, anu fatiyata wonu ma. 
LUK.18.16	Kɔnɔ Isa ka a fɔ anu ni bɔɔbɛnu nati, a ko: «Wo a to den mɛsɛŋɛnu ni na ke n ma, wo kana anu ladan. Wo ni a lɔn Ala la mansabaya mu wonu ɲɔgɔn de tɛŋɛ la. 
LUK.18.17	N ni tɔɲa fɔ wo ye: mɔgɔ min yo ma Ala la mansabaya bita iko den mɛsɛŋɛ, wo te don a la mansabaya tɔ abada.»
LUK.18.18	Kuntige do ka Isa maɲininka, a ko: «Karamɔgɔ ɲinma, n ni fen ma alako n ni abada kise sɔtɔ?» 
LUK.18.19	Isa ka a jaabi, a ko: «I bata n kele ‹karamɔgɔ ɲinma› fenna? Hali mɔgɔ dɔndɔ maɲin, fɔ Ala dɔrɔn de kaɲin! 
LUK.18.20	Awa, i ka Ala la yamɔrenu lɔn, ka a fɔla, 
LUK.18.21	Kuntige ko: «N ka wo bɛ labatu kabɔɔ n denden tɛmuɛ.» 
LUK.18.22	Isa to ka wo mɔɛ, a ka a fɔ a ye, a ko: «I bata dasa ko dɔndɔ tugun na: taga i bolofeŋɛ bɛ mayita, i ni wo nafule fatan fugarenu ma. Wo butɔ, harige si to le i ye arijanna butɔ. Ka i ka wo ban mala, i ni na sɔ n kɔma.» 
LUK.18.23	Kuntige la wo jaabire mɔɛla, wo ka a juse makasa koola, bayi nafulu banba tige le mu. 
LUK.18.24	Isa to ka a yen a juse be makasaren, a ka a fɔ, a ko: «A bɛlɛ nafulu tige ye, don koe la Ala la mansabaya tɔ. 
LUK.18.25	Iyon, banna don koe Ala la mansabaya tɔ, wo fisa bɛlɛyala ɲɔgɔmɛ don koe la sagiran foronta la.» 
LUK.18.26	Minnu ka wo mɔɛ, wonu ka a fɔ, anu ko: «Kɔnɔ ka a ɲɔgɔnna le, ɲɔmɔ le si nɔ kisila?» 
LUK.18.27	Isa ka anu jaabi, a ko: «Mɔgɛ te nɔ koe min na, Ala le si nɔ wo bɛ mala.» 
LUK.18.28	Wo butɔ, Piyɛri ko Isa ma: «I ma a yen, mɔle bata mɔ bolofeŋɛnu bɛ to ɲɔ, mɔ ka i jokki.» 
LUK.18.29	Isa ka a fɔ anu ye, a ko: «N ni tɔɲa fɔ wo ye, ka mɔgɔ min sɔnta a la boŋɛ tola ɲɔ, a mata a la muse la ba, a baaba dɔndɛnu ba, a sɔtɔbaganu ba, a la deŋɛnu ba, Ala la mansabaya la ko la, 
LUK.18.30	a si baraje min sɔtɔ dunuya yan wo si koloya tanbi a fɔlɔtɔnɛŋɛ la pon. A mɛn, abada kise tugun si dii a ma sinan aligiyama.»
LUK.18.31	Wo kɔma, Isa ka a la talibi tan nun fila kele sɔngɔ, a ka a fɔ anu ye, a ko: «Wo tolomasɔ, wo mɔ be yɛlɛla Darisalamu. Nabiyonmɛnu be koe min bɛ sɛbɛren nde Adamadeŋɛ la ko tɔ, a bɛ si naa kamali le. 
LUK.18.32	Anu si n bita anu ni n don sii gbɛtɛnu bolo, anu ni n majele, anu ni n fɛɛyaa, anu ni daje tutɛ n ma, 
LUK.18.33	anu si n botege le lonba la, wo kɔma anu ni n faga. Kɔnɔ, n na faga tele saba luŋɛ, n mɛn si tawuli le.» 
LUK.18.34	Kɔnɔ a ka kuma min fɔ, a la talibenu ma hali kuma dɔndɔ fahamu. A be maren anu ye kuma dogondeŋɛ la, anu ma min kɔtɔ lɔn.
LUK.18.35	Isa la sutuyareŋɛ Yereko saa la, wo ka a taran kayi ɲabɔnɛ do be sigiren kila dala, a be tarili ma tɔ. 
LUK.18.36	Ɲabɔnɛ to ka jama tanbi kulɛ mɔɛ, a ka ɲininkare ma, a ko: «Fen de be maren?» 
LUK.18.37	Anu ka a lalɔn, anu ko: «Isa Nasarɛti kaa le be tanbila.» 
LUK.18.38	Wo butɔ, a ka a kulɛ mayɛlɛ, a ko: «Isa, mansa Dauda bɔnsɛ, kinikini n ma!» 
LUK.18.39	Mɔgɛnu minnu be jama ɲatɔ, wonu fatiyata a ma, anu ko: «I mɔdɛ!» Kɔnɔ a tota belebelela sɛnbɛ la, a fisa a fɔlɔnɛŋɛ ko, a ko: «Mansa Dauda bɔnsɛ, kinikini n ma!» 
LUK.18.40	Isa sɔta, a ka yamɔre sa anu ni a nati a ye. Ɲabɔnɛ to ka a madon a la, Isa ka a maɲininka, a ko: 
LUK.18.41	«I be diren n ni fen ma i ye?» A ka a jaabi, a ko: «Marige, n be diren n ɲa ni laka.» 
LUK.18.42	Isa ka a fɔ a ye, a ko: «I ɲa ni laka, i la dɛnkɛnɛya bata i lakisi.» 
LUK.18.43	A ɲa lakata kisanna. Wo kɔma, a tota Isa jokkila, a be Ala tantula. Jama bɛ to ka wo yen, anu fɔlɔta Ala matɔgɔla.
LUK.19.1	Isa donta Yereko saa tɔ, a be ɲɔ takuntula. 
LUK.19.2	Wo ka a taran kaye do be ɲɔ, a tɔgɔ Sake. A mu duuti makelelanu la kuŋɛ le la, nafulu banba be a bolo. 
LUK.19.3	A be katala Isa yen koe la, a ni a lɔn min mu a la. Kɔnɔ jama to be siyaren, a mɛn sɔdaŋɛ wutu, wolo ka a ma, a ma nɔ a yenna. 
LUK.19.4	A borita jama ɲatɔ a tagata yɛlɛ toori lɔgɛ do la, alako a ni a yen, bayi a be tanbila ɲɔ le la. 
LUK.19.5	Isa la kereŋɛ wo dula tɔ, a ka a ɲa layɛlɛ kantɔ, a ka a fɔ Sake ye, a ko: «Sake, jigi teriya teriya la, bayi a fɛrɛ bele fɔ n ni yigiya i bata bi.» 
LUK.19.6	Sake jigita teriya la, a ka Isa labɛn sɛwa butɔ. 
LUK.19.7	Min bɛ ka wo yen, a bɛ kumata Isa ma anu da kɔtɔ, anu ka a fɔ: «A bata taga yigiya junubutɔɛ bata.» 
LUK.19.8	Wo butɔ, Sake sɔta a ka a fɔ Marige Isa ye, a ko: «N Marige, n si n tɛn bolofeŋɛnu tɛma dii fugarenu ma. A mɛn, ka n ka fondo bɔɔ mɔgɛ min bolo mamafue la, n si wo ɲɔgɔn naani lasagi a ma.» 
LUK.19.9	Isa ka jaabire sa, a ko: «Bi, kɛ boŋɛ mɔgɛnu bata malakise sɔtɔ. Iyon, kɛ kaye tugun mu Iburahima bɔnsɛ do le la. 
LUK.19.10	Wo ni a lɔn, nde Adamadeŋɛ bata na mɔgɔ samareŋɛnu le ɲini dula ka anu lakisi.»
LUK.19.11	Mɔgɛnu tota anu tolomasɔla Isa la kumanu la. Isa to be sutuyala Darisalamu la, mɔgɛnu be a miraren aa Ala la mansabaya be naala bɔɔla le kɛnɛ tɔ kɔtɛ. Wolo mu, Isa mɛn ka taale do sa, 
LUK.19.12	a ko: «Mansa bɔnsɛ kayi do le tota ɲɔ. A be bɔɔla a bata, a ni taga dula yanfama tɔ mansa banba bata, alako a ni mansaya sɔtɔ ɲɔ, wo kɔma a ni saagi a fɛ a bata. 
LUK.19.13	Kɔnɔ yannun a ni taga, a ka a la jon kaye mɔgɔ tan kele, a ka kaalisi kolo dɔndɔ dɔndɔ don anu bɛ bolo, a ka a fɔ anu ye: ‹Wo ni a nafule ma wo la manankuŋɛ la han n ni saagi›. 
LUK.19.14	Kɔnɔ wo mansa bɔnsɛ kayi la jamanɛ mɔgɛnu be a kɔnden. A la bɔɔreŋɛ a la jamanɛ tɔ, a la taga kɔma anu ka kiilanu lasanba ka a fɔla: ‹Mɔ bele diren wo tige ni ma mɔ kunma mansa la.› 
LUK.19.15	Kɔnɔ hali wolo mu, wo kaye mata mansa la, a mɛn tasagita a la jamanɛ tɔ. A la sagireŋɛ, a be kaalise donden joŋɛ minnu bolo, a ko anu ni anu kele, alako a ni a lɔn, anu bɛ dɔndɔ dɔndɔ ka tɔnɛ min sɔtɔ wo tɔ. 
LUK.19.16	Jon fɔlɛ nata, a ko: ‹N marige, i ka kaalisi kolo dɔndɛ min don n bolo, n bata a lawali n ka a ɲɔgɔn tan sɔtɔ a kunma.› 
LUK.19.17	Mansa ka a fɔ a ye, a ko: ‹Wo kaɲin, ile mu jon ɲinma le la. I to telenta ko dɔgɔmaŋɛ la ko tɔ, wo butɔ, i si ma saa tan mansa la.› 
LUK.19.18	A filaɲɔgɛ nata, a ko: ‹N marige, n bata i la kaalisi kolo dɔndɛ lawali, n bata a ɲɔgɔn loolu sɔtɔ›. 
LUK.19.19	Mansa ka a fɔ wo tugun ye: ‹Ile tugun si ma mansa la saa loolu kunma.› 
LUK.19.20	Joŋɛ doe tugun nata, a ka a fɔ: ‹N marige, i la kaalisi kole le ka. N be a mandiren kuta kunte le tɔ. 
LUK.19.21	N be kilanden i la, bayi i mu kayi jusu bɛlɛŋɛ le la: i ma min sa, i be wolo jiganna; i ma min foi, i be wolo tɛgɛla.› 
LUK.19.22	Mansa ka a jaabi, a ko: ‹Ile jon koroŋɛ, n be i makiitila i la kuma le la. I ka a lɔn yati n mu kayi jusu bɛlɛŋɛ le la: n ma min sa, n be wolo jiganna; n ma min foi, n be wolo tɛgɛla. 
LUK.19.23	Awa, fen de be a maren i ma n na nafule don nafulu lawalila bolo? Wo butɔ, n tini na, n ni a makele anun a tɔnɛ.› 
LUK.19.24	Mɔgɛ minnu be sɔren a kɛnna, a ka a fɔ wonu ye, a ko: ‹Wo a la kaalisi kolo dɔndɛ bita a bolo, wo ni a don kaalisi kolo tan tige bolo.› 
LUK.19.25	Wo butɔ, anu ka a jaabi, anu ko: ‹Mɔ marige, kɔnɔ kaalisi kolo tan ɲan be wo bolo.› 
LUK.19.26	Kɔnɔ mansa ko: ‹N ni a fɔ wo ye, min ka taakue bita a ɲinma la, do tugun si sa a tɛŋɛ kunma. Kɔnɔ min ma taakue bita, hali donden min be a bolo, wo si bɔɔ le a bolo. 
LUK.19.27	Anun, n kɛ jaguenu tugun minnu bele diren n ni ma anu kunma mansa la, wo wonu nati yan, wo ni anu faga n ɲala.› »
LUK.19.28	Isa la bandeŋɛ wo fɔla, a mɛn tasɔta ɲatɔ yɛlɛla Darisalamu. 
LUK.19.29	A la sutuyareŋɛ Betifage nun Betani saanu la, a keta kɔnkɛ do ma, mɔgɛnu be a fɔla min ma ‹Jayitunu kɔnkɛ›. A la kereŋɛ ɲɔ, a ka mɔgɔ fila kii a la talibenu tɔ, 
LUK.19.30	a ko: «Wo taga saa min be mɔ ɲatɔ. Wo tini don ale saa butɔ, wo si sofali deŋɛ taran kitiren ɲɔ, mɔgɔ ma sigi min kunma betunna. Wo ni a fulen, wo ni a nati. 
LUK.19.31	Ka min ka wo maɲininka: ‹Wo be a fulenna fenna?›, wo ni kɛlɛ fɔ: ‹Marige le hajue be a ma.› » 
LUK.19.32	Wo kiilanu tagata. Isa ka a fɔ anu ye ki min na, anu ka a taran ɲɔgɔnna le. 
LUK.19.33	Anu be sofali deŋɛ fulenna wagate min tɔ, a tigenu ka a fɔ anu ye: «Wo be kɛ sofali deŋɛ fulenna fenna?» 
LUK.19.34	Anu ko: «Marige le hajue be a ma.» 
LUK.19.35	Wo butɔ, anu ka a nati Isa ye, anu mɛn ka anu la dorokenu sa sofali deŋɛ kɔɛ tɔ, anu ka Isa layɛlɛ a kanna. 
LUK.19.36	A to be tagala, mɔgɛnu be anu la dorokenu lafontila a ye kila tɔ.
LUK.19.37	A la sutuyareŋɛ Jayitunu kɔnkɛ jigijige la, talibi jama bɛ fɔlɔta Ala tantula sɛwa butɔ anu kulɛ mayɛlɛreŋɛ la, Isa la wali sɛnbɛma bɛ la ko la, minnu mata anu ɲala, 
LUK.19.38	anu tota a fɔla:
LUK.19.38	«
LUK.19.38	Hɛra be saŋɛ tɔ!
LUK.19.38	Nɔɔra be Ala ye kantɔ!»
LUK.19.39	Wo butɔ, Farisi minnu be jama tɛma, wo donu ka a fɔ Isa ye: «Karamɔgɔ, i la talibenu yamɔri anu ni anu mɔdɛ.» 
LUK.19.40	Isa ka anu jaabi, a ko: «N ni a fɔ wo ye: ka kɛnu ka anu mɔdɛ, kurenu yati si naa anu kulɛ labɔɔ sɛnbɛ la.»
LUK.19.41	Isa to sutuyata Darisalamu la, a ka ɲɔ saa yen, a dita a la ko la, 
LUK.19.42	a ka a fɔ, a ko: «Wole Darisalamu kaanu, ka wole tugun ka a talɔn nun bi luŋɛ, koe min be jusu sa diila wo ma, wo si bɛn nun. Kɔnɔ kɔtɛ wo bata dogon wo la. 
LUK.19.43	Lun do si naa ke wo ma, wo jaguenu si sansaŋɛ sɔ wo la saa la miliŋɛ bɛ tɔ, anu si wo la kila bita sɔngɛ bɛ la. 
LUK.19.44	Anu si saa nun a mɔgɛnu halagi feu, anu si boŋɛ bɛ tiɲa ka a birikenu bɛ lansan. A si ma ɲɔgɔnna le, bayi Ala be diren wo kɔla malakise la kɛ wagate min tɔ, wo bele a talɔnden.»
LUK.19.45	Awa, Isa donta Ala batu bon banba butɔ, a ka mɔgɛnu taran ɲɔ minnu be julaya mala, a fɔlɔta anu beela, 
LUK.19.46	a ka a fɔ anu ye, a ko: «A be sɛbɛren kitabue tɔ, Ala ko: 
LUK.19.47	Wo kɔma, Isa tota mɔgɛnu kawandila lun go lun Ala batu bon banba tɔ. Kɔnɔ sarika lakela kuntigenu, anun sariya karamɔgɛnu, anun saa kuntigenu be a faga ɲa ɲinila. 
LUK.19.48	Kɔnɔ anu si nɔ a bitala ki min na, anu bele wo kɛɲa yenden, bayi jama bɛ be kitiren a tolomasɔ koe la Isa da kulɛ la.
LUK.20.1	Lun do, Isa be mɔgɛnu kawandila Ala batu bon banba butɔ, a be kibaru ɲinma lakela anu ma. Sarika lakela kuntigenu anun sariya karamɔgɛnu, anun kayibanu tagata a taran ɲɔ, 
LUK.20.2	anu ka a fɔ a ye: «I be kɛ koenu mala yamɔre min na, a fɔ mɔ ye. Ɲɔmɔ le ka kɛ yamɔre don i bolo?» 
LUK.20.3	Isa ka anu jaabi, a ko: «Nde tugun ni wo maɲininka kuma dɔndɔ la: 
LUK.20.4	Yaya tota malasuwɛ min mala je tɔ, Ala le ka a yamɔri ba ka mɔgɛnu? Wo wo fɔ n ɲɛ.» 
LUK.20.5	Anu tagata ɲɔgɔn yen, anu ko: «Ka mɔ ko: Ala le ka a yamɔri, a si mɔ maɲininka le, fen min ka a ma mɔ ma laa ale Yaya la. 
LUK.20.6	Ka mɔ mɛn ko: mɔgɛnu le ka a yamɔri, jama bɛ si mɔ mabun kure la han ka mɔ faga, bayi anu bɛ be laaren, Yaya mu nabiyonmɛ le la.» 
LUK.20.7	Wo butɔ, anu ka Isa jaabi, anu ko aa anu ma a lɔn min ka Yaya yamɔri. 
LUK.20.8	Isa ka a fɔ anu ye, a ko: «Awa, n be kɛ koenu mala yamɔre min na, nde tugun te a fɔ wo ye.»
LUK.20.9	Wo kɔma, Isa fɔlɔta kɛ taale sala jama ye, a ko: «Kaye do ka sunte labɔɔ, a ka rɛsɛn lɔgenu ki. A ka sunte taaku walila donu la, alako anu ni a tɔnɛ do dii a ma. Wo kɔma a bɔɔta, a tagata to jamanɛ do tɔ, a mɛta ɲɔ han. 
LUK.20.10	Rɛsɛn deŋɛ bɔɔ tɛmuɛ to keta, a ka a la jon dɔndɔ lasanba suntu walilanu ma, alako anu ni a tɛŋɛ don a bolo. Kɔnɔ walilanu ka wo botege anu ka a talasagi a bolo tɛsɛŋɛ la. 
LUK.20.11	Kaye mɛn ka joŋɛ do tugun nasanba. Anu ka wo tugun botege anu ka a fɛɛyaa, anu ka a talasagi a bolo tɛsɛŋɛ la. 
LUK.20.12	A mɛn ka a sabaɲɔgɛ lasanba. Anu ka wo tugun mabaa anu ka a lafili. 
LUK.20.13	Wo butɔ, suntu tige ko: ‹N si fen ma? Awa, n be n na den kayireŋɛ min makanuren han, n si wolo lasanba; tumado anu te suusɛ magala wo kan na.› 
LUK.20.14	Kɔnɔ suntu walilanu to ka a yen nala, anu be a fɔla ɲɔgɔn ye, anu ko: ‹Kɛ deŋɛ le be naala mala a baaba kɛɛ jiganná la. Wo mɔ ni a faga, alako kɛɛ ni ma wo mɔ tɛŋɛ la.› 
LUK.20.15	Wo butɔ, anu ka a labɔɔ sunte tɔ, anu ka a lafili, anu ka a faga.»
LUK.20.15	Wo kɔma, Isa ko jama ma: «Suntu tige si fen de ma wo suntu walilanu la? 
LUK.20.16	N ni a fɔ wo ye: a si naa wo walilanu faga, a ni naa sunte taaku mɔgɔ gbɛtɛnu la.» Jama to ka wo kuma mɔɛ, anu ko: «Ala kana wo ma feu!»
LUK.20.17	Kɔnɔ Isa ka a ɲa sɔ jama la, a ka a fɔ anu ye, a ko: «Wo butɔ, kuma min be sɛbɛren Jaburu tɔ, wo be fasarila kama la? Kitabue ko:
LUK.20.18	Isa mɛn ko: «Mɔgɔ min tini boe wo kure ma, a si wo tigi makati. Wo kure tugun tini boe min ma, a si wo tigi muɲunkun.» 
LUK.20.19	Sariya karamɔgɛnu anun sarika lakela kuntigenu ka a lɔn ka a fɔla Isa be wo taale saren ande le ye. Wo butɔ, anu ka Isa bita fɛrɛ ɲini fɔlɔ kisanna, kɔnɔ anu be kilanden jama la.
LUK.20.20	Sariya karamɔgɛnu anun sarika lakela kuntigenu tota Isa kɔrɔsila. Wo butɔ, anu ka mɔgɛnu kii, anu ni a janfa. Wonu be anu yɛtɛ maren iko mɔgɔ telendeŋɛnu, adun anu be diren Isa bitala a la kuma la. Wo butɔ, kuntigenu si nɔ a tola dugu mansa sagoe tɔ, a ni to a la yamɔre nun a la nɔɛ kɔtɔ. 
LUK.20.21	Anu ka a maɲininka, anu ko: «Karamɔgɔ, mɔ ka a lɔn i la kuma be telenden de, anun i la mɔgɔ lakaraŋɛ, i mɛn te mɔgɔ bɔɔ mɔgɔ tɔ. I be mɔgɛnu karanna Ala la kila la tɔɲa le la. 
LUK.20.22	Wo butɔ, duute dii koe Rɔmu mansa banba ma, a bɛnta mɔ ni a dii ba, ka a ma bɛn mɔ ni a dii?» 
LUK.20.23	Kɔnɔ Isa ka a lɔn anu be diren a janfala, a ka a fɔ anu ye, a ko: 
LUK.20.24	«Wo nafulu kolo dɔndɔ yita n na.» A mɛn ko: «Ɲɔmɔ le ɲakɔtɔ nun a tɔgɛ be kɛ nafule ma?» Anu ka a jaabi, anu ko: «Rɔmu mansa banba le mu.» 
LUK.20.25	A ko anu ma: «Awa, wo ni Rɔmu mansa banba tɛŋɛ dii Rɔmu mansa banba le ma. Wo ni Ala tugun tɛŋɛ dii Ala le ma.» 
LUK.20.26	Anu ma nɔ Isa bitala a la kuma la jama ɲala. A la kuma jaabire ka anu makaabɛ han anu ka anu mɔdɛ.
LUK.20.27	Diina mɔgɛ donu be ɲɔ, minnu tɔgɔ Sadusinu. Wonu ko aa ka mɔgɛ fagata a te wuli bitugun. Wonu donu tagata Isa maɲininka, 
LUK.20.28	anu ko: «Karamɔgɔ, annabi Musa ka wo mɔ yamɔri Taureta tɔ, a ko aa 
LUK.20.29	Awa, den kayireŋɛ wɔrɔwila le tota kaye do bolo. A la den fɔlɛ ka muse futu. A fagata, a ma den to. 
LUK.20.30	Den filaɲɔgɛ tugun ka wo muse jigan, ale tugun fagata, a ma den to. 
LUK.20.31	Den sabaɲɔgɛ tugun ka a jigan. A mata ɲɔgɔnna le wo den wɔrɔwila bɛ ye dɔndɔ dɔndɔ: anu bɛ fagata anu ma den to. 
LUK.20.32	Wo tanbi kɔma, muse tugun fagata. 
LUK.20.33	Wo butɔ, kɛ kayi wɔrɔwila tɔ, muse si ma ɲɔmɔ tɛŋɛ la ka fagabaganu be lawulila lun min na? Kaa, a ma sigi le anu wɔrɔwila bɛ ye dɔndɔ dɔndɔ?»
LUK.20.34	Isa ka anu jaabi, a ko: «Mɔgɛnu be fute mala dunuya yan: kaye ni muse futu, muse ni sigi kaye ye. 
LUK.20.35	Kɔnɔ sinan aligiyama, a te ma ɲɔgɔnna: Ala be mɔgɛ minnu masubɛren, a si wonu lawuli le fagabaganu tɛma, anu ni arijanna masɔtɔ, kɔnɔ kaye te muse futu ɲɔ, muse tugun te sigi kaye ye. 
LUK.20.36	Anu tini lawuli faga tɔ, a si beeya ko Ala la deŋɛnu yati le mu anu la. Wo butɔ, anu si to iko malekanu, anu te nɔ fagala bitugun. 
LUK.20.37	Fagabaga tawuli koe, annabi Musa yɛtɛ tugun ka wolo yita mɔ la. Ta be bapɛ min tɔ, a be wo tarigue sɛbɛren ka min na, a be Marige Alatala tɔgɛ yitaren, a ko: 
LUK.20.38	Awa, Ala bele maren fagabaganu le la Ala la, fɔ mɔgɔ balureŋɛnu. Wo ma a yen, han bi anu saba bɛ be baluren Ala ye
LUK.20.39	Sariya karamɔgɛ donu ka Isa jaabi: «Karamɔgɔ, i bata tɔɲa fɔ.» 
LUK.20.40	Wo kɔma, anu ma suusɛ a maɲininkala fenfen na bitugun.
LUK.20.41	Isa mɛn ka anu maɲininka, a ko: «Mɔgɛnu be a fɔla fenna Ala la mɔgɔ masubɛreŋɛ mu mansa Dauda bɔnsɛ do le la? 
LUK.20.42	Wo ka a lɔn Dauda yɛtɛ ka a sɛbɛ Jaburu kitabue tɔ, a ko:
LUK.20.44	Awa, Dauda yɛtɛ to ka a fɔ Ala la mɔgɔ masubɛreŋɛ ma ‹Marige›, wo butɔ, a si nɔ mala mansa Dauda bɔnsɛ la kama le?»
LUK.20.45	Isa ka kuma do fɔ a la talibenu ye, jama bɛ be a tolomasɔren a la, a ko: 
LUK.20.46	«Wo ni wo yɛtɛ mɛnni sariya karamɔgɛnu la ko ma: wonu la anu matagamanna, doroki banba be lajigiren anu ma, wolo di anu ye; a sɔgɔ si anu bita mɔgɛnu ni anu kɔntɔn jama be madɛnna ka min na; anu tini don kawandi ma boŋɛ butɔ, anu ni sigidula ɲini safa ɲatɔnɛŋɛnu tɔ; ka mɔgɛnu ka anu kele dɔmɔ dɔmɔ koe la, anu ni taga sigi mɔgɔbanu sigidula. 
LUK.20.47	Anu be furuɲa musenu bolofeŋɛnu bɛ dɔmɔla, anu mɛn be wagati yanfama mala Ala mataraŋɛ la iko anu be Ala kanuren de. Wo butɔ, anu si ɲagankata bɛlɛma doni le min fisa doenu tɛŋɛ ko.»
LUK.21.1	Isa ka a ɲa lawuli, a ka nafulu banba tigenu yen sarikanu bɔɔla anu be anu sala sarika safeŋɛ butɔ. 
LUK.21.2	A mɛn ka furuɲa muse fugare do yen, min be nafulu kolo lanma fila sala ɲɔ. 
LUK.21.3	Wo butɔ, Isa ko: «N ni tɔɲa fɔ wo ye: kɛ furuɲa muse fugare bata sarika bɔɔ ka tanbi anu bɛ la, 
LUK.21.4	bayi kɛ nafulu banba tigenu bɛ ka donden de bɔɔ anu la nafulu banba la, anu ka a dii sarika la. Kɔnɔ ale kan, a la wo fugariya butɔ, min be a bolo a balue la, a ka a bɛ bɔɔ sarika la.»
LUK.21.5	Wo kɔma, mɔgɛ donu be Ala batu bon banba matɔgɔla anu ko aa a sɔta kuru ɲinmanu la, ale boŋɛ majabufeŋɛnu, minnu diita sarika la, wonu tugun bɛnta koola. Isa ka anu jaabi, a ko: 
LUK.21.6	«Lun do si naa ke, wo be koenu min lasagaren yan, hali kuru dɔndɔ te to ɲɔgɔn kunma bitugun, a bɛ si laboe le.»
LUK.21.7	Anu ka a ɲininka, anu ko: «Karamɔgɔ, wo koenu be mala muntuma le? Ka wo koenu bata wuli kela, fen de si ma a misale la?» 
LUK.21.8	Isa ka anu jaabi, a ko: «Wo ni mɛnni wo yɛtɛ ma: wo kana sɔn mɔgɔ yo ni wo madakuya. Mɔgɔ siyama si na n tɔgɛ fɛ, a ni a fɔ aa Ala la mɔgɔ masubɛreŋɛ le mu a la, a mɛn ni a fɔ aa Ala la wagate bata ke. Wo kana anu jokki de! 
LUK.21.9	Wo tini kɛlɛ nun jihade la ko mɔɛ, hali wo ma kilan. A fɛrɛ bele fɔ wo koenu fɔlɔ ni ma, kɔnɔ wo si a taran, dunuya la baŋɛ ma ke betunna.»
LUK.21.10	Wo kɔma, a ka a fɔ anu ye, a ko: «Siɲɔgɔya si to duge butɔ, jamanɛnu si boe ɲɔgɔn ma. 
LUK.21.11	Dula siyama tɔ, dugu sɛrɛŋɛ belebele si ma, kɔnkɛ anun bandiya koroŋɛnu tugun si don duge la. Ko makilandeŋɛnu anun misali banbanu si yen saŋɛ tɔ.
LUK.21.12	Kɔnɔ yannun wo koenu bɛ ni ma, mɔgɛnu si wo jokki anu ni wo bita ka wo ɲagankata. Anu si wo don kawandi ma boŋɛ kuntigenu bolo, ka wo sa geele tɔ. Anu si wo doni kiiti dula mansanu bata, anun jamanɛ tigenu bata. Wo ɲagankata bɛ be wo masɔtɔla nde le la ko sabu la. 
LUK.21.13	Kɔnɔ wo si ma wo ye fɛrɛ la, wo ni n na ko fɔ ɲɔ. 
LUK.21.14	Wo ni a sa wo hakkile tɔ, yannun wo wagate ni ke, wo kana sikkɛ wo kunma fɔ koe la. 
LUK.21.15	Ka a wagate bata ke, nde yɛtɛ si naa hakkilimaya kumanu dii wo ma, wolo mu wo jaguenu hali dɔndɔ te nɔ wo jaabila, anu mɛn te nɔ wo sɔsɔla. 
LUK.21.16	Hali wo sɔtɔbaganu, anun wo baaba dɔndɛnu, anun wo bareŋɛnu, anun wo kafuɲɔgɛnu, wonu yɛtɛ si wo to mɔgɛnu sagoe tɔ, anu si donu faga wo tɔ. 
LUK.21.17	Mɔgɛ bɛ si wo kɔn, nde le la ko sabu la. 
LUK.21.18	Kɔnɔ hali wo kunsigi dɔndɔ te sama. 
LUK.21.19	Wo wakkilɛ de! Wolo si a ma wo si kise sɔtɔ.»
LUK.21.20	«Ka wo ka a yen sɔɔrenu be Darisalamu saa lamilinna lun min na, wo tɛmuɛ wo si a lɔn saa tiɲa tɛmuɛ bata ke. 
LUK.21.21	Wo tɛmuɛ, minnu be Jude duge tɔ, wonu ni bori ka taga kɔnkɛnu tɔ. Minnu be Darisalamu saa tɔ, wonu ni bɔɔ ɲɔ. Minnu be ɲagama butɔ, wonu kana don saa tɔ. 
LUK.21.22	Ala la jihadi luŋɛ le mu wo lun, wo butɔ fenfen be sɛbɛren, wo bɛ ni kamali. 
LUK.21.23	Wo tɛmuɛ, ɲagankata be buuma musenu ye anun minnu be den na suse tɔ, bayi kɛ duge si alabalawɛ sɔtɔ le a banba la, Ala si a la dumɛ labɔɔ a la jama ma. 
LUK.21.24	Faŋɛ da si donu faga. Anu si donu bita kɛlɛ butɔ ka anu doni dunuya jamanɛ bɛ tɔ. Wo tɛmuɛ, sii gbɛtɛnu si don Darisalamu ka ɲɔ tiɲa feu, han sii gbɛtɛnu la wagate tini kamali tɛmuɛ min tɔ.»
LUK.21.25	«Misalenu si yen tele nun kare nun lolenu ma. Duge tɔ tugun, jamanɛnu mɔgɛnu juse si bɔɔ le, anu si kilan de mɔrɔŋɛnu girinba kulɛ la. 
LUK.21.26	Mɔgɛnu tini anu mira koe minnu si naa ma dunuya, anu si kilan han anu ni ketun, bayi hali saŋɛ butɔ feŋɛnu si lamaga. 
LUK.21.27	Wo tɛmuɛ le, anu si nde Adamadeŋɛ yen tanala luuture be n namilinden, anun sɛnbɛ banba anun nɔɔra fɛ. 
LUK.21.28	Ka wo koenu bata fɔlɔ mala, wo ni sɔ wo ni limaniya, wo ni wo ɲa sɔ saŋɛ la, bayi wo boloka wagate bata ke.»
LUK.21.29	Wo kɔma Isa ka misale do fɔ anu ye, a ko: «Wo toore lɔgɛ fɛlɛ, anun lɔgɛ bɛ. 
LUK.21.30	Wo tini a yen anu be nɛlunna, wo be a lɔnna le kisanna ka a fɔla sɛttɔɛ bata ban kela. 
LUK.21.31	Wole tugun ɲɔgɔnna le. Ka wo ka yen wo koenu be mala wagate min tɔ, wo ni a lɔn ka a fɔla Ala la mansabaya bata ke. 
LUK.21.32	N ni tɔɲa fɔ wo ye: wo koe tini be mala, wo si a taran, bi jamanɛ mɔgɛnu bɛ ma ban fagala. 
LUK.21.33	Lun do si naa ke, saŋɛ nun duge la ko si ban feu. Kɔnɔ n na kumanu kan te ban abada!
LUK.21.34	Awa, wo ni wo yɛtɛ mɛnni: wo kana to minfeŋɛ banba minna, wo ni siisi, han wo sondoŋɛ ni dese; wo kana kɔntɔfili dunuya sigi ɲa la, alako wo luŋɛ kana wo latɛrɛnna. 
LUK.21.35	Wo luŋɛ si na le iko jala, a ni dusu mɔgɛ bɛ kunma minnu be sigiren duge bɛ tɔ. 
LUK.21.36	Wo ni to kinnɔgɔbaliya tɔ, wo ni to Ala mataraŋɛ tɔ tɛmuɛ bɛ, alako wo ni nɔ kisila koe bɛ ma, minnu be naala kela. Wo butɔ, wo te malu nde Adamadeŋɛ ɲala.»
LUK.21.37	Tele tɔ, Isa telenta mɔgɛnu kawandila Ala batu bon banba butɔ. Sue tini don, a ni bɔɔ a ni taga ki kɔnkɛ tɔ, min tɔgɔ Jayitunu kɔnkɛ. 
LUK.21.38	Mɔgɛ bɛ ni kɛnɛ sorila a dula Ala batu bon banba butɔ, anu ni anu tolomasɔ a la.
LUK.22.1	Dɛgɛ lɛbinibɔnɛ sale be sutuyala, min tugun tɔgɔ hɔrɔya sale.
LUK.22.2	Sarika lakela kuntigenu, anun sariya karamɔgɛnu be fɛrɛ ɲinila anu si Isa la ko lamɔdɛ ki min na, kɔnɔ anu be kilanden jama la. 
LUK.22.3	Awa, Judasi min tɔgɔ Isikariyoti, min be Isa la talibi tan nun fila ɲaama, Sentanɛ donta wo tɔ. 
LUK.22.4	A si naa Isa don anu bolo ki min na, a tagata sumundula wolo la anun sarika lakela kuntigenu anun Ala batu bon banba kɔsɔbile kuntigenu. 
LUK.22.5	Anu sɛwata anu ka lahire kiti ɲɔgɔn tɛma, anu ni nafule dii a ma. 
LUK.22.6	A sɔnta wo la, a tota fɛrɛ ɲinila Isa don koe la anu bolo, jama kana lɔn sɔtɔ a ma.
LUK.22.7	Dɛgɛ lɛbinibɔnɛ sale lɔ́gɛ́ keta, a be wajibiyaren anu ni saaka kontoŋɛ lanma kannatɛgɛ lun min na, hɔrɔya sale sarika la, 
LUK.22.8	Isa ka Piyɛri nun Yaya lasanba, a ko: «Wo taga hɔrɔya sali dɔmɛ ɲiɲa wo mɔ ye, wo mɔ ni a dɔmɔ.» 
LUK.22.9	Anu ka a maɲininka, anu ko: «I be diren mɔ ni taga a ɲiɲa mina le?» 
LUK.22.10	A ko anu ma: «Wo tolomasɔ, wo tini be donna saa tɔ, wo nun kaye do si bɛn a be ji lɔndɛ londiren. Wo ni sɔ a kɔma han a be donna boŋɛ min tɔ, 
LUK.22.11	wo ni a fɔ bon tige ye, wo ko: ‹Karamɔgɔ ko i ma: i ni yigiyadula yita mɔ la, ale nun a la talibenu si hɔrɔya sali dɔmɔre ma ka min na.› 
LUK.22.12	Wo kaye si konko banba do yita wo la koore kanna, ɲɔ be tabɛnden a ɲinma la; wo be sali dɔmɛ ɲiɲala ɲɔ le.» 
LUK.22.13	Piyɛri nun Yaya tagata, anu ka a taran iko Isa ka a fɔ anu ye ki min na. Anu ka hɔrɔya sali dɔmɛ ɲiɲa ɲɔ.
LUK.22.14	Wagate keta tɛmuɛ min tɔ, Isa anun a la kiilanu tagata dɔmɔre madula. 
LUK.22.15	A ka a fɔ anu ye, a ko: «A sɔgɔ ka n bita a ɲinma la n ni kɛ hɔrɔya sale dɔmɔre ma wo fɛ, yannun n be ɲagankatala. 
LUK.22.16	N ni a fɔ wo ye, n te a ɲɔgɔn dɔmɔ bitugun, han ka kɛ hɔrɔya sale la ko tini naa kamali Ala la mansabaya tɔ.» 
LUK.22.17	Awa, a ka pɔɔte bita, a ka Ala tantu, a ka a fɔ: «Wo bɛ ni kɛ pɔɔte jigan dɔndɔ dɔndɔ wo ni a fatan ɲɔgɔn tɛma. 
LUK.22.18	N ni a fɔ wo ye: bi kɔma, n te naa rɛsɛn deŋɛ je min, fɔ ka Ala la mansabaya nata lun min.» 
LUK.22.19	Wo kɔma, a ka dɛgɛ jigan, a ka Ala tantu, a ka dɛgɛ makuntu, a ka a dii anu ma, a ka a fɔ: «Kɛ dɛgɛ be maren iko n bali bangue, n be min bɔɔla sarika la wo la ko la. Wo ni naa to kɛ mɔle mala kɛnɛ, alako wo si wo hakkile to nde ma.» 
LUK.22.20	Dɔmɔre to bɔɔta a la, Isa ka pɔɔte tugun jigan ɲɔgɔnna, a ka a fɔ: «Kɛ pɔɔte be maren iko n base, n be min bɔɔla wo la ko la. N basi bɔɛ si lahiri nama
LUK.22.21	Kɔnɔ wo tolomasɔ de: min be n janfala, a ni n don n jaguenu bolo, mɔ bɛ bole be fɛ dɔndɔ tɔ yan. 
LUK.22.22	Tɔɲa le, nde Adamadeŋɛ si faga le iko a be saren n ɲɛ ki min na. Kɔnɔ kɛ mɔgɛ min be n donna mɔgɛnu bolo, wo si ɲagankata sɔtɔ le.» 
LUK.22.23	Anu fɔlɔta ɲɔgɔn maɲininkala: ‹Ɲɔmɔ dɔndɔ le si nɔ wo mala mɔ tɛma?›
LUK.22.24	Wo kɔma, anu ka ɲɔgɔn masɔ́sɛ́ fɔlɔ a lɔn koe la anu tɛma, anu ko: «Ɲɔmɔ le be toren iko mɔgɔ fisamante mɔ bɛ tɛma?» 
LUK.22.25	Isa ka a fɔ anu ye: «Dunuya mansanu be nɔɛ laboela anu la jamanɛ kunma; minnu be anu yamɔrila, anu be diren mɔgɛnu ni anu kele ‹Ko ɲinma malanu›. 
LUK.22.26	Kɔnɔ wole kana a ma ɲɔgɔnna. Min mu mɔgɔ fisamante la wo tɛma, wo bɛnta a fan mala mɔgɔ lanma la. Min mu kuntige la, wo ni ma iko walila. 
LUK.22.27	Ɲɔmɔ le mu mɔgɔ fisamante la, min be sigiren dɔmɛ dɔmɔ koe la, ka wo ma min be walila? Min be sigiren dɔmɛ dɔmɔ koe la, kaa wo ma? Nde nɔn be toren wo tɛma iko walila. 
LUK.22.28	Wole bata timiladiya n fɛ n na bɛlɛya butɔ. 
LUK.22.29	Nde tugun be mansaya hanigela wo ye, iko n Baaba ka a hanige nde ye ki min na. 
LUK.22.30	Wo butɔ, wo mɔ bɛ si dɔmɔre ma, wo mɔ bɛ si minfeŋɛ min kandula dɔndɔ n na mansaya butɔ. Wo si sigi mansa tintiŋɛnu tɔ bani Isirayila bɔnsɔ tan nun fila makiiti koe la.»
LUK.22.31	Isa mɛn ka a fɔ, a ko Piyɛri ma: «Simɔn, Simɔn, i tolomasɔ: Sentanɛ bata mamataraŋɛ ma a ko a ni wo bɛ sibita iko sugu kole. 
LUK.22.32	Kɔnɔ n bata Ala matárán ile ye, alako i la dɛnkɛnɛya kana ban i bolo. Ile tugun, i tini i yɛtɛ lasagi n ma wagate min tɔ, i si i bareŋɛnu sɛnbɛ don de.» 
LUK.22.33	Piyɛri ka a fɔ a ye, a ko: «N marige, n bata wuli n ni i jokki tagala geele tɔ, hali fagadula.» 
LUK.22.34	Isa ka a jaabi, a ko: «Piyɛri, n ni a fɔ i ye, yannun donton keke fɔlɛ, wo si a taran, i bata sɔsɔre ma kunɲama saba, ka a fɔla i ma n lɔn.»
LUK.22.35	Isa mɛn ka a fɔ anu ye: «N ka wo kii wagate min tɔ, nafulu sa fen bele wo bolo, hali bɔnfɛ, hali samata. Wo butɔ, fondo dasata wo la ba?» Anu ko: «Fenfen.» 
LUK.22.36	A ka a fɔ anu ye: «Awa kɔtɛ, nafulu sa feŋɛ be min bolo, wo ka a jigan. Bɔnfɔ tige tugun ɲɔgɔnna. Faŋɛ bele min bolo, a ka a la doroke san faŋɛ la. 
LUK.22.37	Kɛ kuma be sɛbɛren kitabue tɔ: 
LUK.22.38	Wo butɔ, a la talibenu ka a fɔ: «Marige, fan fila le ka.» A ka a fɔ anu ye: «Wo bata kun.»
LUK.22.39	Isa bɔɔta ɲɔ, a tagata Jayitunu kɔnkɛ tɔ, iko a darita a la ki min na. A la talibenu tugun ka a jokki. 
LUK.22.40	A to keta wo dula tɔ, a ka a fɔ anu ye: «Wo Ala matárán alako wo kana don malatantaŋɛ tɔ!» 
LUK.22.41	A yɛtɛ ka a matuntun anu la, a la yanfaya iko i tini kure fili, a kimisirinta, a tota Ala matáránna. 
LUK.22.42	A ko: «N baaba, i ni kɛ pɔɔte bɔɔ n ma min mu i la dumɛŋɛ la
LUK.22.43	Wo tɛmuɛ le, maleka do bɔɔta Isa ma kɛnɛ tɔ, ka bɔɔ saŋɛ tɔ, a ka sɛnbɛ dii a ma. 
LUK.22.44	Suunɛ bata a tabɔɔ han, a tota Ala mataraŋɛ mala a sɔɔbɛ la, fisa fɔlɔnɛŋɛ ko. A woose tota sulenna duge tɔ iko base. 
LUK.22.45	A to ka Ala mataraŋɛ ban, a wulita a tagata ke a la talibenu ma. A ka anu taran anu be kinnɔgɔla suunɛ sabu la. 
LUK.22.46	A ka a fɔ anu ye: «Wo be kinnɔgɔla fenna? Wo wuli wo ni Ala matárán, alako wo kana don malatantaŋɛ tɔ!»
LUK.22.47	Isa be kumare tɔ wagate min tɔ, anu ka jama yen nala. Judasi min be Isa la talibi tan nun fila ɲaama, wo be ɲatɔ. A ka a madon Isa la a ni a sunbu. 
LUK.22.48	Isa ka a maɲininka, a ko: «Judasi, i be Adamadeŋɛ donna mɔgɛnu sagoe tɔ sunbue le la ba?» 
LUK.22.49	Isa nun minnu be ɲɔgɔnna, wonu ka a yen min be nala mala. Anu ka a maɲininka, anu ko: «Marige, mɔ te anu botege faŋɛ la ba?» 
LUK.22.50	Wo ka a taran, sarika lakela kuntigi banba la joŋɛ be ɲɔ. Isa la mɔgɔ dɔndɔ ka faŋɛ daɲa dɔndɔ bɔɔ a tɔ, a ka a bolo ɲinma tole tɛgɛ. 
LUK.22.51	Kɔnɔ Isa ka a fɔ talibenu ye, a ko: «Wo a to, wo dan ɲɔ!» A ka a bole maga wo kaye tole la, a ka a lakendeya. 
LUK.22.52	Sarika lakela kuntigenu, anun Ala batu bon banba kɔsɔbile kuntigenu, anun kayibanu minnu be naren Isa bita dula, a ka a fɔ wonu ye, a ko: «Wo bata na faŋɛnu nun dɔkkɛnu fɛ n digii ma iko n mu boenmalá le la. 
LUK.22.53	Lun go lun, wo mɔ bɛ le be kɛnɛ tola Ala batu bon banba tɔ, kɔnɔ wo ma wo bole sa n ma ɲɔ. Kɔnɔ wo la wagate bata ke anun Sentanɛ la wagate min be sɛnbɛ sala dibe tɔ.»
LUK.22.54	Anu to ka Isa bita anu ka a doni, anu ka a ladon sarika lakela kuntigi banba la boŋɛ tɔ. Piyɛri be sɔren anu kɔma, kɔnɔ anu yanfata ɲɔgɔn na. 
LUK.22.55	Anu ka ta labita tatta butɔ tɛma, anu bɛ sigita ta kɛnna. Piyɛri tugun nata, a sigita anu kɛnna. 
LUK.22.56	Jon muse do ka a yen sigiren ta malaŋɛ ma, a ka a lasaga koola, a ka a fɔ: «Kɛ kaye tugun nun ale Isa le mu.» 
LUK.22.57	Kɔnɔ Piyɛri ka muse sɔsɔ, a ko: «Nde ma a lɔn.» 
LUK.22.58	Wori a ma mɛ, mɔgɔ do tugun ka Piyɛri yen, a ko: «Ile tugun nun kɛ mɔgɛnu le.» Kɔnɔ Piyɛri ko a ma: «Ade! Nde ma!» 
LUK.22.59	Fayida wagati dɔndɔ tanbita, do tugun nata bɛlɛya wo kuma ma, a ka a fɔ: «Tɔɲa le mu! Kɛ kaye tugun nun ale Isa le mu, bayi Galile kaa le mu ale tugun na.» 
LUK.22.60	Piyɛri ka a jaabi, a ko: «I be min fɔla, n ma a lɔn.» Piyɛri be wo kuma fɔla wagate min tɔ nɛti, dontoŋɛ keketa kisanna. 
LUK.22.61	Wo tɛmuɛ, Marige Isa ka a firifiri, a ka Piyɛri fɛlɛ. Wo butɔ, Piyɛri ka Marige la kuma talɔn kisanna, a fɔla a ye ko: «Yannun dontoŋɛ ni keke bi, i si a fɔ kunɲama saba ka a fɔla, i ma n lɔn.» 
LUK.22.62	Piyɛri bɔɔta bara tɔ, a dita a bɛlɛma la.
LUK.22.63	Minnu be Isa kantala anu tota yola a la anu be a botegela. 
LUK.22.64	Anu ka a ɲa kiti anu be a maɲininkala, anu ko: «Nabiyonmɛ, ɲɔmɔ le ka i botege? A tigi tɔgɔ fɔ mɔ ye.» 
LUK.22.65	Anu tota tana kuma fɔla, anu be kuma koroŋɛ siyama fɔla a ma.
LUK.22.66	Ɲɔ to kɛnɛta, Yahude jama kayibanu ka mamadɛŋɛ ma, anu nun sarika lakelá kuntigenu nun sariya karamɔgɛnu, anu ka Isa doni wo kuntigenu la mamadɛŋɛ tɔ. 
LUK.22.67	A la kereŋɛ ɲɔ, anu ko a ma: «Ka Ala la mɔgɔ masubɛreŋɛ mu ile le la, a fɔ mɔ ye.» Isa ka anu jaabi, a ko: «Hali n ka a fɔ wo ye, wo te laa n na feu. 
LUK.22.68	Ka nde tugun ka wo ɲininka, wo te n jaabi. 
LUK.22.69	Kɔnɔ ka bɔɔ kɔtɛ ma, nde Adamadeŋɛ si naa sigi le Ala sɛnbɛma bolo ɲinma tɔ.» 
LUK.22.70	Wo butɔ, anu bɛ labɛndeŋɛ ka a maɲininka, anu ko: «Bɔ, Ala la den kayireŋɛ le mu i la ba?» Isa ka anu jaabi, a ko: «Wo be a fɔren ki min na, a be ɲɔgɔnna le.» 
LUK.22.71	Wo butɔ, anu ka a fɔ, anu ko: «Mɔ haju bele seede ko tɔ bitugun. Mɔle yɛtɛ yati bata ban a kumari kulɛ mɔɛla, min be bɔɔren a yɛtɛ da tɔ.»
LUK.23.1	Wo kɔma, jama bɛ labɛndeŋɛ wulita anu ka Isa doni mansa Pilati bata. 
LUK.23.2	Anu la kereŋɛ ɲɔ, anu bakkuta Isa tɔɲɛgɛ koe la, anu ko: «Mɔ bata a taran kɛ kaye be mɔ la jamanɛ mɔgɛnu yɛlɛmanna, a be a fɔla anu ye aa anu kana duute dii Rɔmu mansa banba ma, a ko aa ale yɛtɛ mu mansa masubɛreŋɛ le la.» 
LUK.23.3	Pilati ka Isa maɲininka, a ko: «Ile mu Yahudenu la mansa le la ba?» Isa ka a jaabi, a ko: «I be a fɔren ki min na, a be ɲɔgɔnna le.» 
LUK.23.4	Wo butɔ, Pilati ka a fɔ sarika lakela kuntigenu nun jama bɛ ye, a ko: «N bele fenfen yenden kɛ kaye la, min si ma a jihadi sabu la.» 
LUK.23.5	Kɔnɔ anu mabɛlɛyata wo kuma ma koola, anu ko: «Kɛ kaye be jama lamurutɛla a la karaŋɛ sabu la, a ka a fɔlɔ Galile duge ma, a nata Jude duge bɛ tɔ han a keta yan.»
LUK.23.6	Pilati to ka wo kuma mɔɛ, a ka anu maɲininka ka ale kaye mu Galile kaa le la. 
LUK.23.7	A to ka a mɔɛ a be bɔɔren Galile duge tɔ le, a ka a lasanba Herodu ma, bayi ale le be mansaya tɔ Galile. Wo ka a taran, Herodu wunde tugun be Darisalamu wo tele fila. 
LUK.23.8	Herodu to ka Isa yen, a sɛwata a ɲinma la, bayi a be diren a yenna bɔɔla bima. A to ka a mɔɛ anu be a la ko fɔla, a sɔgɔ be a la Isa ni kabanakoe do ma a ni a yen. 
LUK.23.9	Herodu tota a maɲininkala kuma siyama la, kɔnɔ a ma a jaabi fenfen na. 
LUK.23.10	Sarika lakela kuntigenu nun sariya karamɔgɛnu be sɔren ɲɔ, anu be Isa tɔɲɛgɛla a koroŋɛ la. 
LUK.23.11	Herodu nun a la sɔɔrenu ka a dɔgɔya, anu yota a la. Wo kɔma, anu ka doroki malanna lajigi a ma, a ka a talasanba Pilati ma. 
LUK.23.12	Wo ka a taran, Pilati nun Herodu be ɲɔgɔn jaguyaren fɔlɔ nun, kɔnɔ wo lun de anu mata kɔnpinimanu la.
LUK.23.13	Pilati ka sarika lakela kuntigenu nun mansanu nun jama madɛn, 
LUK.23.14	a ka a fɔ anu ye, a ko: «Wo bata kɛ kaye nati n ɲɛ, wo ko aa a be jama yɛlɛmanna. Awa, wo be a siɲɛren min na, n bata a tefire ma wo ɲala, kɔnɔ n ma fenfen yen kɛ mɔgɛ la, min si ma a jihadi sabu la. 
LUK.23.15	Herodu ka a talasagi wo mɔ ma, wo be a yitaren ale tugun ma fenfen yen a la. Awa, kɛ kaye bele fenfen maren a bɛnta a ni faga min na. 
LUK.23.16	Wolo mu n si naa a botege lonba la, n mɛn ni a boloka.» 
LUK.23.17	Wo ka a taran, hɔrɔya sali yo hɔrɔya sali, Pilati si gelemanɛ dɔndɔ boloka jama ye.
LUK.23.18	Kɔnɔ anu bɛ labɛndeŋɛ ka sɔnkɛ layɛlɛ sɛnbɛ la, anu ko: «I ni kɛ kaye nɛ bɔɔ, i ni Barabasi boloka mɔ ye!» 
LUK.23.19	Wo ka a taran, Barabasi be saren geele tɔ, bayi a ka kɛlɛ banba lawuli le saa butɔ, a ka mɔgɛ do tugun faga. 
LUK.23.20	Pilati mɛn ka a kulɛ labɔɔ anu ma, bayi a sɔgɔ be a la a ni Isa boloka. 
LUK.23.21	Kɔnɔ anu be anu kulɛ mayɛlɛla, anu ko: «A banban! A banban lɔgɔ bangalandeŋɛ tɔ.» 
LUK.23.22	Pilati ka anu maɲininka a kunɲama sabaɲɔgɛ la, a ko: «Fenna? A ka ko koron miniman ma? N ma fenfen yen a la, min si ma a faga sabu la. N si a botege n mɛn ni a boloka.» 
LUK.23.23	Kɔnɔ anu ka kuma labɛlɛya koola, han anu tota anu kulɛ labɔɔla a mayɛlɛreŋɛ la, anu ko tekku fɔ Isa ni banban lɔgɔ bangalandeŋɛ tɔ; wo butɔ anu ka Pilati manɔ, 
LUK.23.24	han a ka yamɔri sa, anu dita min ye, wo ni ma. 
LUK.23.25	Anu ka gelemanɛ min na ko fɔ, min ka mɔgɛnu lamurutɛ, a ka mɔgɛ faga, Pilati ka wo boloka, a mɛn ka Isa to anu sagoe tɔ.
LUK.23.26	Anu to be Isa donila, wo ka a taran Sirɛni kaa do be bɔɔla sɛnɛ tɔ, a tɔgɔ Simɔn. Anu ka a bita anu ka Isa la lɔgɛ bangalandeŋɛ sa a kan ma, a ni a wakkɛ a ni sɔ Isa kɔma. 
LUK.23.27	Anu taga tɛmuɛ, jama banba be sɔren a kɔma. Musu siyama tugun be a jokkiren, anu be anu jusu kuŋɛ mabotegela suunɛ la, anu be dila a la ko la. 
LUK.23.28	Isa ka a firifiri anu ma, a ka a fɔ anu ye, a ko: «Darisalamu musenu, wo kana di nde la ko la. A bɛnta wo ni di wo yɛtɛ nun wo la deŋɛnu la ko la, 
LUK.23.29	bayi wagate do si naa ke, mɔgɛnu si a fɔ wo lun, anu ko: ‹Musu den sɔtɔbalenu, musenu minnu ma den ko lɔn, minnu ma singi yo dii deŋɛ ma, hɛra be wondelen ye.›
LUK.23.30	Wo tɛmuɛ, mɔgɛnu si naa a fɔ kɔnkɛnu ye:
LUK.23.30	Anu si naa a fɔ kɔnkɔrɛnu ye:
LUK.23.31	N ni a fɔ wo ye: anu be koe min maren n na, ka mɔgɛnu ka wo bɛ ma lɔgɔ kutaŋɛ la, fen de si naa ma lɔgɔ bala la?» 
LUK.23.32	Anu ka ko koron mala fila tugun doni faga dula, sa Isa la.
LUK.23.33	Anu la kereŋɛ dula tɔ, ka min tɔgɔ ‹Kun konkota›, anu ka Isa banban lɔgɛ bangalandeŋɛ tɔ ɲɔ le, anun wo ko koron mala fila. Dɔndɛ banbanta lɔgɛ bangalandeŋɛ do tɔ Isa bolo ɲinma tɔ, dɔndɛ tugun Isa bolo mara tɔ. 
LUK.23.34	Isa ka a fɔ, a ko: «Baaba, i ni anu la ko koroŋɛ kafari, bayi anu be koe min maren anu bele wo fahamuren.» Wo kɔma, sɔɔrenu 
LUK.23.35	Jama be sɔren ɲɔ, anu be a fɛlɛla. Yahude kuntigenu tota a mayola a koroŋɛ la, anu ko: «A ka mɔgɛnu donu lakisi nun. Ka Ala la mɔgɔ masubɛreŋɛ le mu a la, Ala be min kanuren, a ká a yɛtɛ lakisi!» 
LUK.23.36	Sɔɔrenu tugun ka anu madon a la anu ka a majele, anu ka a kɔ rɛsɛn deŋɛ ji lanmɛreŋɛ la. 
LUK.23.37	Anu ka a fɔ a ye, anu ko: «Ka Yahudenu la mansa le mu i la, i yɛtɛ lakisi.»
LUK.23.38	Wo ka a taran, sɛbɛre do be bakkuren Isa kunma, a be sɛbɛren: ‹Yahudenu la mansa le mu ka›.
LUK.23.39	Ko koron mala fila minnu be banbanden, dɔndɛ tota tana kuma fɔla Isa kunma, a ko: «Ala la mɔgɔ masubɛreŋɛ ma ile la ba? Wo butɔ, i yɛtɛ lakisi i ni mɔle tugun nakisi!» 
LUK.23.40	Kɔnɔ doe fatiyata a ma, a ka a jaabi, a ko: «Ile bele kilanden Ala la ba? I ma a lɔn ba, wo mɔ bɛ be jihadi dɔndɔ le tɔ? 
LUK.23.41	Mɔle bɛnta kɛ jihade sɔtɔla, bayi mɔ ka ko koroŋɛ min ma, a sɔŋɛ le mu kɛ la. Kɔnɔ kɛ kan ma fenfen ma.» 
LUK.23.42	Wo kɔma, a ka a fɔ Isa ye, a ko: «Isa, i tini ma mansa la i ni n na ko talɔn.» 
LUK.23.43	Isa ka a jaabi, a ko: «N ni tɔɲa fɔ i ye: bi yɛtɛ i si to n fɛ arijanna.»
LUK.23.44	Fayida tele be kunna, dibe jigita jamanɛ bɛ tɔ, han salifana tanbi kɔma, wo bɛ dibe be jigiren, 
LUK.23.45	tele be lafinden. Hɔrɔma dingira parawan banba farata tɛma. 
LUK.23.46	Isa ka a kulɛ bɛlɛŋɛ labɔɔ, a ko: «
LUK.23.47	Wo bɛ mata sɔɔri mansa ɲala min be sɔren ɲɔ, a ka Ala tantu, a ko: «Tɔɲa yati le: kɛ kaye be telenden de nun!» 
LUK.23.48	Jama min bɛ madɛnta kɛ koe fɛlɛ dula, anu to ka a yen min mata, anu sagita saa tɔ, anu be anu jusukuŋɛ mabotegela nimisa la. 
LUK.23.49	Kɔnɔ Isa lɔnbaga bɛ be sɔren kan yanfama tɔ, anun musenu minnu tota a kɔma ka bɔɔ Galile duge, anu be a fɛlɛla koe min be tanbila.
LUK.23.50+LUK.23.51	Mɔgɔ do le be ɲɔ nun, a tɔgɔ Yusufu. Mɔgɔ telendeŋɛ le mu a la, a kaɲin. A be bɔɔren Arimati saa min be Yahudenu la duge tɔ. A be kuntigenu la mamadɛŋɛ ɲaama, kɔnɔ a bele basanden anu la koenu nun anu la natanu fɛ, a be a yili sɔren Ala la mansabaya le ma. 
LUK.23.52	A tagata Pilati bata a ka a madiya, a ni Isa fure don a bolo. 
LUK.23.53	A tagata a fure lajigi. A ka a kasange, a tagata a sa gabure min be soeren fata tɔ, han bi mɔgɔ ma sa min tɔ betunna. 
LUK.23.54	Wo koenu bɛ mata juma luŋɛ le Yahudenu be anu tabɛnna lun min na, bayi a banba bele toren sulen lɔ́gɛ́ ni ke. 
LUK.23.55	Muse minnu ka Isa masɔ kabɔɔ Galile duge tɔ, wonu ka Yusufu jokki, anu tagata gabure fɛlɛ, anun a be Isa fure sala ki min na. 
LUK.23.56	Wo kɔma, musenu sagita saa tɔ. Anu la kereŋɛ ɲɔ, anu ka tulu kuɲɛ diyama nun labundɛ tabɛn fure ye. Sulen lɔ́gɛ́ to keta, anu ka anu sulen, Ala la yamɔre butɔ.
LUK.24.1	Sanden luŋɛ saguma piri, musenu ka tulu kuɲɛ diyama jigan anu be min tabɛnden, anu tagata a fɛ gaburudula tɔ. 
LUK.24.2	Anu ka a taran kure min be gabure da tɔ, a bata latallɛ sɔngɔ. 
LUK.24.3	Anu donta gabure butɔ, kɔnɔ anu ma Marige Isa fure taran ɲɔ. 
LUK.24.4	Awa, anu be wo kɔntɔfile tɔ, anu ka kayi fila yen sɔren anu kɛnna kisanna, kuta malanna be lajigiren anu ma. 
LUK.24.5	Kilaŋɛ ka musenu bita koola anu mɛn be anu kunsinden duge ma. Wo tɛmuɛ, wo kayenu ka a fɔ anu ye, anu ko: «Wo be mɔgɔ kende ɲinila fagabaganu tɛma fenna? 
LUK.24.6	A bele yan, a bata tawuli! A kumata wo ye ki min na nun Galile duge tɔ, wo ni wo talɔn; 
LUK.24.7	A ka a fɔ le wo ye nun, a ko aa fɛrɛ bele fɔ ale Adamadeŋɛ ni don junubutɔɛnu bolo, anu ni a jigan ka a banban lɔgɛ tɔ. A mɛn si tawuli a tele saba luŋɛ.» 
LUK.24.8	Musenu ka Isa la wo kumanu talɔn. 
LUK.24.9	Anu bɔɔreŋɛ gaburudula tɔ, anu sagita, anu ka kɛ koe bɛ ɲamakaran Isa la talibi tan nun dɔndɛ, nun a la mɔgɔ tɔɛ bɛ ye. 
LUK.24.10	Kɛ musenu be tabɛnden Mari Magidala kaa ma, anun Yuhana, anun Yaguba nɛɛnɛ Mari, anun muse donu minnu be anu masɔla. Anu ka wo koenu fɔ Isa la kiilanu ye, 
LUK.24.11	kɔnɔ wo kumanu mata kiilanu ye iko kuma tun, anu ma laa musenu la kuma la. 
LUK.24.12	Kɔnɔ Piyɛri kan wulita, a borita tagala gaburudula tɔ. A la kereŋɛ ɲɔ a butinta, a ma fenfen yen fɔ kasange. A la sagireŋɛ a bata, kɛ koe be a kɔntɔfiliren.
LUK.24.13	Wo lun dɔndɛ yati le, Isa la talibi mɔgɔ fila bɔɔta talibenu tɛma anu be tagala saa lanma do tɔ, ka min tɔgɔ Emayusi. Wo saa nun Darisalamu tɛma, a si kilo tan nun dɔndɔ ɲɔgɔn bɔɔ. 
LUK.24.14	Anu be da masarala ɲɔgɔn tɛma wo koenu minnu bɛ be maren wo tele fila kɔtɔ. 
LUK.24.15	Anu be da masarala wagate min tɔ anu ni ɲɔgɔn maɲininka, Isa yɛtɛ ka a madon anu la, anu bɛ ka kila dɔndɔ makafu tagala. 
LUK.24.16	Anu ka Isa yen anu ɲa la, kɔnɔ anu ma nɔ a talɔnna. 
LUK.24.17	A ka anu maɲininka, a ko: «Wo be fen kuma masara tɔ ɲɔgɔn tɛma kila kunma?» Anu fila suunureŋɛ sɔta. 
LUK.24.18	Min tɔgɔ Kiliyopa, wo ka a jaabi, a ko: «Hali luntaŋɛnu minnu be Darisalamu, anu bɛ ka a lɔn min be maren saa butɔ kɛ tele fila kɔtɔ. I dɔrɔn de ma a lɔn ba?» 
LUK.24.19	Isa ka anu maɲininka, a ko: «Ko miniman de wo la?» Anu ka a jaabi, anu ko: «Min be maren Isa Nasarɛti kaa la. A la walenu nun a la kawande ka a yita le Ala nun mɔgɛnu bɛ ɲala, ka a fɔla nabiyonmɛ sɛnbɛma le mu a la; 
LUK.24.20	mɔ la sarika lakela kuntigenu nun mɔ la mansanu ka a don mɔgɛnu sagoe tɔ ki min na alako a ni makiiti ka a faga. Wo butɔ, anu ka a banban lɔgɔ bangalandeŋɛ tɔ, anu ka a faga. 
LUK.24.21	Mɔle kan be yigi saren nun ale le si bani Isirayila mɔgɛnu hɔrɔya. Min ɲan be saren kɛ koenu bɛ kunma: a tele saba luŋɛ le mu bi bɔɔla kɛ koenu mata. 
LUK.24.22	Muse donu be mɔ tɛma nɔn minnu ka kuma do fɔ mɔ ye, min ka mɔ kɔntɔfili a ɲinma la. Anu tagata gaburudula tɔ bi saguma piri, 
LUK.24.23	kɔnɔ anu to ma a fure taran gabure butɔ, anu nata, anu ka a fɔ mɔ ye, aa anu ka laamute yen, wo butɔ, maleka donu ka a fɔ anu ye, anu ko aa Isa be baluren. 
LUK.24.24	Wolo ka a ma, mɔ kafuɲɔgɛ donu bɔɔta mɔ tɛma anu tagata gaburudula tɔ. Anu ka a taran musenu ka a fɔ ki min na, a bɛ be ɲɔgɔnna le, kɔnɔ anu ma Isa wunde yen.»
LUK.24.25	Isa ka anu jaabi, a ko: «Wole hakkili bɛlɛ! Nabiyonmɛnu ka minnu bɛ fɔ, han bi wo ma laa wonu la wo juse tɔ! 
LUK.24.26	A fɛrɛ bele fɔ Ala la mɔgɔ masubɛreŋɛ ni kɛ tɔɔrɛ sɔtɔ, jɔ a ni don a la nɔɔra tɔ.» 
LUK.24.27	Wo butɔ, fenfen be sɛbɛren a yɛtɛ la ko tɔ kitabuenu bɛ tɔ, ka fɔlɔ Taureta Musa han ka naa ke nabiyonmɛ tɔɛnu bɛ la kitabuenu ma, Isa ka wo bɛ fasari anu ye.
LUK.24.28	Anu to sutuyata saa lanma la anu be tagala ka min na, Isa ka a yɛtɛ ma tanbibaga la, 
LUK.24.29	kɔnɔ anu ka a karahan, anu ka a fɔ a ye: «Yandi, i ni to mɔ bata yan, bayi ɲɔ bata wuli pinpila, sue si don kɔtɛ.» Wo butɔ, anu bɛ donta boŋɛ tɔ, to koe la ɲɔ anu fɛ. 
LUK.24.30	Anu bɛ to ka dɔmɔ dɔmɔ koe fɔlɔ, Isa ka dɛgɛ jigan a ka tantue lataga Ala ma, a ka dɛgɛ makuntu a ka a fatan anu ma. 
LUK.24.31	Wo butɔ, anu fila bɛ hakkile ka a yen, anu ka a talɔn, kɔnɔ a muttɛta anu la ɲɔ. 
LUK.24.32	Anu fila ka a fɔ ɲɔgɔn ye, anu ko: «A to be kumala mɔ ye kila kunma, a be kitabuenu fasarila mɔ ye wagate min tɔ, kaa mɔ juse ma diya le mɔ ye?» 
LUK.24.33	Wo wagati dɔndɛ la, anu fila wulita, anu sagita Darisalamu. Anu ka Isa la talibi tan nun dɔndɛ taran anu be madɛnden ɲɔ, anun anu kafuɲɔgɛnu. 
LUK.24.34	Wonu ka a fɔ anu ye, anu ko: «Tɔɲa yati le: mɔ Marige bata tawuli faga tɔ! A bata bɔɔ Simɔn yati ma!» 
LUK.24.35	Wo butɔ, ande tugun ka anu tɛŋɛ fɔ. Min mata kila kunma, anun anu ka Isa talɔn ki min na dɛgɛ makuntu wagate, anu tota wo bɛ ɲamakaranna.
LUK.24.36	Anu to be kɛ kuma fɔla, Isa faŋɛ sɔta anu tɛma kisanna, a ko: «Ala mu wo juse sala!» 
LUK.24.37	Anu bɛ mafuta anu kilanta, a be toren anu ye anu be beele le yenden. 
LUK.24.38	Kɔnɔ Isa ka a fɔ anu ye, a ko: «Wo juse be ɲatadonden fenna? Mira be nala wo juse tɔ fenna? 
LUK.24.39	Wo ni n bolenu fɛlɛ, anun n kɛŋɛnu. Nde le yati mu! Wo n mabita, wo n fɛlɛ: sube nun kole be nde tɔ iko wo be a yenden. Sube nun kole dun bele beele tɔ.» 
LUK.24.40	A to ka wo fɔ anu ye, a ka a bolenu nun a kɛŋɛnu yita anu la. 
LUK.24.41	Hali anu to be sɛwaren, anu ma ban laala betunna, anu be kɔntɔfiliren. Wolo mu a ka a fɔ anu ye, a ko: «Dɔmɛ bele wo bolo yan ba?» 
LUK.24.42	Wo butɔ, anu ka yɛgɛ yilandeŋɛ kunte jigan anu ka a dii a ma. 
LUK.24.43	A ka a jigan, a ka a dɔmɔ anu ɲala.
LUK.24.44	Wo kɔma, a ka a fɔ anu ye, a ko: «N be wo fɛ fɔlɛ tɔ wagate min tɔ, n tota wolo fɔla wo ye, ka fenfen be sɛbɛren n na ko tɔ, a fɛrɛ bele fɔ wo bɛ ni kamali. Min be sɛbɛren Taureta Musa tɔ, anun nabiyonmɛ tɔɛnu la kitabuenu tɔ, anun Jaburu kitabue tɔ, wo bɛ ni kamali.» 
LUK.24.45	Wo butɔ, a ka hakkile dii anu ma alako ka anu si kitabuenu fahamu. 
LUK.24.46	A ka a fɔ anu ye, a ko: «A be sɛbɛren kaa le, ka a fɔla Ala la mɔgɔ masubɛreŋɛ si ɲagankata le, kɔnɔ a la faga tele saba luŋɛ, a si tawuli le. 
LUK.24.47	A la ko kibare si lake Darisalamu fɔlɔ, jɔ a ni lake dunuya seenu bɛ ma, Ala la mɔgɔ masubɛreŋɛ tɔgɛ la, ka a fɔla anu ni tuubɛ, alako anu ni junubu kafare sɔtɔ. 
LUK.24.48	Wole le mu kɛ koenu seedenu la. 
LUK.24.49	N Baaba ka lahire min nakiti wo ye, nde si wo lasanba le wo ma
LUK.24.50	Wo kɔma, a ka anu labɔɔ saa tɔ, a ka anu doni han Betani saa mafanna. Anu la kereŋɛ ɲɔ, a ka a bolo fila layɛlɛ, a dubata anu ye. 
LUK.24.51	A be dubala anu ye wagate min tɔ, a nun anu fatanta, a yɛlɛta saŋɛ tɔ. 
LUK.24.52	Anu to ka a ban sujudula a ye, anu sagita Darisalamu sɛwa belebele la. 
LUK.24.53	Awa, tɛmuɛ bɛ anu tota Ala tantula Ala batu bon banba butɔ.
JHN.1.1	Kuma le fɔlɔ fɔlɔ be,
JHN.1.1	a nun Ala be ɲɔgɔn na,
JHN.1.1	a mu Ala le la.
JHN.1.2	Bɔɔla fɔlɔfɔlɛ, ale kuma nun Ala be ɲɔgɔn na.
JHN.1.3	Koenu bɛ data ale kuma le sabu la.
JHN.1.3	Fenfen ma da a kɔma.
JHN.1.4	Ale le be kise diila mɔgɛnu ma.
JHN.1.4	Wo kise le be maren mɔgɛnu ye kɛnɛ la.
JHN.1.5	Kɛnɛ le be dibe lamalanna,
JHN.1.5	kɔnɔ dibe ma sɔn a la.
JHN.1.6	Kaye do le tota ɲɔ, a tɔgɔ Yaya
JHN.1.7	Wo nata seede bɔɔ koe le la, a ni kɛnɛ la ko seedeɲɔgɔya bɔɔ mɔgɛnu ye, alako min mu kɛnɛ la, a bɛ ni laa a la, ale Yaya sabu la. 
JHN.1.8	Kɛnɛ ma ale la de, ale nata le a ni kɛnɛ la ko seede bɔɔ mɔgɛnu ye. 
JHN.1.9	Min mu kɛnɛ beeyareŋɛ yati la, wolo be naren dunuya, a ni kɛnɛ labɔɔ mɔgɛnu ye.
JHN.1.10	Ala la kuma be nun dunuya,
JHN.1.10	dunuya data ale le sabu la,
JHN.1.10	kɔnɔ dunuya mɔgɛnu ma sɔn a la.
JHN.1.11	Kuma nata dunuya,
JHN.1.11	kɔnɔ a yɛtɛ tɛn mɔgɛnu ma a la ko bita.
JHN.1.12	Kɔnɔ min yo ka a la ko bita,
JHN.1.12	anu dɛnkɛnɛyata a tɔgɛ ma,
JHN.1.12	a ka sago dii wonu ma anu ni ma Ala la deŋɛnu la.
JHN.1.13	Wonu la sɔtɛ bele fatanden base la, ka wo ma Adamadeŋɛ sagoe, ka wo ma musu nun kayiya, a be fatanden Ala le la.
JHN.1.14	Ale kuma mata Adamadeŋɛ la,
JHN.1.14	a daakata mɔ tɛma.
JHN.1.14	A juse be faren kanunteya nun tɔɲa la.
JHN.1.14	A to mu Ala la den kayiren dɔndɛ le la,
JHN.1.14	a Baaba ka nɔɔra min dii a ma,
JHN.1.14	mɔ ka wo nɔɔra lasaga le.
JHN.1.15	Yaya ka wolo seede bɔɔ, a ka a kulɛ mayɛlɛ koola, a ka a fɔ mɔgɛnu ye: «N be kɛ-lɛ la ko fɔla wo ye nun, n ko: min be nala nde tanbi kɔma wo sɔdula kolo nde ko, bayi a be nun yannun nde ni da.»
JHN.1.16	Ale be faren min na,
JHN.1.16	mɔ bɛ bata wo do sɔtɔ,
JHN.1.16	a ɲan ka barikɛ do sa barikɛ do kunma.
JHN.1.17	Iyon, Ala ka a la sariyanu don wo mɔ bolo Musa sabu la, a ka kanunteya nun tɔɲa tugun yita wo mɔ la Isa Ala la mɔgɔ masubɛreŋɛ sabu la.
JHN.1.18	Han bi mɔgɔ yo ma Ala yen; a la den kayiren dɔndɛ, min be sigiren a Baaba kɛnna, anu tɛ di, wolo bata a la ko ɲatabɔ mɔ ye.
JHN.1.19	Lun do, Yahude kuntigenu ka sarika lakela donu kii anun Lewi bɔnsɛ kaye donu bɔɔla Darisalamu, anu ni Yaya maɲininka, ale mu min na. A ka seedeɲɔgɔya min bɔɔ wo tɔ, wolo mu kɛ la. 
JHN.1.20	A ma balan tɔɲa fɔla, a ka tɔɲa beereŋɛ le fɔ, a ko: «Ala la mɔgɔ masubɛreŋɛ ma nde la de!» 
JHN.1.21	Anu ka a maɲininka: «I ko wo tɔ kama? Annabi Eli le mu ile la ba?»
JHN.1.21	A ka anu jaabi: «Wo ma nde la de!»
JHN.1.21	Anu mɛn ko: «Nabiyonmɛ min bɛnta nala
JHN.1.21	A ka anu jaabi, a ko: «Ade!»
JHN.1.22	Wo butɔ, anu ka a fɔ a ye: «Awa, ɲɔmɔ le yati mu ile la, alako mɔ ni jabire lake mɔ kiilanu ma. I ni i yɛtɛ la ko fɔ mɔ ye.»
JHN.1.23	Min be sɛbɛren annabi Esayi la kitabue tɔ, a ka anu jaabi wolo la, a ko
JHN.1.23	Awa, wo kulɛ mu nde le la.»
JHN.1.24	Wo ka a taran, Farisinu le be wo kiilanu kiiren. 
JHN.1.25	Wolo mu, anu ka a maɲininka, anu ko: «I be mɔgɛnu lasuwɛla je tɔ fenna, ka a taranta Ala la mɔgɔ masubɛreŋɛ ma ile la, ka wo ma annabi Eli, ka wo ma nabiyonmɛ min bɛnta nala?» 
JHN.1.26	Yaya ka anu jaabi, a ko: «Nde be mɔgɛnu lasuwɛla je le tɔ, kɔnɔ mɔgɔ do be sɔren wo mɔ tɛma, wole ma min na ko lɔn. 
JHN.1.27	Ale si naa na nde tanbi kɔma. A biliya ɲan bele nde bolo hali a la samata jule yati n ni a mafulen.» 
JHN.1.28	Wo koenu mata Betani saa tɔ le, Yurudɛn kɔɛɛ kɔkɔma, Yaya be mɔgɛnu lasuwɛla ka min na.
JHN.1.29	Wo tabantaka, Yaya ka Isa yen nala a ma, a ka a fɔ mɔgɛnu ye: «Wo a fɛlɛ, Ala la saaka kontoŋɛ le ka! min be dunuya junube jiganna a ni taga a fɛ. 
JHN.1.30	N ka kɛ-lɛ la ko fɔ nun, n ko: Kaye do si naa na nde tanbi kɔma, a sɔdula kolo nde ko, bayi a be nun yannun nde ni da. 
JHN.1.31	Nde yɛtɛ ma a la ko lɔn nun, kɔnɔ n be naren de n ni mɔgɛnu lasuwɛ je tɔ, alako bani Isirayila kaanu tugun ni ale lɔn.» 
JHN.1.32	Yaya ka kɛ seedeɲɔgɔya bɔɔ, a ko: «N ka Ala Hakkili saniyandeŋɛ yen de jigila ɲɔ, bɔɔla saŋɛ tɔ a gabu kɛɲa ma, a sigita Isa ma. 
JHN.1.33	Nde yɛtɛ ma a la ko lɔn nun, kɔnɔ Ala min ka n sɔ mɔgɔ lasuwɛla je tɔ, wolo ka a fɔ n ɲɛ, aa n tini Hakkili saniyandeŋɛ yen jigila min ma, a sigita a ma, wolo be mɔgɛnu lasuwɛla Hakkili saniyandeŋɛ la. 
JHN.1.34	N bata a yen yati, n bata ma a seede la, ka a fɔla ale le mu Ala la den kayireŋɛ la.»
JHN.1.35	Wo lun tabantaka, Yaya mɛn be sɔren ɲɔ, a nun mɔgɔ fila a la talibenu tɔ. 
JHN.1.36	A to ka Isa yen tanbila, a ka a fɔ: «Ala la saaka kontoŋɛ le ka!» 
JHN.1.37	Bɔɔla wo talibi fila ka Yaya la wo kuma mɔɛ, anu bɔɔta a kɔma, anu ka Isa jokki. 
JHN.1.38	Isa tugun ka a kɔma tafɛlɛ, a ka a yen anu be a jokkiren, a ka a fɔ anu ye: «Wo be fen ɲinila?» Anu ka a fɔ Isa ye: «Rabi, i be sabatiren mina?» Awa, Rabi be a fɔren de ‹Karamɔgɔ› anu la kuma tɔ. 
JHN.1.39	Isa ka a fɔ anu ye: «Wo mɔ ni ma, wo si ɲɔ yen kɔtɛ.» Wo ka a taran, salifana bata tanbi wo wagate. Awa, anu bɛ nun Isa tagata, anu ka a todula yen, anu tota a fɛ ɲɔ wo lun.
JHN.1.40	Mɔgɔ dɔndɛ min ka Yaya la kuma mɔɛ anu fila tɛma, han anu ka Isa jokki, Simɔn Piyɛri kɔtɔ Andire le mu. 
JHN.1.41	A tagata a dɔgɛ yɛtɛ Simɔn yen betunna, a ka a fɔ a ye: «Mɔ bata Al-Masihu yen!» Wo be fɔren de anu la kuma tɔ: ‹Ala la mɔgɔ masubɛreŋɛ›. 
JHN.1.42	A ka Simɔn nati Isa kɛnna. Isa ka a fɛlɛ, a ko: «I tɔgɔ Simɔn, Yaya do la deŋɛ. I si naa kele Sefasi.» Awa, wo be fɔren de ‹Kure›.
JHN.1.43	Wo tabantaka, Isa ka nátá jigan a ni taga Galile duge tɔ. A ka mɔgɔ do taran ɲɔ min tɔgɔ Filipu. A ka a fɔ a ye: «Sɔ n kɔma.» 
JHN.1.44	Filipu go, Andire go, Piyɛri go, anu bɛ bata mu Betasayida saa le la. 
JHN.1.45	Filipu tagata mɔgɛ do taran min tɔgɔ Natanayeli, a ka a fɔ a ye: «Musa ka min na ko fɔ Taureta tɔ, a nun nabiyonmɛnu tugun ka min na ko fɔ, mɔ bata a yen: Isa Nasarɛti kaa le mu, Yusufu la deŋɛ.» 
JHN.1.46	Natanayeli ka a fɔ a ye: «Kɔnɔ hali fondo ɲinma si nɔ bɔɔla Nasarɛti saa tɔ ba?» Filipu ko a ma: «Mɔ ma tun, i ni a yen.» 
JHN.1.47	Isa to ka Natanayeli yen nala a ma, a ka a fɔ a ma: «Bani Isirayila deŋɛ yati le ka, kɔnɔ yo bele a la.» 
JHN.1.48	Natanayeli ka a maɲininka, a ko: «I ka n lɔn kama le?» Isa ka a jaabi, a ko: «Yannun Filipu ni i kele, bɔɔla i be sigiren toori lɔgɛ kɔtɔ tɛmuɛ min tɔ, n ka i yen nun bima.» 
JHN.1.49	Wo butɔ, Natanayeli ka a fɔ a ye, a ko: «Karamɔgɔ, ile mu Ala la den kayireŋɛ le la, i mu bani Isirayila mansa le la.» 
JHN.1.50	Isa ka a jaabi, a ko a ma: «N to bata a fɔ i ye, n ka i yen de toori lɔgɛ kɔtɔ, i bata laa n na. Kɔnɔ i si naa ko donu yen, minnu kolo kɛ ko.» 
JHN.1.51	A mɛn ka a fɔ a ye: «N ni tɔɲa beereŋɛ fɔ wo ye: wo si naa saŋɛ yen a be lakaren, Ala la malekanu be yɛlɛla ka jigi nde Adamadeŋɛ ma.»
JHN.2.1	A tele saba luŋɛ, musu jigan murade do mata Kaana saa tɔ min be Galile duge tɔ. Wo ka a taran, Isa nɛɛnɛ be ɲɔ. 
JHN.2.2	Anu be Isa nun a la talibenu tugun keleren wo murade tɔ. Anu nata.
JHN.2.3	Wagate do to keta, beere banta. Wo la bandeŋɛ, Isa nɛɛnɛ ka a fɔ a ye: «Beere bata ban kɛnu bolo.» 
JHN.2.4	Isa ka a fɔ a ye: «N na, i be diren fen de ye n na? N na wagate ma ke betunna.» 
JHN.2.5	Wo butɔ, a nɛɛnɛ tagata a fɔ walilanu ye: «A ka fenfen fɔ wo ye, wo ni wo ma.»
JHN.2.6	Wo ka a taran, lɔndɔ banba kurunɛŋɛ wɔɔrɔ be sigiren ɲɔ, Yahudenu la malasaniyan je safeŋɛ la. Dɔndɔ yo dɔndɔ si nɔ litari bisagin han kɛmɛ nun mugan sala le. 
JHN.2.7	Wo kɔma, Isa ka a fɔ walilanu ye: «Wo kɛ lɔndɔ banbanu lafa je la.» Anu tagata anu bɛ lafa han anu dala. 
JHN.2.8	A mɛn ka a fɔ anu ye: «Wo do sori lɔndɛ tɔ kɔtɛ, wo ni taga a doni murade parɛn ye.» Anu tagata a doni a ye. 
JHN.2.9	Murade parɛn ka a nɛmunɛmu, a ka a taran je bata yɛlɛman beere la. Kɔnɔ a ma wo beere bɔɔdula lɔn, walilanu minnu ka a sori, wonu kan ka a bɔɔdula lɔn. Wo butɔ, a ka musu tige kele, 
JHN.2.10	a ka a fɔ a ye: «Mɔgɛ bɛ be beere ɲinma le fɔlɔ diila muradilánu ma. Wonu tini beere siyama min, jɔnɔn beere min ma ke doe la wo ni wo dii. Kɔnɔ fen de ile bata a ɲinma mandi han kɛ wagate?» 
JHN.2.11	Awa, Isa ka kɛ-lɛ ma a la kabanako fɔlɛ la Kaana saa tɔ, Galile duge tɔ. Wo butɔ, a ka a la nɔɔra yita ɲɔ, han a la talibenu dɛnkɛnɛyata a ma.
JHN.2.12	Wo tanbi kɔma, Isa nun a nɛɛnɛ, nun a dɔgɔ kayimanu, nun a la talibenu naata na jigi Kapɛrinamu saa tɔ. Anu ma tele siyama ma ɲɔ.
JHN.2.13	Yahudenu la Hɔrɔya Sale la sutuyareŋɛ, Isa tagata yɛlɛ Darisalamu. 
JHN.2.14	A ka a taran, ningi mayitalanu nun saaka nun gabu mayitalanu be sigiren Ala batu bon banba dala. Nafulu mafalinnánu tugun be sigiren anu la teebile kɔma. 
JHN.2.15	A ka julenu fugan lonba la, a ka anu nun saakanu, nun ningenu bɛ bee, a ka anu labɔɔ Ala batu bon banba dala, a ka nafulu mafalinnánu la teebilenu laboe, han anu la nafule malansanta. 
JHN.2.16	A mɛn ka a fɔ gabu mayitalanu ye, a ko: «Wo anu bɛ bɔɔ yan! Wo kana kɛnɛ n Baaba la boŋɛ mala julaya boŋɛ la.» 
JHN.2.17	Wo butɔ, a la talibenu ka a talɔn a be sɛbɛren de, a ko:
JHN.2.18	Kɔnɔ Yahude kuntigenu ka a maɲininka, anu ko: «I be tɔnkuma miniman de yitala mɔ la, ka a fɔla Ala bata i yamɔri i ni kɛ ma?» 
JHN.2.19	Isa ka anu jaabi, a ko anu ma: «Ka wo ka kɛ hɔrɔma dingira laboe, n si naa a lawuli tele saba kɔtɔ.» 
JHN.2.20	Yahudenu ka a fɔ wo butɔ, anu ko: «San binaani nun wɔɔrɔ le mata kɛ hɔrɔma dingira sɔ koe la, ile si nɔ wo lawulila tele saba kɔtɔ ba?»
JHN.2.21	Kɔnɔ Isa kan be hɔrɔma dingira min ma, wolo mu a bali bangue la. 
JHN.2.22	A la talibenu ma wo kuma fahamu, fɔ Isa to wulita fagabaganu tɛma wagate min tɔ, anu naata na a talɔn ka a fɔla, a tota wo fɔla le anu ye nun. Wolo ka a ma, anu naata na laa Ala la sɛbɛre la anun Isa tugun ka kuma min fɔ.
JHN.2.23	Awa, Isa be Darisalamu wagate min tɔ, anu be Hɔrɔya sale tɔ. Wo butɔ, mɔgɔ siyama be a la tɔnkumanu yenna le a be tola minnu mala. Wolo ka a ma, anu dɛnkɛnɛyata a tɔgɛ ma. 
JHN.2.24	Kɔnɔ Isa ma laa wo mɔgɛnu la, bayi a ka Adamadeŋɛ bɛ lɔn. 
JHN.2.25	Adamadeŋɛ la ko ɲatabɔla Isa ye, wo sɔdula yo bele, bayi a yɛtɛ be mɔgɛ bɛ jusu butɔ koe lɔnden.
JHN.3.1	Awa, mɔgɛ do le be ɲɔ nun, a be Farisinu le ɲaama, a tɔgɔ Nikodemu. A mu Yahudenu la kuntige do le la. 
JHN.3.2	Lun do, wolo tagata Isa yen sue tɔ, a ka a fɔ a ye, a ko: «Rabi, mɔ ka a lɔn i be naren karamɔgɔ kɛɲa le ma, min be fatanden Ala la. Bayi i be tɔnkumanu minnu mala, mɔgɔ yo te nɔ wonu mala ka a tigi nun Ala le ma.» 
JHN.3.3	Isa ka a jaabi, a ko a ma: «N ni tɔɲa beereŋɛ pɔsi fɔ i ye, ka mɔgɔ yo ma tasɔtɔ a nama la, a te nɔ Ala la mansabaya la ko yenna.» 
JHN.3.4	Nikodemu ka a maɲininka, a ko: «Mɔgɛ mɛn si nɔ tasɔtɔla bitugun ba, a bata ban kayibayala? A mɛn be tasaagila kama le a nɛɛnɛ bue tɔ, a mɛn ni tasɔtɔ?» 
JHN.3.5	Isa ka a jaabi, a ko: «N ni tɔɲa beereŋɛ pɔsi fɔ i ye, ka mɔgɛ ma sɔtɔ je nun Ala Hakkili saniyandeŋɛ la, a te nɔ donna Ala la mansabaya tɔ. 
JHN.3.6	Min sɔtɛ fatanta mɔgɛ la, mɔgɛ le wo la. Min sɔtɛ fatanta Ala Hakkili saniyandeŋɛ la, wo be balula wo Hakkili saniyandeŋɛ le la. 
JHN.3.7	N to bata a fɔ i ye, fɔ wo mɛn ni tasɔtɔ a nama la, i kana kaabɛ wo la de! 
JHN.3.8	Ka min diyata fɔɲɛ ye, a be bɔɔla ɲɔla le. I si a kulɛ mɔɛ, kɔnɔ i te a bɔɔdula lɔn, ka wo ma a tagadula. Min bɛ be sɔtɔren Hakkili saniyandeŋɛ la, wonu la ko tugun be ɲɔgɔnna le.»
JHN.3.9	Nikodemu ka a maɲininka, a ko a ma: «Kɛ si nɔ mala kama le?» 
JHN.3.10	Isa ka a jaabi, a ko a ma: «Bani Isirayila karamɔgɔ banba do ma ile la ba? Ile ma wo lɔn ba? 
JHN.3.11	N ni tɔɲa beereŋɛ pɔsi fɔ i ye: mɔ ka koe min lɔn, mɔ be wolo fɔla. Mɔ ka koe min yen, mɔ mu wolo seede la. Wo dun bele mɔ la seedeɲɔgɔya bitala. 
JHN.3.12	N to ka duge tɔ koenu fɔ wo ye, wo ma laa a la. Ka n tagata saŋɛ tɔ nɛŋɛnu fɔ wo ye kɔtɛ, wo si nɔ laala wo la kama le? 
JHN.3.13	Adun, mɔgɔ yo ma yɛlɛ saŋɛ tɔ, fɔ nde Adamadeŋɛ min be saŋɛ tɔ nun, min tugun jigita bɔɔla saŋɛ tɔ.
JHN.3.14	Fɔlɛ tɔ nun, annabi Musa ka kaa taasanɛŋɛ ɲiɲa, a ka a mayɛlɛ lɔgɔ kayanma la janfue tɔ
JHN.3.15	alako ka min yo dɛnkɛnɛyata n ma, a ni abada kise sɔtɔ. 
JHN.3.16	Bayi Ala ka dunuya mɔgɛnu kanu le han a ka nde a la den kayiren dɔndɛ dii, alako ka min yo dɛnkɛnɛyata n ma, wo tigi kana bɔnɔ, a ni abada kise sɔtɔ. 
JHN.3.17	Bayi Ala ma nde a la den kayiren dɔndɛ lasanba dunuya, a ni dunuya makiiti, ade fɔ a ni dunuya lakisi le nde sabu la. 
JHN.3.18	Min tini dɛnkɛnɛya n ma, kiiti bele wo tigi ma. Kɔnɔ min ma dɛnkɛnɛya n ma, wo la kiite bata ban tiɲala, bayi a ma dɛnkɛnɛya Ala la den kayiren dɔndɛ ma. 
JHN.3.19	Kiite kuŋɛ be bɔɔren kɛ-lɛ tɔ: kɛnɛ bata na dunuya, kɔnɔ mɔgɛnu ka dibe le kanu tanbi kɛnɛ la, bayi anu la walenu koron. 
JHN.3.20	Ko koron malá be kɛnɛ kɔnna le, a bele diren bɔɔla kɛnɛ ma, alako a la wo wali koroŋɛnu kana sa kɛnɛ ma. 
JHN.3.21	Kɔnɔ min wali ɲa be telenden, wo yan kan si bɔɔ le kɛnɛ ma, alako a ni lɔn ma a be walenu minnu mala, Ala be wonu fɛ.»
JHN.3.22	Awa, wo kɔma Isa nun a la talibenu tagata Jude duge tɔ. A ka wagati do ma anu fɛ ɲɔ, a tota mɔgɛnu lasuwɛla je tɔ. 
JHN.3.23	Dula min tɔgɔ Enon, ka min be Salimu saa kɛnna, Yaya tugun be mɔgɛnu lasuwɛla ɲɔ, bayi ji siyama be ɲɔ; mɔgɛnu tota tagala, Yaya ni anu lasuwɛ je tɔ. 
JHN.3.24	Wo ka a taran, Yaya ma sa geele tɔ betunna.
JHN.3.25	Wo tɛmuɛ, Yaya la talibenu nun Yahude do, sɔsɔre tota anu tɛma, saniyaŋɛ kɛɲa la ko sabu la. 
JHN.3.26	Wo butɔ, anu tagata ke Yaya ma, anu ka a fɔ a ye: «Karamɔgɔ, i nun min be nun ɲɔgɔn na Yurudɛn kɔkɔma, i be min na seedeɲɔgɔya bɔɔren, awa, wo tigi be mɔgɛnu lasuwɛla je tɔ le ka! Mɔgɛ bɛ be tagala ale le dula.» 
JHN.3.27	Yaya ka anu jaabi, a ko: «Mɔgɔ te nɔ fenfen bitala, fɔ ka min donta a bolo ka bɔɔ saŋɛ tɔ. 
JHN.3.28	Wole yɛtɛ mu n seede la, n ka a fɔ le, n ko: Ala la mɔgɔ masubɛreŋɛ ma nde la de! N be kiiren de n ni sɔ ale ye ɲatɔ. 
JHN.3.29	Jonba ma bɛn donna jonba tige le bolo ba? Jonba tige kafuɲɔgɛ kan min be sɔren ɲɔ a ni a tolomasɔ jonba tige tɛn kuma la, wo si sɛɛwa le koola a kulɛ la ko la. Awa, nde tugun na kɛ sɛɛwa bata kamali. 
JHN.3.30	A fɛrɛ bele fɔ Isa la ko ni mayɛlɛ le, nde Yaya tɛŋɛ ni majigi.»
JHN.3.31	Yaya mɛn ko: «Min be naren bɔɔla saŋɛ tɔ, wolo be mɔgɛ bɛ kunma. Nde min be sɔtɔren duge tɔ, n mu duge tɔ nɛŋɛ le la, n be duge tɔ kuma le fɔla. Iyɔn, ale min be bɔɔren saŋɛ tɔ, ale le be a bɛ kunma. 
JHN.3.32	A ka min yen anun a ka min mɔɛ, a be wolo seede bɔɔla. Kɔnɔ mɔgɔ yo bele a la seedeɲɔgɔya bitala. 
JHN.3.33	Min tini a la seedeɲɔgɔya bita, wo bata seedeya ka a fɔla Ala be tɔɲa le fɔla. 
JHN.3.34	Ala bata min nasanba, wo be Ala la kuma le fɔla, bayi Ala be a Hakkili saniyandeŋɛ barikɛ le lajigiren a ma dan bele min na. 
JHN.3.35	Baaba Ala la kɛ den kayireŋɛ di a ye, a be koe bɛ taakuren a la. 
JHN.3.36	Ka mɔgɔ min be dɛnkɛnɛyaren Ala la den kayireŋɛ ma, a si abada kise sɔtɔ le. Ka mɔgɔ min ma Ala la den kayireŋɛ kulɛ bita, wo tigi te nɔ kisila. Ala la dumɛ ɲan si to le a kunma.»
JHN.4.1+JHN.4.2+JHN.4.3	Farisinu ka a mɔɛ Isa be talibenu sɔtɔla, a ni anu lasuwɛ je tɔ tanbi Yaya la. Kɔnɔ Isa ɲan yɛtɛ bele malasuwɛ mala je tɔ, fɔ a la talibenu le be a mala. Awa, Isa la wo kuma mɔɛreŋɛ, a bɔɔta Jude duge tɔ, a saagita Galile duge tɔ.
JHN.4.4	Wo biyase butɔ, a fɛrɛ bele fɔ a ni Samari duge takuntu. 
JHN.4.5	Awa, a keta Samari saa do ma, ka min tɔgɔ Sikari. Yaguba ka duge min dii a la den Yusufu ma nun, a be wolo kɛnna. 
JHN.4.6	Yaguba la kɔlɔŋɛ tugun be ɲɔ le. Awa, Isa korireŋɛ biyasi tagamaŋɛ la, a ka a majigi wo kɔlɔŋɛ kɛnna. Fayida wo ka a taran tele be kunna tun.
JHN.4.7	Wo butɔ, muse do nata ji sori dula, ɲɔ kaa le mu a la. Isa ka a fɔ a ye: «N kɔ je, n ni a min.» 
JHN.4.8	Wo ka a taran, a la talibenu bata taga saa butɔ dɔmɔ san dula. 
JHN.4.9	Ale Samari kaa muse ka a fɔ a ye, a ko: «Ile Yahude kaye, nde Samari muse, i be n táránna ji minnɛŋɛ la fenna?» A ka wo fɔ le, bayi Yahudenu haju yo bele Samari kaanu ma. 
JHN.4.10	Isa ka a jaabi, a ko a ma: «Nde min be a fɔla i ye, n kɔ je n ni a min, ka i ka n lɔn nun, nde min mu Ala la kɔɔre la, ile le be nde táránna nun, wo butɔ, n si ile kɔ je la nun, min mu malakisi je la.» 
JHN.4.11	Muse ka a fɔ a ye, a ko: «N tige, ji sorifen bele i bolo, kɔlɔŋɛ mɛn luggɛta. I si naa wo malakisi je bɔɔ mina le? 
JHN.4.12	Mɔ benba Yaguba ka kɛ kɔlɔŋɛ dii mɔ ma. Ale yɛtɛ nun a la deŋɛnu ka a je min de, anun a la kolofeŋɛnu. Ile fisa le wo ko ba?» 
JHN.4.13	Isa ka a jaabi, a ko a ma: «Min yo ka kɛ kɔlɔn tɔ je min, ji sɔgɛ mɛn si wo tigi bita le tugun. 
JHN.4.14	Kɔnɔ ka nde ka je dii mɔgɛ min ma, ka a ka a min, ji sɔgɔ te a bita bitugun. N be je min diila a ma, wo je si ma le a juse tɔ tenge la, a ni siya han a ni tanbi a tɔ, a ni abada kise dii a ma.» 
JHN.4.15	Muse ka a fɔ a ye, a ko: «N tige, n kɔ wo je la, alako ji sɔgɔ kana n bita, n kana na yan bitugun ji sori dula.» 
JHN.4.16	Isa ka a fɔ a ye: «Taga i la kaye kele, wo ni na.» 
JHN.4.17	Muse ka a jaabi, a ko a ma: «Kayi bele n bolo.» Isa ka a fɔ a ye: «I bata tɔɲa fɔ, a fɔ koe la kayi bele i bolo. 
JHN.4.18	Bayi i dun nun kayi loolu bata to ɲɔgɔn na. I be min tugun bolo kɔtɛ, i la kayi beeren ma wo tugun na. I bata tɔɲa fɔ wo tɔ.» 
JHN.4.19	Muse ka a fɔ a ye: «N tige, n bata a yen, nabiyonmɛ le mu ile la. 
JHN.4.20	Mɔle benbanu ka Ala batu kɛ kɔnkɛ le kunma. Wole Yahudenu kan be a fɔla, a fɛrɛ bele fɔ mɔgɛ ni Ala batu Darisalamu le.» 
JHN.4.21	Isa ka a fɔ a ye: «N nɛɛnɛ, i ni laa n na kuma la: wagati do si naa ke le, mɔgɛnu te Baaba Ala batu kɛ kɔnkɛ tɔ, hali Darisalamu. 
JHN.4.22	Wole Samari kaanu, wo be min batula, wo ma wo lɔn. Mɔle Yahudenu be min batula, mɔ ka wo lɔn, bayi malakise be fatanden Yahudenu le la. 
JHN.4.23	Kɔnɔ, wagati do si naa ke, a ɲan bata ke: batulanu yati te Baaba Ala batu tɔɲa la kan do kan fɔ anu sondomɛ butɔ. Bayi Baaba Ala be wo ɲɔgɔn batulánu le ɲinila. 
JHN.4.24	Ala mu Hakkili saniyandeŋɛ le la. A fɛrɛ bele fɔ a batulanu ni a batu tɔɲa la anu sondomɛ tɔ.» 
JHN.4.25	Muse ka a fɔ a ye: «N ka a lɔn Al-Masihu be nala, anu be min ma Ala la mɔgɔ masubɛreŋɛ. Ale tini na wagate min tɔ, a si naa koe bɛ ɲamakaran mɔ ye.» 
JHN.4.26	Isa ka a fɔ a ye, a ko: «Nde min be kumala i ye ka, nde le mu wo la.»
JHN.4.27	A la talibenu la na tabɛnta wolo ma. Anu to ka Isa nun muse taran kumala, wo mata anu ye da bala le la. Hali wolo mu, mɔgɔ yo ma sɔtɔ anu tɔ, min si a ɲininka a be diren fen min ye, ka wo ma a be kumala ale muse la fen min na. 
JHN.4.28	Wo butɔ, muse ka a la ji sori lɔndɛ to ɲɔ, a saagita saa tɔ, a naata a fɔ ɲɔ mɔgɛnu ye, a ko: 
JHN.4.29	«Wo na kaye do fɛlɛ ba! N ka koe min bɛ ma, a bata a bɛ fɔ n ɲɛ. Kɔnɔ hali Ala la mɔgɔ masubɛreŋɛ ma wo la ba?» 
JHN.4.30	Wo butɔ, a bɛ bɔɔta saa tɔ tagala Isa dula.
JHN.4.31	Wo ka a taran, wo wagate butɔ Isa la talibenu be a madiyala, anu ko: «Karamɔgɔ, dɔmɔre ma!» 
JHN.4.32	A ka a fɔ anu ye: «Kɔnɔ dɔmɛ be nde bolo, wole ma min lɔn.» 
JHN.4.33	Wo butɔ, talibenu tota a fɔla ɲɔgɔn ye: «Mɔgɔ do bata dɔmɛ nati a ye ba?» 
JHN.4.34	Isa ka a fɔ anu ye: «N na balue mu n Kiila sagoe ma koe le la, a la wale lakamali koe la. 
JHN.4.35	Wo bele a fɔla le ba, kari naani be toren sɛnɛ tɛgɛ ɲaama? N ni tɔɲa fɔ wo ye, wo ɲa lawuli wo ni sɛnɛnu fɛlɛ, anu bata mɔ, anu tɛgɛ tɛmuɛ bata ke. 
JHN.4.36	Min be sɛnɛ tɛgɛla, wo ɲan be a sɔŋɛ sɔtɔla, a mɛn be wo tɔnɛ madɛnna le alako mɔgɔ donu ni abada kise sɔtɔ. Wolo mu, sɛnɛ foyila nun a tɛgɛla bɛ be sɛɛwala. 
JHN.4.37	Wo butɔ, kɛ taale mu tɔɲa le la, a fɔ koe la: ‹Do si sɛnɛ foyi le, do gbɛtɛ ni a tɛgɛ.› 
JHN.4.38	Nde tugun ka wo sɔ sɛnɛ tɛgɛ koe la, wo ma tɔɔrɔ min na. Doenu ka wale min ma, wole be anu la tɔɔrɛ tɔnɛ sɔtɔla.»
JHN.4.39	Samari duge, wo saa tɔ, mɔgɔ siyama dɛnkɛnɛyata Isa ma, muse la seedeɲɔgɔya la ko sabu la, a to ka a fɔ, aa a ka koe min bɛ ma, Isa bata wo bɛ fɔ a ye. 
JHN.4.40	Awa, Samari kaanu to tagata ke Isa ma, anu tota a madiyala a ni to anu fɛ. Wo butɔ, a ka tele fila ma ɲɔ. 
JHN.4.41	Mɔgɔ siyama mɛn sata doenu kunma anu dɛnkɛnɛyata Isa la kuma la ko sabu la. 
JHN.4.42	Wonu ka a fɔ ale muse ye: «Mɔ ma dɛnkɛnɛya i la kuma le la de! Mɔle yɛtɛ bata a la kuma mɔɛ, mɔ ka a lɔn dunuya malakisilá yati mu ale le la.»
JHN.4.43	Wo tele fila tanbi kɔma, Isa bɔɔta Samari duge tɔ, a mɛn ka a la kila jokki tagala Galile duge tɔ. 
JHN.4.44	A yɛtɛ yati ka a fɔ le, a ko aa nabiyonmɛ te biliya sɔtɔ a la saa tɔ. 
JHN.4.45	A keta Galile wagate min tɔ, ɲɔ kaanu ka a labɛn a ɲinma la. Bayi ande tugun tagata le nun sale tɔ Darisalamu: a ka koe min bɛ ma sale tɔ, anu ka wo bɛ yen de. 
JHN.4.46	Wo butɔ, Isa tasaagita Kaana saa tɔ, Galile duge tɔ, a ka je ma beere la ka min na nun.
JHN.4.46	Wo ka a taran, mansa banba la walilá kuntige do be, a la den kayireŋɛ be bandiren Kapɛrinamu saa tɔ. 
JHN.4.47	A to ka a mɔɛ ko Isa bata na Galile duge tɔ ka bɔɔ Jude duge tɔ, a tagata a taran, a naata a madiya alako a ni taga a la den kayireŋɛ lakendeya Kaperinamu saa tɔ, bayi a be faga koe tɔ. 
JHN.4.48	Wo butɔ, Isa ka a fɔ a ye, a ko: «Ka wo ma tɔnkumanu nun kabanakoenu yen wo te dɛnkɛnɛya feu!» 
JHN.4.49	Mansa banba la walilá kuntige ka a fɔ, a ko: «N tige, yandi taga yannun n na denden lanma ni faga!» 
JHN.4.50	Isa ka a fɔ kuntige ye, a ko: «Saagi i bata, i la den kayireŋɛ bata kisi.» Wo kaye laata Isa la kuma la, a ka kila bita a tasaagita. 
JHN.4.51	A be kila tɔ wagate min tɔ a be jigila, a la joŋɛnu nata a labɛndula, anu ka a fɔ a ye aa a la dendeŋɛ bata kisi faga ma! 
JHN.4.52	Wo butɔ, a ka anu maɲininka a la deŋɛ fɔlɔta kendeyala wagate min tɔ. Anu ka a jaabi, anu ko: «Kunun tele latanbireŋɛ kunna la, kima ka a boloka.» 
JHN.4.53	Deŋɛ baaba ka hakkile sɔtɔ ko wo wagate yati le mu nun Isa ka a fɔ a ye aa a la den kayireŋɛ bata kisi. Wo kɔma, ale nun a la denbaya bɛ dɛnkɛnɛyata Isa ma. 
JHN.4.54	Isa la nareŋɛ Galile duge tɔ kabɔɔ Jude duge tɔ, a ka kɛ-lɛ ma a la kabanako filaɲɔgɛ la.
JHN.5.1	Wo koenu tanbi kɔma, Yahudenu la sale do keta, wo butɔ Isa yɛlɛta Darisalamu. 
JHN.5.2	Wo ka a taran, ji madɛn dula banba do be Darisalamu, min tɔgɔ Hebure kuma tɔ Beteseda. A be saa bonda banba le dondula tɔ, min tɔgɔ Kolofeŋɛnu la Bonda. Ɲinbe kɔtɔ loolu le be ɲɔ. 
JHN.5.3	Bandibaga siyama le be saren wo ɲinbenu kɔtɔ: ɲabɔnɛnu, anun namatanu, anun minnu bole nun anu kɛŋɛ be mabɛnden. Anu be ji lamaga do le kɔnɔnden. 
JHN.5.4	Bayi Marige la maleka do si kɛnɛ jigila le wo ji madɛndula tɔ, a ni je lamaga. Wo ji lamaga kɔma, min yo fɔlɔ jigita je tɔ, ka bandiya yo be min na, a si bɔɔ a tigi ma, a ni kendeya. 
JHN.5.5	Awa, kaye do be ɲɔ, min bata san bi saba nun sagin ma bandiya tɔ. 
JHN.5.6	Isa to ka a sareŋɛ yen, a ka a lɔn de a bata mɛ saren ɲɔ bɔɔla bima, wo butɔ a ka a fɔ a ye: «Kendeya sɔgɛ be i la ba?» 
JHN.5.7	Namata ka a jaabi, a ko: «N tige, mɔgɔ yo bele n ɲɛ min si n najigi kɛ ji madɛndula butɔ je lamaga kɔma. N tini be katala n ni ke ɲɔ, wo si a taran mɔgɛ do fɔlɔ bata jigi ɲɔ butɔ.» 
JHN.5.8	Isa ka a fɔ a ye: «Ile wuli, i ni i la safeŋɛ jigan, i ni tagaman!» 
JHN.5.9	Ale kaye kendeyata kisanna. A ka a la safeŋɛ jigan, a fɔlɔta tagamanna.
JHN.5.9	Wo ka a taran, a mata sulen lɔ́gɛ́ le. 
JHN.5.10	Awa, Yahude kuntigenu tota a fɔla kaye ye min kendeyata, anu ko: «Sulen lɔ́gɛ́ le bi de! A bele dagɛren i ye bi luŋɛ, i ni i la safeŋɛ jigan i ni a doni.» 
JHN.5.11	A ka anu jaabi, a ko: «Min ka n nakendeya, wolo ka a fɔ n ɲɛ, aa n ni n na safeŋɛ jigan, n ni tagaman.» 
JHN.5.12	Anu ka a maɲininka, anu ko: «Mɔgɔ miniman de ka a fɔ i ye, aa i ni i la safeŋɛ jigan, i ni tagaman?» 
JHN.5.13	Kɔnɔ kɛ kaye min kendeyata, a ma a lakendeyalá lɔn, bayi wo ka a taran Isa bata sama jama tɛma, min be wo dula tɔ nun.
JHN.5.14	Wagate do kɔma, Isa naata ale kaye yen Ala batu boŋɛ dala, a ka a fɔ a ye: «I tolomasɔ: kɔtɛ, i bata kendeya. I kana junubu koe ma bitugun, alako ko koroŋɛ kana ma i la min fisa a fɔlɔnɛŋɛ ko.» 
JHN.5.15	Ale kaye bɔɔta ɲɔ, a tagata a ka Yahudenu lalɔn, a ko aa Isa le ka a lakendeya. 
JHN.5.16	Isa to tota wo koenu mala sulen lɔ́gɛ́nu tɔ, wolo ka a ma Yahude kuntigenu fɔlɔta kitila a ɲagankata koe la. 
JHN.5.17	Kɔnɔ Isa ka anu jaabi, a ko: «Fanni n Baaba Ala be walila, fɔ nde tugun ni wali.» 
JHN.5.18	Wolo ka a ma, Yahudenu tota a faga fɛrɛ ɲinila, ka tanbi fɔlɔnɛŋɛ la, bayi a ma sulen lɔ́gɛ́ tana le tun ma, fɔ a mɛn ka a fɔ le aa ale Baaba le mu Ala la, wo butɔ a bata a yɛtɛ nun Ala lakanya.
JHN.5.19	Wo butɔ, Isa ka anu jaabi, a ko: «N ni tɔɲa beereŋɛ pɔsi fɔ wo ye: nde den kayireŋɛ te nɔ fenfen mala n yɛtɛ ma, fɔ ka n ka min yen n Baaba la. Bayi ale be min bɛ mala, nde a la den kayireŋɛ tugun be wo ɲɔgɔn de mala. 
JHN.5.20	Bayi n Baaba be nde a la den kayireŋɛ kanuren. Ale yɛtɛ be koe minnu mala, a be wo bɛ yitala n na. A mɛn si naa ko donu yita n na, minnu kolo kɛnu ko, han a ni ma wo ye da bala la. 
JHN.5.21	Bayi n Baaba be mɔgɔ fagareŋɛnu lawulila ki min na, a ni anu lakisi, nde a la den kayireŋɛ tugun sagoe be mɔgɛnu minnu la, n be wonu lakisila. 
JHN.5.22	Baaba ɲan te mɔgɔ yo makiiti, a be kiite bɛ toren nde a la den kayireŋɛ le ma, 
JHN.5.23	alako mɔgɛ bɛ ni nde a la den kayireŋɛ biliya, iko anu be ale biliyala ki min na. Min ma nde a la den kayireŋɛ biliya, wo tigi te n Baaba biliya min be n nasanbaren kiilaya la.
JHN.5.24	N ni tɔɲa beereŋɛ fɔ wo ye, min ka n na kuma mɔɛ, a ka a bita, a dɛnkɛnɛyata n Kiila ma, abada kise be wo tigi ye. A te bɛn kiite ma. A ɲan bata bɔɔ bɔnɛ tɔ, ka don kise tɔ. 
JHN.5.25	N ni tɔɲa beereŋɛ pɔsi fɔ wo ye, wagati do si naa ke, a ɲan bata ke, fagabaganu si nde Ala la den kayireŋɛ kulɛ lamɔɛ le. Minnu ka n kulɛ lamɔɛ, wonu si kisi le. 
JHN.5.26	Kise tige le mu n Baaba la, a bata sɔn kise to koe la nde a la den kayireŋɛ tugun bolo iko ale. 
JHN.5.27	A mɛn bata yamɔre don n bolo kiiti sa koe la, bayi Adamadeŋɛ le mu n na. 
JHN.5.28	Wo kana kaabɛ wo ma, bayi wagate do si naa ke le, min bɛ be saarenu tɔ, wonu si n kulɛ mɔɛ le. 
JHN.5.29	Wo tɛmuɛ, anu si tawuli anu la saarenu tɔ: minnu ka ko ɲinma ma, wonu si tawuli abada kise la, minnu ka ko koroŋɛ ma, wonu si tawuli a bɔnɔ kɛɲa ma. 
JHN.5.30	Nde te nɔ fenfen mala n yɛtɛ ma. N be a mɔɛla n Baaba la ki min na, n be kiite sala ɲɔgɔnna le. N na kiiti sa be telenden de, bayi n bele n yɛtɛ sagoe le mala, fɔ n Kiila sagoe.»
JHN.5.31	Isa mɛn ko: «Ka nde le be maren n yɛtɛ seede la, n na seedeɲɔgɔya tɔɲa ma. 
JHN.5.32	Do gbɛtɛ le be seedeɲɔgɔya bɔɔla n na ko tɔ, min mu Ala la. N ka a lɔn, ale la seedeɲɔgɔya mu tɔɲa le la.
JHN.5.33	Wole yati ka kiilanu kii le Yaya ma. Wo butɔ, a ka seedeɲɔgɔya min bɔɔ n na ko tɔ, wo bɛ mu tɔɲa le la. 
JHN.5.34	Nde ɲan haju yo bele Adamadeŋɛ do la seedeɲɔgɔya ma, kɔnɔ n be kɛ koenu fɔla le alako le wo ni kisi. 
JHN.5.35	Yaya mu lanpu bitareŋɛ le la nun, min malaŋɛ be bɔɔla. Wole sɔnta ɲagalinna a la malaŋɛ la, wagate do kɔtɔ.
JHN.5.36	Kɔnɔ seede do gbɛtɛ be n bolo, min tanbita Yaya tɛŋɛ la: n be wale minnu mala, wonu yɛtɛ mu n ɲɛ seede le la, ka a fɔla n Baaba le be n kiiren. N Baaba bata wo walenu don n bolo, anu dalafa koe la. 
JHN.5.37	Iyon, n Baaba min ka n kii, wolo yati be maren n seede la. Wo bele a kumari kulɛ yo mɔɛren, wo mɛn bele a ɲakɔtɔ tugun yenden wo ɲa la. 
JHN.5.38	A la kuma bele toren wo bue tɔ, bayi a ka nde min kii, wo bele laaren n na. 
JHN.5.39	Wo be Ala la sɛbɛrenu tefila ka a fɛlɛ a ɲinma la, bayi a be wo juse tɔ, ko abada kise be sɔtɔla wo sɛbɛre le tɔ. Awa, wo sɛbɛrenu tugun de mu n seede la. 
JHN.5.40	Kɔnɔ hali wolo mu, wo bele sɔnden nala n ma, alako wo ni kisi.
JHN.5.41	N bele mamatɔgɛ ɲinila mɔgɛnu la. 
JHN.5.42	Kɔnɔ n ka wo juse lɔn, wo bele Ala kanuren. 
JHN.5.43	N bata na n Baaba tɔgɛ la, kɔnɔ wo ma n nabɛn. Ka mɔgɔ do nata a yɛtɛ tɔgɛ la, wo si wo tigi kan nabɛn de. 
JHN.5.44	Wo be diren de wo ni ɲɔgɔn matɔgɔ, kɔnɔ wo bele katala le Ala ni wo matɔgɔ, min dɔrɔn mu. Wo butɔ, wo si nɔ dɛnkɛnɛyala kama le? 
JHN.5.45	Wo kana a mira nde si n madi n Baaba ma wo la ko la. Wo be wo la lannanteya bɛ saren Musa min ma, ale le si a madi wo la ko la. 
JHN.5.46	Ka wo laata Musa la nun, wo si laa nde tugun na, bayi a ka n na ko sɛbɛ le. 
JHN.5.47	Kɔnɔ ka wo bele laaren a la sɛbɛrenu la, fen de ɲan si nɔ a mala wo ni laa nde tɛn kuma la?»
JHN.6.1	Wo koenu tanbi kɔma, Isa nun a la talibenu bɔɔta ɲɔ, a tɛgɛta Galile ba kɔkɔma, anu be a fɔla ba min ma tugun, Tiberiyadi ba. 
JHN.6.2	Jama banba tota a jokkila, bayi a be kabanakoe minnu mala bandibaganu lakendeya koe la, anu be wonu yenna. 
JHN.6.3	Wo butɔ, Isa nun a la talibenu yɛlɛta kɔnkɛ kunma, anu tagata sigi ɲɔ la. 
JHN.6.4	Wo ka a taran, Yahudenu la murade Hɔrɔya Sale bata sutuya.
JHN.6.5	Awa, anu la sigireŋɛ ɲɔ, Isa ka a ɲa lawuli, a ka jama banba yen nala a ma. Wo butɔ, a ka a fɔ Filipu ye, a ko: «Mɔ si dɛgɛ san kɛ mɔgɛnu ye mina le, anu si min dɔmɔ?» 
JHN.6.6	A ka wo fɔ a ye dakɔtɔ bɔɛ le la, bayi a si min ma, a ɲan ka wo lɔn. 
JHN.6.7	Filipu ka a jaabi, a ko: «Hali wo mɔ ka dɛgɛ san tele kɛmɛ fila sɔŋɛ le la, anu bɛ dɔndɔ dɔndɔ ni donden sɔtɔ wo dɛgɛ la, dɛgɛ si ban de, a te anu bɔɔ.» 
JHN.6.8	Isa la talibe do, Simɔn Piyɛri kɔtɔ kayima, min tɔgɔ Andire, wo ka a fɔ a ye, a ko: 
JHN.6.9	«Dendeŋɛ do be yan, fondi dɛgɛ loolu nun yɛgɛnden fila be a bolo. Kɔnɔ wo be fen de jarala kɛ mɔgɔ siyama ma?» 
JHN.6.10	Isa ka a fɔ talibenu ye: «Wo a fɔ kɛ mɔgɛnu ye anu ni anu majigi.» Wo ka a taran, ɲagama siyama le be wo dula tɔ. Wo butɔ, anu naata sigi. Kɔnɔ wo ka a taran, anu kɔnte, kayi wulu loolu ɲɔgɔn be naren. 
JHN.6.11	Awa, Isa ka wo dɛgɛnu jigan, a ka Ala tantu. A la bandeŋɛ Ala tantula, a ka anu mafatan mɔgɔ sigireŋɛnu ma. A ka yɛgɛ tugun ma ɲɔgɔnna le, han anu fata. 
JHN.6.12	Anu to fata, a ka a fɔ a la talibenu ye: «Wo a kuntu tɔɛnu madɛn, alako fenfen kana kasara.» 
JHN.6.13	Wo butɔ, anu ka a bɛ madɛn, anu ka boron tan nun fila lafa wo fondi dɛgɛ loole kuntu tɔɛ la min tota dɔmɔrilanu baa tɔ. 
JHN.6.14	Wo mɔgɛnu ka Isa la kabanakoe mareŋɛ yen wagate min tɔ, anu tota a fɔla: «Nabiyonmɛ min bɛnta nala dunuya, wolo yati mu kɛ la.» 
JHN.6.15	Isa ka a lɔn, ka a fɔla, anu be a bitala le, ka a ma mansa la tekku. Wo butɔ, a bɔɔta anu kunma, a tagata tato kɔnkɛ tɔ a dɔrɔn.
JHN.6.16	Ɲɔ bata fɔlɔ pinpila, Isa la talibenu tagata jigi ba dala, 
JHN.6.17	anu jigita kuluŋɛ butɔ, anu tagata. Anu taga tɛmuɛ, anu be katala tɛgɛ koe la ba kɔkɔma, tagala Kapɛrinamu. Dibe bata ban jigila, wo ka a taran Isa ma ke anu ma betunna. 
JHN.6.18	Wo wagate, fɔɲɔ banba be wulila sɛnbɛ fɛ, a ka ba lafatiya. 
JHN.6.19	Wo butɔ, anu ka kilo loolu han wɔɔrɔ ɲɔgɔn tagamaŋɛ ma je kunma. Wo tɛmuɛ, anu ka Isa yen kisanna a be tagamanna ba kunma, a be a madonna kuluŋɛ la. Wolo ka a ma, anu kilanta. 
JHN.6.20	Kɔnɔ Isa ka a fɔ anu ye: «Nde le mu. Wo kana kilan!» 
JHN.6.21	Anu dita a bakkila kuluŋɛ butɔ. Kɔnɔ wo ka a taran kuluŋɛ kute bata maga duge la. Anu ɲan bata ke anu taga dula.
JHN.6.22	Wo tabantaka, jama tugun be sɔren ba dala. Anu to bata ke ɲɔ, anu ka a yen kulun do gbɛtɛ bele ɲɔ, fɔ Isa la talibenu nata min fɛ. Anu mɛn ka a lɔn Isa ma bakki nun a la talibenu kunma wo kuluŋɛ tɔ, anu tun de tagata. 
JHN.6.23	Wo ka a taran, kuluŋɛ do gbɛtɛnu tagata bɔɔla Tiberiyadi saa tɔ, anu keta dula tɔ, Marige Isa ka Ala tantu ka min na, mɔgɛnu mɛn ka dɛgɛ dɔmɔ dula min tɔ. 
JHN.6.24	Awa, wo mɔgɛnu to ka a lɔn, Isa nun a la talibenu bele ɲɔ, anu mɛn tabakkita kuluŋɛnu tɔ, tagala Isa ɲini dula Kapɛrinamu saa tɔ.
JHN.6.25	Jama ka Isa yen ba kɔkɔma tɛmuɛ min tɔ, anu ka a fɔ a ye: «Karamɔgɔ, i nata yan muntuma?» 
JHN.6.26	Isa ka anu jaabi, a ko: «N ni tɔɲa beereŋɛ pɔsi fɔ wo ye, wo be n ɲinila le bayi wo bata dɛgɛ dɔmɔ han wo faata. Wo bele n ɲinila n na kabanakoenu le la ko la de! 
JHN.6.27	Wo kana kata de dɔmɛ sɔtɔ koe la min be bɔrɔla. Wo kata dɔmɛ la ko la, min si mɛ a ni abada kise dii wo ma. Nde Adamadeŋɛ si wo dɔmɛ dii wo ma, bayi n Baaba Ala la manditɛ be nde le ma.» 
JHN.6.28	Wo butɔ, anu ka a maɲininka, anu ko: «Mɔ si fen de kata ma, alako mɔ ni walenu ma Ala be diren minnu ye?» 
JHN.6.29	Isa ka anu jaabi, a ko: «Ala be diren wale min ye, wolo mu kɛ la: a bata nde min nasanba kiilá la, wo ni dɛnkɛnɛya nde ma.» 
JHN.6.30	Wo butɔ, anu ka a fɔ a ye: «Awa ile, i be tɔnkuma miniman mala mɔ ni a yen, ka dɛnkɛnɛya i ma? I be ko miniman mala? 
JHN.6.31	Mɔ benbanu ka Mana dɔmɔ janfue tɔ, iko a be sɛbɛren ki min na: aa a ka dɛgɛ dii anu ma bɔɔla saŋɛ tɔ, anu ni a dɔmɔ
JHN.6.32	Isa ka a fɔ anu ye, a ko: «N ni tɔɲa beereŋɛ pɔsi fɔ wo ye, Musa le ma wo dɛgɛ dii wo ma kabɔɔ saŋɛ tɔ. Kɔnɔ n Baaba le be dɛgɛ yati diila wo ma kabɔɔ saŋɛ tɔ. 
JHN.6.33	Bayi min be jigila bɔɔla saŋɛ tɔ a ni kise dii dunuya mɔgɛnu ma, wolo mu Ala la dɛgɛ la.» 
JHN.6.34	Anu ka a fɔ a ye: «Marige, wo dɛgɛ dii mɔ ma wagate bɛ tɔ!» 
JHN.6.35	Isa ka a fɔ anu ye: «Nde le mu kise dɛgɛ la. Min tini na n ma, kɔnkɛ te wo tigi bita abada; min tini dɛnkɛnɛya n ma, ji min sɔgɛ te wo tigi bita abada. 
JHN.6.36	Kɔnɔ wole, hali wo be n yenden, wo ma dɛnkɛnɛya n ma. N ka wolo fɔ wo ye nun. 
JHN.6.37	N Baaba be mɔgɛnu minnu bɛ donden n bolo, wo bɛ si na ke n ma. Min tini na n ma, n te wo tigi aɲɛ feu! 
JHN.6.38	N bele jigiren bɔɔla saŋɛ tɔ, n yɛtɛ sagoe ma koe la, ade, n be jigiren n Kiilá sagoe le ma koe la. 
JHN.6.39	Min ka n kii, wo sagoe le mu kɛ la: A be diren de, a ka mɔgɛnu min bɛ dii n ma, wo hayi dɔndɔ kana sama n bolo, fɔ n ni anu lawuli faga ma lun tɔɛ. 
JHN.6.40	N Baaba sagoe tugun de mu ka: min yo ka nde a la den kayireŋɛ lasaga, a dɛnkɛnɛyata n ma, wo tigi si abada kise sɔtɔ le. Nde tugun si i tigi lawuli le faga ma lun tɔɛ.»
JHN.6.41	Awa, Isa to ka a fɔ, aa dɛgɛ min jigita bɔɔla saŋɛ tɔ, aa ale mu wolo la, Yahude donu be a makumala anu da kɔtɔ. 
JHN.6.42	Anu tota a fɔla: «Bɔ Isa ma ka, Yusufu la deŋɛ? Mɔ ka a baaba nun a nɛɛnɛ lɔn. Kɛ be a fɔla fenna aa ale be jigiren bɔɔla saŋɛ tɔ?» 
JHN.6.43	Isa ka anu jaabi, a ko: «Wo kana kuma fɔ ɲɔgɔn tɛma wo da kɔtɔ. 
JHN.6.44	Mɔgɔ yo te nɔ nala n ma, fɔ n Baaba min ka n kii, wo tini min kun sɔ n na. Nde tugun si naa wo tigi lawuli faga ma lun tɔɛ. 
JHN.6.45	A be sɛbɛren nabiyonmɛ la kitabue tɔ ɲɔgɔnna le, ka a fɔla:
JHN.6.45	Min bɛ ka n Baaba la kuma lamɔɛ, a ka lɔnnɛ sɔtɔ, wo tigi si naa ke n ma. 
JHN.6.46	A bele toren de iko mɔgɔ do bata n Baaba Ala yen, ade, fɔ nde min fatanta Ala la, nde le bata n Baaba yen. 
JHN.6.47	N ni tɔɲa beereŋɛ pɔsi fɔ wo ye: min tini dɛnkɛnɛya n ma, abada kise be wo tigi ye. 
JHN.6.48	Malakise dɛgɛ mu nde le la. 
JHN.6.49	Wo benbanu kan, anu ka Mana dɔmɔ janfue tɔ, kɔnɔ anu naata na faga le. 
JHN.6.50	Dɛgɛ min be jigila bɔɔla saŋɛ tɔ, wolo mu nde la. Ka mɔgɔ min yo ka a dɔmɔ, wo tigi kan te faga. 
JHN.6.51	Malakisi dɛgɛ min jigita bɔɔla saŋɛ tɔ, wolo mu nde la. Ka mɔgɔ min ka kɛ dɛgɛ dɔmɔ, a si kisi dan bele a la. N be dɛgɛ min diila, n bali bangue le mu a la. N si a dii, alako dunuya mɔgɛnu ni kise sɔtɔ.»
JHN.6.52	Wo butɔ, Yahudenu ka ɲɔgɔn masɔ́sɛ́ ma, anu ka a fɔ: «Bɔ, kɛ be nɔla a bali bangue diila mɔ ma kama le, mɔ ni a dɔmɔ?» 
JHN.6.53	Isa ka a fɔ anu ye, a ko: «N ni tɔɲa beereŋɛ pɔsi fɔ wo ye, ka wo ma nde Adamadeŋɛ bali bangue dɔmɔ, ka n base min, kisi bele wo ye. 
JHN.6.54	Kɔnɔ min tini n bali bangue dɔmɔ, a ka n base min, wo bata abada kise sɔtɔ. N si wo tigi lawuli le faga ma lun tɔɛ. 
JHN.6.55	Iyon, dɔmɛ yati le mu n bali bangue la. Minfeŋɛ yati le mu n base tugun na. 
JHN.6.56	Min tini n bali bangue dɔmɔ, a ka n base min, wo tigi la ko bata to nde ye, nde la ko tugun bata to ale ye. 
JHN.6.57	N be kise tɔ ki min na n Baaba kise tige fɛ, min ka n kii, awa min tini nde dɔmɔ, wo tigi tugun be kise sɔtɔla nde fɛ ɲɔgɔnna le. 
JHN.6.58	Dɛgɛ min jigita bɔɔla saŋɛ tɔ, wolo mu nde la. A bele toren iko wo benbanu ka dɛgɛ min siila dɔmɔ, anu naata na faga. Kɔnɔ min tini nde dɔmɔ, wo tigi si abada kise sɔtɔ le.»
JHN.6.59	Isa ka kɛ koenu fɔ, a be mɔgɛnu kawandila wagate min tɔ Yahudenu la kawandi ma boŋɛ tɔ Kapɛrinamu saa tɔ.
JHN.6.60	Awa, a la talibenu ka wo mɔɛ wagate min tɔ, anu siyama ko: «Kɛ kuma bɛlɛ de! Ɲɔmɔ le ɲan si nɔ a bitala?» 
JHN.6.61	Isa to ka a lɔn a yɛtɛ la, a la talibenu be kumala anu da kɔtɔ wolo la, wo butɔ a ka a fɔ anu ye: «Kɛ kuma bata wo ladumɛn ba? 
JHN.6.62	Ka a taranta go, wo ka nde Adamadeŋɛ yen yɛlɛla saŋɛ tɔ n bɔɔta ka min na? 
JHN.6.63	Ala Hakkili Saniyandeŋɛ le be mɔgɛ lakisila. Bali bangue kan te nɔ fenfen mala malakise la. Ala Hakkile Saniyandeŋɛ min be abada kise diila, wo be wo sɔtɔla nde la kumanu le sabu la n be minnu fɔren wo ye ka. 
JHN.6.64	Kɔnɔ donu be wo tɛma yan, anu bele dɛnkɛnɛyaren.» Isa ka wo fɔ le, bayi minnu bele dɛnkɛnɛyaren, Isa ka wonu lɔn bɔɔla a fɔlɛ la, anun mɔgɛ min si naa a janfa. 
JHN.6.65	A mɛn ka a fɔ: «Wolo mu, n be a fɔren wo ye, mɔgɔ yo te nɔ nala n ma, fɔ n Baaba ni dɛnkɛnɛya dii wo tigi ma.» 
JHN.6.66	Bɔɔla wo wagate le, a la talibenu siyama saagita a kɔma, anu bele tagamanna ɲɔgɔn na bitugun.
JHN.6.67	Wo butɔ, Isa ka a fɔ a la talibi tan nun fila ye: «Wole go? Wole tugun be diren tagala le ba?» 
JHN.6.68	Simɔn Piyɛri ka a jaabi, a ko: «Marige, mɔ si taga ɲɔmɔ ma? Abada kise kuma be ile le bolo! 
JHN.6.69	Mɔle be dɛnkɛnɛyaren, mɔ mɛn be a lɔnden, ile le mu Ala la mɔgɔ masubɛreŋɛ saniyandeŋɛ la.» 
JHN.6.70	Isa ka anu jaabi, a ko: «N ma wo mɔgɔ tan nun fila le masubɛ ba? Adun, mɔgɔ dɔndɔ be wo tɔ, Adama Sentanɛ le mu a la.» 
JHN.6.71	Yaga, a be Judasi le ma, Simɔn Isikariyoti la den kayireŋɛ. Bayi hali a to be wo talibi tan nun fila tɛma, ale le be naala a janfala.
JHN.7.1	Wo koenu tanbi kɔma, Isa be Galile duge matagamanna. A ma sɔn tagala Jude duge matagamanna, bayi wo ka a taran Yahude kuntigenu be a faga fɛrɛ ɲinila ɲɔ la. 
JHN.7.2	Wo ka a taran, Yahudenu la Bagi Sɔ Sale
JHN.7.3	Wo butɔ, Isa dɔgɛnu ka a fɔ a ye: «Bɔɔ yan i ni taga Jude, alako i be kabanakoe minnu mala, ɲɔ la talibenu tugun ni wonu lasaga. 
JHN.7.4	Ka mɔgɛ be diren bɛ ni a lɔn, a te fenfen ma dogoŋɛ tɔ. I to be kɛ kabanakoenu mala, ile tugun bɛnta anu mala dunuya bɛ ɲala.» 
JHN.7.5	Anu ka wo fɔ le, bayi hali ande yati bele dɛnkɛnɛyaren a ma. 
JHN.7.6	Wo butɔ, Isa ka a fɔ anu ye, a ko: «N na wagate ma ke betunna, kɔnɔ wagate bɛ kaɲin wole kan ye. 
JHN.7.7	Dunuya mɔgɛnu te nɔ wo kɔnna, kɔnɔ anu be nde kɔnna, bayi n mu seede la, ka a fɔla anu la walenu koron. 
JHN.7.8	Wole ká taga sale tɔ. Nde te taga kɛ sale tɔ betunna, bayi n taga wagate ma ke.» 
JHN.7.9	A la bandeŋɛ wo fɔla anu ye, a tota Galile duge tɔ ɲɔ.
JHN.7.10	Isa dɔgɛnu banta tagala sale tɔ wagate min tɔ, ale tugun tagata, kɔnɔ a dogoŋɛ le tɔ. 
JHN.7.11	Wo butɔ, Yahude kuntigenu be a ɲinila sale tɔ, anu be a fɔla: «Ale kaye be mina?» 
JHN.7.12	Da kɔtɔ kuma min be fɔla a la ko tɔ jama tɛma, a siyata. Donu ko: «Mɔgɔ ɲinma le.» Donu ko: «Ade, a be mɔgɛnu le latantanna.» 
JHN.7.13	Kɔnɔ mɔgɔ yo ma kuma do fɔ a la ko tɔ kɛnɛ tɔ, bayi anu be kilanden Yahudu kuntigenu la.
JHN.7.14	Awa fayida, anu bata ke Sale tɛma. Wo lun, Isa tagata Ala batu boŋɛ tɔ, a fɔlɔta mɔgɛnu kawandila ɲɔ. 
JHN.7.15	Wo butɔ, Yahudenu kaabɛta, anu ko: «Kɛ kaye karamɔgɔ to bele, a ka sɛbɛre lɔn kama le?» 
JHN.7.16	Isa ka anu jaabi, a ko: «N na karaŋɛ bele fatanden nde la le. Min be n kiiren, a be fatanden wolo la. 
JHN.7.17	Ka mɔgɔ yo be a hanigeren a ni Ala sagoe ma, wo tigi si a lɔn de, ka kɛ karaŋɛ be fatanden Ala le la, ka wo ma a be fatanden n yɛtɛ le la. 
JHN.7.18	Min be kumala a yɛtɛ la mira la, wo tigi be a yɛtɛ tɛn biliya le ɲinila. Kɔnɔ min be a kiilá tɛn biliya ɲinila, tɔɲa tige le wo la. Telenbaliya yo bele a la ko tɔ. 
JHN.7.19	Musa ma Ala la sariya don de wo bolo ba? Adun, hali wo dɔndɔ bele wo sariya latagamanna. Wo be katala n faga koe la fenna?» 
JHN.7.20	Jama ka a jaabi, anu ko: «Kɔnɔ jinna bele i bolo ba? Ɲɔmɔ le ɲan be diren i fagala?» 
JHN.7.21	Isa ka anu jaabi, a ko: «Lun do, n ka kabanako dɔndɔ le ma, a ka wo bɛ makaabɛ! 
JHN.7.22	Wole tugun si kaye sunna hali sulen lɔ́gɛ́ tɔ
JHN.7.23	Wo dun be kaye sunnala sulen lɔ́gɛ́ tɔ alako Musa la sariya kana tiɲa, fenna wo dumɛnta nde ma n to ka kaye lakendeya ken sulen lɔ́gɛ́ tɔ? 
JHN.7.24	Wo ni koenu butɔ fɛlɛ a ɲinma la yannun wo ni kiite sa, alako wo ni kiiti telendeŋɛ sa.»
JHN.7.25	Wo butɔ, Darisalamu kaa donu be a fɔla anu ko: «Kuntigenu be katala min faga koe la, ale ma kɛ la ba? 
JHN.7.26	A fɛlɛ, a be kumala kɛnɛ tɔ le ka, anu dun bele fenfen fɔla a ye. Kuntigenu ma laa a la ba, Ala la mɔgɔ masubɛreŋɛ le mu kɛ la? 
JHN.7.27	Adun, wo mɔ ka kɛ bɔɔ dula lɔn. Ala la mɔgɔ masubɛreŋɛ kan tini na, mɔgɔ yo te a bɔɔ dula lɔn.» 
JHN.7.28	Awa, Isa be mɔgɛnu kawandila Ala batu boŋɛ tɔ wagate min tɔ, a ka a kulɛ mayɛlɛ, a ko: «Wo ma n lɔn ba? Wo mɛn ma n bɔɔ dula lɔn ba? Adun, n bele naren n yɛtɛ ma. Tɔɲa tige le be n kiiren, kɔnɔ wole ma a lɔn. 
JHN.7.29	Nde ka ale lɔn, bayi n be fatanden ale le la. Ale le ka n kii.» 
JHN.7.30	Wo kuma le ka a ma, anu be a bita fɛrɛ ɲinila, kɔnɔ hali mɔgɔ dɔndɔ ma a bolo sa a ma, bayi a la wagate ma ke betunna. 
JHN.7.31	Kɔnɔ jama tɛma mɔgɔ siyama dɛnkɛnɛyata a ma, anu tota a fɔla: «Ala la mɔgɔ masubɛreŋɛ tini na wagate min tɔ, a si kabanakoenu ma ba, minnu si tanbi kɛ kaye tɛŋɛ la? Ade!»
JHN.7.32	Mɔgɛnu be kumala Isa la ko tɔ anu da kɔtɔ ki min na, Farisinu ka wo mɔɛ. Wo butɔ, Farisinu anun sarika lakela kuntigenu ka kɔsɔbilenu lasanba anu ni Isa bita.
JHN.7.33	Isa ka a fɔ: «N mɛn ni wagati donden ma wo fɛ, wo kɔma n ni naa taga n Kiilá kɛnna. 
JHN.7.34	Wo si naa n ɲini le, kɔnɔ wo te n yen. N be naala tola dula min tɔ, wole te nɔ kela ɲɔ.» 
JHN.7.35	Wolo ka a ma, Yahude kuntigenu ka a fɔ ɲɔgɔn ye: «Bɔ, kɛ be tagala mina le, wo mɔ te nɔ a yenna ka min na? Hali kɛ ni bɔɔ jamanɛ kɔma le ba? a ni taga Yahudenu dula, minnu be malansanden Girɛkenu la jamanɛ tɔ? a ni taga anu lakaran ba? 
JHN.7.36	A la kɛ kuma be fen de fɔren ka, a ko aa mɔ si naa a ɲini, aa kɔnɔ mɔ te a yen? A mɛn ko aa a be naala tola dula min tɔ, aa mɔ te nɔ tagala ɲɔ?»
JHN.7.37	Bagi Sɔ Sale lɔgɔ tɔɛ mu lɔgɔ banba le la. Wo lun, Isa wulita, a sɔta a ka a kulɛ mayɛlɛ, a ko: «Ka ji min sɔgɛ be mɔgɔ yo la, a ká na nde ma, a ni je min. 
JHN.7.38	Min tini dɛnkɛnɛya n ma, malakise je le be kɔɛɛ lafarala wo tigi juse tɔ, a ni woyi, iko Ala la sɛbɛre ka a fɔ ki min na.
JHN.7.39	Isa be Hakkili Saniyandeŋɛ le la ko fɔla. Minnu tini dɛnkɛnɛya a ma, anu be Hakkili Saniyandeŋɛ le sɔtɔla. Wo ka a taran, Hakkili Saniyandeŋɛ ma jigi, bayi Isa ma kunnawule sɔtɔ betunna.
JHN.7.40	Jama la wo kuma mɔɛreŋɛ, donu tota a fɔla anu tɔ: «Ale nabiyonmɛ yati le mu ka!» 
JHN.7.41	Donu tugun ko: «Ala la mɔgɔ masubɛreŋɛ le kɛ la!» Kɔnɔ donu ko: «Bɔ, Ala la mɔgɔ masubɛreŋɛ si nɔ bɔɔla Galile jamanɛ tɔ ba? 
JHN.7.42	Kaa, a bele fɔren de Ala la sɛbɛre tɔ, Ala la mɔgɔ masubɛreŋɛ be bɔɔla Dauda bɔnsɛ le tɔ, Bɛtilɛmu saa tɔ, Dauda sɔtɔta ka min na?» 
JHN.7.43	Wolo ka a ma, Isa la ko ka jama fatan fila la. 
JHN.7.44	A sɔgɔ tota donu la anu ni a bita, kɔnɔ mɔgɔ yo ma a bole sa a ma.
JHN.7.45	Awa, kɔsɔbilenu saagita sarika lakela kuntigenu anun Farisinu ma. Wonu ka anu maɲininka: «Fen de wo ma a nati?» 
JHN.7.46	Kɔsɔbilenu ka anu jaabi, anu ko: «Ee! han bi mɔgɔ yo ma kuma iko wo kaye.» 
JHN.7.47	Farisinu ka a fɔ anu ye: «Bɔ, a ka wole tugun natantan de ba? 
JHN.7.48	Adun, kuntige yo, Farisi yo, hali dɔndɔ ma dɛnkɛnɛya a ma feu! 
JHN.7.49	Kɔnɔ kɛ jama min ma Ala la sariya lɔn, wonu be bɔnɔren de.»
JHN.7.50	Kɔnɔ wo ka a taran, Nikodɛmu tugun be ɲɔ, min tagata Isa dula nun sue tɔ. Ale tugun be Farisinu ɲama. Awa, wo ka a fɔ anu ye: 
JHN.7.51	«Wo mɔ la sariya te mɔgɛ makiiti fɔ a ni i maɲininka, a ni a lɔn betunna i be min maren, kaa?» 
JHN.7.52	Anu ka a jaabi, anu ko: «Bɔ, ile tugun be bɔɔren Galile le ba? Awa kitabue butɔ fɛlɛ koola, i si a lɔn ka a fɔla nabiyonmɛ yo te bɔɔ Galile duge tɔ.» 
JHN.7.53	Wo kɔma, bɛ saagita a bata.
JHN.8.1	Wo butɔ, Isa tagata kɔnkɛ tɔ min tɔgɔ Jayitunu kɔnkɛ. 
JHN.8.2	Ɲɔ kɛnɛta ki min na, a mɛn tagata Ala batu boŋɛ tɔ. Jama bɛ tagata a dula. A sigita, a fɔlɔta anu kawandila.
JHN.8.3	Awa, sariya karamɔgɛnu nun Farisinu ka muse do nati, min be bitaren jeena ma tɔ. Anu ka a sɔ mɔgɛnu tɛma, 
JHN.8.4	ka na a fɔ Isa ye: «Karamɔgɔ, kɛ muse bata bita a be jeena ma tɔ. 
JHN.8.5	Kɔnɔ Musa ka mɔ yamɔri le Ala la sariya tɔ, a ko aa kɛ muse mɔle ni mabun kure la han a ni faga. Ile go, i ko wo tɔ kama le?» 
JHN.8.6	Anu ka wo fɔ Isa dakɔtɔ bɔɔ koe le la, alako anu ni a tɔɲɛgɛ. Kɔnɔ Isa butinta a tota sɛbɛre mala duge tɔ, a bolo soliŋɛ la. 
JHN.8.7	Anu to mɛta a maɲininkala, a ka a fan nawuli, a ka a fɔ anu ye: «Min ma junubu ko yo ma wo tɛma betunna, wo tigi fɔlɔ ká kure lafili kɛ muse ma.» 
JHN.8.8	A mɛn tabutinta tugun, a tota sɛbɛre mala duge tɔ. 
JHN.8.9	Anu to ka wo kuma mɔɛ, anu bɛ bɔɔta dɔndɔ dɔndɔ, a fɔlɔta anu la kayibanu ma. Isa dɔrɔn de tota ɲɔ, anun ale muse min be anu tɛma. 
JHN.8.10	Isa to ka a fan nawuli, a ka a fɔ muse ye, a ko: «N na, minnu ka i nati anu be mina? Mɔgɔ yo ma i makiiti?» 
JHN.8.11	Muse ko: «N marige, dodo ma n makiiti.» Isa ka a fɔ a ye: «Awa, nde tugun te i makiiti. Taga, i kana junube ma bitugun.»
JHN.8.12	Isa mɛn kumata jama ye tugun, a ko: «Nde le mu dunuya kɛnɛ la. Min tini sɔ n kɔma, wo te tagaman dibe tɔ muku, a be kɛnɛ le sɔtɔla min si a lakisi.» 
JHN.8.13	Wo butɔ, Farisinu ka a fɔ a ye: «I bata ma i yɛtɛ seede la. Wolo mu, i la seedeɲɔgɔya te ma tɔɲa la.» 
JHN.8.14	Isa ka anu jaabi, a ko: «Ade! Hali n mata n yɛtɛ seede la, n na seedeɲɔgɔya mu tɔɲa le la, bayi n ka n bɔɔdula nun n tagadula lɔn. Kɔnɔ wole ma n bɔɔdula nun n tagadula lɔn. 
JHN.8.15	Wole be mɔgɛ makiitila wo tɛn hakkile le ma. Nde te mɔgɔ yo makiiti. 
JHN.8.16	Hali n ka mɔgɔ makiiti, n na mɔgɔ makiite mu tɔɲa le la, bayi n dɔrɔn ma, fɔ n nun n Baaba le mu, min ka n kii. 
JHN.8.17	Hali wo la sariya tɔ, a be sɛbɛren de aa ka mɔgɔ fila ka seedeɲɔgɔya mɔle dɔndɔ bɔɔ, wo mu tɔɲa le la
JHN.8.18	N mu n yɛtɛ seede le la. N Baaba min ka n kii, wo tugun mu n seede le la.» 
JHN.8.19	Wo butɔ, anu ka a fɔ a ye: «I Baaba be mina le?» Isa ka anu jaabi, a ko: «Wo bele nde lɔnden, wo ɲan te n Baaba lɔn. Ka wo ka nde lɔn nun, wo si n Baaba tugun lɔn de nun.» 
JHN.8.20	Isa ka wo kumanu fɔ anu la sarika sadula kɛnna Ala batu boŋɛ tɔ, a be mɔgɛnu kawandila ka min na. Mɔgɔ yo ma a bita, bayi a la wagate ma ke betunna.
JHN.8.21	Awa, Isa mɛn ka a fɔ anu ye: «Nde si naa taga le. Wo tɛmuɛ, wo si naa n ɲini le, kɔnɔ wo si faga wo la junube tɔ. Nde be tagala ka min na, wole te nɔ kela ɲɔ.» 
JHN.8.22	Wo butɔ, Yahude kuntigenu be a fɔla ɲɔgɔn tɛma, anu ko: «Bɔ, a si naa a yɛtɛ faga le ba? bayi a ko: aa ale be tagala ka min na, aa mɔle te nɔ kela ɲɔ.» 
JHN.8.23	A ka a fɔ anu ye, a ko: «Wole bata mu duge tɔ le la. Nde bata mu saŋɛ tɔ le la. Kɛ dunuya tɛŋɛ le wole la. Kɛ dunuya tɛŋɛ ma nde la. 
JHN.8.24	Wolo mu, n ka a fɔ wo ye, wo si faga wo la junubenu tɔ. Bayi ka wo ma laa ka a fɔla nde le mu min be sabatiren, wo si faga wo la junubenu tɔ.» 
JHN.8.25	Yahudenu ka a fɔ a ye: «Ɲɔmɔ le mu ile la?» Isa ka anu jaabi, a ko: «N bata mɛ a fɔla wo ye kabɔɔ a fɔlɛ! 
JHN.8.26	N si nɔ kuma siyama fɔla wo makiiti koe la. Kɔnɔ n ka koe minnu mɔɛ n Kiilá la, n be wonu pɛti le fɔla dunuya mɔgɛnu ye. Ale le mu tɔɲa tige la.» 
JHN.8.27	Wo butɔ, anu ma hakkili sɔtɔ a ma, a be kɛnɛ a Baaba Ala le la ko fɔla anu ye. 
JHN.8.28	Awa, Isa ka a fɔ anu ye, a ko: «Wo tini nde Adamadeŋɛ bakku wagate min tɔ, wo si a lɔn wo tɛmuɛ ka a fɔla, nde le mu min be sabatiren. Wo si a lɔn, n te fenfen ma n yɛtɛ ma, fɔ n ni kuma iko n Baaba ka n degen ki min na. 
JHN.8.29	Nde nun n Kiilá le mu. A ma n dɔrɔn to, bayi tɛmuɛ bɛ, n be a sagona koe mala.» 
JHN.8.30	Isa be kɛ koenu fɔla wagate min tɔ, mɔgɔ siyama dɛnkɛnɛyata a ma.
JHN.8.31	Awa, Yahude minnu bata dɛnkɛnɛya Isa ma, a be a fɔla wonu ye: «Ka wo tota n na kuma bitala, wo si ma le n na talibenu yati la. 
JHN.8.32	Wo si tɔɲa lɔn, tɔɲa tugun si wo hɔrɔya.» 
JHN.8.33	Anu ka a jaabi, anu ko: «Iburahima bɔnsɛ le mɔ la. Han bi mɔ ma ma mɔgɔ yo la jon na. I be a fɔla kama le, i ko: mɔ si hɔrɔya?» 
JHN.8.34	Isa ka anu jaabi, a ko: «N ni tɔɲa beereŋɛ pɔsi fɔ wo ye: min yo be junube mala, wo tigi mu junube la joŋɛ le la. 
JHN.8.35	Marige do la joŋɛ te nɔ tola a tige la boŋɛ tɔ tɛmuɛ bɛ, kɔnɔ a la den kayireŋɛ kan si nɔ tola le ɲɔ tɛmuɛ bɛ. 
JHN.8.36	Awa, ka Ala la den kayireŋɛ ka wo hɔrɔya, wo butɔ wo bata lafulen yati.
JHN.8.37	N ka a lɔn de yati Iburahima bɔnsɛ le mu wo la. Kɔnɔ wo be katala n faga koe la, bayi n na kuma ma kun wo tɔ. 
JHN.8.38	Nde be min yenden n Baaba la, n be wolo fɔla. Wole tugun ka min mɔɛ wo baaba la, wo be wolo mala.» 
JHN.8.39	Anu ka a jaabi, anu ko: «Mɔle benba mu Iburahima le la.» Isa ka a fɔ anu ye: «Ka Iburahima bɔnsɛ yati yati le mu wo la, wo be Iburahima la kɛwalenu siila le mala nun. 
JHN.8.40	Kɔnɔ kɔtɛ, hali n be tɔɲa fɔren wo ye, n ka tɔɲa min mɔɛ Ala la, wo be kataren n faga koe le la. Adun, Iburahima ma wo koe siila ma! 
JHN.8.41	Wole be wo tɛn baaba walenu siila le mala.» Wo butɔ, anu ka a fɔ a ye: «Yangadeŋɛ ma mɔle la de! Mɔ mu baaba dɔndɔma le la, mɔ bɛ Ala la deŋɛ.» 
JHN.8.42	Isa ka a fɔ anu ye: «Ka Ala mu wo baaba le la nun, wo si n kanu le nun, bayi nde be fatanden Ala le la, n nata. N bele naren n yɛtɛ ma, ale le ka n kii. 
JHN.8.43	Fen de wo bele n kumari kulɛ fahamula? Bayi wo bele sɔnden n na kuma bitala. 
JHN.8.44	Iyon, wole baaba mu Sentanɛ yati le la, wo be sɔnden a sagona koe mala. Mɔgɔ fagalá le mu a la kabɔɔ a fɔlɛ la. A bele toren tɔɲa ko tɔ, bayi a te tɔɲa fɔ muku! A be foniya le fɔla, bayi a kɛɲa le wo la. Foniyante le mu a la, a mɛn mu foniya baaba le la. 
JHN.8.45	Kɔnɔ nde, wo bele laaren n na, bayi n be tɔɲa le fɔla! 
JHN.8.46	Mɔgɔ be min si nɔ n na junube do fɔla wo tɛma ba? N to be tɔɲa fɔla ka, fen de wo bele laala n na? 
JHN.8.47	Min mu Ala la mɔgɛ la, wo tigi si Ala la kuma lamɔɛ. Wo to bele maren Ala la mɔgɛ la, wolo mu wo te a lamɔɛ.»
JHN.8.48	Yahude kuntigenu ka Isa jaabi, anu ko: «Mɔ tɔɲa ma ba, a fɔla Samari kaa le mu ile la, jinna be i bolo.» 
JHN.8.49	Isa ka anu jaabi, a ko: «Jinna bele nde bolo. N be n Baaba le biliyala, kɔnɔ wole be n fɛɛyaala. 
JHN.8.50	Nde bele biliya ɲinila n yɛtɛ le la de! Min be a ɲinila n ɲɛ, wo be ɲɔ. A mɛn si n na kiite sa le. 
JHN.8.51	N ni tɔɲa beereŋɛ fɔ wo ye: ka mɔgɔ min ka n na kuma bita, wo tigi te faga sɔtɔ muku!»
JHN.8.52	Yahudenu ka a jaabi, anu ko: «Mɔ bata a lɔn kɔtɛ jinna le be i bolo. Iburahima fagata, nabiyonmɛ doenu tugun fagata. Ile nɔn be a fɔla aa ka mɔgɔ min ka i la kuma bita, aa a te faga sɔtɔ muku. 
JHN.8.53	Ile fisa le mɔ benba Iburahima ko ba? Ale fagata. Nabiyonmɛnu tugun fagata. I be i yɛtɛ mɔlɔnden fen de la?» 
JHN.8.54	Isa ka anu jaabi, a ko: «Ka n ka n yɛtɛ matɔgɔ, tɔnɔ yo bele wo tɔ. N Baaba le be biliya diila n ma, wole be a fɔla min ma, aa a mu wo tɛn Ala le la. 
JHN.8.55	Hali wolo mu, wo bele a lɔnden, kɔnɔ nde ka a lɔn. Ka n ka a fɔ n ma a lɔn, n bata ma foniya fɔlá la, iko wole. Kɔnɔ nde kan ka a lɔn, n mɛn be a la kuma bitala. 
JHN.8.56	Wo benba Iburahima sɛɛwata koola n na tuma yen koe la. A ka a yen de yati, a ɲagalinta.» 
JHN.8.57	Yahudenu ka a fɔ a ye: «I la sɔtɛ ɲan ma san bi loolu bɔɔ betunna, i nɔn ka Iburahima yen kama le?» 
JHN.8.58	Isa ka a fɔ anu ye: «N ni tɔɲa beereŋɛ fɔ wo ye: yannun Iburahima ni sɔtɔ, nde be sabatiren nun.» 
JHN.8.59	Wo butɔ, Yahudenu ka kurenu jigan a digii ma, anu ni a mabun. Kɔnɔ Isa dogonta, a bɔɔta Ala batu boŋɛ tɔ.
JHN.9.1	Isa be tanbila wagate min tɔ, a ka kaye do yen min be sɔtɔren ɲabɔnɔya tɔ. 
JHN.9.2	Isa la talibenu ka a maɲininka, anu ko: «Karamɔgɔ, ɲɔmɔ le ka junubu koe ma han kɛ kaye ni sɔtɔ ɲabɔnɔya tɔ, ale ba, ka a sɔtɔlánu?» 
JHN.9.3	Isa ka anu jaabi, a ko: «Kɛ kaye la junubu koe le ma de, a sɔtɔlánu tugun na junubu koe le ma de! A be sɔtɔren de ɲabɔnɔya tɔ alako Ala la walenu ni yita le a la ko tɔ. 
JHN.9.4	Fanni ɲɔ be kɛnɛren, a fɛrɛ bele fɔ n ni n Kiilá tɛn wale ma. Sue tini don, mɔgɔ yo te nɔ walila wo tɛmuɛ. 
JHN.9.5	Fanni n be dunuya, n mu dunuya kɛnɛ la.»
JHN.9.6	A to banta wo fɔla, a ka daje tutɛ duge tɔ, a ka bɔra sogin a daje la, a ka a madon ɲabɔnɛ ɲanu ma. 
JHN.9.7	A ka a fɔ a ye: «Taga i ɲanu ko Silɔmu ji madɛndula tɔ.» A fɔla Silɔmu, wo be fɔren de ‹Kiilá›. Wo butɔ, ɲabɔnɛ tagata, a ka a ɲanu ko. A saagi tɛmuɛ, a be ɲɔ tayenna.
JHN.9.8	A sigiɲɔgɛnu nun minnu be kɛnɛ a yenna tarile ma tɔ, wonu be a fɔla: «Min be sigiren nun tarili mala, wolo ma kɛ la ba?» 
JHN.9.9	Donu ko: «Ale le mu.» Donu tugun ko: «Ale ma, anu mulunta le.» Kɔnɔ a yɛtɛ ko: «Nde le yati mu.» 
JHN.9.10	Wo butɔ, anu ka a maɲininka: «I ɲanu lakata kama le?» 
JHN.9.11	A ka anu jaabi, a ko: «Anu be kaye min ma Isa, wolo ka bɔra sogin, a ka a madon n ɲanu ma, a ka a fɔ aa n ni taga n ɲanu ko Silɔmu ji madɛndula tɔ. N tagata n ɲanu ko ɲɔ le, n naata ɲɔ tayen.» 
JHN.9.12	Anu ka a maɲininka: «Ale kaye be mina le?» A ko: «N ma a lɔn.»
JHN.9.13	Kɛ kaye min mu ɲabɔnɛ la nun, mɔgɛnu ka a doni Farisinu dula. 
JHN.9.14	Wo ka a taran, wo luŋɛ Isa ka bɔra sogin lun min na, a ka kaye ɲanu laka, wo mata sulen lɔ́gɛ́ le la. 
JHN.9.15	Awa, Farisinu tugun fɔlɔta a maɲininkala, a ɲa lakata ki min na. A ka a fɔ anu ye: «Ale kaye ka bɔra madon n ɲanu ma, n ka anu ko, kɔtɛ n be ɲɔ tayenna.» 
JHN.9.16	Farisi donu ka a fɔ: «Kɛ kaye bele fatanden Ala la, bayi a bele sulen lɔ́gɛ́ makantaren.» Kɔnɔ donu ko: «Junubutɔɛ si nɔ kɛ kabanakoenu mɔle mala ba?» Wo butɔ, Isa la ko ka anu tafatan fila la. 
JHN.9.17	Anu mɛn ka a fɔ ɲabɔnɛ ye, min ɲanu lakata, anu ko: «A to bata i ɲanu laka, i be fen de fɔla a la ko tɔ?» A ko: «A mu nabiyonmɛ do le la.»
JHN.9.18	Wo bɛ, Yahude kuntigenu bele laaren a la, ka a mu ɲabɔnɛ le la nun, a ɲanu naata laka. Wolo mu, anu ka kiilá sɔ a sɔtɔlánu ma, wonu ni na. 
JHN.9.19	Anu la kereŋɛ ɲɔ, Farisinu ka anu maɲininka, anu ko: «Wo la den kayireŋɛ ma kɛ la ba? Wo be a fɔla, a sɔtɔta le a ɲa bele? Ka a ɲɔgɔnna le, a ka ɲɔ tayen kama le?» 
JHN.9.20	A sɔtɔlánu ka anu jaabi, anu ko: «Mɔ ka a lɔn mɔ la den kayireŋɛ le mu kɛ la, mɔ mɛn ka a lɔn a sɔtɔta le a ɲa bele. 
JHN.9.21	Kɔnɔ a ka ɲɔ tayen ki min na, mɔle ma wo lɔn. Min ka a ɲanu laka, mɔ ma wo tugun lɔn. Wo ale maɲininka bayi denden ma a la bitugun. A ka a kunma koe bɛ lɔn.» 
JHN.9.22	A sɔtɔlánu ka wo fɔ le, anu to be kilanden Yahude kuntigenu la, bayi wonu dun bata bɛn a ma, ka a fɔla, min yo ka a fɔ Isa mu Ala la mɔgɔ masubɛreŋɛ le la, anu ni wo tigi latɔn a kana don kawandi ma boŋɛ butɔ. 
JHN.9.23	Wolo ka a ma, a sɔtɔlánu ka a fɔ aa denden ma a la bitugun, anu ni ale maɲininka.
JHN.9.24	Awa, kaye min mu ɲabɔnɛ la nun, anu ka wo kele mɛn tugun, anu ka a fɔ a ye: «Tɔɲa fɔ i nun Ala tɛma. Mɔle ka a lɔn ale kaye mu junubutɔɛ le la.» 
JHN.9.25	A ka anu jaabi: «Ka junubutɔɛ le mu a la, nde ma a lɔn. N ka ko dɔndɔ kan lɔn: n mu ɲabɔnɛ le la nun, kɔnɔ kɔtɛ n ɲanu bata laka.» 
JHN.9.26	Anu mɛn ka a fɔ a ye: «A ka fen ma i la? A ka i ɲanu laka kama le?» 
JHN.9.27	A ka anu jaabi, a ko: «N ɲan bata wo fɔ wo ye nun, kɔnɔ wo ma a bita. Fen de wo mɛn be diren a mɔɛla tugun? A sɔgɔ be wo la le ba wo ni ma a la talibenu la?» 
JHN.9.28	Wo butɔ, anu ka a nani, anu ka a fɔ a ye: «Ile le mu kɛ kaye la talibe la. Mɔle kan mu Musa le la talibenu la. 
JHN.9.29	Bayi mɔle ka a lɔn, Ala kumata le Musa la, kɔnɔ mɔ ɲan ma kɛ kaye kan bɔɔdula lɔn feu.» 
JHN.9.30	Kaye ka anu jaabi, a ko: «Ee, awa kabanako banba le mu kɛ la, a fɔla wo ma a bɔɔdula lɔn, adun bata n ɲanu laka. 
JHN.9.31	Mɔ ka a lɔn Ala te junubutɔɛ kulɛ lamɔɛ. Kɔnɔ ka mɔgɔ min mu Ala batulá la, ka i ka a sagoe ma, Ala si i tigi kulɛ lamɔɛ le. 
JHN.9.32	Bɔɔla dunuya data, a bele mɔɛren mɔgɔ do ka ɲabɔnɛ ɲanu laka, min sɔtɔta ɲabɔnɔya tɔ. 
JHN.9.33	Ka kɛ kaye bele fatanden Ala le la nun, a te nɔ fenfen mala nun.» 
JHN.9.34	Anu ka a jaabi: «Ile sɔtɔta junube le yati tɔ. Ile nɔn be diren mala mɔ karamɔgɔ le la ba?» Anu ka tɔŋɛ sigi a la, a kana don bitugun kawandi ma boŋɛ butɔ.
JHN.9.35	Isa ka a mɔɛ ka a fɔla ɲabɔnɛ min ɲanu lakata, anu bata a latɔn a kana don kawandi ma boŋɛ butɔ bitugun, wo butɔ Isa tagata a ɲini. A ka a yen wagate min tɔ, a ka a fɔ a ye, a ko: «I be dɛnkɛnɛyaren Adamadeŋɛ ma ba?» 
JHN.9.36	A ka a jaabi, a ko: «N Marige, ɲɔmɔ le mu wo la? Alako n ni dɛnkɛnɛya a ma.» 
JHN.9.37	Isa ka a fɔ a ye: «I ɲan be a yenden. I nun nde min be kumala ka, wolo mu.» 
JHN.9.38	A ko: «N Marige, n bata dɛnkɛnɛya i ma.» A naata sujudu a ye. 
JHN.9.39	Isa ko: «Nde be naren de kɛ dunuya n ni mɔgɛnu makiiti mɔle do la: wolo si a ma minnu mu ɲabɔnɛ la, wonu ɲanu si laka, minnu tugun be ɲɔ tayenna, wonu si ma ɲabɔnɛ la.»
JHN.9.40	A nun Farisinu minnu be ɲɔgɔnna, wonu donu ka kɛ kuma mɔɛ, anu ka a fɔ a ye: «Bɔ, mɔle tugun mu ɲabɔnɛ le la ba?» 
JHN.9.41	Isa ka a fɔ anu ye, a ko: «Ka ɲabɔnɛ le mu wo la nun, junubu yo te to wo ma nun. Kɔnɔ kɔtɛ wo to ko wo be ɲɔ tayenna, wo la junubenu te kafari.»
JHN.10.1	Isa ko: «N ni tɔɲa beereŋɛ fɔ wo ye, min te don kolofen sansaŋɛ bonda la, fɔ a ni tun sansaŋɛ kunma, wolo mu kankante nun boenmalá la. 
JHN.10.2	Kɔnɔ min be donna kolofen sansaŋɛ bonda la, kolofen kantalá mu wolo la. 
JHN.10.3	Bonda kantalá si bonda laka le kolofen kantalá ye. Kolofeŋɛnu si ale le kulɛ mɔɛ; a ni a yɛtɛ tɛn kolofeŋɛnu kele anu tɔgɛ la, a ni anu labɔɔ. 
JHN.10.4	A tini a yɛtɛ tɛn kolofeŋɛ bɛ labɔɔ, a si sɔ le anu ɲatɔ. Kolofeŋɛnu si a jokki, bayi anu ka a kulɛ lɔn. 
JHN.10.5	Anu te luntaŋɛ jokki muku, fɔ anu ni bori ka yanfaya a la, bayi anu ma a kulɛ lɔn.» 
JHN.10.6	Isa ka wo sanda sa anu ye, kɔnɔ a dita koe minnu fɔla anu ye, anu ma wonu fahamu.
JHN.10.7	Wolo ka a ma, Isa ka a fɔ anu ye wo kɔma tugun, a ko: «N ni tɔɲa beereŋɛ fɔ wo ye, nde le mu bonda la n na saakanu ye. 
JHN.10.8	Min bɛ fɔlɔ nata nde ko, kankante nun boenmalá le wonu la, kolofeŋɛnu ma wonu kulɛ lamɔɛ. 
JHN.10.9	Nde le mu bonda la. Ka mɔgɔ min yo donta nde sabu la, wo tigi si kisi le, a ni don nun bɔɛ ma, a ni baludula sɔtɔ. 
JHN.10.10	Kankante bele nala fenfen na, fɔ kankaya nun faga nun tiɲare. Nde kan nata le alako mɔgɛnu ni kise sɔtɔ, anu la dunuya takunte ni bɛn a ɲinma la.
JHN.10.11	Nde le mu kolofen kantalá ɲinma la. Kolofen kantalá ɲinma si diɲa le a nɛ ma, a la saakanu la ko la. 
JHN.10.12	Min be walila nafulu koe la, kolofen kantala yati ma wo la feu, ale tɛn ma wo kolofeŋɛnu la. A tini suluke yen nala, a be kolofeŋɛnu tola ɲɔ le, a ni a kuŋɛ kata. Suluke ni donu bita, a tɔmanu ni malansan. 
JHN.10.13	Min be walila nafulu koe la, a si bori le, bayi a be nafule le ɲinila. A haju yo te to kolofeŋɛnu la ko tɔ. 
JHN.10.14	Kolofen kantalá ɲinma kan mu nde le la. N ka n na kolofeŋɛnu lɔn, ande tugun ka n lɔn, 
JHN.10.15	iko n nun n Baaba be ɲɔgɔn lɔnden ki min na. Wolo mu, n si n nɛ dii le n na kolofeŋɛnu la ko la. 
JHN.10.16	Kolofen gbɛtɛnu tugun be n bolo, minnu bele kɛ sansaŋɛ tɔ. A fɛrɛ bele fɔ n ni wonu tugun nati. Anu si n kulɛ mɔɛ le, anu bɛ labɛndeŋɛ ni naa ma kurun dɔndɔ la, kolofen kantalá dɔndɔ. 
JHN.10.17	N Baaba be n kanuren, bayi n be n nɛ diila mɔgɛnu la ko la alako n mɛn ni tasaagi a jiganna tugun n ni tawuli. 
JHN.10.18	Mɔgɔ yo te nɔ n nɛ jiganna, nde le yɛtɛ yati be a diila. Bayi yamɔre be n ɲɛ n ni a dii. Yamɔre mɛn be n ɲɛ n ni tasaagi a jiganna, n ni tawuli. N Baaba ka n yamɔri wolo la.»
JHN.10.19	Wo kuma la ko le ka a ma Yahudenu mɛn tafatanta fila la. 
JHN.10.20	A siyama ka a fɔ anu tɔ: «Jinna le be a bolo, a be maren fatiyabaga le la. Wo be wo tolomasɔla a la kumanu la fenna?» 
JHN.10.21	Kɔnɔ donu tugun ko: «Jinna tige la kuma ma kɛnu la de! Jinna si nɔ ɲabɔnɛ ɲanu lakala ba?»
JHN.10.22	Fɔlɛ tɔ nun, Yahudenu ka Ala batu boŋɛ laka. San yo san anu be kɛnɛ wo Sale le mala. Awa, wo Sale keta Darisalamu, wo ka a taran kima tɛmuɛ le mu. 
JHN.10.23	Isa be a matagamanna Ala batu boŋɛ tatta banba butɔ, ka min tɔgɔ annabi Sulemani la ɲinbe kɔtɔ. 
JHN.10.24	Yahude donu ka a lamilin ɲɔ, anu ka a fɔ a ye: «I be mɔ tola sikkɛ tɔ han tɛmu miniman? Ka Ala la mɔgɔ masubɛreŋɛ le mu i la, a beeyareŋɛ fɔ mɔ ye ba.» 
JHN.10.25	Isa ka anu jaabi, a ko: «N ɲan bata a fɔ wo ye, kɔnɔ wo bele laaren a la. Nde be wale minnu mala n Baaba tɔgɛ la, wondelen mu n seede la. 
JHN.10.26	Kɔnɔ wole bele laaren n na, bayi wo bele n na wɔɔrɛ tɔ. 
JHN.10.27	N tɛn kolofeŋɛnu kan si n kulɛ mɔɛ le. Nde ka anu lɔn, anu be n jokkiren. 
JHN.10.28	Nde tugun be abada kise diila anu ma, anu te bɔnɔ muku! Mɔgɔ yo te anu bosi n bolo. 
JHN.10.29	N Baaba ka mɔgɛ minnu dii n ma, wonu sɔdula kolo anu bɛ ko. Mɔgɔ yo te nɔ anu bosila n Baaba bolo. 
JHN.10.30	Nde nun n Baaba, mɔ bɛ mu dɔndɔ le la.»
JHN.10.31	Wo kuma le ka a ma, Yahudenu mɛn ka kurenu matɔnbɔn tugun, alako anu ni a mabun ka a faga. 
JHN.10.32	Isa mɛn ka kuma tajigan, a ko anu ma: «N ka wali ɲinma siyama ma wo ɲala, minnu be fatanden n Baaba la. Wo be diren n mabunna wo wali miniman de yati la ko la?» 
JHN.10.33	Yahudenu ka a jaabi, anu ko: «Mɔ bele i mabunna i la wali ɲinma do le la ko la de! Mɔ be diren i mabunna le bayi i be tana kuma fɔla: i mu Adamadeŋɛ le la, i dun be i yɛtɛ maren Ala la.» 
JHN.10.34	Isa ka anu jaabi, a ko: «Kaa, Ala ma a fɔ le, a mɛn be sɛbɛren wo la sariya kitabue tɔ,
JHN.10.35	Wo mɔ ka a lɔn Ala la sɛbɛre te tiɲa. Wo butɔ, Ala la kuma keta minnu ma, a ka a fɔ wonu ma ‹a la deŋɛnu›. 
JHN.10.36	A mɛn, n Baaba Ala ka nde masubɛ, a ka n nasanba dunuya. N to ka a fɔ n mu Ala la den kayireŋɛ le la, wo si a fɔ n ma kama le, aa n be tana kuma fɔla? 
JHN.10.37	Ka n bele n Baaba la walenu ɲɔgɔnnu mala, hali wo ma laa n na. 
JHN.10.38	Kɔnɔ ka n be wonu mala, hali wo bele laaren nde yɛtɛ la, kɔnɔ wo laa n na wo walenu kan na. Wolo si a ma, wo ni a lɔn, ka a to wo juse tɔ, ka a fɔla nde la ko bata to n Baaba ye, n Baaba tugun na ko bata to n ɲɛ.» 
JHN.10.39	Wo kuma le ka a ma, Yahudenu mɛn tota Isa bita fɛrɛ ɲinila tugun, kɔnɔ a kisita anu bolo.
JHN.10.40	Isa bɔɔta ɲɔ, a mɛn saagita tugun Yurudɛn kɔɛɛ kɔkɔma, Yaya be malasuwɛ mala ka min na nun. A tota ɲɔ. 
JHN.10.41	Mɔgɔ siyama tagata a dula, anu tota a fɔla: «Yaya ma kabanako yo kan ma, kɔnɔ a ka min bɛ fɔ ale kaye la ko tɔ, a bɛ mu tɔɲa le la.» 
JHN.10.42	Awa, mɔgɔ siyama dɛnkɛnɛyata a ma ɲɔ le.
JHN.11.1	Kaye do le be ɲɔ nun, a be bandiren, a tɔgɔ Lasari. A nun a barenmusenu Mariyama nun Marata be sabatiren Betani saa tɔ le. 
JHN.11.2	Ale Mariyama le si naa labundɛ madon Marige Isa kɛŋɛnu ma, a ni anu mafitan a kunsige la. Awa, wolo dɔgɛ Lasari bandita. 
JHN.11.3	Wo butɔ, a barenmusenu ka kiilá lasanba, ka taga a fɔ Isa ye: «Marige, i kanunteŋɛ bele kendeyaren feu.» 
JHN.11.4	Isa to naata wo kuma mɔɛ, a ko: «Lasari la kɛ bandiya te ma a ye faga la. Kɛ bande la ko be naala Ala la nɔɔra le makɛnɛnna, a si a ma Ala la den kayireŋɛ ni kunnawule sɔtɔ.» 
JHN.11.5	Wo ka a taran, Isa be Marata nun a dɔgɔ musuma nun Lasari kanuren de. 
JHN.11.6	Awa, a to ka a mɔɛ, Lasari be bandiren, Isa be ka min na, a mɛn ka tele fila ma ɲɔ tugun. 
JHN.11.7	Wo kɔma, a ka a fɔ a la talibenu ye aa anu bɛ ni saagi Jude duge tɔ. 
JHN.11.8	A la talibenu ka a fɔ a ye: «Karamɔgɔ, a bele mɛren Yahude kuntigenu be diren i mabunna, ka i faga, i nɔn be diren saagila ɲɔ le ba?» 
JHN.11.9	Isa ka anu jaabi, a ko: «Wagati tan nun fila le ma tele dɔndɔ la ba? Ka mɔgɛ be tagamanna tele tɔ, a te a kɛŋɛ latugu, bayi a be kɛ dunuya kɛnɛ yenden. 
JHN.11.10	Kɔnɔ ka min be tagamanna sue tɔ, a si a kɛŋɛ latugu le, bayi kɛnɛ yo bele a ye.»
JHN.11.11	Kɛ kumanu tanbi kɔma, a ka a fɔ anu ye, a ko: «Wo mɔ kanunteŋɛ Lasari be kinnɔgɔren, kɔnɔ n be tagala a lakunɛndula.» 
JHN.11.12	Talibenu ka a fɔ a ye, anu ko: «Marige, ka a be kinnɔgɔla, a si kendeya le.» 
JHN.11.13	Adun, Isa ka Lasari la faga koe le fɔ, kɔnɔ talibenu ka a mira a ka kunɛn kinnɔgɛ le la ko fɔ. 
JHN.11.14	Awa, Isa ka a fɔ anu ye a beeyareŋɛ la, a ko: «Lasari fagata. 
JHN.11.15	Kɔnɔ a to ma ma n ɲala le, n be ɲagalinden wo la. Wolo mu, wo si naa dɛnkɛnɛya n ma. Kɔtɛ, wo mɔ ma Lasari kɛnna.» 
JHN.11.16	Tomasi, anu be min ma ‹Fɛrɛŋɛ›, wo ka a fɔ a talibiɲɔgɛnu ye: «Iyon, mɔle tugun, wo mɔ ma, alako wo mɔ nun karamɔgɔ bɛ ni faga.»
JHN.11.17	Isa la kereŋɛ Betani saa tɔ ɲɔ, a ka a taran Lasari fure ɲan bata tele naani bɔɔ nun gabure butɔ. 
JHN.11.18	Wo ka a taran, Betani saa, wo be Darisalamu kɛnna le, anu tɛma la yanfaya fayida kilo saba. 
JHN.11.19	Awa, Jude kaa siyama bata na nun Mariyama nun Marata dɔgɛ la faga kɔntɔre la. 
JHN.11.20	Bɔɔla Marata ka a mɔɛ Isa be nala, a tagata a labɛndula, Mariyama kan tota sigiren boŋɛ tɔ. 
JHN.11.21	Marata la kereŋɛ Isa ma, a ko a ma: «Marige, ka i be yan nun, n dɔgɛ te faga nun. 
JHN.11.22	Kɔnɔ, n ka a lɔn hali kɔtɛ, i ka Ala tárán fenfen na, a si wo ma i ye.» 
JHN.11.23	Isa ko a ma: «I dɔgɛ si naa tawuli le.» 
JHN.11.24	Marata ka a jaabi, a ko: «N ka a lɔn a si naa tawuli le mɔgɔ fagareŋɛnu wuli luŋɛ kan, lun tɔɛ.» 
JHN.11.25	Isa ka a fɔ a ye, a ko: «Nde le mu fure lawulilá la, anun malakisilá. Min dɛnkɛnɛyata n ma, a si kise sɔtɔ le, hali a fagareŋɛ. 
JHN.11.26	Mɔgɔ yo mɔgɔ be balue tɔ, a dɛnkɛnɛyata n ma, a te naa faga feu. I be laaren wo la ba?» 
JHN.11.27	Marata ka a fɔ a ye, a ko: «Iyon, n Marige, n bata laa a la, ka a fɔla i mu Ala la mɔgɔ masubɛreŋɛ le la, Ala la den kayireŋɛ, min bɛnta nala dunuya.»
JHN.11.28	A to banta wo fɔla, a saagita, a ka a dɔgɔ musuma Mariyama kele gundo tɔ. A ka a fɔ a ye: «Karamɔgɔ bata na, a be i kelela.» 
JHN.11.29	Bɔɔla Mariyama ka wo kuma mɔɛ, a wulita kisanna, a be tagala Isa labɛndula. 
JHN.11.30	Kɔnɔ Isa ma don wo saa tɔ betunna. A nun Marata bɛnta ka min na, a be ɲɔ le betunna. 
JHN.11.31	Yahudenu minnu be naren Mariyama bata boŋɛ tɔ faga kɔntɔre la, wonu to ka a yen Mariyama wulita ki min na, a bɔɔta, wonu tugun ka a jokki. A be toren anu ye a be tagala diridula le gaburudula.
JHN.11.32	Mariyama la kereŋɛ Isa ma, a ka a yen, a sujuduta a ye. A ko a ma: «Marige, ka i be yan nun, n dɔgɛ te faga nun.» 
JHN.11.33	Isa to ka Mariyama yen a be dila, anun Yahudenu minnu be a kɔma, wonu tugun be dila, wo ka a juse tɔɔrɔ koola, a suunuta. 
JHN.11.34	A ka anu maɲininka, a ko: «Wo ka Lasari baadɛ mina?» Anu ka a fɔ a ye: «Marige, na yan, i ni ɲɔ yen.» 
JHN.11.35	Wo butɔ, Isa dita. 
JHN.11.36	Wolo ka a ma, Yahude donu ko: «Wo a fɛlɛ, a be a kanuren ki min na!» 
JHN.11.37	Donu tugun ka a fɔ: «Kɛ min ka ɲabɔnɛ ɲanu laka, a te nɔ Lasari latangala nun faga ma ba?»
JHN.11.38	Wo mɛn ka Isa juse tɔɔrɔ koola, a ka a kun sɔ gaburudula la. Wo gabure mu fanmɛ le la, a da be hibbɛren kure le la. 
JHN.11.39	Isa ka a fɔ mɔgɛnu ye: «Wo kure bɔɔ a da la!» Fagabaga barenmuse Marata ka a fɔ a ye, a ko: «N Marige, kɛ tɛmuɛ a kuɲɛ be bɔɔla bayi a la faga bata tele naani bɔɔ.» 
JHN.11.40	Isa ka a jaabi, a ko: «N ka min fɔ i ye nun, i bele a talɔnden, ka a fɔla, ka i dɛnkɛnɛyata, i si Ala sɛnbɛ yen de?» 
JHN.11.41	Wo butɔ, anu ka kure bɔɔ ɲɔ. Isa ka a ɲa layɛlɛ kantɔ, a ko: «Baaba, n be i tantula bayi i bata n kulɛ lamɔɛ. 
JHN.11.42	Nde ka a lɔn wagate bɛ i be n kulɛ lamɔɛla. Kɔnɔ jama min be sɔren n na miliŋɛ tɔ ka, n ka a fɔ wondelen na ko la, alako ka anu si dɛnkɛnɛya, ka a fɔla ile le ka n nasanba.» 
JHN.11.43	Isa to banta wo fɔla, a ka a kulɛ mayɛlɛ sɛnbɛ la, a ko: «Lasari, bɔɔ!» 
JHN.11.44	Wo butɔ, ale fagabaga bɔɔta, a kɛŋɛnu nun a bolenu be makitiren kasange la. A ɲakɔtɔ be mabutinden kuta la. Isa ka a fɔ anu ye: «Wo a mafulen, wo ni a to a ni taga.»
JHN.11.45	Awa, Yahudenu minnu tagata Mariyama bata, bɔɔla anu ka a yen Isa ka kɛ kabanakoe ma, anu siyama dɛnkɛnɛyata a ma. 
JHN.11.46	Kɔnɔ donu be anu tɛma, wonu tagata Farisinu taran. Isa ka kabanakoe min ma, anu ka wo ɲamakaran anu ye. 
JHN.11.47	Wo kɔma, sarika lakela kuntigenu anun Farisinu ka Yahude kuntigenu madɛn, anu ko: «Wo mɔ be fen mala? Bayi kɛ kaye be kabanako siyama le mala! 
JHN.11.48	Ka mɔ ka a to a fan bolo, mɔgɛ bɛ si dɛnkɛnɛya a ma. Wo kɔma, Rɔmu kaanu si na le, anu ni naa mɔ la Ala batu bon banba tiɲa, anun mɔ bɔnsɛ!» 
JHN.11.49	Mɔgɔ dɔndɔ be anu tɔ, a tɔgɔ Kayifa, ale le mu sarika lakela kuntigi banba la wo saŋɛ la. Wo ka a fɔ anu ye, a ko: «Wole ma fenfen lɔn. 
JHN.11.50	Wo bele a fahamuren mɔgɔ dɔndɔ la fagala jama la ko la, wolo fisa wo ye, alako wo mɔ bɔnsɛ bɛ kana bɔnɔ.» 
JHN.11.51	Adun Kayifa ma wo kuma fɔ a yɛtɛ hanige la. Ale le to mu sarika lakela kuntigi banba la wo saŋɛ la, a ka wahawe fɔ iko nabiyonmɛ, a ko: aa Isa be fagala le a bɔnsɛ faliŋɛ la. 
JHN.11.52	Iyon, a be fagala le, kɔnɔ a bɔnsɛ tun faliŋɛ ma. A be fagala le, alako a ni Ala la deŋɛnu tugun madɛn, minnu be mafatanden dula bɛ tɔ, a ni anu bɛ ma jama dɔndɔ la.
JHN.11.53	Awa, kabɔɔ wo lun Yahude kuntigenu ka nátá jigan Isa faga koe la. 
JHN.11.54	Wolo ka a ma, Isa bele tagamanna kɛnɛ tɔ bitugun Yahudenu tɛma, fɔ a bɔɔta ɲɔ ka taga dula do le tɔ, janfue dala, saa min tɔgɔ Efirami. A nun a la talibenu tagata to ɲɔ la.
JHN.11.55	Wo ka a taran, Yahudenu la Hɔrɔya Sale bata sutuya. Jamanɛ mɔgɔ siyama tagata Darisalamu, alako anu ni saniyan yannun Sale be kela
JHN.11.56	Anu be Isa ɲinila. Anu be sɔren Ala batu boŋɛ butɔ wagate min tɔ, anu be a fɔla ɲɔgɔn ye: «Wo be fen de miraren? Isa si na Sale tɔ ba, ka a te na?» 
JHN.11.57	Sarika lakela kuntigenu anun Farisinu dun bata yamɔre sa ka a fɔla aa mɔgɔ min yo ka Isa dula lɔn, aa a ni anu lalɔn, alako anu ni a bita.
JHN.12.1	A be toren tele wɔɔrɔ Hɔrɔya Sale ni ke, wo lun Isa tagata Betani, Lasari be sabatiren ka min na, a ka min nawuli fagabaganu tɛma. 
JHN.12.2	Anu ka murade dɔmɛ tabɛn Isa la biliya kɔtɔ ɲɔ. Marata le tota dɔmɛ fatanna. Minnu be sigiren Isa fɛ dɔmɔ dɔmɔ dula, Lasari be wonu ɲaama.
JHN.12.3	Awa, Mariyama ka labundɛ sɔn bɛlɛŋɛ bitira litari tɛma jigan, min be bɔɔren Narida lɔgɔ je doro tɔ, a ka a madon Isa kɛŋɛnu ma a ka anu mafitan a kunsige la. Labundɛ kuɲɛ diyama ka boŋɛ butɔ bɛ bita. 
JHN.12.4	Wo butɔ, Isa la talibenu ɲama, Judasi Isikariyoti tugun be ɲɔ, min si naa a janfa, a ka a fɔ, a ko: 
JHN.12.5	«Fen de kɛ labundɛ ma mayita nun, ka a nafulu kole dii fondobɔnɛnu ma? A si san dɔndɔ wale sɔŋɛ bɔɔ le!» 
JHN.12.6	Kɔnɔ Judasi haju bele fondobɔnɛnu la ko tɔ. A ka wo fɔ le bayi a mu kankante le la, ale le mu nafulu mandilá la. Nafule min tini don a ni do jigan a la. 
JHN.12.7	Kɔnɔ Isa ka a fɔ: «Bɔɔ Mariyama kɔma! A be kɛ mandiren nun n sa luŋɛ le la ko la gabure tɔ. 
JHN.12.8	Wagate bɛ, fondobɔnɛnu si to le wo fɛ, kɔnɔ nde kan te to wo fɛ wagate bɛ.»
JHN.12.9	Yahude jama banba to ka a mɔɛ, Isa bata na Betani, ande tugun tagata ɲɔ. Anu ma taga Isa dɔrɔn na ko la, fɔ anu ni Lasari tugun yen, a ka min nawuli fagabaganu tɛma. 
JHN.12.10	Wo butɔ, sarika lakela kuntigenu ka nátá jigan Lasari tugun faga koe la. 
JHN.12.11	Bayi ale le la ko ka a ma Yahude siyama ka anu matuntun anu la, anu naata dɛnkɛnɛya Isa ma.
JHN.12.12	Wo lun tabantaka, jama banba min nata Hɔrɔya Sale tɔ, wonu ka a mɔɛ Isa be nala Darisalamu. 
JHN.12.13	Wo butɔ, anu ka tugu pɛnsɛnu jigan, anu tagata a labɛndula. Anu tota sɔnkɛ layɛlɛla, anu ko:
JHN.12.13	«Tantue be malakisilá ye!
JHN.12.13	Barikɛ be mɔgɛ ye,
JHN.12.13	min be naren Marige tɔgɛ la!
JHN.12.13	Barikɛ be bani Isirayila mansa ye!»
JHN.12.14	Isa ka sofali deŋɛ do sɔtɔ, a sigita a kunma. Wo bɛ mata iko a be sɛbɛren ki min na, a ko
JHN.12.16	Wo wagate, Isa la talibenu ma fahamu sɔtɔ wo koe ma betunna. Kɔnɔ Isa ka kunnawule sɔtɔ wagate min tɔ, anu naata a talɔn de sɛbɛre ka wo koenu fɔ le a la ko tɔ, ka a fɔla mɔgɛnu si naa wo koenu ma a ye. 
JHN.12.17	Wo ka a taran, Isa nun jama min be ɲɔgɔn na, Isa ka Lasari lawuli fagabaganu tɛma wagate min tɔ, wo jama tota mala a seede la. Anu tota a fɔla aa Isa ka Lasari kele a ni bɔɔ gabure tɔ ki min na, a ka a lawuli fagabaganu tɛma. 
JHN.12.18	Wolo ka a ma, jama gbɛtɛ la a mɔɛla, ka a fɔla a bata wo kabanakoe ma, anu tagata a labɛndula. 
JHN.12.19	Wo butɔ, Farisinu ka a fɔ ɲɔgɔn ye: «Wo a fɛlɛ tun! Wo mɔ te nɔ fenfen gasɛla, dunuya bɛ bata sɔ a kɔma.»
JHN.12.20	Minnu tagata Ala batudula Hɔrɔya Sale tɔ, Girɛki donu be wonu tɛma minnu be donden Yahudenu la diina tɔ. 
JHN.12.21	Anu tagata anu madon Filipu la, min be bɔɔren Galile duge tɔ, Betasayida saa tɔ. Anu ka a madiya, anu ko: «N tige, a sɔgɔ be mɔ la mɔ ni Isa yen.» 
JHN.12.22	Filipu tagata a ka a fɔ Andire ye, anu fila tagata a fɔ Isa ye. 
JHN.12.23	Isa ka anu jaabi, a ko: «Wagate bata ke, Ala ni nde Adamadeŋɛ kunnawuli. 
JHN.12.24	N ni tɔɲa beereŋɛ fɔ wo ye, suge kole tini sa duge tɔ, iko anu be furenu mandila ki min na, a si bula le. Ka a ma sa duge tɔ, a te bula, a dɔrɔn de be tola. Kɔnɔ ka a sata duge tɔ, a bulata, a si wole siyama labɔɔ le. 
JHN.12.25	Wo butɔ, min be a nidiya tun makanula, wo si bɔnɔ le a nɛ tɔ sinan. Kɔnɔ min be diɲɛla a nidiya ma kɛ dunuya, wo si a nɛ mandi le abada kise ye. 
JHN.12.26	Ka mɔgɔ yo dita mala n na walilá la, a ká sɔ n kɔma. N tini to ka min na, n na walilá tugun be tola ɲɔ le. Wo butɔ, min tini ma n na walilá la, n Baaba si wo tigi kunnawuli le.
JHN.12.27	Kɔtɛ, n juse be ɲatadonden. N ɲan si fen fɔ? N Baaba, n ni i tárán ba, i ni n natanga kɛ wagate ma? Ade! N be naren kɛ wagate yati le la ko la. 
JHN.12.28	N Baaba, a ma, i tɔgɛ ni biliya!» Wo butɔ, kumari kulɛ do bɔɔta saŋɛ tɔ, a ko: «N bata a biliya, n mɛn si a biliya tugun.» 
JHN.12.29	Jama minnu be sɔren ɲɔ, wonu to ka wo kulɛ mɔɛ, anu ko aa sangi bula kulɛ le be bɔɔren. Donu tugun ko aa maleka do le be kumaren a ye. 
JHN.12.30	Isa ka anu jaabi, a ko: «Kɛ kulɛ bele bɔɔren nde la ko la, a be bɔɔren wole le la ko la. 
JHN.12.31	Bi, kɛ dunuya makiiti wagate do bata ke. Bi, Sentanɛ dunuya mansa koroŋɛ si lafili bara tɔ. 
JHN.12.32	Nde tugun, anu tini n nayɛlɛ kantɔ lɔgɔ bangalandeŋɛ la wagate min tɔ, bɔɔla duge tɔ, n si mɔgɛ bɛ nati n ma.» 
JHN.12.33	Awa, Isa be a faga ɲa le yitala wo kuma la.
JHN.12.34	Wo butɔ, jama ka a maɲininka: «Mɔle ka a yen mɔ la sariya kitabue tɔ, ka a fɔla Ala la mɔgɔ masubɛreŋɛ la ko te ban feu
JHN.12.35	Wo butɔ, Isa ka anu jaabi, a ko: «Wagatenden de be toren, malaŋɛ ni wo lakɛnɛ. Wo ni to tagamanna fanni wo be kɛnɛ tɔ, alako dibe kana wo latɛrɛnna. Min be tagamanna dibe tɔ, wo tigi te a tagadula yen. 
JHN.12.36	Kɛnɛ be malanna wo tɛma wagate min tɔ, wo ni dɛnkɛnɛya kɛnɛ ma, alako wo ni ma kɛnɛ la deŋɛnu la.»
JHN.12.36	Isa to banta wo fɔla, a tagata dogon anu la. 
JHN.12.37	Hali a to ka kabanako siyama ma anu ɲala, anu bele dɛnkɛnɛya saren a ma. 
JHN.12.38	Wo mata le alako annabi Esayi la kuma fɔreŋɛ ni kamali, a ko
JHN.12.39	Kɛ mɔgɛnu ma nɔ dɛnkɛnɛyala, wo butɔ, Esayi ka a fɔ, a ko:
JHN.12.41	Esayi ka wo fɔ le, a to ka Isa le la nɔɔra yen. Wo butɔ, a ka ale le la ko fɔ. 
JHN.12.42	Kɔnɔ wo bɛ butɔ, hali kuntigenu ɲama, a siyama dɛnkɛnɛyata Isa ma. Kɔnɔ Farisinu la ko ka a ma, anu bele suusɛla a fɔla, alako anu kana naala anu latɔnna don koe la kawandi ma boŋɛnu butɔ. 
JHN.12.43	Bayi mɔgɛnu la anu matɔgɔla, wolo fisa anu ye Ala tɛŋɛ ko.
JHN.12.44	Isa ka a kulɛ mayɛlɛ, a ko: «Min tini dɛnkɛnɛya n ma, wo bele dɛnkɛnɛyaren nde ma, a be dɛnkɛnɛyaren n Kiilá le ma. 
JHN.12.45	Min tini n yen, wo tigi bata n Kiilá yen. 
JHN.12.46	Kɛnɛ le mu nde la, n be naren de dunuya alako ka mɔgɔ yo dɛnkɛnɛyata n ma, wo tigi kana to dibe tɔ. 
JHN.12.47	Ka mɔgɔ min ka n na kuma mɔɛ, a ma a bita, nde le bele wo tigi makiitila, bayi n ma na dunuya mɔgɛnu makiiti koe le la, fɔ a lakisi koe. 
JHN.12.48	Min tini n aɲɛ, a ma sɔn n na kumanu bitala, do be ɲɔ min si wo tigi makiiti: n ka kuma min fɔ, wolo be a makiitila kiiti sa luŋɛ sinan. 
JHN.12.49	Bayi n ka kuma min fɔ, wo bele fatanden n yɛtɛ hanige le la. N Baaba min ka n kii, wolo yɛtɛ ka n yamɔri n bɛnta n ni min fɔ, anun n bɛnta kumala ki min na. 
JHN.12.50	N ka a lɔn a la yamɔre mu abada kise dii koe le la. Wolo mu, n be kuma minnu fɔla, n be anu fɔla le iko n Baaba ka anu fɔ n ɲɛ ki min na.»
JHN.13.1	Yannun Hɔrɔya Sale ni ke, Isa ka a lɔn ka a fɔla a bɔɔ wagate bata ke kɛ dunuya, saagila a Baaba dula. A yɛtɛ tɛn mɔgɛ minnu be dunuya, a ka wonu kanu le kanunteya la min dan bele. 
JHN.13.2	Wo butɔ, Isa nun a la talibenu be dɔmɔ dɔmɛ tɔ wura la. Wo ka a taran, Sentanɛ bata ban donna Simɔn Isikariyoti la den kayireŋɛ Judasi juse tɔ, a ni Isa janfa. 
JHN.13.3	Awa, Isa ka a lɔn a Baaba bata koe bɛ to a sagoe tɔ, a mɛn ka a lɔn a be bɔɔren Ala dula le, a mɛn be tasaagila wo Ala le dula. 
JHN.13.4	Wo butɔ, Isa wulita dɔmɔri dula, a ka a la doriki banba bɔɔ, a ka kuta do jigan, a ka a kiti a tɛ ma. 
JHN.13.5	Wo kɔma, a ka je sa paanɛ do tɔ, a fɔlɔta a la talibenu kɛŋɛnu lakola; kuta min be kitiren a tɛ ma, a be anu kɛŋɛnu mafitanna wo la. 
JHN.13.6	Wo butɔ, a keta Simɔn Piyɛri tugun ma. A la kereŋɛ a ma, wo ka a fɔ a ye: «Ee, n Marige, ile si nde kɛŋɛnu lako ba?» 
JHN.13.7	Isa ka a jaabi, a ko: «Nde be min mala ka, ile bele a lɔnden betunna, kɔnɔ i si naa a kɔtɔ lɔn ɲatɔ.» 
JHN.13.8	Piyɛri ka a fɔ a ye: «Ade! I te nde kɛŋɛnu lako muku!» Isa ka a jaabi, a ko: «Ka n ma i kɛŋɛnu lako, i tɛn bele n bolo.» 
JHN.13.9	Simɔn Piyɛri ka a fɔ a ye: «N Marige, n kɛŋɛnu lako, i ni n bolenu anun n kuŋɛ tugun sa a kunma.» 
JHN.13.10	Isa ka a fɔ a ye: «Min be a yɛtɛ koren, wo haju yo bele a koori ko ma, fɔ a kɛŋɛnu, a bale bɛ ɲan be beeyaaren de pɔsi. Wole be beeyaaren, kɔnɔ wo bɛ ma.» 
JHN.13.11	Isa ka a fɔ le, aa anu bɛ le bele beeyaaren, bayi a ɲan ka a lɔn bima min si naa a janfa.
JHN.13.12	Isa banta anu kɛŋɛnu lakola wagate min tɔ, a mɛn ka a la doroki banba tajigan, a ka a don a ma. A mɛn ka a majigi anu kɛnna, a ka a fɔ anu ye: «N be bɔɔren min mala wo ye, wo ka a kɔtɔ lɔn ba? 
JHN.13.13	Awa, a kɔtɔ le ka: wo be a fɔla n ma: ‹Karamɔgɔ› anun ‹Marige›. Wo tɔɲa le mu, bayi wolo mu nde la. 
JHN.13.14	Hali n to mu wo Marige anun wo Karamɔgɔ la, n bata wo kɛŋɛnu lako. Wolo mu, a bɛnta wole tugun ni ɲɔgɔn kɛŋɛnu lako. 
JHN.13.15	Iyon, n bata misale yita wo la, alako wole tugun ni a ma iko nde ka a ma wo ye ki min na. 
JHN.13.16	N ni tɔɲa beereŋɛ fɔ wo ye: joŋɛ ma fisa a tige ko. Kiilá tugun ma fisa a kiilá ko. 
JHN.13.17	Wo to ka wo lɔn, hɛra be wo ye, ka wo be a mala ɲɔgɔnna le yati. 
JHN.13.18	N bele wo bɛ le la ko fɔla. N bata minnu masubɛ n ka wonu yuge lɔn. Kɔnɔ, min be sɛbɛren fɔ wo ni kamali. A be sɛbɛren
JHN.13.19	N bata a fɔ wo ye kɔtɛ kisanna, yannun a ni ke, alako a tini ke wagate min tɔ, wo si dɛnkɛnɛya ka a fɔla nde le mu min be sabatiren. 
JHN.13.20	N ni tɔɲa beereŋɛ fɔ wo ye: min yo ka n na kiilá labɛn, a bata nde labɛn, min ka nde labɛn, wo bata n Kiilá labɛn.»
JHN.13.21	Isa to banta wo kuma fɔla, a juse ɲatadonta, a ka seedeɲɔgɔya bɔɔ, a ko: «N ni tɔɲa beereŋɛ fɔ wo ye, mɔgɔ do si n janfa le wo tɛma.» 
JHN.13.22	A la talibenu tota ɲɔgɔn fɛlɛla, anu be kɔntɔfiliren a be talibe min ma. 
JHN.13.23	Isa la talibe dɔndɔ be ɲɔ, a di Isa ye, wo be a majigiren a kɛnna. 
JHN.13.24	Wo butɔ, Simɔn Piyɛri ka misali do ma wo talibe ye, a ni Isa maɲininka a be min ma. 
JHN.13.25	Wo talibe sɛnbɛta Isa ma, a ka a maɲininka, a ko: «N Marige, ɲɔmɔ le mu?» 
JHN.13.26	Isa ka a jaabi, a ko: «Ka n ka dɛgɛ kunte lajigi maafi je tɔ, n si a don mɔgɔ dɔndɔ bolo wo tɛma, awa wolo si naa n janfa.» Wo kɔma, a to ka dɛgɛ lajigi maafi je tɔ, a ka a don Simɔn Isikariyoti la den Judasi bolo. 
JHN.13.27	Judasi ka wo dɛgɛ bita, awa wo wagate le Sentanɛ donta a tɔ. Isa ka a fɔ a ye: «I be diren min mala, wo ma teriya la.» 
JHN.13.28	Kɔnɔ minnu be majigiren ɲɔ, wonu hali dɔndɔ ma a lɔn Isa be wo fɔla a ye min na. 
JHN.13.29	Nafulu safeŋɛ to be Judasi bolo, a be toren donu ye, Isa be a kiila le, a ni taga fondonu san Sale la ko la, anu hajue be boeren koe minnu ma, ka wo ma, a ni taga fondobɔnɛnu kɔ. 
JHN.13.30	Awa, Judasi ka wo dɛgɛ kunte jigan ki min na, a bɔɔta le kisanna. Wo tɛmuɛ, sue bata don.
JHN.13.31	Judasi la bɔɛ kɔma, Isa ka a fɔ: «Wagate bata ke, nde Adamadeŋɛ la kunnawule ni makɛnɛn. Ala la nɔɔra tugun si makɛnɛn nde sabu la. 
JHN.13.32	Ka Ala la nɔɔra makɛnɛnta nde sabu la, ale tugun be nde Adamadeŋɛ la kunnawule makɛnɛnna ale Ala yɛtɛ le sabu la. A be wo mala kɔtɛ le. 
JHN.13.33	N na deŋɛnu, n ni wagati donden ma wo fɛ. Wo si naa n ɲini le, kɔnɔ n ni a fɔ wo ye bi, iko n ka a fɔ Yahudenu ye ki min na: nde be tagala ka min na, wole te nɔ kela ɲɔ
JHN.13.34	N be yamɔri nama donna wo bolo: wo ɲɔgɔn kanu. Iko n ka wo kanu ki min na, wole tugun ni ɲɔgɔn kanu ɲɔgɔnna le. 
JHN.13.35	Ka wo ka ɲɔgɔn kanu, wolo si a ma bɛ si a lɔn yati, ka a fɔla, n na talibenu le mu wo la.»
JHN.13.36	Wo butɔ, Simɔn Piyɛri ka a fɔ Isa ye, a ko: «N Marige, i ɲan be tagala mina le?» Isa ka a jaabi, a ko: «N be tagala ka min na, i te nɔ n jokkila ɲɔ kɔtɛ, kɔnɔ i si naa n jokki le bi tanbi kɔma.» 
JHN.13.37	Simɔn Piyɛri ka a fɔ: «N Marige, fen de n te nɔ i jokkila kɔtɔkɔtɛ? N ɲan si diɲa le n nɛ ma i faliŋɛ la.» 
JHN.13.38	Isa ka a jaabi, a ko: «I si diɲa i nɛ ma nde faliŋɛ la kɔni? N ni tɔɲa beereŋɛ fɔ i ye: yannun donton keke fɔlɛ, i si i yɛtɛ masama le n ma bi kunɲama saba.»
JHN.14.1	Isa ka a fɔ a la talibenu ye: «Wo juse kana bɔɔ. Wo dɛnkɛnɛya Ala ma, ka dɛnkɛnɛya nde tugun ma. 
JHN.14.2	Todula siyama le be n Baaba bata boŋɛ ma. Ka wo ma nun, n te a fɔ wo ye nun, ka a fɔla n be tagala wo la todula tabɛn dula. 
JHN.14.3	N tini taga n ka todula do tabɛn wo ye, n mɛn si tana tugun, n ni wo doni n bata, alako nde be ka min na, wole tugun ni to ɲɔ. 
JHN.14.4	N be tagala ka min na, wo ka ɲɔ kila lɔn.»
JHN.14.5	Tomasi ka a fɔ a ye: «N Marige, mɔ ma i tagadula lɔn, mɔ si nɔ ɲɔ kila lɔnna kama le?» 
JHN.14.6	Isa ka a fɔ a ye, a ko: «Kila nun tɔɲa nun kise le mu nde la. Mɔgɔ yo te don n Baaba bata, ka a ma ke nde ma. 
JHN.14.7	Wo to be nde lɔnden, wo si n Baaba tugun lɔn de. Bɔɔ kɛ wagate ma, wo ɲan bata a lɔn, wo mɛn bata a yen.»
JHN.14.8	Wo butɔ, Filipu ka a fɔ a ye: «N Marige, i Baaba yita mɔ la, wo si mɔ wasa le.» 
JHN.14.9	Isa ka a fɔ a ye, a ko: «Filipu, wo mɔ bata mɛ ɲɔgɔn na bima, han bi i bele n lɔnden ba? Ka min ka nde yen, a bata n Baaba yen. I nɔn be a fɔla fenna, aa n ni n Baaba yita wo la? 
JHN.14.10	I bele laaren a la ba, ka a fɔla n Baaba la ko be n ɲɛ, nde tugun na ko be a ye? N be kuma minnu fɔla wo ye, wonu bele fatanden n yɛtɛ le la. N be wale minnu tugun mala, n Baaba la ko min be n ɲɛ, wolo yɛtɛ yati be wonu mala. 
JHN.14.11	Wo laa n na, ka a fɔla nde la ko be n Baaba ye, n Baaba la ko tugun be nde ye. Ka wo ma laa n na n na kumanu la ko la, kɔnɔ wo ni laa n na n na walenu kan na ko la. 
JHN.14.12	N ni tɔɲa beereŋɛ fɔ wo ye: min tini dɛnkɛnɛya n ma, n be wale minnu mala, ale tugun si wonu ɲɔgɔn ma. A ɲan si donu tugun ma minnu kolo n tɛŋɛnu ko, bayi nde be tagala le n Baaba dula. 
JHN.14.13	Wo ka Ala mataran fenfen na n tɔgɛ la, n si wo ma le, alako n Baaba la nɔɔra ni makɛnɛn nde a la den kayireŋɛ la ko sabu la. 
JHN.14.14	Ka wo ka n mataran fenfen na n tɔgɛ la, nde si wo ma le.»
JHN.14.15	Isa mɛn ko: «Ka wo be n kanuren, wo ni n na yamɔrenu labatu. 
JHN.14.16	Nde tugun si n Baaba mataran de, a ni Sabu ɲinma do gbɛtɛ lasanba wo ma, min si to wo fɛ abada, 
JHN.14.17	wolo be tabɛnden Ala Hakkili saniyandeŋɛ tɔɲa tige ma. Dunuya mɔgɛnu te nɔ a mabitala, bayi anu bele a yenna, anu mɛn ma a lɔn. Kɔnɔ wole kan ka a lɔn, bayi a be wo kɛnna, a si naa sabati wo juse tɔ.
JHN.14.18	N te wo to misikiniya tɔ, n mɛn si tasaagi le wo kɛnna. 
JHN.14.19	Yannun wagatinden, dunuya mɔgɛnu te n yen bitugun. Kɔnɔ wole kan si naa n yen de, bayi nde mu kise tige le la, wole tugun si naa kisi le. 
JHN.14.20	Wo si a lɔn wo lun, ka a fɔla nde la ko be n Baaba ye, wole tugun na ko be nde ye, nde tugun na ko be wo ye. 
JHN.14.21	Ka min be n na yamɔrenu bitala, ka anu labatu, wo tigi le be n kanuren. Min be n kanuren, n Baaba si wo tigi kanu le. Nde tugun si a kanu le, n ni n yɛtɛ labɔɔ a ma.»
JHN.14.22	Judasi do be, min ma Judasi Isikariyoti la, wo ka a fɔ a ye: «N Marige, fen de be a maren i be i yɛtɛ labɔɔla mɔle ma, i bele i yɛtɛ labɔɔla dunuya mɔgɛnu kan ma?» 
JHN.14.23	Isa ka a jaabi, a ko a ma: «Min tini n kanu, wo tigi si n na kuma labatu le, n Baaba tugun si a kanu le. Mɔ nun n Baaba si na le wo tigi dula, mɔ ni sabati a bata. 
JHN.14.24	Min bele n kanuren, wo te n na kumanu labatu. Adun, wo be kumanu minnu mɔɛla n na, wonu bele fatanden nde le la, anu be fatanden n Baaba le la, min be n nasanbaren.
JHN.14.25	N be kɛ koenu fɔren wo ye, n to be wo tɛma ka. 
JHN.14.26	Kɔnɔ n Baaba si wo Sabu Ɲinma lasanba wo ma n tɔgɛ la, min tabɛnden Hakkili Saniyandeŋɛ ma; wolo si wo degen koe bɛ la. N ka kuma min bɛ fɔ wo ye, a si wo talɔn de wo bɛ la.
JHN.14.27	N be jusu sa tola wo bolo kɔtɛ, min be fatanden nde la. Wo jusu sa bele fatanden dunuya la. Wo juse kana bɔɔ, wo kana kilan. 
JHN.14.28	Wo bata a mɔɛ n da tɔ n be tagala le, n mɛn ni naa tana wo kɛnna tugun. Ka wo be n kanuren nun yati, a bɛnta wo ni sɛɛwa nun n taga koe la n Baaba dula, bayi n Baaba kolo nde ko. 
JHN.14.29	Awa, n be a fɔren de wo ye kɔtɛ kisanna, yannun a be kela, alako a tini ke wagate min tɔ, wo ni dɛnkɛnɛya n ma.
JHN.14.30	Bi kɔma, n bele kumala wo ye a banba la, bayi Sentanɛ dunuya mansa koroŋɛ be nala, kɔnɔ a te nɔ sɔtɔ n kunma feu. 
JHN.14.31	Kɔnɔ a be nala, wo butɔ dunuya mɔgɛnu ni a lɔn n be n Baaba kanuren, n mɛn be a mala iko n Baaba ka n yamɔri ki min na.
JHN.14.31	Kɔtɛ, wo wuli, wo mɔ ni bɔɔ yan.»
JHN.15.1	Isa mɛn ko: «Nde be misaliren rɛsɛn lɔgɛ le la, wo lɔgɛ mu rɛsɛn lɔgɛ yati le la. N Baaba le ka a ki, a be a mɛnnila. 
JHN.15.2	Boliŋɛ min bɛ be n ma, ka anu te wolo, n Baaba ni wonu latɛgɛ. Kɔnɔ boliŋɛ min bɛ be wolola a te wonu latɛgɛ. Wolenu tetita balanu min tɔ, a ni wo bala bɛ latɛgɛ, alako boliŋɛ ni fɛntɛn a ni wolo, ka tanbi a fɔlɔnɛŋɛ la. 
JHN.15.3	Wo be misaliren wo boliŋɛ le la, wo bata ban saniyanna, n na kuma la ko sabu la n be min fɔren wo ye. 
JHN.15.4	Boliŋɛ te nɔ wolola a yɛtɛ la, ka a bele bularen lɔgɔ kute ma. Wole tugun, wo ni patu n ma, iko nde tugun be paturen wo ma ki min na. Wo te nɔ wolola, ka wo bele paturen nde ma. 
JHN.15.5	Rɛsɛn lɔgɛ le mu nde la, boliŋɛ le mu wole la. Ka min be paturen n ma, nde tugun be paturen a ma, wo tigi si to le iko boliŋɛ min si den siyama wolo. Bayi nde kɔma wo te nɔ fenfen gasɛla. 
JHN.15.6	Ka min ma patu n ma, a si to le iko boliŋɛ matɛgɛreŋɛ min si lafili, a ni bala. Mɔgɛnu ni anu madɛn, ka anu sa ta tɔ, anu ni bintan. 
JHN.15.7	Ka wo patuta n ma, n na kumanu tugun sabatita wo juse tɔ, fenfen sɔgɔ be wo la, wo Ala mataran, a si a ma wo ye. 
JHN.15.8	Ka wo si to iko lɔgɔ boliŋɛ min si den siyama wolo, ka wo mata n na talibenu la, n Baaba la nɔɔra be makɛnɛnna wolo tɔ.
JHN.15.9	N Baaba ka n kanu ki min na, nde tugun ka wo kanu ɲɔgɔnna le. Wo ni sabati n na wo kanunteya butɔ. 
JHN.15.10	Ka wo ka n na yamɔrenu labatu, wo si sabati le n na kanunteya butɔ, iko nde ka n Baaba la yamɔrenu labatu ki min na, nde tugun be sabatiren a la kanunteya butɔ.
JHN.15.11	N be kɛ bɛ fɔren de wo ye, alako wo ni sɛɛwa n na ko la, wo la sɛɛwa ni kamali.
JHN.15.12	N na yamɔre le ka: Wo ɲɔgɔn kanu, iko n ka wo kanu ki min na. 
JHN.15.13	Mɔgɛ tini diɲa a nɛ ma a kafuɲɔgɛ la ko la, kanunteya yo te tanbi wo la. 
JHN.15.14	Nde be wo yamɔrila min na, ka wo ka wo labatu, wo bata ma n kanunteŋɛnu la. 
JHN.15.15	N te a fɔ wo ma bitugun joŋɛnu, bayi jon tige be min mala, joŋɛ ma wo lɔn. N bata a fɔ wo ma n kanunteŋɛnu, bayi n ka koe min bɛ mɔɛ n Baaba la, n bata wo bɛ yita wo la. 
JHN.15.16	Wole le ma nde masubɛ, nde le ka wo masubɛ; n ka wo sɔ, alako wo ni ma n na kiilánu la, wo ni wolo iko lɔgɔ boliŋɛ, wolé min si mɛ. Wo butɔ, wo ka fenfen mataran n Baaba ma nde tɔgɛ la, a si wo dii le wo ma.
JHN.15.17	Awa, n be wo yamɔriren min na, wolo mu ka: wo ni ɲɔgɔn kanu.»
JHN.15.18	Isa mɛn ko: «Dunuya mɔgɛnu tini wo kɔn, wo ni wo hakkile to a ma, anu be nde le fɔlɔ kɔnden wole ko. 
JHN.15.19	Ka dunuya mɔgɛnu le mu wo la nun, dunuya si wo kanu le nun, bayi a tɛŋɛ le wo la. Kɔnɔ nde to bata wo masubɛ bɔɔla dunuya jama ɲama, dunuya tɛŋɛ ma wo la bitugun, wolo mu dunuya be wo kɔnna. 
JHN.15.20	Wo hakkili to n na kuma ma n ka min fɔ wo ye, n ko: joŋɛ ma fisa a tige ko. Anu to bata kiti nde ɲagankata koe la, anu si wole tugun ɲagankata le. Kɔnɔ ka anu be nde la kuma labaturen, anu si wole tugun tɛŋɛ labatu le. 
JHN.15.21	Wo butɔ, anu si wo koe bɛ ma n tɔgɛ le la ko la, bayi anu ma n Kiilá lɔn. 
JHN.15.22	Ka n ma naa kuma anu ye nun, junubu yo bele anu ma nun. Kɔnɔ kɔtɛ, anu te nɔ a fɔla bitugun, ka a fɔla anu ma a lawuli a ma. 
JHN.15.23	Ka min ka nde kɔn, a bata n Baaba tugun kɔn. 
JHN.15.24	Ka n ma kabanakoenu ma anu ɲala nun, min fɔlɔ ma ma, anu te junube sɔtɔ nun. Kɔnɔ kɔtɛ, anu bata wonu yen, anu be nde nun n Baaba kɔnden. 
JHN.15.25	Anu bata mɔ kɔn, wo butɔ, kuma min be sɛbɛren anu la sariya Kitabue tɔ, wo bata kamali. A ko aa
JHN.15.26	Sabu Ɲinma tini na wagate min tɔ, n be min kiila ka bɔɔ n Baaba bata, ale si ma n seede la. Ale mu Ala Hakkili Saniyandeŋɛ le la, tɔɲa tige, min be fatanden n Baaba la. 
JHN.15.27	Wole tugun mu n seede la, bayi wo bata to n fɛ bɔɔla a fɔlɛ.»
JHN.16.1	«N be kɛ bɛ fɔren de wo ye, alako wo kana fili. 
JHN.16.2	Anu si wo latɔn de wo kana don wo la kawandi ma boŋɛnu butɔ bitugun. Wagate ɲan si naa ke le, min yo ka wo faga, wo tigi si a mira le ka a fɔla a bata wali ɲinma ma Ala ye. 
JHN.16.3	Anu si wo ma le wo la, bayi anu ma n Baaba lɔn, anu ma nde tugun lɔn. 
JHN.16.4	Kɔnɔ n be kɛ fɔren de wo ye kɔtɛ, alako wo wagate tini ke tɛmuɛ min tɔ, wo ni wo hakkile to a ma, ka a fɔla nde ka wo fɔ le wo ye.»
JHN.16.4	Isa mɛn ko: «N ma kɛ kuma fɔ wo ye nun bɔɔla a fɔlɛ la, n to be toren wo tɛma. 
JHN.16.5	Kɔnɔ kɔtɛ, n to be tagala n Kiilá dula, hali mɔgɔ dɔndɔ ma n maɲininka wo tɛma n be tagala ka min na. 
JHN.16.6	Kɔnɔ, n to bata kɛ koenu fɔ wo ye ka, wo bata suunu koola. 
JHN.16.7	Adun, n ni tɔɲa fɔ wo ye, n na taga le fisa wo ye. Ka n ma taga, wo Sabu Ɲinma te na wo ma. Kɔnɔ ka n tagata, n si naa a lasanba le wo ma. 
JHN.16.8	Wo tini na wagate min tɔ, a si ko saba yita dunuya mɔgɛnu la, minnu be tabɛnden junube la ko ma, anun teleŋɛ la ko, anun kiite la ko. 
JHN.16.9	Dunuya mɔgɛnu bele dɛnkɛnɛyaren n ma, wo butɔ, Sabu Ɲinma si anu wo junube la ko yita anu la. 
JHN.16.10	N be tagala n Baaba dula, wo te naa n yen bitugun, wo butɔ, Sabu Ɲinma si n na teleŋɛ la ko yita anu la. 
JHN.16.11	Kiite bata ban Sentanɛ dunuya mansa koroŋɛ bitala, wo butɔ, Sabu Ɲinma si kiite la ko yita anu la.
JHN.16.12	N mɛn si nɔ ko siyama fɔla wo ye, kɔnɔ a te kun wo tɔ betunna. 
JHN.16.13	Ala Hakkili Saniyandeŋɛ tini na, a si tɔɲa bɛ bu lafara wo ye, bayi ale le mu tɔɲa tige la. A la kumanu bele fatanden a yɛtɛ le la: a tini min bɛ mɔɛ n Baaba la, a be wolo fɔla wo ye. Koe minnu si naa ke, a si naa wonu ɲatabɔ wo ye. 
JHN.16.14	Ale si n kunnawuli le, bayi a be n fɔri kulɛ le ɲatabɔla wo ye. 
JHN.16.15	N Baaba la koe bɛ mu n tɛŋɛ le la, wolo mu n ka a fɔ, a be n fɔri kulɛ le ɲatabɔla wo ye.»
JHN.16.16	Isa mɛn ko: «A te mɛ, wo te n yen. A tini mɛ donden tugun, wo mɛn si naa n yen de.» 
JHN.16.17	Wo butɔ, a la talibe donu ka ɲɔgɔn maɲininka, anu ko: «A be fen fɔren mɔ ye ka, aa a te mɛ mɔ te a yen? Aa a tini mɛ donden, mɔ mɛn si a yen tugun; a mɛn ko aa bayi a be tagala a Baaba dula, wo be fen de fɔren?» 
JHN.16.18	Wo butɔ, anu ka a fɔ: «A be fen kuma fɔla mɔ ye ka, aa a te mɛ? A be fen min fɔla, mɔle ma wo kɔtɔ lɔn.»
JHN.16.19	Isa to ka a lɔn, anu be diren a maɲininkala le, a ka a fɔ anu ye: «N to ka a fɔ: a te mɛ, wo te n yen; a tini mɛ donden, wo mɛn si n yen tugun, awa, wo be ɲɔgɔn maɲininkala n na wo kuma le la ba? 
JHN.16.20	N ni tɔɲa beereŋɛ fɔ wo ye: wole si di le, wo ni belebele, kɔnɔ dunuya mɔgɛnu kan si sɛɛwa le. Wo juse si wo tɔɔrɔ le, kɔnɔ wo tɔɔrɛ be naala mafalinna sɛɛwa le la. 
JHN.16.21	Muse tini be tiŋɛ tɔ, a si tɔɔrɛ doni le, bayi a la wagate bata ke. Kɔnɔ, ka a ka deŋɛ sɔtɔ wagate min tɔ, a ɲan si ɲina le wo dumɛ bɛ la, a la sɛɛwa la ko la, bayi deŋɛ bata sɔtɔ dunuya. 
JHN.16.22	Awa, wole tugun be tɔɔrɛ le tɔ kɛ tɛmuɛ, kɔnɔ n mɛn si naa tasaagi le wo yenna, wo juse ni sɛɛwa. Mɔgɔ yo te wo bɔɔ wo la wo sɛɛwa butɔ. 
JHN.16.23	Wo lun tini ke, hali wo ma n maɲininka bitugun fenfen na.
JHN.16.23	N ni tɔɲa beereŋɛ fɔ wo ye: wo ka n Baaba mataran fenfen na n tɔgɛ la, a si a dii le wo ma. 
JHN.16.24	Han bi, wo ma Ala mataran fenfen na nde tɔgɛ la betunna. Wo a mataran, wo si a sɔtɔ le, wo butɔ wo la sɛɛwa si kamali le.»
JHN.16.25	Isa mɛn ko: «N bata kɛ koenu fɔ wo ye sandanu le tɔ. Kɔnɔ wagate do si naa ke, n te kuma wo ye sanda tɔ bitugun, fɔ n ni naa n Baaba la ko fɔ wo ye a beeyareŋɛ le la. 
JHN.16.26	Wo si Ala mataran n tɔgɛ la wo lun. N ni a fɔ wo ye, hali nde ma n Baaba maɲininka wo ye, 
JHN.16.27	bayi n Baaba yɛtɛ be wo kanuren de. A be wo kanuren de, bayi wole bata nde kanu, wo mɛn bata dɛnkɛnɛya, ka a fɔla nde be fatanden Ala le la. 
JHN.16.28	N fatanta n Baaba la, n nata dunuya. Kɔtɛ, n be bɔɔla le dunuya, saagi koe la n Baaba dula.»
JHN.16.29	A la talibenu ka a fɔ a ye: «Kɔtɛ kan, i bele sanda yo sala, i be kumala a beereŋɛ le la. 
JHN.16.30	Mɔ bata a lɔn kɔtɛ, i ka koe bɛ lɔn. Hali mɔgɔ yo ma i maɲininka. Wolo be a maren, mɔ be laaren a la, i be fatanden Ala le la.» 
JHN.16.31	Isa ka anu jaabi, a ko: «Wo bata laa kɔtɛ ba? 
JHN.16.32	Wagate si na, a ɲan bata ke, wo bɛ si naa malansan de, wo bɛ ni a kun kata, wo ni n dɔrɔn to. Kɔnɔ hali wolo, n dɔrɔn ma, bayi n Baaba be n fɛ. 
JHN.16.33	N be kɛ koenu fɔren de wo ye, alako wo ni jusu sa sɔtɔ nde sabu la. Wo si naa tɔɔrɔ le dunuya, kɔnɔ wo limaniya, nde bata dunuya nɔ.»
JHN.17.1	Isa to banta wo kumanu fɔla, a ka a ɲa layɛlɛ kantɔ, a ko: «N Baaba, wagate bata ke. I ni nde i la den kayireŋɛ la kunnawule makɛnɛn. Wolo si a ma nde tugun ni i la nɔɔra makɛnɛn. 
JHN.17.2	I ka sagoe dii n ma dunuya mɔgɛ bɛ kunma, alako n ni abada kise dii mɔgɛnu ma, i be minnu donden n bolo. 
JHN.17.3	Abada kise le mu ka: anu ni i lɔn, i mu min na, ile Ala dɔrɔn, tɔɲa tige, anu mɛn ni nde Isa Ala la mɔgɔ masubɛreŋɛ lɔn, i ka min nasanba. 
JHN.17.4	Nde bata i la nɔɔra makɛnɛn dunuya, bayi i ka wale min don n bolo, n bata wo lakamali. 
JHN.17.5	N Baaba, kɔtɛ, nɔɔra min be n ma nun i kɛnna, yannun dunuya ni da, i ni wo nɔɔra jigan i ni n kunnawuli wo la i yɛtɛ kɛnna. 
JHN.17.6	I ka mɔgɛ minnu don n bolo dunuya mɔgɛnu tɛma, n bata i tɔgɛ yita wonu la. I tɛŋɛ le mu anu la, i ka anu don n bolo. Anu bata i la kuma labatu. 
JHN.17.7	I be koe min bɛ donden n bolo, anu bata a lɔn kɔtɛ, wonu be fatanden ile le la. 
JHN.17.8	Bayi i ka kuma minnu don n bolo, n bata wonu matanbi anu ma. Anu sɔnta anu la, anu bata a lɔn yati n be fatanden ile le la. Anu laata a la ka a fɔla ile le ka n nasanba.
JHN.17.9	N be mamataraŋɛ mala ande le ye. N te mamataraŋɛ ma dunuya mɔgɛnu ye, fɔ i ka mɔgɛ minnu don n bolo, bayi i tɛŋɛ le mu anu la. 
JHN.17.10	N tɛŋɛ bɛ mu i tɛŋɛ le la, i tɛŋɛ bɛ mu n tɛŋɛ le la. N be kunnawuliren ande le la ko tɔ. 
JHN.17.11	Awa, nde si naa taga le ile dula. N te naa to dunuya bitugun, kɔnɔ ande be tola dunuya. N Baaba saniyandeŋɛ, i be i tɔgɛ min diiren n ma, anu makanta i wo tɔgɛ sɛnbɛ la, alako anu ni ma dɔndɔ la, iko nde nun ile be maren dɔndɔ la ki min na. 
JHN.17.12	N to be anu tɛma wagate min tɔ, nde tota anu makantala i tɔgɛ sɛnbɛ le la, i ka min dii n ma. N to ka anu makanta, mɔgɔ yo ma sama anu ɲama fɔ mɔgɔ dɔndɔ. Ɲagankata be mandiren ale dɔrɔn ye. Kɛ bɛ mata, alako kitabue sɛbɛreŋɛ ni kamali. 
JHN.17.13	N be tagala ile dula kɔtɛ. Fanni n be dunuya, n be kɛ kuma fɔla, alako anu ni sɛɛwa a kamalireŋɛ la iko nde be sɛɛwaren ki min na. 
JHN.17.14	Nde bata i la kuma matanbi anu ma, wo butɔ dunuya mɔgɛnu bata anu kɔn, bayi dunuya tɛn ma anu la, iko dunuya to tɛn ma nde la. 
JHN.17.15	N bele i mataranden i ni anu bɔɔ dunuya, ade, n be i mataranden de i ni anu latanga Sentanɛ ma. 
JHN.17.16	Iyon, dunuya tɛn ma anu la, iko dunuya to tɛn ma nde tugun na. 
JHN.17.17	I ni anu sa i yɛtɛ sagoe tɔ, i la tɔɲa sabu la. I la kuma le mu tɔɲa la. 
JHN.17.18	N bata anu kii dunuya, iko ile tugun to ka nde kii dunuya ki min na. 
JHN.17.19	N be n yɛtɛ sala i sagoe tɔ anu la ko la, alako ande tugun ni to i sagoe tɔ i la tɔɲa sabu la.
JHN.17.20	N bele mamataraŋɛ mala anu tun de ye, kɔnɔ n be a mala mɔgɛnu tugun ye minnu si naa dɛnkɛnɛya n ma, n na talibenu la kuma sabu la. 
JHN.17.21	N Baaba, n be mamataraŋɛ mala anu ye, anu bɛ ni ma dɔndɔ la, iko i la ko to be nde ye, nde tugun na ko be i ye. N be i mataranna le, ande tugun na ko ni to mɔ ye; wo butɔ, dunuya mɔgɛnu si dɛnkɛnɛya ka a fɔla, ile le be n kiiren. 
JHN.17.22	I bata kunnawule min dii n ma, nde tugun bata wo dii anu ma, alako ande tugun ni ma dɔndɔ la, iko nde nun ile to mu dɔndɔ la. 
JHN.17.23	Wo butɔ, nde la ko be anu ye, ile tugun na ko be nde ye. N be i mataranna le, anu ni kamali anu ni ma hakkili dɔndɔ la. Wo butɔ, dunuya mɔgɛnu si a lɔn ile le ka n kii, i mɛn ka anu kanu, iko i ka nde kanu ki min na.
JHN.17.24	N Baaba, yannun dunuya ni da, i ka nɔɔra dii n ma, bayi i ka n kanu le. A sɔgɔ be n na, i ka mɔgɛnu minnu don n bolo, wonu tugun ni to n kɛnna arijanna, anu ni n na nɔɔra yen. 
JHN.17.25	N Baaba, i be telenden de. Nde ka i lɔn, i mu min na, dunuya mɔgɛnu kan ma i lɔn. N na kɛ talibenu tugun bata a lɔn, ka a fɔla ile le ka n kii. 
JHN.17.26	N ka i tɔgɛ yita anu la, n mɛn si to a yitala anu la, alako i ka n kanu kanunteya min na, wo ni to anu tɔ, nde tugun na ko ni to anu ye.»
JHN.18.1	Isa to banta wo kumanu fɔla wagate min tɔ, a nun a la talibenu bɔɔta anu tɛgɛta Sedirɔn kɔɔ fole la. Wo ka a taran, sunte do be ɲɔ, anu donta wo butɔ. 
JHN.18.2	Awa, Judasi min be naala a janfala, ale tugun ka wo dula lɔn, bayi Isa nun a la talibenu darita madɛnna le ɲɔ. 
JHN.18.3	Sarika lakela kuntigenu nun Farisinu ka kɔsɔbilenu don Judasi bolo. A mɛn ka Rɔmu kaanu sɔɔri kuruŋɛ banba sɔtɔ. Lanpuenu be anu bolo anun ta lɔgɛnu anun kɛlɛmafeŋɛnu. Awa, Judasi ka wonu bɛ doni a fɛ sunte tɔ. 
JHN.18.4	Isa to ka a lɔn min be naala a masɔtɔla, a bɔɔta a ka a fɔ anu ye, a ko: «Wo be ɲɔmɔ ɲinila?» 
JHN.18.5	Anu ka a jaabi: «Isa Nasarɛti kaa.» A ko: «Nde le mu ka.» Judasi min be a janfala, wo tugun be sɔren anu tɛma. 
JHN.18.6	Isa to ka a fɔ anu ye: «Nde le mu ka», anu ka anu masagi kɔma, anu boeta duge tɔ. 
JHN.18.7	A mɛn ka anu maɲininka tugun: «Wo be ɲɔmɔ ɲinila?» Anu ko: «Isa Nasarɛti kaa.» 
JHN.18.8	Isa ka anu jaabi, a ko: «N ɲan bata a fɔ wo ye, nde le mu ka. Wo butɔ, ka wo be nde le ɲinila, wo n na kɛ talibenu kan to ɲɔ, anu ni taga.» 
JHN.18.9	A ka wo fɔ le, alako a la kuma ni lakamali, a ka min fɔ nun
JHN.18.10	Wo ka a taran, faŋɛ be Simɔn Piyɛri bolo. A ka a labɔɔ a laa tɔ, a ka joŋɛ do bolo ɲinma tole tɛgɛ a la. Wo joŋɛ tɔgɔ le Maliku. A mu sarika lakela kuntigi banba la joŋɛ le la. 
JHN.18.11	Awa, Isa ka a fɔ Piyɛri ye, a ko: «I la faŋɛ don a laa tɔ. N Baaba be ɲagankata min nagiriren n ɲɛ, fɔ n ni sɔn wo la.»
JHN.18.12	Awa, sɔɔri kuruŋɛ nun anu la mansa banba, nun Yahudenu la kɔsɔbilenu ka Isa bita, ka a kiti. 
JHN.18.13	Anu ka a doni Hanasi fɔlɔ dula, bayi Hanasi la den musereŋɛ be sigiren Kayifa ye. Wo ka a taran, ale Kayifa le mu sarika lakela kuntigi banba la wo saŋɛ la. 
JHN.18.14	Ale Kayifa le ka kɛ malase dii nun Yahudenu ma, a ko: «Mɔgɔ dɔndɔ la fagala jama la ko la, wolo fisa.
JHN.18.15	Simɔn Piyɛri nun talibe dɔndɔ ka Isa jokki. Wo talibe mu sarika lakela kuntigi banba lɔnɲɔgɛ le la. Wolo ka a ma, wo talibe nɔta donna sarika lakela kuntigi banba la boŋɛ butɔ, anu ka Isa ladon ka min na. 
JHN.18.16	Kɔnɔ Piyɛri kan tota sɔren bara tɔ le, bonda kɛnna. Wo talibe doe, min mu sarika lakela kuntigi banba lɔnɲɔgɛ la, wo tagata kuma muse ye min be bonda kantala, a ni Piyɛri ladon. 
JHN.18.17	Piyɛri la dondeŋɛ, wo muse bonda kantalá ka a fɔ a ye: «Ale Isa la talibe do ma ile tugun na ba?» Piyɛri ka a jaabi: «Ale ma nde la de!» 
JHN.18.18	Wo ka a taran, joŋɛnu anun kɔsɔbilenu be ta saren kenbue tɔ, bayi kima be bɔɔla. Anu tota anu balala ɲɔ. Piyɛri tugun ka a madon anu la, a tota sɔren ɲɔ a be a balala.
JHN.18.19	Wo tɛmuɛ, sarika lakela kuntigi banba ka Isa maɲininka a la talibenu nun a la karaŋɛ kɛɲa ma. 
JHN.18.20	Isa ka a jaabi, a ko: «Nde bata kuma fɔ a beeyareŋɛ la jama bɛ ye. N be kɛnɛ mɔgɛnu karanna kawandi ma boŋɛnu butɔ, anun Ala batu boŋɛ le tɔ, Yahudenu bɛ be madɛnna ka min na; n ma fenfen fɔ dogoŋɛ tɔ. 
JHN.18.21	Wo butɔ, i be n maɲininkala fenna? Minnu ka n kulɛ mɔɛ, wonu maɲininka: nde ka min fɔ anu ye, ande ka wo lɔn.» 
JHN.18.22	Isa to banta wo fɔla, kɔsɔbile minnu be sɔren ɲɔ wonu dɔndɔ ka a bantilan, a naata na a fɔ: «I be sarika lakela kuntigi banba jaabila ɲɔgɔnna le ba?» 
JHN.18.23	Isa ka a jaabi, a ko: «Ka n ka kuma koroŋɛ le fɔ, i ni wo kuma koroŋɛ yita. Kɔnɔ ka kuma ɲinma le, i be n bantilanden fenna?» 
JHN.18.24	Awa, wo ɲininkare ban kɔma, Hanasi ka a kitireŋɛ lasanba sarika lakela kuntigi banba Kayifa ma.
JHN.18.25	Wo wagate ma, han bi Simɔn Piyɛri be sɔren ɲɔ, a be a balala. Wo butɔ, anu ka fɔ a ye: «Isa la talibe do ma ile tugun na ba?» Kɔnɔ Piyɛri ka sɔsɔre ma, a ko: «Nde ma de!» 
JHN.18.26	Sarika lakela kuntigi banba la joŋɛ do be ɲɔ. Piyɛri ka wolo bareŋɛ tole tɛgɛ. Wo ka a fɔ Piyɛri ye: «N ma i yen de nun sunte tɔ, wo nun Isa?» 
JHN.18.27	Piyɛri mɛn ka sɔsɔre ma tugun. Dontoŋɛ keketa kisanna.
JHN.18.28	Anu ka Isa labɔɔ Kayifa dula saguma piri, anu ka a doni gomina bata. Kɔnɔ Yahudenu to si naa Hɔrɔya Sale dɔmɔre ma, ande ma don ɲɔ butɔ, alako anu kana kɔ́sɛ́ sɔtɔ. 
JHN.18.29	Wolo mu, mansa Pilati bɔɔta, a ka anu taran bara tɔ, a ka anu maɲininka: «Wo be kɛ kaye siɲɛren fen na ko la?» 
JHN.18.30	Anu ka a jaabi, anu ko: «Ka kɛ kaye ma ko koroŋɛ le ma nun, mɔ te na a don i bolo nun.» 
JHN.18.31	Pilati ka a fɔ anu ye, a ko: «Wole ká a doni, wo ni a makiiti, wo la sariya kɛɲa ma.» Yahudenu ka a fɔ a ye: «A bele dagɛren mɔ ye mɔ ni mɔgɛ makiiti han a ni faga.» 
JHN.18.32	Wo butɔ, anu ka Isa la kuma lakamali ɲɔgɔnna le, a to ka a faga ɲa fɔ
JHN.18.33	Pilati mɛn donta a la mansa boŋɛ butɔ, a ka Isa makele. A ka a maɲininka, a ko: «Ile le mu Yahudenu la mansa la ba?» 
JHN.18.34	Isa ka a jaabi, a ko: «Ile yɛtɛ le be wo miraren ba, ka mɔgɔ donu le be n na ko fɔren i ye?» 
JHN.18.35	Pilati ka a jaabi, a ko: «Bɔ, Yahude le mu nde la ba? I siiɲɔgɛnu nun sarika lakela kuntigenu le bata i don n bolo. I nɔn ka fen de ma?» 
JHN.18.36	Isa ka a jaabi, a ko: «N tɛn mansaya ma kɛ dunuyanɛŋɛ la. Ka n tɛn mansaya mu kɛ dunuya yannɛŋɛ le la nun, n na kɛlɛmalánu si kɛlɛ ma n ɲɛ le nun, alako n kana to Yahudenu sagoe tɔ. Kɔnɔ kɔtɛ n tɛn mansaya ma yannɛŋɛ la.» 
JHN.18.37	Pilati ka a fɔ a ye: «Yagaa, mansa le mu i la?» Isa ka a jaabi, a ko: «Ile yati bata a fɔ, ka a fɔla mansa le mu n na. N nata dunuya, alako le n ni ma tɔɲa seede la, iyon, n sɔtɔta wolo la. Min bɛ be tɔɲa fɛ, wonu si anu tolomasɔ le n na kuma la, ka a bita.» 
JHN.18.38	Pilati ka a fɔ a ye, a ko: «Fen mu tɔɲa la?»
JHN.18.38	Pilati to banta wo fɔla, a mɛn tabɔɔta bara tɔ, a ka Yahude kuntigenu taran, a ka kuma fɔ anu ye: «Nde ma fenfen koron yen kɛ kaye la, a si makiiti min na. 
JHN.18.39	Kɔnɔ n be dariren de san yo san Hɔrɔya Sale, n si gelemanɛ dɔndɔ boloka le wo ye. Awa, wo be diren de, n ni Yahudenu la mansa boloka wo ye ba?» 
JHN.18.40	Anu mɛn ka sɔnkɛ layɛlɛ, anu ko: «Ade! Kɛ ma! I ni Barabasi le boloka!» Adun, Barabasi kan mu boenmalá le la.
JHN.19.1	Wo kɔma, Pilati ka yamɔre dii a la sɔɔrenu ni Isa jigan ka a botege lonba la. Anu ka wo ma. 
JHN.19.2	Anu mɛn ka ŋaniŋɛ dɛbɛ ɲɔgɔn fɛ, ka a ma mansa kufunɛlama la, anu ka a dusu Isa kuŋɛ tɔ. Anu ka doroki banba tugun najigi a ma, a wulemalama. 
JHN.19.3	Anu tota anu madonna a la, anu ko: «Yahudenu la mansa, i mama!» Anu tota a bantilanna.
JHN.19.4	Pilati mɛn tabɔɔta bara tɔ, a ka a fɔ jama ye: «N be a labɔɔla le wo ye, alako wo ni a lɔn ka a fɔla, n bele fenfen koron yenden kɛ kaye la, a si makiiti min na.» 
JHN.19.5	Wo butɔ, Isa bɔɔta bara tɔ. Wo ŋaniŋɛ dɛbɛreŋɛ mansa kufunɛlama be dusuren a kuŋɛ tɔ, doriki banba wulemalama tugun be lajigiren a ma. Pilati ka a fɔ anu ye: «Ale mɔgɛ le mu ka!»
JHN.19.6	Kɔnɔ sarika lakela kuntigenu nun kɔsɔbilenu to ka a yen, anu ka sɔnkɛ layɛlɛ, anu ko: «A ni banban lɔgɛ tɔ! A ni banban lɔgɛ tɔ!» Pilati ka a fɔ anu ye: «Wole yɛtɛ ká a jigan, ka a banban lɔgɛ tɔ, bayi nde bele fenfen koron yenden a la, a si makiiti min na.» 
JHN.19.7	Yahudenu ka a jaabi: «Mɔ tɛn sariya do be ɲɔ. Wo sariya sabu la, a bɛnta a ni faga, bayi a bata a fan ma Ala la deŋɛ la
JHN.19.8	Pilati la wo kuma mɔɛreŋɛ, a la kilaŋɛ koloyata. 
JHN.19.9	A mɛn tadonta boŋɛ tɔ tugun, a ka a fɔ Isa ye: «I be bɔɔren mina le?» Kɔnɔ Isa ma jabire yo dii a ma. 
JHN.19.10	Pilati ka a fɔ a ye: «I be i mɔdɛren nde la ba? I ma a lɔn ba, yamɔre be n bolo n si nɔ i bolokala, n mɛn si nɔ i banbanna lɔgɛ tɔ?» 
JHN.19.11	Isa ka a jaabi: «Ile la yamɔri yo te to nde kunma, ka a bele fatanden Ala le la. Wolo mu, minnu ka n don i bolo, wonu la junube kolo i tɛŋɛ ko.»
JHN.19.12	Kabɔɔ wo tɛmuɛ ma, Pilati ka a boloka fɛrɛ ɲini, kɔnɔ Yahudenu ka sɔnkɛ layɛlɛ, anu ko: «Ka i ka kɛ kaye boloka, Rɔmu mansa banba kanunteŋɛ ma ile la. Bayi min yo be a yɛtɛ mala mansa la, Rɔmu mansa banba jague le mu wo tigi la.» 
JHN.19.13	Pilati to ka wo kumanu mɔɛ, a mɛn ka Isa labɔɔ bara tɔ, a sigita ɲinbe kɔtɔ a la kiiti sa tintiŋɛ tɔ, ka min tɔgɔ Hebure kuma tɔ «Gabata». 
JHN.19.14	Wo ka a taran, wo lun, Yahudenu be anu tabɛnna Hɔrɔya Sale la ko la. Fayida tele be kunna, Pilati ka a fɔ Yahudenu ye: «Wo la mansa le ka!» 
JHN.19.15	Wo butɔ, anu mɛn ka sɔnkɛ layɛlɛ, anu ko: «A faga! A faga! A banban lɔgɛ tɔ!» Pilati ka a fɔ anu ye: «N ni wo la mansa banban lɔgɛ tɔ ba?» Sarika lakela kuntigenu ka a jaabi: «Mansa yo bele mɔ bolo fɔ Rɔmu mansa banba!» 
JHN.19.16	Awa, Pilati naata a don anu bolo, a banban koe la lɔgɔ bangalandeŋɛ tɔ.
JHN.19.16	Wo kɔma, sɔɔrenu ka Isa bita, 
JHN.19.17	anu ko a ma a ni a la lɔgɔ bangalandeŋɛ doni a fan na. A bɔɔta a fɛ saa tɔ, tagala dula tɔ ka min tɔgɔ «Kun konkota». Hebure kuma tɔ, a tɔgɔ «Gologota». 
JHN.19.18	Anu ka ale nun mɔgɔ fila banban ɲɔ le, bɛ nun a tɛn lɔgɔ bangalandeŋɛ. Dɔndɛ tota a sɔngɛ doe la, doe tota a sɔngɛ doe la. Isa tota anu tɛma. 
JHN.19.19	Wo ka a taran, Pilati ka yamɔre sa anu ni sɛbɛre ma, ka taga a bakku Isa la lɔgɔ bangalandeŋɛ kunma. Wo sɛbɛre be a fɔren de: «Isa Nasarɛti kaa le ka, Yahudenu la mansa». Anu ka wo ma le. 
JHN.19.20	Yahude siyama ka wo sɛbɛre karan, bayi Isa banbanta lɔgɛ tɔ dula min tɔ, ɲɔ be saa kɛnna le. A be sɛbɛren kɛ kuma saba bɛ tɔ: Hebure kuma, anun Latɛn kuma, anun Girɛki kuma. 
JHN.19.21	Wo butɔ, Yahudenu la sarika lakela kuntigenu tagata a fɔ Pilati ye, anu ko: «I kana a sɛbɛ ‹Yahudenu la mansa›, kɔnɔ i be a sɛbɛla le, ka a fɔla a yɛtɛ da ko aa, a mu Yahudenu la mansa le la.» 
JHN.19.22	Pilati ka anu jaabi, a ko: «N ka min sɛbɛ, n bata ban wo sɛbɛla.»
JHN.19.23	Sɔɔrenu to banta Isa banbanna lɔgɛ tɔ wagate min tɔ, anu ka a la kutanu jigan, ka anu tafatan sigi naani la. Sigi dɔndɔ yo sigi dɔndɔ, sɔɔri dɔndɔ. Anu ka a la doroki kɔtɔnɛŋɛ tugun jigan. A be sɔgɔren, kɔnɔ bɔɔla a kunma, han a dugula, kan do kan ɲan bele karilen a tɔ. 
JHN.19.24	Anu ka a fɔ ɲɔgɔn tɛma: «Wo mɔ kana a mafara, han ka fɛrile ma, alako mɔ ni a lɔn, a be tola min bolo.» Wo butɔ, Ala la kuma min be sɛbɛren, kamalita, a ko
JHN.19.24	Awa, sɔɔrenu ka a ma ɲɔgɔnna le.
JHN.19.25	Isa nɛɛnɛ tugun be sɔren Isa faga lɔgɔ bangalandeŋɛ kɛnna, anun a nɛɛnɛ bareŋɛ musuma. Kilopa la muse Mariyama anun Mari Magidala kaa tugun be ɲɔ. 
JHN.19.26	Isa ka a nɛɛnɛ yen, anun a la talibe, min di a ye. A to ka wonu yen sɔren, a ka a fɔ a nɛɛnɛ ye: «N na, kɛ talibe bata ma i la den kayireŋɛ la.» 
JHN.19.27	Wo kɔma, a ka fɔ wo talibe ye, a ko: «I nɛɛnɛ bata ma kɛ la.» Bɔɔla wo wagate ma, wo talibe ka a doni a bata.
JHN.19.28	Wo kɔma, Isa to ka a lɔn, ka a fɔla koe bɛ ɲan bata kamali, a ko, «Ji sɔgɛ be n na.» A ka wo fɔ le, alako Ala la sɛbɛre ni kamali
JHN.19.29	Wo ka a taran, dunbe do be sigiren ɲɔ, min be faren rɛsɛn ji lanmɛreŋɛ la. Anu ka puute lajigi wo ji lanmɛreŋɛ tɔ. Anu ka a kiti lɔgɔ bolin kayanma la, anu ka a madon Isa da la. 
JHN.19.30	A to ka a min, a ko: «Koe bɛ bata ban kamalila.» A ka a kunsin, a ka a nɛ lasaagi Ala ma.
JHN.19.31	Wo ka a taran, ɲɔ be kɛnɛla sulen lɔ́gɛ́ ma. Yahudenu la kuntigenu bele diren wo furenu ni to lɔgɛ kanna han Hɔrɔya Sali luŋɛ, bayi wo sulen lɔ́gɛ́ sɛnbɛ kolo sulen lɔgɛ doenu ko. Wo butɔ, anu tagata Pilati madiya, aa a ni mɔgɛnu kii ka taga mɔgɔ banbandeŋɛnu kɛŋɛnu kati, alako anu ni faga, anu furenu ni bɔɔ ɲɔ. 
JHN.19.32	Wo kɔma, sɔɔrenu tagata. Anu la tagareŋɛ, anu ka wo mɔgɔ fila kɛŋɛnu kati, minnu be banbanden lɔgɛnu tɔ Isa kɛnna a bolo ɲinma tɔ anun a bolo mara tɔ. 
JHN.19.33	Kɔnɔ anu to keta Isa ma, anu ka a yen a bata ban fagala. Wo butɔ, anu ma ale kɛŋɛnu kati. 
JHN.19.34	Wo kɔma, sɔɔrenu tɔ, dɔndɔ ka a bu sɔngɔ sɔgɔ tanba la. Base nun je bɔɔta kisanna. 
JHN.19.35	Min ka wo koe yen, a bata ma a seede la, alako wole tugun ni dɛnkɛnɛya. A la seedeɲɔgɔya mu tɔɲa le la. Ale yɛtɛ ka a lɔn a be tɔɲa le fɔla. 
JHN.19.36	Wo koenu mata le, alako Ala la sɛbɛre ni kamali, a ko
JHN.19.37	Ala la sɛbɛre do gbɛtɛ tugun ko
JHN.19.38	Awa, kaye do le be ɲɔ, a tɔgɔ Yusufu Arimati kaa. Isa la talibe do le mu a la, kɔnɔ a bele a yɛtɛ makɛnɛnden, bayi a be kilanden Yahude kuntigenu la. Awa, a to ka a yen Isa bata faga, a tagata Pilati madiya ale ni Isa lajigi lɔgɛ kanna, a ni a fure bɔɔ ɲɔ. Pilati sɔnta. Wo butɔ, Yusufu tagata a ka Isa fure lajigi. 
JHN.19.39	Nikodɛmu min tagata Isa yen lun do sue tɔ, wo tugun nata labundɛ fɛ, min be ɲiɲaren miri nun aloe lɔgɔ je la, a biliya kilo bi saba ɲɔgɔn. 
JHN.19.40	Anu ka Isa fure jigan, anu ka a kasange, anun labundɛ la, iko Yahudenu la fure mandi ɲa be ki min na. 
JHN.19.41	Wo ka a taran, anu ka a banban lɔgɛ tɔ dula min tɔ, sunte be ɲɔ kɛnna. Gaburu nama do be wo sunte tɔ, mɔgɔ ma sa min fɔlɔ tɔ betunna. 
JHN.19.42	Awa, Yahudenu la sulen lɔ́gɛ́ to be sutuyala, wo gabure mɛn sutu ɲɔ la, anu ka Isa sa ɲɔ le.
JHN.20.1	Isa la mande tele saba luŋɛ tabɛnta sandeŋɛ min ma, Mari Magidala kaa tagata gabure dula, ɲɔ la kɛnɛ dibe ma. A la kereŋɛ ɲɔ, a ka a yen kure min be hibbɛren gabure da la, wo bata bɔɔ. 
JHN.20.2	Wo butɔ, a borita ka taga ke Simɔn Piyɛri nun talibe do ma, min di Isa ye. A ka a fɔ anu ye: «Ee, anu ka mɔ Marige fure jigan gabure butɔ! Mɔ ma a lɔn anu be a saren ka min na.»
JHN.20.3	Wolo ka a ma, Piyɛri nun wo talibe bɔɔta, taga koe la gabure dula. 
JHN.20.4	Anu fila bɛ be borila ɲɔgɔn fɛ. Kɔnɔ wo talibe doe ka Piyɛri to bore la. A fɔlɔ keta gabure da la. 
JHN.20.5	A butinta a ni gabure butɔ fɛlɛ, a ka kasange yen saren, kɔnɔ a ma don. 
JHN.20.6	Simɔn Piyɛri nata sakkitɛ la, ale donta gabure butɔ, a ka wo kasange yen saren, 
JHN.20.7	anun kuta min be mamilinden Isa kuŋɛ ma nun. Wo kuta bele saren kasange dula, ale mamilindeŋɛ be saren a katima. 
JHN.20.8	Wo kɔma, wo talibe min fɔlɛ keta gabure da la, ale tugun donta a ka ɲɔ lasaga, a dɛnkɛnɛyata. 
JHN.20.9	Wo tɛmuɛ, talibenu ma Ala la sɛbɛre kɔtɔ fahamu betunna, a fɔ koe la, a fɛrɛ bele fɔ Isa ni tawuli a ni bɔɔ fagabaganu tɛma. 
JHN.20.10	Wo kɔma, talibenu tasaagita anu bata.
JHN.20.11	Kɔnɔ wo ka a taran, Mari be sɔren bara tɔ gabure kɛnna, a be dila. A to be dila, a butinta, a ka gabure butɔ fɛlɛ. 
JHN.20.12	A ka maleka kuta beema tigi fila yen sigiren, Isa fure be saren ka min na nun. Dɔndɛ be a kun sa dula, doe be a kɛn sa dula. 
JHN.20.13	Wonu ka a fɔ a ye: «N na, i be dila fenna?» A ka a fɔ anu ye, a ko: «Bayi anu ka n Marige jigan, n ma a lɔn anu be a saren ka min na.» 
JHN.20.14	A to banta wo fɔla, a ka a kɔma tafɛlɛ, a ka Isa yen sɔren, kɔnɔ a ma a lɔn sɔtɔ a ma Isa le mu. 
JHN.20.15	Isa ka a fɔ a ye: «N na, i be dila fenna? I be ɲɔmɔ ɲinila?» Kɔnɔ a be toren muse ye, suntu kantalá le mu. A ka a fɔ a ye: «Baaba, ka ile le ka a fure jigan yan, i be a saren ka min na, i ni ɲɔ yita n na, n ni taga a jigan ɲɔ.» 
JHN.20.16	Isa ka a fɔ a ye, a ko: «Mari!» Mari ka a ɲa matelen a ma, a ka a fɔ ye: «Rabuni!» Wo be a fɔren de Hebure kuma tɔ ‹N karamɔgɔ!› 
JHN.20.17	Isa ka a fɔ a ye: «I kana maga n na, bayi n ma yɛlɛ n Baaba dula betunna. Kɔnɔ taga n nɛɛnɛdɔndɛnu dula, i ni a fɔ anu ye, n be yɛlɛla nde nun wole Baaba dula, min mu nde nun wole la Ala la.»
JHN.20.18	Wo butɔ, Mari Magidala kaa tagata wo ɲamakaran talibenu ye, a ko aa a bata Marige yen, a mɛn ka a la wo kiilá fɔ anu ye.
JHN.20.19	Wo sandeŋɛ, ɲɔ to be pinpila, talibenu be madɛnden boŋɛ do butɔ. Anu ka bondanu mabalan anu kunma, bayi anu be kilanden Yahude kuntigenu la. Wo butɔ, Isa nata bɔɔ anu ma, a sɔta anu tɛma, a ka a fɔ anu ye: «Jusu sa ká to wo ye!» 
JHN.20.20	A to banta wo fɔla, a ka tɛlɛpatuenu yita anu la, minnu be a bolenu nun a bu sɔngɔ ma. Wo butɔ, talibenu ɲagalinta Marige yen koe la. 
JHN.20.21	Isa mɛn tasaagita a fɔla anu ye: «Jusu sa ká to wo ye! Iko n Baaba ka n kii ki min na, nde tugun be wo kiila ɲɔgɔnna le.» 
JHN.20.22	A to banta wo fɔla, a ka a da fɔɲɛ fe anu ma, a ka a fɔ anu ye: «Wo Ala Hakkili Saniyandeŋɛ labita! 
JHN.20.23	Wo tini diɲa minnu la junubenu ma, wonu la junube bata kafari. Ka wo ma diɲa minnu la junubenu ma, wonu tɛŋɛ te kafari.»
JHN.20.24	Awa, Isa bɔɔta anu ma wagate min tɔ, wo talibi mɔgɔ tan nun fila tɔ, mɔgɔ dɔndɔ bele ɲɔ, wolo mu Tomasi la, anu be min ma ‹Fɛrɛŋɛ›. 
JHN.20.25	Wolo mu, talibe doenu tota a fɔla a ye: «Mɔ ka Marige yen de!» A ka anu jaabi, a ko: «Ka nde ma arantuma banban baa yen a bolenu tɔ, ka n ma n bolo soliŋɛ ladon wo sɔɔ baanu tɔ, ka n mɛn ma n bole ladon a baa tɔ min be a bu sɔngɔ tɔ, n te laa a la muku!»
JHN.20.26	Tele sagin na tanbireŋɛ, Isa la talibenu mɛn tatota boŋɛ butɔ, anu nun Tomasi bɛ le wo lun. Awa, Isa mɛn tanata sɔ anu tɛma, adun bonda bɛ be mabalanden anu kunma. A ka a fɔ anu ye: «Jusu sa ká to wo ye!» 
JHN.20.27	Wo kɔma, a ka a fɔ Tomasi ye, a ko: «I bolo soliŋɛ madon yan, i ni tɛlɛpatuenu fɛlɛ n bolo fila tɔ. I bole mɛn madon, i ni a sa n bu sɔngɔ ma. I kana ma dɛnkɛnɛyabale la de, i ni dɛnkɛnɛya!» 
JHN.20.28	Wo butɔ, Tomasi ka a jaabi, a ko: «N Marige Ala!» 
JHN.20.29	Isa ka a fɔ a ye: «Tomasi, i to bata n yen, i bata dɛnkɛnɛya. Hɛra be mɔgɛnu ye, minnu bata dɛnkɛnɛya hali anu ma n yen.»
JHN.20.30	Awa, Isa ka kabanakoe gbɛtɛ donu siyama tugun ma a la talibenu ɲala, minnu bele sɛbɛren kɛ kitabue tɔ. 
JHN.20.31	Kɔnɔ kɛnu be sɛbɛren de, alako wo ni dɛnkɛnɛya ka a fɔla Isa mu Ala la mɔgɔ masubɛreŋɛ le la, a la den kayireŋɛ. Wo butɔ, ka wo dɛnkɛnɛyata a ma, wo si kise sɔtɔ le a tɔgɛ sabu la.
JHN.21.1	Kɛ koenu tanbi kɔma, Isa mɛn ka a yɛtɛ labɔɔ a la talibenu ma, Tiberiyadi ba dala. A ka a yɛtɛ labɔɔ ki min na, wolo mu kɛ la. 
JHN.21.2	Simɔn Piyɛri, nun Tomasi anu be min ma ‹Fɛrɛŋɛ›, anun Natanayeli min be bɔɔren Kaana saa tɔ, Galile duge tɔ, anun Sebede la den kayireŋɛnu, anun Isa la talibi fila donu, anu bɛ le mu. 
JHN.21.3	Simɔn Piyɛri ka a fɔ anu ye: «Nde ni taga kasinɛti filidula.» Anu ka a fɔ a ye: «Wo mɔ bɛ ni taga.» Anu wulita, anu tagata yɛlɛ kuluŋɛ butɔ, kɔnɔ anu ma fenfen bita wo sue tɔ.
JHN.21.4	Ɲɔ la kɛnɛ to keta, Isa be sɔren ba dala, kɔnɔ a la talibenu ma a lɔn ka a fɔla Isa le mu. 
JHN.21.5	Isa ka a fɔ anu ye: «N na deŋɛnu, yɛgɛ bele wo bolo ba n ni a dɔmɔ?» Anu ka a jaabi, anu ko: «Ade.» 
JHN.21.6	A ka a fɔ anu ye: «Wo kasinɛti fili kuluŋɛ bolo ɲinma sɔngɛ la, wo si do sɔtɔ le.» Anu ka a ma ɲɔgɔnna le. Wo kɔma, anu ma nɔ a sabaala, bayi yɛgɛ la siya sɛnbɛ bata koloya. 
JHN.21.7	Talibe min di Isa ye, wo ka a fɔ Piyɛri ye, a ko: «Wo mɔ Marige le mu!» Bɔɔla Simɔn Piyɛri ka wo kuma mɔɛ, a ka a la doroke kiti a tɛ ma, a sɔrɔnta je tɔ. Bayi a be doroki lanma pɛti le donden. 
JHN.21.8	Talibe doenu ka kuluŋɛ nati anu fɛ, anu be kasinɛti sabaala, a be faren yɛgɛ la. Anu ma yanfa kɛnɛ la, fayida mɛtari kɛmɛ. 
JHN.21.9	Anu to yɛlɛta kɛnɛ tɔ, anu ka ta kenbue yen ɲɔ, yɛgɛ be saren a kunma, anu mɛn ka dɛgɛ tugun yen sɔngɔ. 
JHN.21.10	Isa ka a fɔ anu ye: «Wo be bɔɔren yɛgɛ minnu bitala, wo donu nati.» 
JHN.21.11	Simɔn Piyɛri yɛlɛta kuluŋɛ tɔ, a ka kasinɛti sabaa kɛnɛ tɔ, a be faren yɛgɛ banba la. Anu to ka anu kɔnti, anu tabɛnta kɛmɛ nun bi loolu nun saba ma. Kɔnɔ hali anu la wo siya ma kasinɛti fara.
JHN.21.12	Isa ka a fɔ anu ye: «Wo na wo kɔɔjɔbɔɔ.» Talibenu to ka a lɔn Marige le mu, hali dɔndɔ ma suusɛ a maɲininkala, min mu a la. 
JHN.21.13	Awa, Isa ka a madon, a ka dɛgɛ jigan, a ka a dii anu ma, a ka yɛgɛ tugun fatan anu ma. 
JHN.21.14	Bɔɔla Isa wulita fagabaganu tɛma, a kɛɲa sabaɲɔgɛ le ka, a yɛtɛ labɔɔ koe la a la talibenu ma.
JHN.21.15	Anu to ka kɔɔjɔbɔɛ ban, Isa ka Simɔn Piyɛri maɲininka, a ko: «Simɔn, Yaya la den kayireŋɛ, i be n kanuren tanbi kɛnu bɛ la ba?» A ka a jaabi: «Iyon, Marige, ile ka a lɔn ka a fɔla i di n ɲɛ.» Isa ka a fɔ a ye: «Ka a ɲɔgɔnna le, i ni na saakadeŋɛnu daɲini.» 
JHN.21.16	A mɛn saagita a maɲininkala, a kunɲama filaɲɔgɛ la: «Simɔn, Yaya la den kayireŋɛ, i be n kanuren ba?» A ka a jaabi: «Iyon, Marige, ile ka a lɔn ka a fɔla i di n ɲɛ.» Isa ka a fɔ a ye: «Awa, i ni n na saakanu dankun.» 
JHN.21.17	A ka a maɲininka a kunɲama sabaɲɔgɛ la, a ko: «Simɔn, Yaya la den kayireŋɛ, n di i ye ba?» Piyɛri suunuta, bayi Isa ka a ɲininka a kunɲama sabaɲɔgɛ la, ka a di a ye. A ka a jaabi: «Marige, ile ka koe bɛ lɔn, ile ka a lɔn i di n ɲɛ.» Isa ka a fɔ a ye: «Awa, n na saakanu daɲini. 
JHN.21.18	N ni tɔɲa beereŋɛ pɔsi fɔ i ye: i be kamarenya tɔ wagate min tɔ, i be i tɛ takitila i fanna, i ni tagaman i dita tagala dula yo tɔ, i si taga. Kɔnɔ i tini kɔtɔya, i si i bolenu lafonti, mɔgɔ do ni naa i tɛ takiti, a ni i doni dula tɔ, i bele diren tagala ka min na.» 
JHN.21.19	Isa ka wo fɔ le, a ni Piyɛri faga ɲa yita, Piyɛri ni naa Ala la nɔɔra makɛnɛn a la faga sabu la. A to banta wo fɔla, a ka a fɔ a ye: «N jokki.»
JHN.21.20	Wo kɔma, Piyɛri ka a firifiri. Talibe min di Isa ye, a ka wo yen a be anu jokkiren. Ale le sɛnbɛta Isa ma wura la dɔmɛ dɔmɔ tɛmuɛ, a ka a maɲininka min be naala a janfala. 
JHN.21.21	Awa, Piyɛri ka wo talibe yen, a ka Isa maɲininka, a ko: «N Marige, kɛ kan go, fen be naala kɛ masɔtɔla?» 
JHN.21.22	Isa ka a fɔ: «Ka n dita a ni to han n be tanala wagate min tɔ, wo be fen jarala ile ma? Ile ni n jokki.» 
JHN.21.23	Wo butɔ, kuma do tagamanta nɛɛnɛdɔndɛnu tɛma, a fɔla wo talibe te faga. Kɔnɔ Isa ma a fɔ Piyɛri ye, wo talibe te faga. A ka a fɔ le, aa ka a dita le a ni to han a be tanala wagate min tɔ, aa wo be fen jarala Piyɛri ma?
JHN.21.24	Wo talibe le be wo koenu seede bɔɔla, a ka anu sɛbɛ ɲɔgɔnna le. Mɔ ka a lɔn a la seedeɲɔgɔya mu tɔɲa le la.
JHN.21.25	Isa ka ko gbɛtɛ siyama tugun ma le. Ka wo bɛ sɛbɛta dɔndɔ dɔndɔ le la nun, n ma laa a la ka wo kitabu sɛbɛreŋɛnu si kun nun dunuya butɔ.
ACT.1.1	Teyofili,
ACT.1.1	n bata a yita i la n na kitabu fɔlɛ tɔ, Isa ka wale nun kawande min bɛ ma bɔɔla a fɔlɔ wagate, 
ACT.1.2	han Ala ka a layɛlɛ lun min na saŋɛ tɔ. Yannun wo luŋɛ, a be kiila minnu masubɛren, a ka wonu yamɔri Hakkili saniyandeŋɛ sabu la. 
ACT.1.3	A la faga ɲagankata kɔma, a bɔɔta anu ma a kende la. Tele binaani kɔtɔ, a tota a fan yitala le anu la seedeɲɔgɔya banba la, a mɛn be Ala la mansabaya la ko fɔla anu ye.
ACT.1.4	Lun do, Isa nun anu la talibenu be madɛnden dɔmɛ dɔmɔ koe la, a ka anu yamɔri anu kana bɔɔ Darisalamu, a ko anu ma: «Wo ni wo hakkile to lahire ma Baaba be min jiganden wo ye, iko n ka a fɔ wo ye ki min na 
ACT.1.5	Yaya ka mɔgɛnu lasuwɛ je le tɔ, kɔnɔ wole kan, Ala si naa Hakkili saniyandeŋɛ le lajigi wo ma, a te tele siyama bɔɔ bitugun.»
ACT.1.6	Lun do, Isa nun a la talibenu to be madɛnden, anu ka a maɲininka, anu ko: «Marige, i be mansaya lasaagila bani Isirayila bɔnsɛ ma kɛ wagate le ba?» 
ACT.1.7	A ka anu jaabi, a ko: «N Baaba dɔrɔn de be a la wagatenu nun a la tɛmuɛnu masubɛla a la mansabaya saniyandeŋɛ tɔ, wole hajue kana to wonu lɔn koe ma. 
ACT.1.8	Kɔnɔ wo si sɛnbɛ sɔtɔ Ala Hakkili saniyandeŋɛ kan ma min si naa jigi wo ma, wo butɔ wo si naa ma n na seedenu la Darisalamu saa butɔ, anun Jude duge bɛ tɔ, anun Samari duge bɛ han ka sigi dunuya daŋɛ la.»
ACT.1.9	Isa la bandeŋɛ wo fɔla, Ala ka a layɛlɛ saŋɛ tɔ, anu be balaren a ma han luuture ka a dogon anu la. 
ACT.1.10	Anu ɲanu to be sɔren saŋɛ la, Isa be yɛlɛla ka min, kayi fila bɔɔta anu ma kisanna, donfeŋɛ beema be lajigiren anu ma. 
ACT.1.11	Wonu ka a fɔ: «Galile kaanu, wo be sɔren yan fenna wo ni to balaren saŋɛ ma? Ale Isa min bɔɔta wo tɛma, Ala ka min nayɛlɛ saŋɛ tɔ, a mɛn si tajigi le iko wo ka a yen yɛlɛla saŋɛ tɔ ki min na.»
ACT.1.12	Wo kɔma, anu bɔɔta Jayitunu kɔnkɛ tɔ, saagila Darisalamu. Wo kɔnkɛ be wo saa banba kɛnna le, fayida kilo dɔndɔ tagamaŋɛ le mu. 
ACT.1.13	Anu dondeŋɛ saa tɔ, anu donta konke tɔ koori boŋɛ do kanna, anu be tola madɛnna ka min na. Piyɛri be anu tɔ, anun Yaya, anun Yaguba, anun Andire; Filipu nun Tomasi; Baritelemi nun Matiyu; Alifa la den kayireŋɛ Yaguba, anun Simɔn a be fɔla min ma Kunkala; anun Yaguba do la den kayireŋɛ Juda. 
ACT.1.14	Anu bɛ tota ɲɔ anu be timiladiyaren Ala mataraŋɛ la hanigi dɔndɔ la, anu nun musenu, anun Isa nɛɛnɛ Mariyama, anun Isa dɔgɔ kayimanu.
ACT.1.15	Wo lanuma, Piyɛri wulita lun do, a sɔta a nɛɛnɛdɔndɛnu tɛma. Wo ka a taran, anu madɛndeŋɛ si mɔgɔ kɛmɛ mɔgɔ mugan ɲɔgɔn bɔɔ. 
ACT.1.16	A ko: «N nɛɛnɛdɔndɛnu, Ala Hakkili saniyandeŋɛ ka min fɔ nun Jaburu Dauda tɔ, Judasi la ko tɔ min mata sabu la tagala Isa bita dula, a fɛrɛ bele fɔ wo sɛbɛre ni kamali. 
ACT.1.17	A be kɔntiren mɔle tɛma nun, mɔ bɛ le be masubɛren kiilaya wale ma koe la. 
ACT.1.18	Awa, a la wo wali koroŋɛ sɔŋɛ, a ka duge sɔngɔ do san wo la. A boeta a kuŋɛ ma ɲɔ, a bue farata, a tetekenu bɛ bɔɔta. 
ACT.1.19	Darisalamu kaanu bɛ ka wo koe mɔɛ. Wolo mu wo duge tɔgɔ be fɔla anu tɛn kuma tɔ ‹Hakeledama›, min be a fɔren: basi duge. 
ACT.1.20	Bayi a be sɛbɛren Jaburu tɔ, a ko:
ACT.1.20	A mɛn be sɛbɛren tugun,
ACT.1.21+ACT.1.22	Wolo mu, a bɛnta kayi dɔndɔ ni masubɛ min si ma mɔ fɛ seede la ka a fɔla Isa bata tawuli. A bɛnta wo mɔ ni mɔgɛ masubɛ min be wo mɔ tɛma tɛmuɛ bɛ, wo mɔ nun Marige Isa to be tagamanna ɲɔgɔn na, bɔɔla Yaya ka a lasuwɛ wagate min tɔ, han Ala ka a layɛlɛ saŋɛ tɔ lun min na.» 
ACT.1.23	Wo butɔ, anu ka mɔgɔ fila dantɛgɛ: Matiyasi anun Yusufu min tɔgɔ Barasabasi, a si fɔ tugun Susutusi. 
ACT.1.24	Anu ka mamataraŋɛ ma, anu ko: «Marige, ile min ka mɔgɛ bɛ sondoŋɛ butɔ koe lɔn, a yita mɔ la i be min masubɛren kɛ mɔgɔ fila tɔ, 
ACT.1.25	a ni ma Judasi faliŋɛ la, kiilaya wale ma koe la, Judasi bata bɔɔ min tɔ a tagata a taga dula.» 
ACT.1.26	Anu ka tonbola ma, Ala ka Matiyasi yita anu la. Wo butɔ, a sata kɛ kiila tan nun dɔndɛ kunma.
ACT.2.1	Hɔrɔya sale tanbi kɔma, tele bi loolu
ACT.2.2	Kulɛ do bɔɔta saŋɛ tɔ kisanna, iko fɔɲɔ banba kulɛ, wo kulɛ ka boŋɛ butɔ bɛ tabɔɔ anu be madɛnden ka min na. 
ACT.2.3	Anu ka nɛŋɛ la muluŋɛnu yen anu be toren iko ta. Wo nɛŋɛnu fatanta, a dɔndɔ dɔndɔ sigita a bɛ kunma. 
ACT.2.4	Wo butɔ, Hakkili saniyandeŋɛ be sabatiren anu bɛ tɔ, wo kɔma anu bakkuta sii gbɛtɛ la kumanu fɔla iko Ala Hakkili saniyandeŋɛ ka a dii anu ma ki min na dɔndɔ dɔndɔ.
ACT.2.5	Wo ka a taran, Yahude Ala ɲalakilan donu be wagate do latanbiren Darisalamu, minnu be bɔɔren dunuya jamanɛ bɛ tɔ. 
ACT.2.6	Awa, wo wuumɛ kulɛ be bɔɔla wagate min tɔ, jama naata madɛn ɲɔ, anu kɔntɔfilita bayi anu bɛ dɔndɔ dɔndɔ be anu sɔtɔ kuma mɔɛla talibenu da tɔ. 
ACT.2.7	Wo ka anu kɔntɔfili han a mata anu ye kabanako la, anu ka a fɔ: «Kɛ mɔgɛnu minnu bɛ be kumala kɛ la, Galile kaa ma anu la ba? 
ACT.2.8	Mɔ bɛ nɔn be mɔ tɛn kuma mɔɛla anu la kama le, mɔ sɔtɔta kuma min tɔ? 
ACT.2.9	Mɔle minnu be bɔɔren Parate jamanɛ, anun Mede jamanɛ, anun Elamu jamanɛ, anun mɔle minnu be bɔɔren Mesapotami, anun Jude, anun Kapadosi, anun Pɔntu, anun A si, 
ACT.2.10	anun Firigi, anun Panfili, anun Misira jamanɛnu tɔ, anun Libi jamanɛ dula donu tɔ, minnu be Sirɛni saa mafanna, anun mɔle minnu be bɔɔren Rɔmu saa butɔ, 
ACT.2.11	anun mɔle Kirɛti mɔgɛnu, anun Araboenu, Yahudenu ba, minnu donta anu la diina tɔ ba, mɔ bɛ be anu kulɛ mɔɛla, anu be Ala la kabanakoenu ɲamakaranna mɔ sɔtɔ kuma le tɔ.» 
ACT.2.12	A be anu bɛ mafuren ka kɔntɔfili, anu tota a fɔla ɲɔgɔn ye: «Kɛ kɔtɔ mu fen na?» 
ACT.2.13	Donu tugun be anu majelela, anu be a fɔla: «Kɛnu be siisiren beere nama le la!»
ACT.2.14	Wo butɔ, Piyɛri nun kɛ kiila tan nun dɔndɛ doenu wulita. Piyɛri ka a kulɛ mayɛlɛ, a ka kiila lake anu ma, a ko: «Wole Jude kaanu, anun wole minnu bɛ be wagate do latanbiren Darisalamu: wo ni wo tolomasɔ n na kumanu la, wo ni a lɔn: 
ACT.2.15	kɛ mɔgɛnu bele siisiren iko wole be a miraren ki min na, bayi saguma le mu ka
ACT.2.16	Kɔnɔ Ala ka min fɔ nun annabi Soyɛli sabu la, wolo be maren ka. A ko
ACT.2.17	Ala ko: n si min ma dunuya la baŋɛnu tɔ, wolo mu kɛ la:
ACT.2.22	Wole bani Isirayila bɔnsɛnu, wo kɛ kuma lamɔɛ: Ala le ka Isa Nasarɛti kaa sɔ wo ye: a ka a yita wo la, ko sɛnbɛmanu nun kabanakoenu nun laamutenu le fɛ, a ka minnu ma ale la ko tɔ wo tɛma, iko wole yɛtɛ ka a lɔn ki min na. 
ACT.2.23	Ale Isa to donta wo bolo, wole tugun ka a to Ala la sariya lɔnbalenu sagoe tɔ, anu ni a banban lɔgɔ bangalandeŋɛ tɔ. Wo ka a la ko lamɔdɛ ɲɔgɔnna le, kɔnɔ wo bɛ Ala ka a sa ɲɔgɔnna le bɔɔla hau a la lɔnnɛ butɔ. 
ACT.2.24	Ala ka faga dumɛ bɔɔ a ma, a ka a talawuli. Iyon, faga ma nɔ sɛnbɛ sɔtɔla a kunma. 
ACT.2.25	Dauda ka ale la ko fɔ, a ko
ACT.2.29	Piyɛri mɛn ka a fɔ, a ko: «N bareŋɛnu, a bɛnta n ni wo mɔ benba Dauda la ko fɔ wo ye a beeyareŋɛ la, ka a fɔla a fagata, a baadɛta, a saare ɲan be sabatiren mɔ tɛma han bi. 
ACT.2.30	A mu nabiyonmɛ la, a mɛn be a lɔnden Ala bata lahire jigan a ye, a ka a kali Dauda bɔnsɛ mɔgɛ do si sigi a la mansa tintiŋɛ tɔ, 
ACT.2.31	a mɛn ka a lɔn Ala la ale mɔgɔ masubɛreŋɛ si naa tawuli le, awa, a ka ale len na ko fɔ, a to be a fɔla:
ACT.2.32	Iyon, Ala bata ale Isa le lawuli. Mɔ bɛ mu wo koe seede la. 
ACT.2.33	A to yɛlɛta, a sigita a Baaba Ala bolo ɲinma tɔ, jɔnɔn Ala ka a Hakkili saniyandeŋɛ don a bolo iko a ka lahire jigan a ye ki min na, ale tugun ka a lajigi mɔ ma, awa wo yɛtɛ be kɛ-lɛ mɔɛren kɔtɛ, wo mɛn be a yenden. 
ACT.2.34	Mɔ ka a lɔn, Dauda yɛtɛ ma yɛlɛ saŋɛ tɔ, a nɔn ka a fɔ, a ko
ACT.2.36	Awa, bani Isirayila bɔnsɛ bɛ ni a lɔn yati, sikkɛ yo bele wo tɔ: wole yɛtɛ ka Isa min banban lɔgɔ bangalandeŋɛ tɔ, Ala bata wolo ma Marige la, a mɛn bata a ma a la mɔgɔ masubɛreŋɛ la.»
ACT.2.37	Awa, mɔgɛnu to ka wo mɔɛ, wo ka anu nɛ tɔɔrɔ, anu ka a fɔ Piyɛri nun kiila doenu ye: «Mɔ bareŋɛnu, mɔ ni fen de ma?» 
ACT.2.38	Piyɛri ka anu jaabi, a ko: «Wo tuubɛ, jɔnɔn wo ni suwɛ je tɔ dɔndɔ dɔndɔ Isa tɔgɛ la, Ala la mɔgɔ masubɛreŋɛ
ACT.2.39	Wo ni a lɔn, Ala ka wo lahire jigan de wole ye anun wo juruyanu, anun mɔgɛnu ye minnu bɛ be dula yanfama tɔ, mɔ Marige Ala si min bɛ madon a la.» 
ACT.2.40	Piyɛri mɛn ka anu lasii sɔɔbɛ la, a ka anu kawandi kuma siyama la, a ko: «Wo ni bɔɔ bi mɔgɔ telenbalenu kɔma, alako wo ni kisi.» 
ACT.2.41	Awa, minnu ka Piyɛri la kuma bita, wonu lasuwɛta je tɔ. Wo lun yati, mɔgɔ wulu saba ɲɔgɔn sata dɛnkɛnɛyabaganu kunma.
ACT.2.42	Anu be timiladiyaren kiilanu la karaŋɛ ma, anun anu bolofeŋɛ fatan koe, anun dɛgɛ makuntu koe, anun Ala mataraŋɛ la. 
ACT.2.43	Kabanakoenu nun misali siyama tota mala kiilanu sabu la, wolo ka a ma mɔgɛ bɛ tota kilanden. 
ACT.2.44	Dɛnkɛnɛyabaga bɛ be bɛnden ko dɔndɔ ma, mɔgɔ dɔndɔ tɛŋɛ mu a bɛ tɛŋɛ le la. 
ACT.2.45	Anu tota anu la duge nun anu bolofeŋɛnu sanna, ka wonu sɔŋɛ fatan mɔgɛnu ma minnu bɛ be kɔntɔfile tɔ. 
ACT.2.46	Lun go lun anu be timiladiyaren hanige dɔndɔ la ka madɛn Ala batu bon banba tɔ, anu ni kɛnɛ dɛgɛ makuntula anu la boŋɛnu tɔ, anu mɛn ni dɔmɛ fatan ɲɔgɔn tɛma sɛwa banba nun jusu teleŋɛ la, 
ACT.2.47	anu be Ala tantula, anu mɛn be diyaren mɔgɛnu bɛ ye. Lun go lun, Marige tota mɔgɛnu sala talibenu la mamadɛŋɛ kunma, a ni anu lakisi.
ACT.3.1	Lun do, salifana tanbi kɔma, Piyɛri nun Yaya be yɛlɛla tagala Ala batu dula, Ala batu bon banba tɔ, bayi Ala batu wagate le mu. 
ACT.3.2	Wo ka a taran, kaye do be ɲɔ, mɔgɛnu be kɛnɛ min natila ɲɔ min mu namata la bɔɔla a sɔtɔ tɛmuɛ. Anu be a jiganna lun go lun, ka taga a sigi Ala batu bon banba bonda dala, min tɔgɔ Bonda Majabureŋɛ, alako minnu be donna Ala batu bon banba tɔ, a ni wonu tárán nɛgɛ la. 
ACT.3.3	A to ka Piyɛri nun Yaya yen donna Ala batu bon banba butɔ, a tota wonu táránna nɛgɛ la. 
ACT.3.4	Piyɛri nun Yaya ka anu ɲanu sɔ a la. Piyɛri ka a fɔ: «Mɔ fɛlɛ!» 
ACT.3.5	A tota anu fɛlɛla, bayi a yili be a ma, a si fondo sɔtɔ anu la. 
ACT.3.6	Kɔnɔ Piyɛri ka a fɔ a ye, a ko: «Nɛgɛ bele n bolo feu, kɔnɔ min be n bolo, n be wolo diila i ma: Ala la mɔgɔ masubɛreŋɛ Isa Nasarɛti kaa tɔgɛ la, wuli, i ni tagaman!» 
ACT.3.7	Wo butɔ, Piyɛri ka a bita a bolo ɲinma bole ma, a ka a lawuli. A tɛppɛrɛnu anun a wɔlɔkɛnu ka sɛnbɛ sɔtɔ kisanna. 
ACT.3.8	A wulita teriya la, a sɔta, a ka tagamaŋɛ fɔlɔ. A nun kiilanu donta ɲɔgɔn na Ala batu bon banba butɔ, a be tagamanna, a be tunna a be sɔrɔnna, a tota Ala tantula. 
ACT.3.9	Jama bɛ ka a yen tagamanna, a be Ala tantula. 
ACT.3.10	Anu be a lɔnden ale le be kɛnɛ sigila tarili mala, Ala batu bon banba Bonda Majabureŋɛ dala. Koe min mata a ye, wo ka anu mafu, a ka anu makaabɛ koola.
ACT.3.11	Kaye to bele saagila Piyɛri nun Yaya kɔma, jama bɛ borita tagala anu dula Ala batu bon banba ɲinbe kɔtɔ min be tɔgɔ saren Sulemani la, anu be kaabɛren koola. 
ACT.3.12	Piyɛri to ka wo yen, a ka kuma da bita, a ko jama ma: «Wole bani Isirayila kaanu, wo be kaabɛla kɛ koe ma fenna? Wo be wo ɲanu sɔren mɔ la fenna iko kɛ kaye tagamanta mɔ yɛtɛ sɛnbɛ le la, ka wo ma mɔ la Ala ɲala kiláŋɛ́ 
ACT.3.13	Ade, Iburahima nun Isiyaka nun Yaguba la Ala, mɔ benbanu la Ala, wolo bata a la jondeŋɛ Isa kunnawuli, wole ka min to mansa Pilati sagoe tɔ. Wo tanbi kɔma, a boloka sɔgɛ be Pilati la wagate min tɔ, wole nɔn ka a aɲɛ a ɲala. 
ACT.3.14	Iyon, wole bata Saniyanbaga nun Telenbaga aɲɛ, wo mɛn naata Pilati matárán, a ni mɔgɔ fagalá do labɔɔ wo ye geele tɔ. 
ACT.3.15	Wo butɔ, wo bata Malakisi tige faga, kɔnɔ Ala ka a lawuli fagabaganu tɛma; mɔle mu wo seede la. 
ACT.3.16	Wo be kaye min yenden kɛ la, wo ka min lɔn, a bata sɛnbɛ sɔtɔ tagamaŋɛ la a la dɛnkɛnɛya sabu la Isa tɔgɛ la. Iyon, a la dɛnkɛnɛya min be fatanden Isa la, wolo ka a lakendeya ken wo bɛ ɲala.
ACT.3.17	«Awa, n bareŋɛnu, n ka a lɔn wo ka min ma Isa la, wo ka a ma a fahamubaliya le la, iko wo la kuntigenu. 
ACT.3.18	Kɔnɔ, Ala ka kuma min yita wagati tanbireŋɛ tɔ, a la nabiyonmɛnu bɛ sabu la, a fɔ koe la, aa a la mɔgɔ masubɛreŋɛ si naa ɲagankata le, a ka wo kuma lakamali le. 
ACT.3.19	Wolo mu, wo ni tuubɛ, wo ni wo yɛtɛ lasaagi Ala ma, alako wo la junubenu ni kafari, 
ACT.3.20	alako Marige ni jusu sa wagate nati, a ni a la mɔgɔ masubɛreŋɛ Isa kii, a bata min sɔ wo ye nun. 
ACT.3.21	Kɔnɔ fɔ Isa ni to saŋɛ tɔ, han wagate tini ke, koenu bɛ be taɲiɲala tɛmuɛ min tɔ, iko Ala ka a yita ki min na a la nabiyonmɛ saniyandeŋɛnu sabu la bɔɔla hau. 
ACT.3.22	Annabi Musa yati ka a fɔ le
ACT.3.24	Ka bɔɔ annabi Samiyɛli ma, ka sigi a kɔma nabiyonmɛnu la, anu bɛ kumata, ande tugun ka kɛ wagate tele la ko fɔ. 
ACT.3.25	Awa, nabiyonmɛnu la deŋɛnu le mu wole la. Ala ka lahire min nakoti anun wo benbanu tɛma, a ka a lakiti wole tugun ye a to ka a fɔ Iburahima ye, a ko:
ACT.3.26	Ala bata a la jondeŋɛ Isa lawuli, a ka a kii wo fɔlɔ le ma, alako a ni hɛra ma wo ye, a ni wo bɛ dɔndɔ dɔndɔ bɔɔ wo la kila koroŋɛ kɔma.»
ACT.4.1	Piyɛri nun Yaya to be kumala jama ye, sarika lakelanu anun Ala batu bon banba kɔsɔbile kuntige nun Sadusinu nata anu digii ma. 
ACT.4.2	Anu be mɔnɛren han, bayi Piyɛri nun Yaya be mɔgɛnu kawandila, anu ko mɔgɔ fagareŋɛnu si naa tawuli le Isa la ko sabu la. 
ACT.4.3	Wo butɔ, anu ka Piyɛri nun Yaya bita, anu ka anu sa geele tɔ han wo tabantaka, bayi wo ka a taran sue ɲan bata don. 
ACT.4.4	Adun, minnu ka wo kawande mɔɛ, anu siyama dɛnkɛnɛyata han anu kɔnte ka mɔgɔ wulu loolu ɲɔgɔn bɔɔ.
ACT.4.5	Wo tabantaka, Yahudenu la kuntigenu, anun kayibanu, anun sariya karamɔgɛnu madɛnta Darisalamu, 
ACT.4.6	anun Hanasi sarika lakela kuntigi banba, anun Kayifa, anun Yaya nun Alɛsandiri, anun minnu bɛ mu sarika lakela kuntige bareŋɛ la. 
ACT.4.7	Anu ka Piyɛri nun Yaya sɔ anu tɛma anu ka anu maɲininka, anu ko: «Wole, wo ka kɛ kaye lakendeya sɛnbɛ miniman na? Wo ka kɛ ma tɔgɔ miniman na?»
ACT.4.8	Wo butɔ, Piyɛri ka a fɔ Hakkili Saniyandeŋɛ barikɛ tɔ, a ko anu ma: 
ACT.4.9	«Wole bani Isirayila kuntigenu anun kayibanu, wo be mɔ maɲininkala bi ko ɲinma la ko la, mɔ ka min ma kɛ namata ye, a kendeyata ki min na. 
ACT.4.10	Wo butɔ, wole nun bani Isirayila kaanu bɛ ni a lɔn, kɛ kaye min be sɔren yan wo ɲala, a kendeyata Isa Nasarɛti kaa, Ala la mɔgɔ masubɛreŋɛ tɔgɛ le sabu la. Wole ka Isa min banban lɔgɛ tɔ, Ala kan ka a lawuli fagabaganu tɛma. 
ACT.4.11	Kitabue be Isa le la ko fɔren, a ko:
ACT.4.11	Awa, wo kure mu Isa le la. 
ACT.4.12	Mɔgɛ te kisi dodo fɛ fɔ ale, iyon tɔgɔ do yo bele dunuya Ala be min diiren mɔgɛnu ma. Fɔ wo mɔ ni kisi ale le la ko sabu la tekku!»
ACT.4.13	Kuntigenu to be Piyɛri nun Yaya la limaniya yenden, a mɛn anu ka lɔn sɔtɔ a ma wonu mu karanbale mɔgɔ tun de la, anu be kaabɛren. Wo kɔma, anu ka a talɔn, wonu nun Isa le tota ɲɔgɔn na. 
ACT.4.14	Anu to be kaye kendeyareŋɛ yenden sɔren anu kɛnna, anu ma nɔ anu jaabila fenfen na. 
ACT.4.15	Wo butɔ, anu ka Piyɛri nun Yaya nun wo kaye yamɔri, anu ni bɔɔ Yahude kuntigenu la mamadɛŋɛ tɔ. Wo kɔma, kuntigenu tota hakkile diila ɲɔgɔn ma, 
ACT.4.16	anu ko: «Mɔ si fen ma kɛ mɔgɛnu la? Darisalamu kaanu bɛ bata a lɔn, kabanako makɛnɛreŋɛ le be maren anu la ko sabu la. Mɔle tugun te nɔ wo sɔsɔre mala. 
ACT.4.17	Kɔnɔ mɔ bɛnta le mɔ ni anu ladan ka anu makilan, anu kana kuma mɔgɔ yo ye bitugun ale Isa tɔgɛ la, alako kɛ koe mɛn kana to malansanna jamanɛ butɔ.»
ACT.4.18	Wo kɔma, anu ka Piyɛri nun Yaya kele, anu kɔnkɔnta anu ma a bɛlɛma la, ka a fɔla anu kana Isa la ko fɔ, anu kana mɔgɔ yo kawandi a tɔgɛ la bitugun. 
ACT.4.19	Kɔnɔ Piyɛri nun Yaya ka anu jaabi, anu ko: «A bɛnta Ala ye mɔ ni sɔ wole le kɔma ba, ka Ala? Wole ká a fɛlɛ. 
ACT.4.20	Mɔle kan ka koe minnu yen, mɔ ka anu mɔɛ, a fɛrɛ bele fɔ mɔ ni wonu fɔ tekku.» 
ACT.4.21	Kuntigenu ma anu tɔɔrɔ fɛrɛ yo sɔtɔ, jama la ko la, bayi mɔgɛ bɛ be Ala matɔgɔla wo ko mareŋɛ sabu la. Wo butɔ, anu mɛn ka anu makilan, jɔ anu ka anu boloka. 
ACT.4.22	Kɛ kaye min nakendeya mata kabanakoe la, wo ka a taran, a la simaya bata tanbi san binaani la.
ACT.4.23	Piyɛri nun Yaya bolokata wagate min tɔ, anu tagata anu kafuɲɔgɛnu dula, anu ka a ɲamakaran anu ye, sarika lakela kuntigenu anun kayibanu ka min bɛ fɔ anu ye. 
ACT.4.24	Anu to ka wo mɔɛ, anu bɛ ka anu kulɛ labɔɔ Ala mataraŋɛ la hanige dɔndɔ la, anu ko: «Batu mansa, ile min ka saŋɛ nun duge da, anun ba nun anu butɔ feŋɛ bɛ la. 
ACT.4.25	Mɔ benba Dauda i la jondeŋɛ kumata i Hakkili saniyandeŋɛ sabu la, a ka a fɔ
ACT.4.27	Iyon, Herodu nun Pɔnsu Pilati, anun sii gbɛtɛ mɔgɛnu, anun bani Isirayila bɔnsɛnu yati bata bɛn kɛ saa tɔ, i la jonden saniyandeŋɛ Isa kunma, i ka min masubɛ. 
ACT.4.28	Anu ka kɛ koe bɛ ma i sagoe nun i la yamɔre butɔ iko i ka a sa ki min na bɔɔla bima. 
ACT.4.29	Marige, i ni i hakkile to a ma kɔtɛ anu ka mɔ makilan ki min na. I ni i la jondeŋɛnu kɔ limaniya banba la i la kuma fɔ koe la. 
ACT.4.30	Wo butɔ, i ni i sɛnbɛ yita mɔgɛ lakendeya koe la, i ni misalenu nun kabanakoenu ma i la jonden saniyandeŋɛ Isa tɔgɛ la.»
ACT.4.31	Anu to ka Ala mataraŋɛ ban, anu be madɛnden dula min tɔ, ɲɔ sɛrɛnta. Hakkili saniyandeŋɛ ka sɛnbɛ dii anu bɛ ma, anu fɔlɔta Ala la kuma fɔla limaniya la.
ACT.4.32	Awa, mɔgɛnu minnu mata dɛnkɛnɛyabaga la, anu bɛ nátá dɔndɔ, anu bɛ hanigi dɔndɔ. Hali dɔndɔ bele a fɔla anu tɛma, aa a bolofeŋɛ ni ma a dɔrɔn tɛŋɛ la: fɔ a bɛ ni ma jama bɛ tɛŋɛ la. 
ACT.4.33	Kiilanu tota seedeɲɔgɔya bɔɔla sɛnbɛ banba la Marige Isa lawuli koe la. Nɛɛma banba tota anu bɛ ye. 
ACT.4.34	Fondobɔnɔ yo bele anu tɛma, bayi dugenu ka wo ma boŋɛnu be minnu bolo, wonu be anu mayitala, anu ni a sɔŋɛ nafule nati, 
ACT.4.35	ka a sa kiilanu kɛn kɔtɔ. Wonu be a fatanna a bɛ hajue bere ma.
ACT.4.36	Wo ka a taran, Lewi bɔnsɛ kaye do be, min sɔtɔta Sipiri sure tɔ, a tɔgɔ Yusufu. Kiilanu ka a tɔgɔ sa Baranabasi, wo kɔtɔ be a fɔren de ‹Malasiila›. 
ACT.4.37	Duge do be a bolo, a ka wo san, a nata a sɔŋɛ nafule fɛ, a ka a sa kiilanu kɛn kɔtɔ.
ACT.5.1	Kaye do be ɲɔ nun min tɔgɔ Ananiya, anun a la muse Safira, anu ka anu la duge do san. 
ACT.5.2	Anu fila bɛnta a ma anu ni do bɔɔ dugu sɔŋɛ la, ka a dogon. Wo kɔma, Ananiya tagata a tɔɛ fɛ, a ka a sa kiilanu kɛn kɔtɔ. 
ACT.5.3	Wo butɔ, Piyɛri ka a fɔ a ye, a ko: «Ananiya, Sentanɛ donta i tɔ fenna han i ka foniya fɔ Ala Hakkili saniyandeŋɛ ye, do bɔɔ koe la dugu sɔŋɛ la? 
ACT.5.4	A ma san wagate min tɔ, i tɛŋɛ ma a la nun ba? A sandeŋɛ kɔma, a sɔŋɛ bele i sagoe tɔ ba? Kɛ mira donta i tɔ fenna? I ma foniya fɔ mɔgɛnu ye, i ka a fɔ Ala yɛtɛ le ye.» 
ACT.5.5	Ananiya to ka wo kumanu mɔɛ, a boeta, a nɛ bɔɔta. Minnu bɛ ka wo koe mɔɛ, wonu kilanta koola. 
ACT.5.6	Awa, kamareŋɛ donu wulita, anu tagata a kasange, anu ka a doni a baadɛ dula.
ACT.5.7	Fayida wagati saba latanbireŋɛ kɔma, Ananiya la muse tugun donta ɲɔ. A ma a lɔn koe min mata. 
ACT.5.8	Piyɛri ka a maɲininka, a ko: «Wo ka duge san kɛ bere le la ba? Wo fɔ n ɲɛ.» A ka a fɔ: «Iyon, mɔ ka a san wo bere le la.» 
ACT.5.9	Piyɛri ka a fɔ a ye, a ko: «Wo bɛnta fenna Marige Hakkili saniyandeŋɛ mafɛlɛ koe la? Awa, minnu ka i la kaye fagareŋɛ mandi, ande le be bonda tɔ ka. Anu be ile tugun donila le.» 
ACT.5.10	Muse boeta Piyɛri kɛn kɔtɔ kisanna, a nɛ bɔɔta. Kamareŋɛnu donta, anu ka wo tugun fagareŋɛ taran, anu ka a labɔɔ, anu tagata a baadɛ a la kaye kɛnna. 
ACT.5.11	Dɛnkɛnɛyabaganu bɛ labɛndeŋɛ anun minnu bɛ ka wo koe mɔɛ, anu bɛ kilanta koola.
ACT.5.12	Laamute nun kabanako siyama be mala kiilanu bolo mɔgɛnu ɲala. Dɛnkɛnɛyabaganu bɛ be madɛnden hanigi dɔndɔ la Sulemani la Ala batu boŋɛ ɲinbe kɔtɔ. 
ACT.5.13	Mɔgɔ tɔɛnu ma suusɛ basanna anu fɛ, kɔnɔ anu bɛ be anu matɔgɔla koola. 
ACT.5.14	Minnu be dɛnkɛnɛyaren Marige ma, jama banba tota sala anu kunma, muse nun kaye. 
ACT.5.15	Wo tɛmuɛ, mɔgɛnu be bandibaganu labɔɔla bara tɔ, anu be anu sala benbenu tɔ, anun waatanu tɔ, alako Piyɛri tini be tanbila wagate min tɔ, hali a niiniŋɛ ni sɔ donu kan kunma. 
ACT.5.16	Jama tota bɔɔla Darisalamu lamiliŋɛ tugun tɔ, anu ni bandibaganu nati, anun jinna koroŋɛ be minnu tɔɔrɔla, wo butɔ wonu bɛ kendeyata.
ACT.5.17	Wo butɔ, sarika lakela kuntige nun minnu be a kɔma, minnu be tabɛnden Sadusinu ma, bɛsɛnkɔnnɛya tota anu tɔ koola, anu wulita, 
ACT.5.18	anu ka kiilanu bita, anu ka anu sa geele tɔ jama ɲala. 
ACT.5.19	Kɔnɔ sue tɔ, Marige la maleka ka geele bonda laka, a ka anu labɔɔ. A ka a fɔ anu ye, a ko: 
ACT.5.20	«Wo taga, wo ni sɔ Ala batu bon banba tɔ, wo ni Ala la kibare bɛ lake jama ma, anu si kisi ki min na.» 
ACT.5.21	Anu la wo mɔɛreŋɛ, ɲɔ to kɛnɛta, anu donta Ala batu bon banba tɔ, anu ka kawande fɔlɔ mala.
ACT.5.21	Sarika lakela kuntige nun minnu be a kɔma, anu ka Yahude kuntigenu nun bani Isirayila kayiba bɛ kele mamadɛŋɛ tɔ. Anu ka kɔsɔbilenu kii geele tɔ, kiilanu jigan dula. 
ACT.5.22	Kɔnɔ anu to keta ɲɔ, anu ma anu taran ɲɔ. Wo butɔ, anu saagita, anu ka dantɛgɛ sa, 
ACT.5.23	anu ko: «Mɔ bata geele bondanu taran balanden a ɲinma la, geele kantalanu be sɔren bondanu tɔ. Kɔnɔ mɔ to ka anu laka, mɔ ma mɔgɔ yo taran a butɔ.» 
ACT.5.24	Ala batu bon banba kɔsɔbile kuntige, anun sarika lakela kuntigenu la wo kumanu mɔɛreŋɛ, anu kɔntɔfilita kiilanu la ko la, fen min be tanbiren. 
ACT.5.25	Wo butɔ, mɔgɔ do tugun tagata a fɔ anu ye: «Wo ka kaye minnu sa geele tɔ, anu be sɔren Ala batu bon banba tɔ le ka, anu be jama kawandila.»
ACT.5.26	Awa, kɔsɔbilenu anun anu la kuŋɛ tagata kiilanu kɔma. Kɔnɔ anu ma nɔɛ laboe anu ma, bayi anu be kilanden jama kana naala anu mabunna kurenu la. 
ACT.5.27	Anu to ka kiilanu doni anu ka anu sɔ Yahude kuntigenu la mamadɛŋɛ tɔ. Sarika lakela kuntigi banba ka anu maɲininka, a ko: 
ACT.5.28	«Mɔ ma wo latɔn de ba a bɛlɛma la, ka a fɔla wo kana kawande ma kɛ kaye tɔgɛ la? Kɔnɔ wo a fɛlɛ, wo bata wo la kawande malansan Darisalamu bɛ tɔ. Wo butɔ, a sɔgɔ be wo la wo ni kɛ kaye faga koe kiti mɔɔle le la.» 
ACT.5.29	Piyɛri nun kiila doenu ka anu jaabi, anu ko: «Fɔ mɔ ni Ala le la kuma bita tanbi mɔgɛnu tɛŋɛ la. 
ACT.5.30	Wo mɔ benbanu la Ala ka Isa lawuli, wo ka min banban lɔgɛ tɔ, ka a nɛ bɔɔ. 
ACT.5.31	Wo kɔma, a ka ale layɛlɛ saŋɛ tɔ a bolo ɲinma tɔ, a ni ma mansa nun malakisila la, alako bani Isirayila mɔgɛnu ni nɔ tuubɛla, anu junube ni kafari. 
ACT.5.32	Mɔ mu wo koenu seede la. Ala bata Hakkili saniyandeŋɛ min dii a la kuma bitalanu ma, wo Hakkile saniyandeŋɛ tugun mu kɛ koenu seede la.»
ACT.5.33	Yahude kuntigenu to ka wo mɔɛ, anu juse yɛlɛta koola. Kiilanu faga sɔgɛ ka anu bita. 
ACT.5.34	Wo tɛmuɛ, Farisi kayiba do be ɲɔ, a tɔgɔ Gamaliyɛli. Sariya karamɔgɔ banba le mu a la, jama bɛ be a biliyaren. A wulita Yahude kuntigenu tɛma, a ka yamɔre sa anu ni kiilanu labɔɔ betunna. 
ACT.5.35	A mɛn ka a fɔ kuntigenu ye, a ko: «Wole bani Isirayila kaanu, wo mɛnni koola wo be min mala kɛ mɔgɛnu la. 
ACT.5.36	Wo ka a lɔn wagate do tanbireŋɛ, kaye do be min tɔgɔ Tedasi, a wulita a ka a yɛtɛ matɔgɔ kamarenbaya la. Kaye minnu be a kɔma, a si mɔgɔ kɛmɛ naani ɲɔgɔn bɔɔ. Anu ka a faga: min bɛ si a la kuma bita, anu malansanta, anu la ko mata fufafu la. 
ACT.5.37	Wo to tanbita, Judasi Galile kaa wulita tɔgɔ sɛbɛ tɛmuɛ, a ka mɔgɔ siyama lamurutɛ. Ale tugun fagata: min bɛ si a la kuma bita, anu malansanta. 
ACT.5.38	Awa, n ni tɔɲa fɔ wo ye kɔtɛ: wo kana fenfen ma kɛ mɔgɛnu la, wo bɔɔ anu kɔma. Ka kɛ nátá wale be fatanden mɔgɛnu le la, a si to fu. 
ACT.5.39	Kɔnɔ ka a be fatanden Ala le la, wo te nɔ anu la ko kunnatiɲala. Ka wo ma wo nun Ala yati be kɛlɛla go!»
ACT.5.39	Anu bɛnta wo ma. 
ACT.5.40	Wo butɔ, anu ka kiilanu kele anu ka anu botege, anu mɛn ka anu latɔn kuma koe la Isa tɔgɛ la bitugun. Wo kɔma, anu ka anu boloka.
ACT.5.41	Kiilanu to bɔɔta Yahude kuntigenu la mamadɛŋɛ tɔ, anu juse diyata anu ye, bayi Ala ka ande le masubɛ, anu ni tɔɔrɔ Isa tɔgɛ la ko la. 
ACT.5.42	Lun go lun, anu be Ala batu bon banba tɔ, anu mɛn be tagala mɔgɛnu bata, anu ma kawande ma dan, anu ni kɛnɛ Isa la kibaru ɲinma lakela ka a fɔla Ala la mɔgɔ masubɛreŋɛ le mu a la.
ACT.6.1	Wo tɛmuɛnu tɔ, Isa la talibenu kɔnte to be kunma sala, minnu be Girɛki kuma fɔla anu tɔ, wonu ka anu fan madi doenu ma minnu be Hebure kuma fɔla, bayi lun go lun, harige tini be fatanna wagate min tɔ, fasaa si ma le furuɲa musenu la minnu be Girɛki kuma fɔla. 
ACT.6.2	Wo butɔ, kiila tan nun fila ka talibi jama labɛndeŋɛ kele, anu ka a fɔ wonu ye: «A ma bɛn mɔle ni Ala la kuma lake koe to ɲɔ, mɔ ni harige fatan. 
ACT.6.3	Wolo mu, mɔ nɛɛnɛdɔndɛnu, wo ni kaye magankutu ɲinma wɔrɔwila masubɛ wo tɛma, hakkilima mu minnu la, Hakkili saniyandeŋɛ barikɛ be minnu tɔ. Mɔ ni wonu sɔ fatari dula. 
ACT.6.4	Mɔle tugun ni mɔ tɛ kiti Ala mataraŋɛ la, anun Ala la kuma lake koe la.»
ACT.6.5	Wo kuma ka jama bɛ hɛnɛ, wo butɔ anu ka Etiyɛn masubɛ, kaye min na dɛnkɛnɛya kolo, Hakkili saniyandeŋɛ barikɛ be a tɔ, ale nun Filipu, nun Pirokori, anun Nikanori, nun Timon, nun Paramena, nun Nikola Antiyoki kaa min donta Yahudenu la diina tɔ nun. 
ACT.6.6	Anu ka wonu dantɛgɛ kiilanu ye. Wonu ka Ala matárán anu ye, anu ka anu bole sa anu kuŋɛ ma.
ACT.6.7	Ala la kuma tota yiriwala, talibenu kɔnte tota kunma sala a banba la Darisalamu. Sarika lakela jama banba tugun sɔnta dɛnkɛnɛya kila la ko ma.
ACT.6.8	Ala ka Etiyɛn kan kɔ nɛɛma nun sɛnbɛ banba la, wo butɔ, a tota kabanako nun laamute banbanu mala jama tɛma. 
ACT.6.9	Kɔnɔ Yahudenu minnu be bɔɔren Sirɛni nun Alɛsandiri saanu tɔ anun minnu be bɔɔren Silisi nun Asi duge tɔ, minnu be madɛnna kawandi ma boŋɛ tɔ, min tɔgɔ hɔrɔya mɔgɛnu la kawandi ma boŋɛ, wonu donu wulita, anu ka Etiyɛn nasɔnkɔ. 
ACT.6.10	A to be kumala hakkilimaya butɔ nun Hakkili saniyandeŋɛ barikɛ tɔ, anu ma nɔ sɔtɔ a ma. 
ACT.6.11	Wo butɔ, anu ka kaye donu sunɛ anu ni a janfa, ka a fɔla: «Mɔ bata a kulɛ mɔɛ a be tana kumanu fɔla Musa nun Ala kunma.» 
ACT.6.12	Wo butɔ, anu ka jama nun kayibanu, anun sariya karamɔgɛnu tugun bu tadon, wo kɔma anu tagata giripɛ a ma, anu ka a doni Yahude kuntigenu la mamadɛŋɛ dula. 
ACT.6.13	Anu mɛn ka seede foniyantenu tugun kele ɲɔ, wonu ko: «Kɛ kaye bele sɔnna bɔɔla tana kuma fɔ koe la Ala batu bon saniyandeŋɛ nun Taureta Musa kunma. 
ACT.6.14	Mɔ ka a mɔɛ le yati a fɔla aa ale Isa Nasarɛti kaa si naa kɛ dula tiɲa, Musa tugun ka mɔ lakaran naamuŋɛ minnu la, aa a ni wonu mafalin.» 
ACT.6.15	Wo tɛmuɛ, min bɛ be sigiren Yahude kuntigenu la mamadɛŋɛ tɔ, wonu ka anu ɲa banban Etiyɛn ma: a ɲakɔtɔ tota anu ye iko maleka ɲakɔtɔ.
ACT.7.1	Sarika lakela kuntigi banba ka Etiyɛn maɲininka, a ko: «Min be fɔren i kunma, a be ɲɔgɔnna le ba?»
ACT.7.2	Etiyɛn ka a jaabi: «N nɛɛnɛdɔndɛnu nun n baabanu, wo tolomasɔ! Wo mɔ benba Iburahima to be Mesapotami jamanɛ tɔ, Ala nɔɔra tige bɔɔta le a ma, yannun a ni sabati Haran saa tɔ. 
ACT.7.3	A ka a fɔ a ye, a ko: ‹Bɔɔ i la jamanɛ tɔ, i bareŋɛnu kunma, i ni na jamanɛ do tɔ n be ka min yitala i la.› 
ACT.7.4	Wo butɔ, a bɔɔta Kalide kaanu la jamanɛ tɔ, a tagata sabati Haran saa tɔ. A baaba la fagareŋɛ kɔma, Ala ka a nati kɛ Kanana duge tɔ, wo be sabatiren ka min na kɔtɛ. 
ACT.7.5	A ma dugu yo dii a ma kɛ jamanɛ tɔ, hali kɛn sɔ dula ɲɔgɔn. Kɔnɔ a ka lahire jigan de a ye aa a si naa kɛ duge dii le a ma a ni ma a tɛŋɛ la, ale nun a bɔnsɛ, hali a tanbi kɔma. Adun wo tɛmuɛ Iburahima ma den yo sɔtɔ betunna. 
ACT.7.6	Wo kɔma, Ala kumata kaa le, a ko: ‹Iburahima bɔnsɛ si wagati do ma le luntanya la jamanɛ do tɔ. Wonu si anu ma joŋɛ la, anu ni anu ɲagankata san kɛmɛ naani kɔtɔ. 
ACT.7.7	Kɔnɔ see min tini anu ma joŋɛ la, nde Ala si naa wo see makiiti le. Wo tanbi kɔma, anu si bɔɔ le ka naa n batu kɛ dula tɔ.› 
ACT.7.8	Awa, Ala ka lahire lakoti a nun Iburahima tɛma, sunna koe mata wo lahire seedeɲɔgɔya la. Wolo mu, a to ka Isiyaka sɔtɔ, a ka a sunna a la sɔtɛ tele sagin luŋɛ. Isiyaka ka a ma Yaguba tugun na ɲɔgɔnna le. Yaguba tugun ka a ma wo mɔ benba tan nun fila la ɲɔgɔnna le.
ACT.7.9	Wo kɔma, wo mɔ benbanu ka anu dɔgɛ Yusufu mayita bɛsɛnkɔnnɛya sabu la, a ni ma joŋɛ la Misira duge tɔ, kɔnɔ Ala tota a fɛ. 
ACT.7.10	Wo butɔ, a ka a bɔɔ a tɔɔrɔ koe bɛ tɔ. A ka a ma hakkilima la, a mɛn ka a la ko ladiya Firauna ye, Misira mansa. Wo ka a sɔ kɛnnasɔla la Misira jamanɛ kunma, a mɛn ka a ma a la boŋɛ butɔ kunma fɔla la.
ACT.7.11	Awa, kɔnkɔ fitina donta Misira nun Kanana jamanɛ fɛfɛ bɛ la, wo ka anu tɔɔrɔ a banba la. Wo mɔ benbanu bele fondo sɔtɔla anu si min dɔmɔ. 
ACT.7.12	Yaguba la a mɔɛreŋɛ aa dɔmɛ be Misira, a ka wo mɔ benbanu kii ɲɔ a fɔlɛ la. 
ACT.7.13	Anu to tagata a filaɲɔgɛ la, Yusufu ka a yɛtɛ labɔɔ a baabadɔndɛnu ma. Wo butɔ, Firauna naata na Yusufu bɔnsɛ lɔn. 
ACT.7.14	Wo kɔma, Yusufu ka a baabadɔndɛnu kii, anu ni taga a baaba Yaguba nun a la denbaya bɛ kɔma, anu bɛ kɔnte labɛndeŋɛ mu mɔgɔ bi wɔrɔwila nun loolu le la. 
ACT.7.15	Wo butɔ, Yaguba jigita Misira, a fagata ɲɔ, anun wo mɔ benbanu bɛ. 
ACT.7.16	Anu ka anu furenu doni Sisɛmu, anu mandita ɲɔ, Iburahima la gaburudula tɔ, a ka min san kaalise la Hamori la deŋɛnu ma Sisɛmu saa tɔ.
ACT.7.17	Ala ka lahire min jigan Iburahima ye, wo kamali tuma to be sutuyala, bani Isirayila jama jiidita, anu siyata Misira duge tɔ, 
ACT.7.18	han mansa nama do sɔta Misira duge tɔ, min ma Yusufu la ko lɔn. 
ACT.7.19	Wo mansa ka janfa makiti wo mɔ see ye, a ka wo mɔ benbanu ɲagankata, han a ka anu yamɔri anu ni anu la bɔɔbɛnu lafili, alako anu ni faga.
ACT.7.20	Wo wagate le annabi Musa sɔtɔta; a majabuta Ala ye. Anu ka a dankun a baaba la boŋɛ tɔ kari saba. 
ACT.7.21	A lafilita wagate min tɔ, Firauna la den musereŋɛ tagata a jigan, a ka a dankun iko a yɛtɛ la den kayireŋɛ. 
ACT.7.22	Anu ka annabi Musa karan Misira kaanu la lɔnnɛ bɛ la. A la kuma nun a wali ɲa sɛnbɛ koloyata.
ACT.7.23	Musa la sɔtɛ san binaanɛ to kamalita, a bareŋɛnu bani Isirayila kaanu fɛlɛ sɔgɛ ka a juse bita. 
ACT.7.24	A la tagareŋɛ, a ka Misira kaa do yen min be ko koroŋɛ mala bani Isirayila kaa do la. Wo butɔ, Musa ka a bareŋɛ la kɛlɛ ma Misira kaa be nɔya laboeren min ma: a ka wo tigi botege han a ka a faga. 
ACT.7.25	A be a miraren de ka a fɔla, a bareŋɛnu si a fahamu Ala si naa anu lakisi ale la ko sabu la, kɔnɔ anu ma a fahamu. 
ACT.7.26	Wo lun tabantaka, a ka bani Isirayila kaa fila taran kɛlɛla. A katata kɛlɛ ban koe la anu tɛma, a ko: ‹N nɛɛnɛdɔndɛnu, barenmanu ma wo la ba? Awa, fenna wo be ɲɔgɔn kɛlɛla?› 
ACT.7.27	Kɔnɔ min ka kɛlɛ tɛgɛ a bareŋɛ ma, wo ka Musa latuntun, a ko: ‹Ɲɔmɔ le ɲan ka i sɔ mansa la kiiti sa koe la mɔ tɛma? 
ACT.7.28	Ile be diren nde tugun fagala le ba, iko i ka Misira kaa faga ki min na kunun?› 
ACT.7.29	Annabi Musa to ka wo kuma mɔɛ, a borita a tagata sabati luntanya la Madiyana jamanɛ tɔ. A ka den kayiren fila sɔtɔ ɲɔ.
ACT.7.30	San binaani mɛn kamalita wagate min tɔ, maleka bɔɔta Musa ma kɛnɛ tɔ, a be ta mɛlɛŋɛ tɔ bapɛ do tɛma janfue tɔ, Turisinina kɔnkɛ tɔ. 
ACT.7.31	Musa to ka wo laamute yen, a kaabɛta. A be a madonna wagate min tɔ, a ni a lasaga, a ka Marige kulɛ mɔɛ, wo ka a fɔ a ye: 
ACT.7.32	‹I benbanu la Ala le mu nde la, Iburahima nun Isiyaka nun Yaguba la Ala.› Wo butɔ, Musa sɛrɛnta, a ma suusɛ a lasagala. 
ACT.7.33	Marige ka a fɔ a ye, a ko: ‹I la samatanu bɔɔ i kɛŋɛ tɔ, bayi i be sɔren dula min tɔ, ɲɔ mu dugu saniyandeŋɛ le la. 
ACT.7.34	N bata n na jama yen a ɲinma la, anu be anu tɔɔrɔren ki min na Misira, n ka anu kutun kulɛ tugun mɔɛ ɲɔ; wolo mu n be jigiren anu lakisi koe la. Kɔtɛ, n be i kiila Misira.›
ACT.7.35	Awa, anu balanta Musa min na ko la, ka a fɔla: ‹Ɲɔmɔ le ɲan ka i sɔ mansa la kiiti sa koe la mɔ kunma?›, Ala ka wolo yati kii a ni ma mansa la anu kunka koe la. Wo kiila fɔta a ye maleka sabu la min bɔɔta a ma bapɛ tɔ. 
ACT.7.36	Ale Musa yati le ka bani Isirayila kaanu labɔɔ Misira duge tɔ. A ka kabanakoenu nun laamutenu ma Misira, Kulunyuma ba tɔ, anun janfue tɔ, san binaani. 
ACT.7.37	Ale Musa yati le ka a fɔ bani Isirayila kaanu ye, a ko:
ACT.7.38	Wo mɔ benbanu to be madɛnden janfue tɔ, ale Musa yati le tota ande nun maleka tɛma min be kumala a ye Turisinina kɔnkɛ kunma. Ale len ka Ala la malakisi kumanu mɔɛ, a ni wonu matanbi wo mɔ ma. 
ACT.7.39	Kɔnɔ wo mɔ benbanu ma sɔn a la kuma bitala, anu ka a sɔsɔ le ɲan, anu ka anu hakkile firifiri Misira ma. 
ACT.7.40	Wo butɔ, anu ka a fɔ Harona ye, anu ko: ‹I ni batufeŋɛnu ɲiɲa mɔ ye minnu si sɔ mɔ ɲatɔ, bayi ale Musa min ka mɔ labɔɔ Misira duge tɔ, mɔ ɲan ma a lɔn fenfen min be a masɔtɔren.› 
ACT.7.41	Awa, wo tɛmuɛ le, anu ka tuuradeŋɛ ɲiɲa, a kuyenɛŋɛ, anu ka sarika bɔɔ a ye. Anu bata min ɲiɲa anu yɛtɛ bole la, anu sɛwata wolo la. 
ACT.7.42	Wo butɔ, Ala ka a kɔ sɔ anu la, a ka anu boloka, anu ni sankole tɔ feŋɛnu batu, iko a be sɛbɛren ki min na nabiyonmɛnu la kitabue tɔ:
ACT.7.44	Kɔtɛ, tantaa mafanna min be maren Ala la lahiri lakotireŋɛ seedeɲɔgɔya la, wo be wo mɔ benbanu bolo janfue tɔ. Ala ka Musa yamɔri a ni a ɲiɲa iko a ka a misale yita a la ki min na. 
ACT.7.45	Wo mɔ benbanu minnu nata Musa tanbi kɔma, wo tantaa tota wonu tugun bolo, anu ka a doni duge tɔ, Ala ka sii gbɛtɛ mɔgɛnu bee anu ɲala ka min na, Yosuwe la yamɔre kɔtɔ. Wo tantaa tota ɲɔ han Dauda wagate. 
ACT.7.46	Dauda la ko diyata Ala ye, a ka Ala matárán a ni a batu boŋɛ sɔ bani Isirayila bɔnsɛ ye. 
ACT.7.47	Kɔnɔ Sulemani le ka ale boŋɛ sɔ Ala ye. 
ACT.7.48	Hali wolo mu, Ala min mayɛlɛta, a te sabati fondo kɔtɔ, min be ɲiɲaren mɔgɛ bole la. Nabiyonmɛ tugun ka wo fɔ, Marige ko:
ACT.7.51	Awa, Etiyɛn mɛn ko: «Wole kanbɛlɛ, wo tole nun wo sondoŋɛ be deseren, hali wo ɲan ma sunna nun. Tɛmuɛ bɛ, wo be Ala Hakkili saniyandeŋɛ kɛlɛla; wo benbanu ka a ma ki min na, wole tugun ɲɔgɔnna le. 
ACT.7.52	Wo benbanu kitita nabiyonmɛ bɛ ɲagankata koe la! Iyon, minnu ka Telenbaga na koe lake nun, anu ka wonu faga, kɔtɛ wole tugun bata ale Telenbaga janfa, wo ka a faga. 
ACT.7.53	Wole minnu ka Ala la sariya sɔtɔ malekanu la yamɔre sabu la, wo ma a labatu!»
ACT.7.54	Kuntigenu to be wo kuma mɔɛla, anu juse tota yɛlɛla koola anu be anu ɲiŋɛnu takinna Etiyɛn ma. 
ACT.7.55	Kɔnɔ Hakkili saniyandeŋɛ barikɛ to be Etiyɛn tɔ, a ka a ɲa banban saŋɛ ma, a ka Ala la nɔɔra yen, a mɛn ka Isa yen a be sɔren Ala bolo ɲinma tɔ, 
ACT.7.56	a ko: «Wo tolomasɔ, n be a yenden saŋɛ bata laka, Adamadeŋɛ be sɔren Ala bolo ɲinma tɔ.» 
ACT.7.57	Anu la wo mɔɛreŋɛ, anu ka anu tolenu dese, anu tota belebelela, anu bɛ labɛndeŋɛ giripɛta Etiyɛn ma, 
ACT.7.58	anu ka a sabaa saa kɔma, anu be a mabunna anu ni a faga. Wo butɔ, minnu mata seede la a tɔɲɛgɛ koe la, wonu ka anu la doroki banbanu sa kamareŋɛ do kɛn kɔtɔ, a tɔgɔ Sɔlu. 
ACT.7.59	Anu be a mabunna wagate min tɔ, Etiyɛn be mamataraŋɛ mala, a ko: «Marige Isa, n nɛ jigan.» 
ACT.7.60	Wo kɔma, a kimisirinta, a ka a kulɛ labɔɔ sɛnbɛ la, a ko: «Marige, i kana anu bita kɛ junube la!» A to banta wo fɔla, a fagata a tota iko a be kinnɔgɔla.
ACT.8.1	Etiyɛn faga koe diyata Sɔlu tugun ye.
ACT.8.1	Awa, wo lun yati le, anu kitita Darisalamu dɛnkɛnɛyabaga jama tɔɔrɔ koe la. Wonu bɛ malansanta Jude nun Samari dugenu tɔ, fɔ kiilanu. 
ACT.8.2	Ala ɲalakilanna kaye donu ka Etiyɛn fure mandi, anu ka diri banba ma a la ko la. 
ACT.8.3	Wo wagate, Sɔlu tugun tota diginna dɛnkɛnɛyabaga jama ma anu halagi koe la: a tota donna boŋɛnu bɛ tɔ dɔndɔ dɔndɔ, a ni dɛnkɛnɛyabaganu sabaa, musu nun kaye, a ni anu sa geele tɔ.
ACT.8.4	Awa, dɛnkɛnɛyabaga minnu malansanta, wonu tanbita Ala la kibaru ɲinma lakela dula bɛ tɔ. 
ACT.8.5	Filipu tugun jigita Samari duge saa do tɔ, a ka Ala la mɔgɔ masubɛreŋɛ la ko lake wonu ma. 
ACT.8.6	Jama to be Filipu la kuma mɔɛla, anu mɛn be a la kabanako mareŋɛnu yenna, anu tota anu hakkile sɔren a la kuma ma hanigi dɔndɔ la: 
ACT.8.7	jinna koroŋɛnu be bɔɔla jinnatɔɛ siyama kɔma anu be belebelela kulɛ banba la, mɔgɔ mabɛndeŋɛ nun namatanu siyama tugun kendeyata. 
ACT.8.8	Wolo mu, ɲagaliŋɛ banba tota wo saa tɔ.
ACT.8.9	Wo ka a taran, kaye do be wo saa tɔ min tɔgɔ Simɔn. A be dureya le mala nun, min si Samari kaanu makaabɛ, a be a yɛtɛ maren kamarenba la. 
ACT.8.10	Dendeŋɛnu anun kayibanu, anu bɛ be anu hakkile sɔren nun a ma a ɲinma la, anu ko: «Ala la sɛnbɛ banba tige le kɛ kaye la.» 
ACT.8.11	Anu be sɔren a kɔma, bayi a bata mɛ anu lakaabɛla a la dureya la. 
ACT.8.12	Kɔnɔ Filipu to be kibaru ɲinma lakela Ala la mansabaya la ko la anun Isa tɔgɛ la, Ala la mɔgɔ masubɛreŋɛ, anu naata dɛnkɛnɛya wo la kuma ma. Wo butɔ, kayenu nun musenu, anu bɛ be suwɛla je tɔ. 
ACT.8.13	Simɔn yɛtɛ tugun mata dɛnkɛnɛyabaga la, a suwɛta je tɔ, a be tola Filipu kɔma. A to be laamute nun kabanako banba mareŋɛnu yenna, wo ka a makaabɛ koola.
ACT.8.14	Kiila minnu be Darisalamu, wonu to ka a mɔɛ Samari kaanu bata Ala la kuma bita, anu ka Piyɛri nun Yaya lasanba anu ma. 
ACT.8.15	Wonu to jigita ɲɔ, anu ka Ala matárán ɲɔ kaanu ye, anu ni Ala Hakkili saniyandeŋɛ sɔtɔ. 
ACT.8.16	Wo ka a taran, Hakkili Saniyandeŋɛ bele jigiren anu hali dɔndɔ ma nun betunna: anu suwɛta je tɔ nun Marige Isa tɔgɛ dɔrɔn de la ko la. 
ACT.8.17	Awa, Piyɛri nun Yaya ka anu bole sa anu kuŋɛ ma, wonu tugun ka Hakkili saniyandeŋɛ sɔtɔ.
ACT.8.18	Simɔn to ka a yen, Hakkili saniyandeŋɛ be sɔtɔla kiilanu le la bolo sa la, a ka nafule sɔ anu ye, 
ACT.8.19	a ko: «Wo kɛ sɛnbɛ dii nde tugun ma, alako n tini n bole sa min kuŋɛ ma, a ni Hakkili saniyandeŋɛ sɔtɔ.» 
ACT.8.20	Kɔnɔ Piyɛri ka a fɔ a ye: «I nun i la nafule ni halagi! A be toren ile ye ba iko Ala la kɔɔre be sanna nafule le la? 
ACT.8.21	I tɛn bele kɛ koe tɔ, i ni bele a tɔ, bayi i sondoŋɛ ma telen Ala ye. 
ACT.8.22	Bɔɔ i la kɛ ko koroŋɛ kɔma, i ni Marige matárán alako a ni diɲa i ye i la kɛ mira la ko la, ka a si naa taga sɔn, 
ACT.8.23	bayi n bata a yen, i be telenbaliya siyama tɔ, i ɲan bata ma junube la joŋɛ la.» 
ACT.8.24	Simɔn ka a jaabi, a ko: «Yandi, wole yɛtɛ le be Marige matáránna n ɲɛ, alako wo be koe min bɛ fɔren ka, hali dɔndɔ kana ke n ma.»
ACT.8.25	Awa, Piyɛri nun Yaya to banta Marige la seedeɲɔgɔya kuma lakela, anu saagita. Anu saagi tuma Darisalamu, anu tota kibaru ɲinma lakela Samari kaanu la saa siyama tɔ.
ACT.8.26	Wo kɔma, Marige la maleka do kumata Filipu ye, a ko: «Wuli, i ni taga bolo ɲinma mafanna, kila min be bɔɔla Darisalamu jigila Gasa saa tɔ, i ni taga ɲɔ, wolo mu janfue tɔ kila la.» 
ACT.8.27	Wo butɔ, Filipu wulita, a tagata. Wo ka a taran, Etiyopi kaa do be ɲɔ, a be kila kunma, kayi nuunureŋɛ le mu a la. Etiyopi kaanu la musu mansa Kandasi la sɔdula tigi banba le mu a la, wolo be a la nafule bɛ makantala. A bata taga nun Darisalamu Ala batu koe la, 
ACT.8.28	a be saagila a bata, a be sigiren a la sarɛti butɔ, a be annabi Esayi la kitabue karanna. 
ACT.8.29	Wo butɔ, Ala Hakkili saniyandeŋɛ ka a fɔ Filipu ye, a ko: «Taga i madon wo sarɛti la.» 
ACT.8.30	Filipu to tagata borila, a ka Etiyopi kaa kulɛ mɔɛ a be annabi Esayi la kitabue karanna. Wo butɔ, a ka a maɲininka, a ko: «I be min karanna ka, i be a fahamuren ba?» 
ACT.8.31	A ka a jaabi, a ko: «N si nɔ a fahamula kama le ka mɔgɔ bele min si a fasari n ɲɛ?» A ka Filipu madiya a ni yɛlɛ, a ni sigi a kɛnna.
ACT.8.32	A be sɛbɛre dula min karanna nun, wolo mu kɛ la, a ko:
ACT.8.34	Ale kaye ka a fɔ Filipu ye, a ko: «Yandi, a fɔ n ɲɛ, annabi Esayi be ɲɔmɔ le la ko fɔla ka? A yɛtɛ ba, ka mɔgɔ do?» 
ACT.8.35	Awa, Filipu ka kuma da bita, a ka a fɔlɔ kɛ sɛbɛre dula ma, a ka Isa la ko kibaru ɲinma lake a ma.
ACT.8.36	Anu to be tagala kila kunma, anu keta kɔɛɛ do ma. Wo butɔ, kaye ka a fɔ: «Je le ka. Fen de n te suwɛ je tɔ?» [
ACT.8.37	Filipu ka a fɔ a ye, a ko: «Ka i dɛnkɛnɛyata i juse bɛ la, i si nɔ le suwɛla.» Kaye ka a jaabi, a ko: «N bata dɛnkɛnɛya, Ala la deŋɛ le mu Isa la, Ala la mɔgɔ masubɛreŋɛ le mɛn mu a la.»] 
ACT.8.38	Kaye ka yamɔre sa a la sarɛti lasɔ koe la; ale nun Filipu, anu fila bɛ jigita je tɔ, Filipu ka a lasuwɛ. 
ACT.8.39	Anu to yɛlɛta je tɔ, Marige Hakkile saniyandeŋɛ ka Filipu jigan a ka a doni a fɛ, ale kaye ma a yen bitugun. A ka a la kila bita, a be tagala sɛwa butɔ. 
ACT.8.40	Filipu tugun yenta Asoti saa butɔ. Kabɔɔ ɲɔ, a tanbita kibaru ɲinma lakela saa bɛ ma, han a keta Sesare saa tɔ.
ACT.9.1	Han bi Sɔlu be katala kila bɛ la Marige la talibenu faga koe la. Wo butɔ, a tagata sarika lakela kuntige dula, 
ACT.9.2	a ka sago dii kaidenu maɲininka a ma, a ni wonu don Damasi kawandi ma boŋɛnu kuntigenu bolo, alako ka a ka mɔgɛnu taran ɲɔ, musu nun kayi, minnu be sɔren Isa la kila kɔma, a ni anu kiti a ni anu nati Darisalamu.
ACT.9.3	A to be kila kunma tagala Damasi, a la sutuyareŋɛ ɲɔ saa la, nɔɔra bɔɔta saŋɛ tɔ kisanna, a malaŋɛ ka a lamilin. 
ACT.9.4	A boeta duge tɔ, a ka kulɛ do mɔɛ a be a fɔla a ye: «Sɔlu, Sɔlu, i be kitiren n ɲagankata koe la fenna?» 
ACT.9.5	A ko: «Marige, ile ɲɔmɔ le?» Marige ko: «Nde Isa le mu, i be kitiren min ɲagankata koe la. 
ACT.9.6	Wuli kɔtɛ, i ni don saa tɔ; i bɛnta min mala, anu si a fɔ i ye.» 
ACT.9.7	Kayenu minnu nun Sɔlu be tagamanna, wonu sɔreŋɛ mafuta, han anu bobota. Anu be kulɛ kan mɔɛla, kɔnɔ anu bele mɔgɔ yo yenden. 
ACT.9.8	Sɔlu wulita duge tɔ, a ɲanu be lakaren, kɔnɔ a bele fenfen yenna. Anu ka a masɔ Damasi, anu be a bole bitaren. 
ACT.9.9	A tota ɲabɔnɔya tɔ tele saba, a ma dɔmɔ dɔmɔ, a ma ji min.
ACT.9.10	Wo ka a taran, Marige la talibe do be Damasi, a tɔgɔ Ananiyasi. Marige bɔɔta a ma, a kumata a ye, a ko: «Ananiyasi!» A ko: «Naamu Marige, nde le mu ka!» 
ACT.9.11	Marige ka a fɔ a ye, a ko: «Kila min tɔgɔ kila telendeŋɛ, wuli i ni taga wo la, i ni mɔgɔ do la ko maɲininka min tɔgɔ Sɔlu, Taresi kaa, a be Juda la boŋɛ tɔ, a be Ala mataraŋɛ le tɔ ka. 
ACT.9.12	Wo butɔ, kaye do bɔɔta a ma, a tɔgɔ Ananiyasi, a donta, a ka a bolenu sa a ma, alako a ni ɲɔ tayen.» 
ACT.9.13	Ananiyasi ka a jaabi, a ko: «Marige, wo kaye ka ko koroŋɛ banba min ma i la mɔgɔ saniyandeŋɛnu la Darisalamu, n ka wo mɔɛ mɔgɔ siyama la. 
ACT.9.14	Yan tugun, yamɔre be a bolo, a ka min sɔtɔ sarika lakela kuntigenu la, aa min bɛ be i tɔgɛ matáránna, aa a ni wonu kiti.» 
ACT.9.15	Kɔnɔ Marige ka a fɔ a ye, a ko: «Taga tun, bayi n na kiila masubɛreŋɛ le mu ale la, alako n ni a lasanba n tɔgɛ fɔ koe la sii gbɛtɛnu anun mansanu anun bani Isirayila deŋɛnu ɲala. 
ACT.9.16	Tekku fɔ a ni tɔɔrɛ siyama sɔtɔ n tɔgɛ la ko la, nde yɛtɛ si min yita a la.»
ACT.9.17	Awa, Ananiyasi tagata, a donta wo boŋɛ tɔ, a ka a bolenu sa Sɔlu ma, a ko: «N nɛɛnɛdɔndɛ Sɔlu, Marige Isa min bɔɔta i ma kɛnɛ tɔ, i be nala wagate min tɔ kila kunma, wolo be n kiiren i ma, alako i ɲa ni laka, i mɛn ni Hakkili saniyandeŋɛ sɔtɔ.» 
ACT.9.18	Fondo bɔɔta a ɲa tɔ ɲɔ kisanna, a boeta a be toren iko kobole. A ka ɲɔ tayen, a mɛn wulita a lasuwɛta je tɔ. 
ACT.9.19	Wo kɔma, a ka dɔmɛ dɔmɔ, a ka sɛnbɛ tasɔtɔ.
ACT.9.19	Sɔlu ka tele dan donu ma Isa la talibenu fɛ minnu be Damasi saa tɔ. 
ACT.9.20	A bakkuta kibaru ɲinma lakela kawandi ma boŋɛnu tɔ kisanna, a be a fɔla Isa mu Ala la den kayireŋɛ le la. 
ACT.9.21	Min bɛ be a kulɛ mɔɛla, a be mala wonu ye da bala la, anu ko: «Minnu be mamataraŋɛ mala Isa tɔgɛ la Darisalamu, min dita wonu halagila, ale ma kɛ la ba? A ɲan nata le yan nun, aa a ni anu kiti a ni anu doni sarika lakela kuntigenu dula!» 
ACT.9.22	Kɔnɔ Sɔlu sɛnbɛ tota koloyala koola. Yahudenu minnu be sabatiren Damasi, a be a yitala anu la ka a fɔla Isa mu Ala la mɔgɔ masubɛreŋɛ le la; wo ka anu kɔntɔfili koola.
ACT.9.23	Tele siyama to kamalita, Yahudenu ka janfa makiti Sɔlu faga koe la, 
ACT.9.24	kɔnɔ a ka lɔn sɔtɔ anu la janfa ma. Wo ka a taran anu be saa dondulanu kantala sue tɔ hali tele tɔ, alako anu ni a faga. 
ACT.9.25	Kɔnɔ a la talibenu ka a jigan ɲɔ sue tɔ, anu ka a lajigi saaga banba butɔ anu ka a labɔɔ saa tatta kɔma.
ACT.9.26	Sɔlu la kereŋɛ Darisalamu, a be katala a ni sa Isa la talibenu doenu kunma, kɔnɔ anu bɛ be kilanden a la, anu bele laaren a la, ka a fɔla a mu talibe yati do le la. 
ACT.9.27	Wo butɔ, Baranabasi ka a dɛman, a ka a doni kiilanu dula, a ka a ɲatabɔ anu ye, Sɔlu ka Marige yen kila la ki min na, anun wo ka kuma min fɔ a ye, anun Sɔlu tugun ka kawande ma Isa tɔgɛ la limaniya la ki min na Damasi saa tɔ. 
ACT.9.28	Wo kɔma, Sɔlu be anu fɛ taga nun saage la Darisalamu; a be kawande mala Marige tɔgɛ la limaniya la. 
ACT.9.29	Yahude minnu be Girɛki kuma fɔla, a nun wonu be ɲɔgɔn sɔsɔla, kɔnɔ anu be a faga fɛrɛ le ɲinila. 
ACT.9.30	A nɛɛnɛdɔndɛ diinaɲɔgɛnu to ka lɔn sɔtɔ wo ma, anu ka a doni Sesare saa tɔ, anu mɛn ka a bɔɔ ɲɔ, anu ka a latanbi Taresi saa tɔ.
ACT.9.31	Wo wagate, dɛnkɛnɛyabaga jama minnu be Jude nun Galile nun Samari duge bɛ tɔ, anu bɛ tota jusu sa tɔ. Anu sɛnbɛ be koloyala, anu be tagamanna Marige la ɲalakilaŋɛ la, Ala Hakkili saniyandeŋɛ la dɛmare ka a ma anu tota siyala.
ACT.9.32	Piyɛri to be tanbila dula bɛ tɔ, mɔgɔ saniyandeŋɛ minnu be sabatiren Lida saa tɔ, a tagata wonu tugun bata. 
ACT.9.33	A ka kaye do taran ɲɔ min tɔgɔ Ene. A be namatayaren, a bata san sagin bɔɔ a be saren a la benbe tɔ. 
ACT.9.34	Piyɛri ka a fɔ a ye: «Ene, Ala la mɔgɔ masubɛreŋɛ Isa bata i lakendeya. Wuli, i ni i la benbe tabɛn i fanna!» A wulita ɲɔ kisanna. 
ACT.9.35	Lida saa anun Sarɔn duge butɔ mɔgɛ bɛ naata kaye yen, anu ka anu fan nasaagi Marige ma.
ACT.9.36	Awa, Isa la talibe muse do be nun Jafa saa tɔ, a tɔgɔ Tabita, a mɛn tɔgɔ Dorokasi Girɛki kuma tɔ, wo be a fɔren de Minaŋɛ. A tota wali ɲinma nun kɔɔre siyama mala le. 
ACT.9.37	Wo wagate le, a bandita, a fagata. Anu to ka a fure ban kola, anu ka a sa konke do tɔ koori boŋɛ kanna. 
ACT.9.38	Jafa talibenu to ka a mɔɛ aa Piyɛri be Lida saa tɔ, Lida nun Jafa tɛma to ma yanfa, anu ka kayi fila kii a ma, anu ni taga a madiya a ni ke anu ma teriya la. 
ACT.9.39	Wo butɔ, Piyɛri wulita, anu bɛ tagata ɲɔgɔn na. Anu la kereŋɛ ɲɔ, anu ka Piyɛri layɛlɛ koori boŋɛ kanna konke tɔ. Furuɲa muse bɛ ka a madon a la, anu be dila; Dorokasi tota kutanu nun dorokenu minnu karala anu to be ɲɔgɔn na nun, anu ka wo bɛ yita a la. 
ACT.9.40	Piyɛri ka anu bɛ labɔɔ bara tɔ, a kimisirinta, a ka Ala matárán. Wo kɔma, a ka a firifiri fure ma, a ko: «Tabita, wuli!» Wo ka a ɲa laka; a to ka Piyɛri yen, a sigita. 
ACT.9.41	Piyɛri ka a bole bita a ka a lawuli. A ka mɔgɔ saniyandeŋɛnu kele, sa furuɲa musenu kunma, a ka a kende yita anu la. 
ACT.9.42	Wo mafɔta Jafa dula bɛ tɔ. Mɔgɔ siyama dɛnkɛnɛyata Marige ma. 
ACT.9.43	Wo kɔma, Piyɛri ka tele siyama ma Simɔn garanke do bata Jafa saa tɔ.
ACT.10.1	Kaye do le be Sesare saa tɔ min tɔgɔ Kɔrɔnɛyi. Sɔɔri kuruŋɛ min tɔgɔ Itali la kuruŋɛ, wo la sɔɔri kɛmɛ la kuŋɛ do le. 
ACT.10.2	Ala ɲalakilan mɔgɛ le mu a la, a nun a la denbaya bɛ be Ala batula. A be Yahude jama kɔla ko siyama la, a mɛn be Ala mataraŋɛ mala tɛmuɛ bɛ.
ACT.10.3	Lun do, salifana tanbi kɔma, a ka a yen laamute tɔ a beeyareŋɛ la, Ala la maleka do donta a bata, a ka a kele, a ko: «Kɔrɔnɛyi!» 
ACT.10.4	Kɔrɔnɛyi ka a ɲa sɔ a la, a kilanta, a ka a fɔ: «Marige, fen de mu?» A ka a jaabi, a ko: «I la mamataraŋɛnu anun i be kɔɔre minnu mala, wonu bata yɛlɛ Ala dula, a bata anu jigan. 
ACT.10.5	Kɔtɛ, i ni kayenu kii Jafa saa tɔ anu ni taga mɔgɛ do nati min tɔgɔ Simɔn Piyɛri. 
ACT.10.6	A be yigiyaren garanke do bata le min tɔgɔ Simɔn, a la boŋɛ be ba dala.»
ACT.10.7	Maleka to banta kumala, a tagata. Wo kɔma, Kɔrɔnɛyi ka walila fila kele. Sɔɔre minnu be a sagoe tɔ wagate bɛ, a ka Ala ɲalakilan mɔgɛ dɔndɔ kele wonu tugun tɔ. 
ACT.10.8	A to ka koe bɛ ɲamakaran wonu ye, a ka anu kii Jafa.
ACT.10.9	Wo tabantaka, Kɔrɔnɛyi la kiilanu be tagala kila kunma, anu la sutuyareŋɛ Jafa saa la wagate min tɔ, wo ka a taran Piyɛri bata yɛlɛ koori boŋɛ kanna a be yigiyaren ka min, Ala matárán koe la. Wo tɛmuɛ, tele be kunna. 
ACT.10.10	Kɔnkɛ bata a bita koola, a be diren dɔmɛ dɔmɔla. Yannun dɔmɛ ni ban ɲiɲala a ye, a ka laamute do yen. 
ACT.10.11	A ka saŋɛ yen a be lakaren, fondo be toren iko kuta banba, a be kitiren a tunku naanɛ ma, a ka wo yen jigila han a keta duge tɔ. 
ACT.10.12	Kolofeŋɛnu nun burun butɔ subenu mɔɔle bɛ nun bubufeŋɛnu anun kondeŋɛnu be wo kuta tɔ. 
ACT.10.13	A ka kulɛ do mɔɛ, wo ka a fɔ a ye: «Piyɛri, wuli! I ni do faga, i ni a dɔmɔ.» 
ACT.10.14	Kɔnɔ a ka a fɔ: «N Marige, n te a ma muku! Fondo haramureŋɛ, min be kɔsɔren, n ma wo fenfen dɔmɔ betunna.» 
ACT.10.15	Wo kulɛ mɛn takumata a ye a filaɲɔgɛ la, a ko: «Ala bata min saniyan, i kana wo ma fondo haramureŋɛ la.» 
ACT.10.16	Wo koe mata kunɲama saba. Wo kɔma, wo kuta mɛn tayɛlɛta saŋɛ tɔ kisanna.
ACT.10.17	Piyɛri ka laamute min yen, a be kɔntɔfiliren koola wo be fen min fɔren, awa wo wagate le, Kɔrɔnɛyi ka kaye minnu kii, wonu ɲan ka Simɔn na boŋɛ maɲininka nun, anu be sɔren bonda tɔ. 
ACT.10.18	Anu ka anu kulɛ labɔɔ, anu be ɲininkare mala, anu ko: «Simɔn Piyɛri be yigiyaren yan de ba?»
ACT.10.19	Piyɛri to be a mirala laamute la ko ma, Ala Hakkili saniyandeŋɛ ka a fɔ a ye, a ko: «Kayi saba be i ɲinila. 
ACT.10.20	Wuli, i ni jigi wo bɛ ni taga ɲɔgɔn na. I kana sikkɛ, bayi nde le be anu kiiren.» 
ACT.10.21	Piyɛri jigita, a ka a fɔ wo kayi saba ye, a ko: «Wo be min ɲinila, nde le mu ka. Wo be naren fenna yan?» 
ACT.10.22	Anu ko: «Kɔrɔnɛyi sɔɔri kɛmɛ la kuŋɛ le be mɔ kiiren. A mu kayi telendeŋɛ le la, a be kilanden Ala la, Yahude jama bɛ mɛn be a tɔgɔ ɲinma fɔla. Awa, maleka saniyandeŋɛ bata wahau lake wolo ma, aa a ni mɔgɛnu kii i kɔma, i ni taga a bata, alako a ni i la kumanu mɔɛ.» 
ACT.10.23	Wo butɔ, Piyɛri ka anu ladon, a ka anu yigiya. Wo tabantaka, a wulita, anu bɛ tagata. A nɛɛnɛdɔndɛ diinaɲɔgɛnu minnu be Jafa, wonu donu ka a masɔ.
ACT.10.24	Wo tugun tabantaka, anu donta Sesare saa tɔ. Wo ka a taran, Kɔrɔnɛyi be anu kɔnɔnden, a bata a bareŋɛnu nun a kafuɲɔgɔ ɲinmanu madɛn. 
ACT.10.25	Piyɛri to be donna, Kɔrɔnɛyi ka a labɛn, a ka a fan majigi a kɛn kɔtɔ, a sujuduta a ye. 
ACT.10.26	Kɔnɔ Piyɛri ka a lawuli, a ko: «Ile, yandi wuli! Nde yɛtɛ tugun mu mɔgɛ le la.» 
ACT.10.27	Anu be kumala ɲɔgɔn ye donna boŋɛ butɔ, Piyɛri ka mɔgɔ siyama taran madɛnden ɲɔ. 
ACT.10.28	A ka a fɔ anu ye, a ko: «Wo ka a lɔn, a bele dagɛren Yahude ye, a ni basan sii gbɛtɛ mɔgɛnu fɛ, ka wo ma, a ni taga anu bata. Kɔnɔ Ala bata a yita nde la, ka a fɔla, n kana a fɔ mɔgɔ yo ma a be haramuren, ka wo ma, a be kɔsɔren. 
ACT.10.29	Wolo mu, wo to ka n kele, n ma sɔsɔre ma, n nata. Awa, n be wo maɲininkala, wo be n keleren surute miniman na.»
ACT.10.30	Wo kɔma, Kɔrɔnɛyi ko: «A tele naaniɲɔgɛ le mu bi, kɛ ɲɔgɔn wagate, salifana tanbi kɔma, n be Ala matáránna n na boŋɛ tɔ. Awa, kaye do bɔɔta n ma, a la donfeŋɛnu be malanna, 
ACT.10.31	a ko: ‹Kɔrɔnɛyi, Ala bata i la mamataraŋɛ mɔɛ, i mɛn be kɔɔre minnu mala, a bata wonu jigan. 
ACT.10.32	Awa, mɔgɛnu kii Jafa, anu ni taga Simɔn Piyɛri nati yan. A be yigiyaren garanke do la boŋɛ tɔ ba dala min tɔgɔ Simɔn.› 
ACT.10.33	Wolo ka a ma, n ka mɔgɛnu kii i ma kisanna. I na koe tugun bata diya mɔ ye. Awa kɔtɛ, Marige bata i yamɔri koe min bɛ la, mɔ bɛ be yan Ala ɲala wonu lɔn koe la.»
ACT.10.34	Wo butɔ, Piyɛri ka kuma da bita, a ko: «Tɔɲa le, n bata a lɔn kɔtɛ Ala bele mɔgɔ bɔɔren mɔgɔ tɔ, 
ACT.10.35	kɔnɔ mɔgɔ yo min be kilanden Ala la, a be ko telendeŋɛ mala, a mata sii yo la, Ala si wo tigi kanu le. 
ACT.10.36	A ka kuma lasanba bani Isirayila deŋɛnu ma, a ka kibaru ɲinma lake anu ma ka a fɔla, jusu sa be sɔtɔla Ala la mɔgɔ masubɛreŋɛ Isa le fɛ, mɔgɛ bɛ Marige mu ale len na. 
ACT.10.37	Wo ka a lɔn, bɔɔla Yaya ka kibare lake ka a fɔla mɔgɛnu ni lasuwɛ je tɔ, wo kɔma Isa ka wale fɔlɔ Galile duge tɔ, a mɛn tagata Jude duge fɛfɛ bɛ tɔ. 
ACT.10.38	Wo mɛn ka a lɔn, Ala ka Isa Nasarɛti kaa masubɛ ki min na a ka a kɔ Hakkili saniyandeŋɛ barikɛ la. Wo mɛn ka a lɔn tugun, Isa to be tanbila dula bɛ tɔ a be ko ɲinma mala, a mɛn ni mɔgɛnu bɛ lakendeya minnu be Sentanɛ sagoe tɔ, bayi Ala le be a fɛ. 
ACT.10.39	A ka koe min bɛ ma Yahudenu la jamanɛ tɔ han ka ke Darisalamu saa butɔ, mɔle mu wonu bɛ seede la. Ɲɔ le, anu ka a banban lɔgɛ tɔ ka a faga, 
ACT.10.40	kɔnɔ Ala ka a lawuli a tele saba luŋɛ, a ka a labɔɔ kɛnɛ tɔ. 
ACT.10.41	A ma makɛnɛn mɔgɛnu bɛ ye, a makɛnɛnta mɔle seedenu tun de ye, Ala bata mɔle minnu masubɛ nun, mɔle min ka dɔmɔre ma a fɛ, mɔ ka minfeŋɛ min a fɛ kɔni, a lawule kɔma fagabaganu tɛma. 
ACT.10.42	Awa, a ka mɔ yamɔri mɔ ni kibare lake jama ma, mɔ ni seedeɲɔgɔya bɔɔ, ka a fɔ Ala ka mɔgɔ kendenu nun mɔgɔ fagareŋɛnu la kiiti sala min sɔ, ale Isa le mu wo la. 
ACT.10.43	Nabiyonmɛ bɛ ka ale len na ko fɔ, anu ko: ka min dɛnkɛnɛyata a ma, wo tigi junube si kafari le a tɔgɛ la ko la.»
ACT.10.44	Piyɛri to be wo kuma fɔla nɛti, Ala Hakkili saniyandeŋɛ jigita mɔgɛ bɛ ma minnu be wo kuma lamɔɛla. 
ACT.10.45	Dɛnkɛnɛyabaga minnu be fatanden Yahude bɔnsɛ la, minnu ka Piyɛri masɔ, wonu kaabɛta koola, ka a fɔla Ala be sii gbɛtɛ mɔgɛnu tugun kɔren a Hakkili saniyandeŋɛ la, a bata a lajigi anu ma. 
ACT.10.46	Iyon, anu be a mɔɛla wonu be kuma gbɛtɛnu fɔla, anu be Ala la kabanakoenu fɔla. 
ACT.10.47	Wo butɔ, Piyɛri ka a fɔ, a ko: «Kɛnu to bata Ala Hakkili saniyandeŋɛ sɔtɔ iko mɔle, mɔgɔ si nɔ balanna, ka a fɔla kɛnu kana lasuwɛ je tɔ?» 
ACT.10.48	Awa, a ka yamɔre sa, anu ni lasuwɛ je tɔ Ala la mɔgɔ masubɛreŋɛ Isa tɔgɛ la. Wo kɔma, anu ka Piyɛri madiya a ni tele dan donu ma ɲɔ.
ACT.11.1	Kiilanu anun dɛnkɛnɛyabaganu minnu be Jude duge tɔ, wonu ka a mɔɛ ka a fɔla, sii gbɛtɛnu mɔgɛnu minnu ma ma Yahudenu la, wonu tugun bata Ala la kuma bita. 
ACT.11.2	Piyɛri la saagireŋɛ Darisalamu, Yahude dɛnkɛnɛyareŋɛnu ka a lasɔnkɔ, anu ko a ma: 
ACT.11.3	«I bata don sunnabalenu bata, i ka dɔmɔre ma anu fɛ!»
ACT.11.4	Awa, a tanbita ki min na ka bɔɔ a fɔlɔdula, Piyɛri ka a bɛ ɲamakaran anu ye dɔndɔ dɔndɔ. 
ACT.11.5	A ka a fɔ, a ko: «N to be Jafa saa tɔ nun, n be Ala mataraŋɛ tɔ, n ka laamute yen, fondo be toren iko kuta banba, a be kitiren a tunku naanɛ ma. A be jigila bɔɔla saŋɛ tɔ, a nata han n dula. 
ACT.11.6	N ka a lasaga koola: n ka kolofeŋɛnu, nun burun butɔ subenu, anun bubufeŋɛnu, anun kondeŋɛnu yen a tɔ. 
ACT.11.7	N mɛn ka kumari kulɛ do mɔɛ min ka a fɔ n ɲɛ, a ko: ‹Piyɛri, wuli, i ni do faga i ni a dɔmɔ.› 
ACT.11.8	Kɔnɔ n ka a fɔ: ‹Marige, n te a ma muku! Fondo haramureŋɛ min be kɔsɔren, n ma wo hali dɔndɔ ladon n da tɔ betunna.› 
ACT.11.9	Awa, wo kumari kulɛ mɛn ka a fɔ ka bɔɔ saŋɛ tɔ a filaɲɔgɛ la, a ko: ‹Ala bata min saniyan, i kana wo ma fondo haramureŋɛ la.› 
ACT.11.10	Wo koe mata kunɲama saba. Wo kɔma, a mɛn bɛ tayɛlɛta saŋɛ tɔ tugun. 
ACT.11.11	Wo ka a taran, kayi saba be kiiren n ma bɔɔla Sesare saa tɔ, anu tagata sɔ boŋɛ dala kisanna mɔ be min tɔ. 
ACT.11.12	Hakkili saniyandeŋɛ ka fɔ n ɲɛ mɔ nun anu bɛ ni taga, sikkɛ bele a tɔ. Kɛ n nɛɛnɛdɔndɔ mɔgɔ wɔɔrɛ tugun ka n masɔ. Mɔ tagata don wo kaye Kɔrɔnɛyi la boŋɛ tɔ. 
ACT.11.13	Wo ka a ɲamakaran mɔ ye, a ka maleka do yen sɔren ki min na a la boŋɛ tɔ, wo ka a fɔ a ye: ‹Simɔn min tɔgɛ be fɔla Piyɛri, kiila kii wo ma Jafa saa tɔ, a ni na. 
ACT.11.14	I nun i la denbaya si kisi kumanu min na, a si wonu fɔ i ye.› 
ACT.11.15	Awa, nde Piyɛri ka kuma fɔlɔ wagate min tɔ, Ala Hakkili saniyandeŋɛ jigita anu ma, iko a jigita mɔle Yahudenu ma ki min na a fɔlɛ la. 
ACT.11.16	Wo butɔ, n ka Marige la wo kuma talɔn, a fɔla: ‹Yaya ka mɔgɛnu lasuwɛ je le tɔ, kɔnɔ wole kan be lasuwɛla Hakkili Saniyandeŋɛ le la.› 
ACT.11.17	Ala ka a Hakkile Saniyandeŋɛ dii mɔle Yahudenu ma, mɔ to dɛnkɛnɛyata Marige Isa Ala la mɔgɔ masubɛreŋɛ ma. Wo butɔ, ka a ka wo ɲɔgɔn dii wonu tugun ma, ɲɔmɔ mu nde la, a fɔ koe la Ala ye, i kana wo ma?»
ACT.11.18	Yahude dɛnkɛnɛyareŋɛnu to ka wo mɔɛ, anu sabarita anu ka Ala matɔgɔ, anu ko: «Awa, Ala bata sii gbɛtɛ mɔgɛnu tugun natuubɛ, anu ni kisi!»
ACT.11.19	Awa, dɛnkɛnɛyabaga minnu malansanta ɲagankata la ko la Etiyɛn faga kɔma, wonu tanbita han Fenisi jamanɛ nun Sipiri sure tɔ, han Antiyoki saa tɔ. Anu bele Ala la kuma fɔla mɔgɔ yo ye, fɔ Yahudenu dɔrɔn. 
ACT.11.20	Wo tɛmuɛ, donu be anu tɔ minnu be bɔɔren Sipiri nun Sirɛni. Wonu tugun tagata ke Antiyoki, kɔnɔ ande be kumala mɔgɛnu tugun ye minnu ma ma Yahudenu la, anu tota Marige Isa la kibaru ɲinma fɔla anu ye. 
ACT.11.21	Marige bole be anu kɔtɔ han mɔgɔ siyama dɛnkɛnɛyata, anu ka anu yɛtɛ lasaagi Marige ma.
ACT.11.22	Wo kibare keta Darisalamu dɛnkɛnɛyabaga jama ma. Wo butɔ, anu ka Baranabasi lasanba han Antiyoki. 
ACT.11.23	A la kereŋɛ ɲɔ, a ka Ala la hanigi ɲinma wale yen, a sɛwata. A be anu bɛ waajɛla, anu ni a nátá anu ni to Marige kɔma anu juse bɛ la. 
ACT.11.24	Ale Baranabasi mu kayi ɲinma le la, Hakkili Saniyandeŋɛ barikɛ be a ma, a la dɛnkɛnɛya tugun kolo. Awa, mɔgɔ siyama bata sa jama kunma minnu be dɛnkɛnɛyaren Marige ma.
ACT.11.25	Wo kɔma, Baranabasi tagata Taresi saa tɔ Sɔlu ɲini dula. 
ACT.11.26	A to ka a yen, a ka a doni Antiyoki saa tɔ. San dɔndɔ muumɛ kɔtɔ, anu nun dɛnkɛnɛyabaga jama tota madɛnna, anu ka mɔgɔ siyama kawandi. A fɔ koe la talibenu ma Isayanka, wo fɔlɔta Antiyoki le.
ACT.11.27	Awa, wo tɛmuɛ le, nabiyonmɛ donu bɔɔta Darisalamu anu tagata Antiyoki. 
ACT.11.28	Dɔndɔ be anu tɛma a tɔgɔ Agabusi, wo wulita a ka a yita Hakkili saniyandeŋɛ sabu la, aa kɔnkɔ fitina si naa tugu le dunuya bɛ la. Wo koe mata le yati Rɔmu mansa banba Kulodu wagate. 
ACT.11.29	Wo butɔ, ɲɔ talibenu bɛnta a ma ka a fɔla, anu nɛɛnɛdɔndɛnu minnu be sabatiren Jude duge tɔ, anu ni wonu dɛman fondo lasanba koe la anu ma, bɛ si nɔ min na. 
ACT.11.30	Anu ka wo ma, anu ka a don Baranabasi nun Sɔlu bolo, anu ni taga a don dɛnkɛnɛyabaga kuntigenu bolo Jude duge tɔ.
ACT.12.1	Wo tɛmuɛ yati le, mansa Herodu fɔlɔta donu lasɔla anu tɔɔrɔ koe la dɛnkɛnɛyabaga jama tɛma. 
ACT.12.2	Wo butɔ, a ka Yaya nɛɛnɛdɔndɛ Yaguba
ACT.12.3	A to ka a yen, wo diyata Yahudenu ye, a ka Piyɛri tugun bita dɛgɛ lɛbini bɔnɛ sali tɛmuɛ. 
ACT.12.4	A la a bitareŋɛ, a ka a sa geele tɔ. A ka a don sɔɔri kuruŋɛ naani bolo, kurun yo kurun sɔɔri naani, a ko anu ma, anu ni a kanta. A be a nataren a ni a makiiti jama ɲala, Hɔrɔya sale tini bɔɔ a la. 
ACT.12.5	Piyɛri to be balanden geele tɔ, dɛnkɛnɛyabaga jama tugun tota Ala matáránna a ye anu hanige bɛ la.
ACT.12.6	A sɔgɔ be Herodu la a ni a makiiti sinan ɲɔgɔn. Bi sue, Piyɛri be kinnɔgɔla sɔɔri fila tɛma, a be kitiren jɔlɔnkɔn fila la. Kantarilanu tugun be sɔren geele bonda tɔ a kanta koe la. 
ACT.12.7	Awa, Marige la maleka do sɔta a kɛnna kisanna, nɔɔra ka geele butɔ lamalan. Maleka ka Piyɛri sɔngɔ magarin, a ka a lakunɛn, a ka a fɔ a ye: «Wuli teriya la!» Jɔlɔnkɔŋɛnu bɔɔta a bole tɔ kisanna, anu boeta. 
ACT.12.8	Maleka ka a fɔ a ye: «I tɛ kiti, i ni i la samatanu don.» A ka wo ma. Maleka ka a fɔ a ye tugun: «I la doroki banba wanɛ i ma, i ni n jokki.» 
ACT.12.9	Piyɛri bɔɔta, a ka maleka jokki. Maleka be min maren, Piyɛri ma a lɔn wo koe mu tɔɲa le la, a be maren a ye iko kiboe. 
ACT.12.10	Anu to tanbita kantarila fɔlɛnu la, anun a filaɲɔgɛ la, nɛgɛ bonda min be a ɲamatelenden saa ye, anu keta wo ma. A lakata anu ye a fan na, anu bɔɔta, anu tagata ɲatɔ donden kila kunma. Maleka bɔɔta a kunma ɲɔ kisanna.
ACT.12.11	Piyɛri to ka hakkili sɔtɔ wo koe ma, a ka a fɔ: «N bata a lɔn kɔtɛ yati, Marige le bata a la maleka kii, a ni n bɔɔ Herodu bolo a mɛn ni n natanga Yahude jama sagona koe bɛ ma.» 
ACT.12.12	A to ka fahamu sɔtɔ, a tagata Mariyama la boŋɛ tɔ, Yaya Maraki nɛɛnɛ. Mɔgɔ siyama be madɛnden ɲɔ, anu be Ala matáránna. 
ACT.12.13	A to ka dondula bonda kɔnkɔn, jon muse do, min tɔgɔ Rode, wo tagata ɲɔ fɛlɛ. 
ACT.12.14	A to ka Piyɛri kumari kulɛ talɔn, a ɲagalinta han a tota a ma bonda laka, fɔ a borita donna le, a ka a fɔ aa Piyɛri be sɔren bonda tɔ. 
ACT.12.15	Anu ka a fɔ a ye: «I bata dakuya!» A ka anu lalaa, aa a be ɲɔgɔnna le, kɔnɔ anu ko: «Kɔnɔ a la maleka ma ba?» 
ACT.12.16	Han bi Piyɛri tota bonda makɔnkɔnna tun. A tɔɛ la, anu to ka bonda laka, anu ka a yen, anu kaabɛta han. 
ACT.12.17	Kɔnɔ a ka anu masabari a bole la, anu ni anu mɔdɛ. Marige ka a labɔɔ geele tɔ ki min na, a ka wo ɲatabɔɔ anu ye. A mɛn ko: «Wo ni kɛ koenu lasaagi Yaguba
ACT.12.18	Ɲɔ la kɛnɛreŋɛ, ɲatadoŋɛ banba tota sɔɔrenu tɛma, Piyɛri la sama koe la. 
ACT.12.19	Herodu ka a ɲini, kɔnɔ a ma a yen. Wo butɔ, a ka a kantalanu makiiti, a ka yamɔre sa anu bɛ ni faga. Wo kɔma, Herodu naata bɔɔ Jude, a jigita Sesare saa tɔ, a tota ɲɔ.
ACT.12.20	Wo tɛmuɛ, Herodu be dumɛnden koola Tiri kaanu nun Sidɔn kaanu ma. Wo butɔ, wonu tagata a dula hanigi dɔndɔ la, ka anu si kɛlɛ ban anu tɛma, bayi anu la jamanɛ balue be bɔɔla a la jamanɛ tɔ le. Wo butɔ, anu ka Bilasiti, Herodu la bon kuŋɛ ma anu jatige la. 
ACT.12.21	Anu bɛnta luŋɛ min ma, Herodu ka a makiti a la mansaya kutanu tɔ, a sigita a la mansa tintiŋɛ tɔ, a be kumala jama ye. 
ACT.12.22	Mɔgɛnu be sɔnkɛ layɛlɛla, anu ko: «Ala le kulɛ mu ka, mɔgɔ ma!» 
ACT.12.23	Herodu to ma Ala biliya, Marige la maleka do ka a botege kisanna, wo butɔ, tunbenu ka a dɔmɔ han a nɛ bɔɔta.
ACT.12.24	Ala la kuma kan tota sɛnbɛ sɔtɔla tun, a tota yiriwala. 
ACT.12.25	Baranabasi nun Sɔlu to banta kiila lakela Darisalamu, anu saagita Antiyoki, anu ka Yaya Maraki tugun doni anu fɛ.
ACT.13.1	Nabiyonmɛnu nun karamɔgɛnu be Antiyoki dɛnkɛnɛyabaga jama tɛma minnu be tabɛnden Baranabasi ma, anun Simeyɔn min tɔgɔ Fata fiŋɛ, anun Lusiyusi Sirɛni kaa, nun Manahɛn, min nun mansa Herodu koloyata ɲɔgɔn na, anun Sɔlu. 
ACT.13.2	Lun do, anu be Marige batula wagate min tɔ, anu be sunna, Ala Hakkili saniyandeŋɛ ka a yita, a ko: «N ka Baranabasi nun Sɔlu kele kiilaya wale min na ko la nun, kɔtɛ wo anu sɔ nde ye wo wale ma koe la.» 
ACT.13.3	Wo butɔ, anu to ka súŋɛ́ nun Ala mataraŋɛ ma, anu ka anu bole sa Baranabasi nun Sɔlu kuŋɛ ma, wo kɔma anu ka anu boloka, anu tagata.
ACT.13.4	Awa, Baranabasi nun Sɔlu be Hakkili saniyandeŋɛ la kiilaya tɔ. Anu tagata Silusi bakki dala, anu jigita kulun banba butɔ ɲɔ tagala Sipiri sure tɔ.
ACT.13.5	Anu la kereŋɛ Salamin saa tɔ, anu tota Ala la kuma lakela Yahudenu la kawandi ma boŋɛnu tɔ. Yaya Maraki tugun mu anu dɛmanna la.
ACT.13.6	Anu to ka wo sure takuntu, han anu keta Pafosi saa tɔ, anu ka dure do taran ɲɔ, Yahude le mu, a tɔgɔ Bari Yɛsu. A be a yɛtɛ maren nabiyonmɛ la, kɔnɔ foniyante le mu a la. 
ACT.13.7	A be ɲɔ dugu mansa Sɛrugi Pɔlu kɛnna le, wo mu kayi hakkilima le la. Ale ka Baranabasi nun Sɔlu kele, bayi a sɔgɔ be a la han, a ni Ala la kuma lamɔɛ. 
ACT.13.8	Kɔnɔ wo dure min tɔgɔ tugun Elimasi Girɛki kuma tɔ, a tota anu sɔsɔla, a be katala a ni mansa hakkile yɛlɛman a ni bɔɔ dɛnkɛnɛya kila kɔma. 
ACT.13.9	Wo butɔ, Sɔlu min tɔgɔ tugun Pɔlu, a be Hakkili saniyandeŋɛ barikɛ tɔ, a ka a ɲanu banban Elimasi ma, 
ACT.13.10	a ka a fɔ: «Ile Sentanɛ la deŋɛ, ko telendeŋɛ bɛ jague, i be janfaɲɔgɔya nun mamajuguya mɔɔle bɛ mala. I te bɔɔ Marige la tɔɲa kila mafalinna ba? 
ACT.13.11	Awa kɔtɛ, Marige bata a bole sa i ma, i si naa ma ɲabɔnɛ la wagati do kɔtɔ, i te tele yen.» Dibe dusuta a kunma kisanna, a fɔlɔta timitamala, a be mɔgɛnu ɲinila minnu si a bole bita. 
ACT.13.12	Awa, mansa to ka a yen min mata, a dɛnkɛnɛyata, wo bɛ a be kaabɛren Marige la ko lɔnnɛ ma.
ACT.13.13	Wo kɔma, Pɔlu nun a kafuɲɔgɛnu bakkita kulun banba tɔ Pafosi, anu tagata ke Perege, Panfili jamanɛ saa do le. Ɲɔ le, Yaya Maraki bɔɔta anu kɔma, a saagita Darisalamu. 
ACT.13.14	Ande tugun bɔɔta Perege, anu tanbita, anu keta Pisidi jamanɛ saa min tɔgɔ Antiyoki. Sulen lɔ́gɛ́, anu donta kawandi ma boŋɛ tɔ, anu sigita ɲɔ. 
ACT.13.15	Taureta Musa nun nabiyonmɛnu donu la kitabue karan koe to bɔɔta a la, kawandi ma boŋɛ kuŋɛnu ka kiila lasanba anu ma, anu ko: «Mɔ bareŋɛnu, ka kawande ma kuma do be wo bolo mɔgɛnu ye, awa mɔ bata kuma don wo bolo.» 
ACT.13.16	Wo butɔ, Pɔlu wulita a ka anu masabari a bole la, a ko:
ACT.13.16	«Bani Isirayila kayenu nun Ala ɲalakilanna bɛ, wo tolomasɔ! 
ACT.13.17	Wo mɔle bani Isirayila jama la Ala ka mɔ benbanu masubɛ, anu be sigiren luntanya la Misira jamanɛ tɔ wagate min tɔ, a ka anu la ko lakoloya, wo kɔma a ka anu labɔɔ ɲɔ a sɛnbɛ la. 
ACT.13.18	A ka anu la wale lamuɲu janfue butɔ, san binaani ɲɔgɔn. 
ACT.13.19	A to ka sii wɔrɔwila halagi Kanana jamanɛ tɔ, a ka wonu la duge dii anu ma kɛɛ la. 
ACT.13.20	Wo bɛ mɛta han san kɛmɛ naani san bi loolu ɲɔgɔn. Wo dugu dee kɔma a ka kiiti salanu sɔ anu kunma han annabi Samiyɛli jamanɛ. 
ACT.13.21	Wo kɔma, anu ka Ala matárán a ni anu kɔ mansa la, awa a ka Kiisi la den kayiren Sɔlu sɔ anu kunma san binaani, Bunyamin bɔnsɛ do le. 
ACT.13.22	A to ka Sɔlu bɔɔ mansaya tɔ, a ka Dauda sɔ mansa la anu ye. A ka a la ko fɔ, a ko
ACT.13.23	Ala ka malakisila labɔɔ bani Isirayila mɔgɛnu ye kɛ Dauda bɔnsɛ le tɔ, iko a ka lahire jigan ki min na. Wo malakisila be tabɛnden Isa le ma. 
ACT.13.24	Isa na koe to keta, wo ka a taran Yaya bata kibare lake bani Isirayila mɔgɛ bɛ ma, ka a fɔla anu ni tuubɛ anu ni lasuwɛ je tɔ. 
ACT.13.25	Yaya be a la kiilaya wale lakamalila wagate min tɔ, a ka a fɔ: ‹Wo be n mɔlɔnden Ala la mɔgɔ masubɛreŋɛ min na, wo ma nde la. Kɔnɔ wo a fɛlɛ, ale si naa na nde tanbi kɔma, a biliya bele n bolo hali a la samata n ni a mafulen a kɛŋɛ tɔ.›
ACT.13.26	Awa, n bareŋɛnu, Iburahima bɔnsɛ la deŋɛnu, anun minnu bɛ be kilanden Ala la wo tɛma, kɛ kisi ko kiila be lasanbaren wo mɔle le ma. 
ACT.13.27	Darisalamu kaanu anun anu la kuntigenu ma a fahamu Isa mu min na. Nabiyonmɛnu la kumanu minnu be karanna sulen lɔ́gɛ́ bɛ tɔ, anu ma wonu tugun fahamu. Kɔnɔ anu ka wo kumanu lakamali Isa faga koe le la. 
ACT.13.28	Anu ma fenfen yen a bɛnta a ni faga min na, kɔnɔ anu ka Pilati madiya, a ni a faga. 
ACT.13.29	Sɛbɛre ka min bɛ fɔ a la ko tɔ, anu ka wo lakamali wagate min tɔ, anu ka a fure bɔɔ lɔgɛ tɔ, anu ka a lajigi, anu ka a sa gabure tɔ. 
ACT.13.30	Kɔnɔ Ala ka a lawuli fagabaganu tɛma. 
ACT.13.31	Minnu ka Isa masɔ bɔɔla Galile duge tɔ yɛlɛla han Darisalamu, wonu naata a yen tele siyama. Kɔtɛ ande bata ma a lawuli koe seede la bani Isirayila jama tɛma.
ACT.13.32	Awa, mɔle tugun be kɛ kibaru ɲinma lakela wo ma, ka a fɔla Ala ka lahire min jigan wo mɔ benbanu ye, 
ACT.13.33	a bata wo lakamali feu mɔle anu bɔnsɛ ye, a to ka Isa fagareŋɛ lawuli. A be sɛbɛren Jaburu sora filaɲɔgɛ tɔ ɲɔgɔnna le, a ko
ACT.13.34	Ala ka Isa fagareŋɛ lawuli, alako a kana toli. A ka wolo fɔ, a ko
ACT.13.35	Wolo mu, a be fɔren Jaburu sora do tɔ, a ko Ala ma
ACT.13.36	Dauda ka Ala sagoe ma a jamanɛ tɔ han a fagata, a baadɛta a benbanu kɛnna, ale yɛtɛ tolita. 
ACT.13.37	Kɔnɔ Ala ka min fagareŋɛ lawuli, wo yan kan ma toli.
ACT.13.38+ACT.13.39	Wo butɔ, n bareŋɛnu, wo ni lɔn sɔtɔ a ma koola, kibare bata lake wo ma ka a fɔla junubu kafare be sɔtɔla ale Isa le sabu la, alako ka min yo dɛnkɛnɛyata a ma, wo tigi junube bata kafari, Ala la kiite bata bɔɔ a kunma. Annabi Musa la sariya ma nɔ wo bɛ mala wo ye. 
ACT.13.40	Wolo mu wo ni wo mɛnni, min be sɛbɛren nabiyonmɛnu la kitabuenu tɔ, a kana wo take, a ko
ACT.13.42	Pɔlu nun Baranabasi la bɔɔreŋɛ kawandi ma boŋɛ butɔ, mɔgɛnu be anu madiyala anu mɛn ni kɛ kuma dɔndɛ fɔ anu ye sulen lɔ́gɛ́ min be nala. 
ACT.13.43	Awa, mamadɛŋɛ bɔɔta a la wagate min tɔ, Yahudenu nun Ala ɲalakilan mɔgɛ minnu donta Yahudenu la diina tɔ, anu siyama sɔta Pɔlu nun Baranabasi kɔma. Wonu tota kumala anu ye, anu ka anu lasii anu kana bɔɔ Ala la hinnɛnteya kɔma.
ACT.13.44	Wo sulen lɔ́gɛ́ lɔgɔkuŋɛ, fayida saa banba butɔ mɔgɛ bɛ le madɛnta Marige la kuma lamɔɛ koe la. 
ACT.13.45	Yahudenu to ka jama banba yen, bɛsɛnkɔnnɛya ka anu bita koola. Anu bakkuta Pɔlu la, anu tota a la kumanu sɔsɔla anu be tana kuma fɔla a ma. 
ACT.13.46	Pɔlu nun Baranabasi kumata anu ye limaniya la, anu ko: «Fɔ Ala la kuma ni fɔ wole len Yahudenu fɔlɔ ye, kɔnɔ wo balanta a la. Wo butɔ, wo bata a yita, ka a fɔla wo haju yo bele abada kise la ko tɔ. Awa kɔtɛ, mɔ si mɔ firifiri sii gbɛtɛ mɔgɛnu ma. 
ACT.13.47	Wo ni a lɔn Marige ka mɔ yamɔri ɲɔgɔnna le, a ko:
ACT.13.48	Sii gbɛtɛ mɔgɛnu to be wo kumanu mɔɛla, anu be sɛwaren, anu be Marige la kuma matɔgɔla. Ala bata abada kise sa min bere ye, wonu mata dɛnkɛnɛyabaga la. 
ACT.13.49	Wo butɔ, Marige la kuma be latagamanna wo jamanɛ fɛfɛ bɛ tɔ. 
ACT.13.50	Kɔnɔ musu tɔgɔ bɔɔreŋɛnu minnu be donden Yahudenu la diina tɔ, anu nun saa butɔ kuntigenu, Yahudenu ka wonu bu tadon, anu kitita Pɔlu nun Baranabasi ɲagankata koe la, anu ka wonu bee, ka anu bɔɔ anu la jamanɛ tɔ. 
ACT.13.51	Pɔlu nun Baranabasi ka banbaŋɛ konkon anu kɛŋɛ ma, anu tagata Ikoni saa tɔ. 
ACT.13.52	Talibenu minnu tota Antiyoki saa tɔ wonu tugun be sɛwaren koola, Hakkili saniyandeŋɛ barikɛ be anu ma.
ACT.14.1	Ikoni saa tɔ tugun, Pɔlu nun Baranabasi ka a ma ɲɔgɔnna le: anu donta Yahudenu la kawandi ma boŋɛ butɔ. Anu kumata a ɲinma la, han Yahudenu nun sii gbɛtɛ jama banba dɛnkɛnɛyata. 
ACT.14.2	Kɔnɔ Yahude minnu balanta dɛnkɛnɛyala, wonu ka saa mɔgɛnu bu tadon minnu bele maren Yahudenu la, alako anu juse ni yɛlɛ dɛnkɛnɛyabaganu ma. 
ACT.14.3	Hali wo bɛ to mata, Pɔlu nun Baranabasi ka tɛmu yanfama le ma ɲɔ. Anu be yigi saren Marige ma, anu be kumala limaniya la. Marige be kabanakoenu nun misalenu mala anu sabu la, wo butɔ, anu be kuma min nakela a la hinnɛnteya la ko tɔ, Marige be wo kuma seedeɲɔgɔya bɔɔla ɲɔgɔnna le. 
ACT.14.4	Awa, saa butɔ mɔgɔ jama fatanta fila la: sɔngɔ dɔndɔ sɔta Yahudenu fɛ, sɔngɛ doe sɔta kiilanu fɛ. 
ACT.14.5	Wo butɔ, Yahudenu anun anu la kuntigenu anun sii gbɛtɛ mɔgɛnu bɛnta a ma anu ni ko koroŋɛ ma Pɔlu nun Baranabasi la, anu ni anu mabun ka anu faga. 
ACT.14.6	Bɔɔla Pɔlu nun Baranabasi ka wo mɔɛ, anu borita ka taga Likayoni duge, Lisitiri nun Deribe saanu tɔ anun wonu lamiliŋɛnu tɔ. 
ACT.14.7	Anu tota kibaru ɲinma lakela ɲɔ.
ACT.14.8	Kaye do taranta sigiren Lisitiri saa tɔ, sɛnbɛ bele a kɛŋɛnu tɔ. A mu namata la bɔɔla a sɔtɔ luŋɛ, a ma tagaman hali lun dɔndɔ. 
ACT.14.9	Lun do, a ka Pɔlu mɔɛ kumala. Wo to ka a ɲanu banban a ma, a ka a yen a be dɛnkɛnɛyaren a ni kendeya, 
ACT.14.10	wo butɔ, a ka a fɔ a kulɛ mayɛlɛreŋɛ la: «Wuli, i ni sɔ i kɛŋɛnu kunma!» A wulita kisanna, a tagamanta.
ACT.14.11	Jama to ka a yen Pɔlu ka min ma, anu ka anu kulɛ mayɛlɛ Likayoni kuma tɔ, anu ko: «Mɔ be kuyenu minnu batula, wonu bata falin mɔgɔ kɛɲa ma, ka jigi mɔ tɛma.» 
ACT.14.12	Anu ka Baranabasi tɔgɔ sa anu la kuye Seyusi la, anu ka Pɔlu tɔgɔ sa anu la kuye Hɛrɛmɛ la, bayi ale le mu kuma matanbila la. 
ACT.14.13	Wo tɛmuɛ, Seyusi min na batu boŋɛ be saa tatta kɔma dondula tɔ, wo la sarika lakela ka tuuranu nati saa bondanu mafanna, lɔgɔ feerenu be bakkuren wonu kaŋɛ la; ale nun jama be diren sarika bɔɔla Baranabasi nun Pɔlu ye. 
ACT.14.14	Kiilanu Baranabasi nun Pɔlu to ka wo fahamu, anu ka anu la donfeŋɛnu mafara, anu borita mɔgɛnu tɛma, anu be belebelela, 
ACT.14.15	anu ko: «Baabanu, wo be fen de maren ka? Mɔle tugun mu Adamadeŋɛnu le la, mɔ be toren iko wole. Mɔ be naren de mɔ ni kibaru ɲinma fɔ wo ye, ka a fɔla wo ni bɔɔ kɛ fufafu koenu kɔma, wo ni wo fan nasaagi Ala kisi tige ma,
ACT.14.16	Wagati tanbireŋɛnu tɔ, see bɛ minnu ma ma Yahudenu la, ale Ala ka wonu bɛ to ɲɔ anu ni anu yɛtɛ tɛn kilanu jokki. 
ACT.14.17	Kɔnɔ hali wo bɛ butɔ, a ma gali seedeɲɔgɔya misalenu bɔɔla a la ko tɔ: a be ko ɲinma mala, a ni sangi je nun kifeŋɛ ɲiɲa wagatenu dii wo ma bɔɔla saŋɛ tɔ, a ni dɔmɛ dii wo ma, a mɛn ni wo lasɛwa wo juse tɔ.» 
ACT.14.18	Hali Pɔlu nun Baranabasi to be kɛ kuma fɔla, karahan anu ka jama ladan alako anu kana sarika bɔɔ anu ye.
ACT.14.19	Kɔnɔ Yahudenu nata bɔɔla Antiyoki anun Ikoni saa tɔ, anu ka jama bu tadon han anu ka Pɔlu mabun a faga koe la. Wo kɔma anu ka a sabaa ka a labɔɔ saa butɔ, a be toren anu ye a bata faga. 
ACT.14.20	Kɔnɔ talibenu to ka a lamilin, a wulita, a saagita saa tɔ. Wo tabantaka, ale nun Baranabasi tagata Deribe saa tɔ.
ACT.14.21	Pɔlu nun Baranabasi to be Deribe saa tɔ, anu ka kibaru ɲinma lake, mɔgɔ siyama mata talibe la ɲɔ. Wo kɔma anu tasaagita Lisitiri nun Ikoni nun Antiyoki min be Pisidi duge tɔ. 
ACT.14.22	Anu be talibenu lalimaniyala, ka anu lasii anu ni sabati dɛnkɛnɛya butɔ, anu be a fɔla anu ye: «Ka wo mɔ ma tɔɔrɛ siyama doni, wo mɔ te don Ala la mansabaya niiniŋɛ kɔtɔ.» 
ACT.14.23	Dɛnkɛnɛyabaga kurun yo kurun, anu ka kuntigenu sɔ anu ye. Wo kɔma, anu ka súŋɛ́ nun Ala mataraŋɛ ma, anu mɛn ka wo kuntigenu taaku Marige la, anu dɛnkɛnɛyata min ma. 
ACT.14.24	Awa, anu to ka Pisidi duge takuntu, anu donta Panfili duge tɔ. 
ACT.14.25	Anu to ka Ala la kuma fɔ Perege saa tɔ, anu jigita Atali saa butɔ. 
ACT.14.26	Anu bakkita kulun banba tɔ ɲɔ, anu saagita Antiyoki, anu ka anu taaku Ala la hinnɛnteya la ka min na nun kiilaya wale ma koe la, anu be bɔɔren min mala. 
ACT.14.27	Anu la kereŋɛ ɲɔ, anu ka dɛnkɛnɛyabaga jama madɛn. Anu la madɛndeŋɛ, Ala ka koe minnu ma anu fɛ, a mɛn ka bonda laka sii gbɛtɛ mɔgɛnu ye wonu tugun si dɛnkɛnɛya ki min na, anu tota wo bɛ ɲamakaranna. 
ACT.14.28	Anu nun ɲɔ talibenu mɛta ɲɔgɔn fɛ wagati yanfama.
ACT.15.1	Lun do, kaye donu bɔɔta le Jude jamanɛ tɔ, anu jigita Antiyoki, anu fɔlɔta ɲɔ nɛɛnɛdɔndɛ diinaɲɔgɛnu karanna, anu ko: «Ka wo ma sunna, iko Musa la sariya be ki min na, wo te nɔ kisila.» 
ACT.15.2	Pɔlu nun Baranabasi ma sɔn wo kuma la feu, han a mata anu tɛma bɛnbaliya la. Wo butɔ, anu ka nátá jigan, Pɔlu nun Baranabasi nun donu anu tɛma, wonu ni yɛlɛ Darisalamu kiilanu nun kuntigenu ɲininkadula kɛ koe la. 
ACT.15.3	Awa, dɛnkɛnɛyabaga jama ka anu fanda. Anu be Fenisi nun Samari duge takuntula wagate min tɔ, anu tota a yitala ɲɔ kaanu la, sii gbɛtɛ mɔgɛnu ka anu yɛtɛ lasaagi Ala ma ki min na minnu ma ma Yahudenu la. Wo mata sɛwa banba la nɛɛnɛdɔndɛnu bɛ ye.
ACT.15.4	Anu la kereŋɛ Darisalamu, dɛnkɛnɛyabaga jama anun kiilanu nun kuntigenu ka anu labɛn. Ala ka koe minnu ma anu sabu la anu ka wo bɛ ɲamakaran. 
ACT.15.5	Kɔnɔ, Farisi jama mɔgɛ donu minnu bata ma dɛnkɛnɛyabaga la, wonu wulita anu be a fɔla, aa fɔ sii gbɛtɛ dɛnkɛnɛyabaganu ni sunna tekku, anu ni to Musa la sariya bɛ kɔma.
ACT.15.6	Awa, kiilanu nata madɛn anu nun kuntigenu, anu ni wo koe masoe. 
ACT.15.7	Sɔsɔre banba bata ma wagate min tɔ, Piyɛri wulita a ka a fɔ anu ye, a ko: «N nɛɛnɛdɔndɛnu, wo yɛtɛ ka a lɔn Ala ka nde masubɛ wo tɛma bɔɔla bima, alako sii gbɛtɛ mɔgɛnu ni kibaru ɲinma lamɔɛ nde la, anu ni dɛnkɛnɛya. 
ACT.15.8	Ala min ka mɔgɛ sondoŋɛ butɔ koe lɔn, wo ka a Hakkili Saniyandeŋɛ dii anu ma, iko a ka a dii mɔ ma ki min na, wo butɔ a ka a yita anu la a beeyareŋɛ la anu bata ma a tɛŋɛ la. 
ACT.15.9	A ma tɛtɛgɛbɔɛ ma mɔle nun ande tɛma, bayi a ka anu sondoŋɛ tugun nasaniyan anu la dɛnkɛnɛya le la ko la. 
ACT.15.10	Awa kɔtɛ, wo be Ala mafɛlɛla fenna? Wo be kote sigila fenna kɛ sii gbɛtɛ talibenu kunma, wo mɔ benbanu nun wo mɔle te min nɔ? 
ACT.15.11	Mɔ ɲan be laaren ka a fɔla, mɔle Yahudenu be kisila Marige Isa la hinnɛnteya le la, awa, ande tugun be kisila ɲɔgɔnna le.»
ACT.15.12	Wo kɔma, jama bɛ ka a mɔdɛ, anu mɛn be anu tolomasɔla Baranabasi nun Pɔlu la kuma la: Ala ka misale nun kabanakoe minnu bɛ ma anu sabu la sii gbɛtɛ mɔgɛnu tɛma, anu be wonu ɲamakaranna anu ye. 
ACT.15.13	Anu to ka kumare ban, Yaguba ka kuma jigan, a ko: «N nɛɛnɛdɔndɛnu, wo tolomasɔ n na kuma la.
ACT.15.14	Ala naata mɔgɛnu masubɛ sii gbɛtɛnu tɛma ki min na a fɔlɛ la, anu ni ma a la jama la, Simɔn Piyɛri bata wo ɲamakaran. 
ACT.15.15	Nabiyonmɛnu ɲan ka wo kuma dɔndɛ le fɔ nun, iko a be sɛbɛren ki min na, Marige ko
ACT.15.19	Yaguba mɛn ko: «Wolo mu, nde be a saren, sii gbɛtɛ mɔgɛnu minnu be anu yɛtɛ lasaagila Ala ma, a ma bɛn ka bɛlɛya takafu wonu ye, 
ACT.15.20	fɔ ka sɛbɛre ma, ka a lasanba anu ma, anu ni anu yɛtɛ latanga sarika haramureŋɛnu dɔmɔ koe ma, minnu be bɔɔla kuyenu ye, anun subenu minnu bata jifɛ, anun base, anu mɛn ni anu latanga langueya ma. 
ACT.15.21	Wo ka a lɔn: bɔɔla fɔlɔ, mɔgɛnu minnu be Musa la sariya lakela, wonu be saanu bɛ butɔ: a la kitabue be karanna kawandi ma boŋɛnu tɔ sulen lɔ́gɛ́ bɛ tɔ.»
ACT.15.22	Wo butɔ, kiilanu nun kuntigenu anun dɛnkɛnɛyabaga jama bɛ bɛnta a ma, anu ni kaye donu masubɛ anu tɔ, ka wonu lasanba Antiyoki saa tɔ Pɔlu nun Baranabasi masɔdula. Silasi anun Jude min tɔgɛ be fɔla Barasabasi, anu ka wonu masubɛ, bayi anu mu ɲatonkaanu le la nɛɛnɛdɔndɛnu tɛma. 
ACT.15.23	Anu ka sɛbɛre ma, anu ka a don wonu bolo, anu ko: «Mɔle, wo nɛɛnɛdɔndɛnu, minnu be tabɛnden kiilanu nun kuntigenu ma, mɔ bata wole sii gbɛtɛnu nɛɛnɛdɔndɛnu kɔntɔn, minnu be Antiyoki saa nun Siri nun Silisi dugenu tɔ.
ACT.15.24	Mɔ bata a mɔɛ ka a fɔla mɔgɛ donu bata bɔɔ mɔ tɛma, mɔ ma saara minnu la, aa anu bata wo lakɔntɔfili anu la kumanu la, anu bata wo juse makasa. 
ACT.15.25	Wolo mu, mɔ bata bɛn a ma hanigi dɔndɔ la mɔ ni kiila donu masubɛ ka a lasanba wo ma, anu ni Pɔlu nun Baranabasi masɔ, mɔ kanunteŋɛnu, 
ACT.15.26	minnu diɲata anu nɛ ma mɔ Marige Isa, Ala la mɔgɔ masubɛreŋɛ tɔgɛ la ko la. 
ACT.15.27	Wolo mu, mɔ bata Jude nun Silasi lasanba, wonu tugun yɛtɛ ni wo kiila dɔndɛ lake wo ma, da nun da. 
ACT.15.28	Wo ni a lɔn mɔle nun Ala Hakkili Saniyandeŋɛ bata bɛn a ma, koto gbɛtɛ yo kana sa wo kunma, fɔ kɛ sariyanu: 
ACT.15.29	wo kana sube dɔmɔ, min be bɔɔren sarika la kuyenu ye, anun subu jifɛreŋɛnu, wo kana base tugun min, wo mɛn kana langueya ma. Ka wo ka wo yɛtɛ matanga kɛnu ma, wo bata ko ɲinma ma. Ala mu hɛra diila wo ma!»
ACT.15.30	Awa, anu to ka saara ban, anu jigita Antiyoki saa tɔ. Anu la kereŋɛ ɲɔ, anu ka dɛnkɛnɛyabaga jama madɛn, anu ka bataakɛ don anu bolo. 
ACT.15.31	Wonu to ka a karan, wo malase ka anu sɛwa a ɲinma la. 
ACT.15.32	Jude nun Silasi minnu yɛtɛ yati mu nabiyonmɛnu la, anu ka nɛɛnɛdɔndɛnu waajɛ kuma siyama la, anu ka anu lalimaniya. 
ACT.15.33	Anu to ka wagate do ma ɲɔ, nɛɛnɛdɔndɛnu ka anu boloka hɛra tɔ, anu ni saagi anu kiilanu ma. [
ACT.15.34	Kɔnɔ Silasi kan tota ɲɔ betunna.]
ACT.15.35	Pɔlu nun Baranabasi tota Antiyoki, anu nun mɔgɔ siyama be mɔgɛnu kawandila, anu be Marige la kibaru ɲinma lakela anu ma.
ACT.15.36	Wagate donu tanbi kɔma, Pɔlu ka a fɔ Baranabasi ye, a ko: «Mɔ ka Marige la kuma lake saa minnu bɛ tɔ, kɔtɛ mɔ ni saagi wonu tɔ, mɔ ni taga mɔ nɛɛnɛdɔndɛnu kɔntɔn, ka anu fɛlɛ anu be ki min na.» 
ACT.15.37	Baranabasi be diren de anu ni Yaya tugun doni anu fɛ, min tɔgɛ mɛn be fɔla Maraki. 
ACT.15.38	Kɔnɔ Pɔlu ko aa wo la taga koe te bɛn anu fɛ, bayi a ka anu aɲɛ le bɔɔla Panfili duge tɔ, a ma taga anu fɛ bitugun kiilaya la. 
ACT.15.39	Wo koe ɲɔgɔn masɔ́sɛ́ bɛlɛyata anu tɛma, han anu fatanta. Baranabasi ka Maraki jigan, anu bakkita kulun banba tɔ tagala Sipiri sure tɔ.
ACT.15.40	Pɔlu tugun ka Silasi masubɛ; nɛɛnɛdɔndɛnu to ka Pɔlu taaku Marige la hinnɛnteya la, anu tagata, 
ACT.15.41	anu ka Siri nun Silisi duge tatagaman, a ka dɛnkɛnɛyabaga kuruŋɛnu lalimaniya.
ACT.16.1	Awa, Pɔlunu tagata ke Deribe nun Lisitiri saa tɔ. A ka talibe do taran ɲɔ a tɔgɔ Timote; a nɛɛnɛ mu Yahude musu dɛnkɛnɛyareŋɛ le la, kɔnɔ Yahude ma a baaba kan na. 
ACT.16.2	Nɛɛnɛdɔndɛ diinaɲɔgɛnu minnu be Lisitiri nun Ikoni saa tɔ, wonu be ale Timote tɔgɔ ɲinma fɔla. 
ACT.16.3	A sɔgɔ ka Pɔlu bita a ni a doni a fɛ. Wo butɔ, a ka a jigan a ka a sunna Yahudenu la ko la minnu be wo dulanu tɔ, bayi bɛ ka a lɔn, ka a fɔla Yahude ma a baaba la. 
ACT.16.4	Anu be tagala kela saa minnu ma, kiilanu nun Darisalamu kuntigenu ka sariya minnu sa, anu tanbita wonu lakela ɲɔ dɛnkɛnɛyabaganu ma, anu ni wonu labatu. 
ACT.16.5	Wo butɔ, dɛnkɛnɛyabaga kuruŋɛ bɛ be sɛnbɛ donna dɛnkɛnɛya koe ma, anu tota yiriwala lun go lun.
ACT.16.6	Pɔlu nun Silasi la biyase tɔ, Ala Hakkili Saniyandeŋɛ ka anu latɔn, ka a fɔla anu kana Ala la kuma fɔ Asi duge tɔ, wo butɔ anu ka Firigi nun Galati dugenu takuntu. 
ACT.16.7	Anu keta Misi duge naaniŋɛ tɔ wagate min tɔ, anu be katala ka taga Bitini duge tɔ, kɔnɔ Isa Hakkile ma sɔn anu ye. 
ACT.16.8	Wo butɔ, anu bɔɔta Misi kɔma kɔma kila la, anu jigita Toroyasi saa butɔ. 
ACT.16.9	Pɔlu kibota ɲɔ wo sue tɔ: a ka a yen Masedoni kaa kaye do be sɔren a tota a madiyala, a ko: «I ni ba tɛgɛ nala Masedoni duge tɔ, i ni mɔ dɛman!» 
ACT.16.10	Pɔlu la wo kiboe ma kɔma, mɔ laata a la yati, Ala bata mɔ kele, ka a fɔla mɔ ni kibaru ɲinma lake ɲɔ kaanu le ma. Wolo mu, mɔ
ACT.16.11	Wo butɔ, mɔ jigita kulun banba tɔ Toroyasi, ka taga kila telendeŋɛ la Samotarasi sure tɔ. Wo tabantaka, mɔ tanbita Neyapoli saa tɔ. 
ACT.16.12	Mɔ bɔɔta ɲɔ, mɔ tagata Filipi, Masedoni duge saa fɔlɛ tɔ; Rɔmu kaanu la sariya be sabatiren ɲɔ. Mɔ ka wagati do latanbi wo saa tɔ.
ACT.16.13	Mɔ be a miraren Ala batudula be ka min na, mɔ bɔɔta saa kɔma sulen lɔ́gɛ́, mɔ tagata ɲɔ, kɔɛɛ dala. Mɔ ka muse donu taran madɛnden ɲɔ. Mɔ sigita, mɔ tota kumala anu ye. 
ACT.16.14	Wo musenu tɔ, dɔndɔ tɔgɔ Lidiya: jula le mu a la, a be kuta dubalamanɛŋɛ sɔnbɛlɛŋɛ mayitala, a be bɔɔren Tiyatiri saa butɔ, a be donden Yahudenu la diina tɔ. Awa, a to be a tolomasɔla, Marige ka a sondoŋɛ laka, alako Pɔlu be min fɔla a ni sabati wo kuma tɔ. 
ACT.16.15	Wolo ka a ma, a nun a la boŋɛ butɔ mɔgɛnu lasuwɛta je tɔ. Wo kɔma a ka mɔ madiya, a ko: «Ka wo be laaren a la n bata dɛnkɛnɛya Marige ma yati, wo don n na boŋɛ tɔ, wo ni yigiya.» A ka mɔ karahan mɔ ni sɔn.
ACT.16.16	Lun do, mɔ be tagala Ala batu dula, mɔ nun jonden musereŋɛ do bɛnta; fɛrili ma jinna be a bolo, a be tɔnɔ banba sɔtɔla a marigenu ye fɛrili ma butɔ. 
ACT.16.17	A be mɔ nun Pɔlu jokkila, a tota belebelela, a ko: «Ala min mayɛlɛta, a la jondeŋɛnu le mu kɛ mɔgɛnu la; anu be kise la ko kila le yitala wo la.» 
ACT.16.18	A tota wo mala tele siyama han wo ka Pɔlu fiddɛ, a ka a firifiri, a ka fɔ wo jinna ye: «N bata i yamɔri Ala la mɔgɔ masubɛreŋɛ Isa tɔgɛ la: bɔɔ kɛ muse kɔma!» A bɔɔta a kɔma kisanna.
ACT.16.19	Awa, ale muse marigenu to ka a yen anu te nɔ tɔnɔ sɔtɔla a fɛ bitugun, anu ka Pɔlu nun Silasi bita, anu ka anu sabaa ka anu nati saa mansanu ɲakɔtɔ saa tɛma. 
ACT.16.20	Anu to ka anu don kiiti salanu bolo, anu ka a fɔ: «Kɛ mɔgɛnu be mɔ la saa ɲatadonna. 
ACT.16.21	Yahude le mu anu la, anu be naamuŋɛnu la ko yitala, wo mɔle Rɔmu kaanu ma sɔn minnu mala
ACT.16.22	Jama tugun wulita anu digii ma. Kiiti salanu ka yamɔre sa anu ni Pɔlu nun Silasi makoren, ka anu botege dɔkkɛ la. 
ACT.16.23	Anu to ka anu botege dɔkkɛ da ɲa siyama la, anu ka anu lafili geele tɔ, anu ka geele kantala yamɔri, a ni anu kanta a ɲinma la. 
ACT.16.24	A la wo yamɔre sɔtɔ kɔma, a ka anu lafili geeli boŋɛ butɔ daŋɛ tɔ, a ka anu kɛŋɛ sa tintiliŋɛ tɔ.
ACT.16.25	Suu tɛma, Pɔlu nun Silasi be Ala matáránna ka beetenu bɔɔ, gelemanɛ doenu be anu tolomasɔren anu kulɛ la. 
ACT.16.26	Duge sɛrɛnta a banba la kisanna, han geele boŋɛ fondoma lamagata. Wo tɛmu dɔndɛ tɔ, bonda bɛ lakata, gelemanɛnu bɛ kitifeŋɛnu fulenta. 
ACT.16.27	Wo butɔ, geele kantala kunɛnta kinnɔgɛ la; a to ka geele bonda bɛ yen nakaren, a ka a la faŋɛ sabaa a yɛtɛ faga koe la, bayi a be a miraren, ka a fɔla gelemanɛnu bata bori. 
ACT.16.28	Kɔnɔ Pɔlu ka a kulɛ banba labɔɔ, a ko: «I kana fenfen koron ma i yɛtɛ la! Mɔle bɛ be yan yati!» 
ACT.16.29	Wo butɔ, geeli kantala ka ta makele, a donta teriya la. A boeta Pɔlu nun Silasi kɛn kɔtɔ, a be sɛrɛnna. 
ACT.16.30	Wo kɔma, a ka anu labɔɔ, a ko: «N tigenu, n bɛnta n ni fen ma alako n ni kisi?» 
ACT.16.31	Anu ka a jaabi, anu ko: «I ni dɛnkɛnɛya Marige Isa ma, wo butɔ i nun i la denbaya si kisi.» 
ACT.16.32	Wo kɔma, anu ka Marige la kuma fɔ a nun a la bon butɔ mɔgɛnu bɛ ye. 
ACT.16.33	Wo sue wo wagate dɔndɛ tɔ, a ka anu doni a fɛ, a ka anu la tɛlɛnu ko. Wo wagate yati tɔ, a nun a la mɔgɛnu bɛ lasuwɛta je tɔ. 
ACT.16.34	Wo kɔma, a ka anu doni a la boŋɛ tɔ, a ka dɔmɛ dii anu ma. A nun a la denbaya bɛ sɛwata han, anu to bata dɛnkɛnɛya Ala ma.
ACT.16.35	Ɲɔ to kɛnɛta, kiiti salanu ka sɔɔrenu lasanba, anu ni taga a fɔ geele kantala ye, a ni Pɔlu nun Silasi boloka. 
ACT.16.36	Geele kantala ka wo kuma fɔ Pɔlu ye, a ko: «Kiiti salanu bata kiila kii, aa n ni wo boloka. Awa kɔtɛ, wo bɔɔ wo ni taga jusu sa butɔ!» 
ACT.16.37	Kɔnɔ Pɔlu ka a fɔ anu ye, a ko: «Anu bata mɔ botege kɛnɛ tɔ, anu ma mɔ makiiti, mɔle dun mu Rɔmu kaanu le la, anu mɛn ka mɔ lafili geele tɔ. Kɔtɛ anu ni mɔ labɔɔ sutura tɔ ba? Ade! Wo te ma feu! Fɔ anu faŋɛ ni na mɔ labɔɔ!» 
ACT.16.38	Sɔɔrenu ka wo kuma lasaagi kiiti salanu ma. Wonu to ka a mɔɛ, ka a fɔla Rɔmu kaanu le mu Pɔlu nun Silasi la, anu kilanta. 
ACT.16.39	Wo butɔ, anu tagata anu madiɲa. Anu to ka anu labɔɔ, anu tota anu majɛjɛla, anu ni bɔɔ saa butɔ ka taga. 
ACT.16.40	Pɔlu nun Silasi bɔɔta geele tɔ, anu tagata don Lidiya la boŋɛ tɔ. Anu to ka nɛɛnɛdɔndɛ diinaɲɔgɛnu yen, anu ka wonu lalimaniya anu tagata.
ACT.17.1	Wo kɔma, Pɔlu nun Silasi ka Anfipoli saa nun Apoloni saa matagaman, anu mɛn tagata don Tesaloniki saa butɔ. Yahudenu la kawandi ma boŋɛ do be ɲɔ. 
ACT.17.2	Pɔlu donta anu kunma, iko a darita a mala ki min na, a ka Ala la sɛbɛre ɲatabɔɔ anu ye sulen lɔ́gɛ́ saba lɔgɔkun saba kɔtɔ. 
ACT.17.3	A be kitabue fasarila, a be a yitala a ko, a fɛrɛ yo bele fɔ Ala la mɔgɔ masubɛreŋɛ ni tɔɔrɔ, a mɛn ni tawuli fagabaganu tɛma. A ko: «N be Isa min na ko lakela wo ma ka, ale le mu Ala la mɔgɔ masubɛreŋɛ la.» 
ACT.17.4	Yahude donu laata a la anu tɔ, anu kafuta Pɔlu nun Silasi ma, anu nun Girɛki jama banba tugun minnu be kilanden Ala la, anun musu tɔgɔ bɔɔreŋɛnu siyama. 
ACT.17.5	Kɔnɔ bɛsɛnkɔnnɛya tota Yahude siyama ye, anu ka kayi koroŋɛ mɔgɔ fufafue donu jigan anu fɛ, anu ka jama madɛn, anu ka saa bɛ ɲatadon, wo butɔ anu tagata mɔgɛ do la boŋɛ bita, a tɔgɔ Jason; anu be Pɔlu nun Silasi ɲinila ɲɔ, alako anu ni anu labɔɔ jama madɛndeŋɛ ye. 
ACT.17.6	Anu to ma anu yen, anu ka Jason yɛtɛ le sabaa anun nɛɛnɛdɔndɛ donu, anu ka anu doni saa mansanu dula. Anu be sɔnkɛ layɛlɛla, anu ko: «Kɛ mɔgɛnu minnu ka dunuya bɛ lamurutɛ, anu bata na yan tugun. 
ACT.17.7	Adun Jason bata anu yigiya! Rɔmu mansa banba la yamɔrenu be min natɔnden, anu bɛ be wo mala, anu ko aa mansa gbɛtɛ do be ɲɔ, min tɔgɔ Isa.» 
ACT.17.8	Wo kumanu ka saa mansanu nun jama tɔɛ juse layɛlɛ. 
ACT.17.9	Anu ka kunkafeŋɛ bita Jason nun doenu bolo nafule la, jɔnɔn anu ka anu boloka.
ACT.17.10	Wo sue tɔ kisanna, nɛɛnɛdɔndɛ diinaɲɔgɛnu ka Pɔlu nun Silasi lataga Bereya saa tɔ. Anu la kereŋɛ ɲɔ, anu donta Yahudenu la kawandi ma boŋɛ tɔ. 
ACT.17.11	Bereya Yahudenu juse fisa kuma bitala Tesaloniki Yahudenu ko: anu be kɛɲɛla le Ala la kuma lamɔɛ koe la, lun go lun anu be Ala la sɛbɛre masoela, alako anu ni a lɔn, min be fɔla anu ye, ka a be ɲɔgɔnna yati le. 
ACT.17.12	Wolo ka a ma, anu siyama dɛnkɛnɛyata: musu tɔgɔ bɔɔreŋɛnu siyama nun kaye siyama be anu tɔ minnu ma ma Yahudenu la. 
ACT.17.13	Kɔnɔ Tesaloniki Yahudenu to ka a mɔɛ Pɔlu be Ala la kuma lakela Bereya saa tɔ tugun, anu tagata ɲɔ tugun anu tota jama lamagala ka a ɲatadon. 
ACT.17.14	Wo butɔ, nɛɛnɛdɔndɛnu ka Pɔlu lasanba kisanna, a ni taga ba dala, kɔnɔ Silasi nun Timote tota Bereya saa tɔ. 
ACT.17.15	Minnu be Pɔlu masɔla, wonu ka a doni han Atɛni saa butɔ. Anu saagi wagate, Pɔlu saarata anu la, a ko aa Silasi nun Timote ni teriya anu ni na a taran Atɛni ɲɔ.
ACT.17.16	Awa, Pɔlu be Silasi nun Timote kɔnɔnden Atɛni wagate min tɔ, a to ka a yen ɲɔ saa be faren kuyenu la, wo ka a mɔnɛ han. 
ACT.17.17	Wo butɔ, a tota tagala kawandi ma boŋɛ tɔ, a nun Yahudenu nun Ala ɲalakilan mɔgɛnu be kuma masabaala ɲɔgɔn tɛma ɲɔ; a mɛn be tagala makite tɔ lun go lun, a be minnu taranna ɲɔ, a nun wonu tugun be kumala. 
ACT.17.18	Lɔnnɛ ɲinilanu donu be ɲɔ, anu be minnu ma Epikiri anun Sitoyisi karamɔgɛnu, wonu donu tugun bɛnta a ma anu be a sɔsɔla. Donu ko: «Kɛ bure be diren fen kuma fɔla?» Donu tugun ko: «A be maren iko a be jamanɛ donu la batufeŋɛnu le la ko lakela.» Anu ka wo fɔ, bayi a be Isa la kibaru ɲinma anun fagabaga lawuli koe lakela anu ma. 
ACT.17.19	Anu ka a jigan anu ka a doni dula do tɔ ka min tɔgɔ Areyopasi, anu ko: «I be diina nama min na ko fɔla, mɔ be diren mɔ ni a lɔn. 
ACT.17.20	I to be ko nama donu lanala mɔ tole tɔ, wolo mu mɔ be diren mɔ ni wo koenu kɔtɔ lɔn.» 
ACT.17.21	A taranta, Atɛni dugudeŋɛnu bɛ nun ɲɔ luntaŋɛnu bele fenfen tɔ, fɔ ka mira nama fɔ, ka wo ma ka a lamɔɛ.
ACT.17.22	Awa, Pɔlu sɔta Areyopasi kuntigenu tɛma, a ka a fɔ, a ko: «Atɛni kaanu, n bata a yen batu koe di wo ye mɔɔle bɛ la han a tanbita a tɔ. 
ACT.17.23	N be saa takuntula wagate min tɔ, n to be wo la batufeŋɛnu lasagala, n ka sarika bɔɔdula do yati yen de, kɛ sɛbɛre le be a ma: ‹Batufeŋɛ min bele lɔnden, a tɛŋɛ le kɛ la.› Awa, wo be min batula wo bele a lɔnden, nde be wolo la ko fɔla wo ye. 
ACT.17.24	Ala min ka dunuya nun a butɔ feŋɛ bɛ da, ale len mu saŋɛ nun duge Marige la. Wolo mu, batu boŋɛ minnu be ɲiɲaren bole la, a te sabati wonu butɔ. 
ACT.17.25	Mɔgɛ tugun te wale ma Ala ye a bole la, Ala haju yo bele mɔgɛ la dɛmare ma, bayi ale len be nɛ diila mɔgɛ bɛ ma, anun foofe, anun koe bɛ. 
ACT.17.26	A ka see bɛ ma benba dɔndɔ le bɔnsɛ la, anu ni sigi duge dula bɛ tɔ, ale yɛtɛ ka anu la simaya nun anu sigi dulanu naaniŋɛ sa. 
ACT.17.27	A ka wo ma, alako anu ni ale Ala le ɲini, alako tumado anu si timitama, ka kata ka a yen. Adun, a ma yanfa wo mɔ hali dɔndɔ la, 
ACT.17.28	bayi ale le be wo mɔ nɛ labaluren, mɔ be koe bɛ mala ale le sabu la, ale le be mɔ lasabatiren. Wo la jele donu tugun ka a fɔ ɲɔgɔnna, anu ko: ‹A bɔnsɛ le mu wo mɔle tugun na.› 
ACT.17.29	Awa, wo butɔ, Ala bɔnsɛ to mu wo mɔle min na, a ma bɛn wo mɔ ni mɔ mira ka a fɔla, Ala be maren de iko kuye sanunɛŋɛ, kaalise, ka wo ma kure la, mɔgɛ be min malasɛren a yɛtɛ la mira la a bole la. 
ACT.17.30	Ala ma wo koe lɔnbaliya wagatenu jigan, kɔnɔ kɔtɛ, a be mɔgɛ bɛ yamɔrila dula bɛ tɔ, anu ni tuubɛ. 
ACT.17.31	Wo butɔ, a bata lɔgɔ dɔndɔ masubɛ, a si naa dunuya mɔgɛnu bɛ makiiti lun min na teleŋɛ butɔ, kaye do sabu la, a bata min masubɛ. A to ka wo kaye lawuli ka a bɔɔ fagabaganu tɛma, wolo mata seedeɲɔgɔya la mɔgɛ bɛ ye ka a fɔla ale len mu mɔgɔ masubɛreŋɛ la.»
ACT.17.32	Anu to ka lawuli ko kuma mɔɛ, fagabaganu tɛma, donu be a majelela, kɔnɔ donu ko: «Tuma do, mɔ si naa mɔ tolomasɔ i la tugun.» 
ACT.17.33	Wo butɔ, Pɔlu bɔɔta anu tɛma. 
ACT.17.34	Kɔnɔ kaye donu kitita a la, anu mata dɛnkɛnɛyabaga la. Areyopasi kuntige do min tɔgɔ Diyonisi, wo be anu tɛma, anun muse min tɔgɔ Damarisi, anun mɔgɔ donu tugun.
ACT.18.1	Wo kɔma, Pɔlu bɔɔta Atɛni a tagata Kɔrɛnti saa tɔ. 
ACT.18.2	A ka Yahude do taran ɲɔ, a tɔgɔ Akila, a sɔtɔta Pɔntu jamanɛ tɔ le. A be bɔɔren nala bɔɔla Itali jamanɛ tɔ, anun a la muse Pirisila, bayi Rɔmu mansa banba Kulodu dun bata Yahude bɛ yamɔri, ka a fɔla anu ni bɔɔ Rɔmu saa butɔ. Awa, kafuɲɔgɔya tota wonu nun Pɔlu tɛma. 
ACT.18.3	Anu tota ɲɔgɔn na anu ni wale ma, bayi anu bɛ be wali mɔɔle dɔndɔ le mala: tantaa bon bolo ɲiɲalanu le mu anu la. 
ACT.18.4	Sulen lɔ́gɛ́ bɛ, Pɔlu be kumala Yahudenu la kawandi ma boŋɛ butɔ, a be katala a ni Yahudenu lalaa anun minnu ma ma Yahudenu la.
ACT.18.5	Silasi nun Timote to keta ɲɔ bɔɔla Masedoni duge tɔ, Pɔlu tota kuma lake tun de tɔ, a be seedeɲɔgɔya bɔɔla Yahudenu ye, ka a fɔla Isa mu Ala la mɔgɔ masubɛreŋɛ le la. 
ACT.18.6	Kɔnɔ anu wulita a digii ma anu be a mananila. Wo butɔ, a ka a la doroke konkon, banbaŋɛ bɔɔta, a ka a fɔ anu ye, a ko: «Ka wo samata, wole len gbaa mu! Nde bata wo kote bɔɔ n kunma! Kɔtɛ n si naa taga sii gbɛtɛ mɔgɛnu ma.» 
ACT.18.7	Wo butɔ, a bɔɔta ɲɔ, a donta kaye do la boŋɛ tɔ, a tɔgɔ Titiyusi Susutusi. Wo be donden Yahudenu la diina tɔ. A la boŋɛ be kawandi ma boŋɛ kɛnna le. 
ACT.18.8	Awa, kawandi ma boŋɛ kuntige Kirisipisi, anun a la denbaya bɛ dɛnkɛnɛyata Marige ma. Kɔrɛnti kaa siyama to be Pɔlu la kuma mɔɛla, ande tugun mata dɛnkɛnɛyabaga la, anu lasuwɛta je tɔ.
ACT.18.9	Lun do sue tɔ, Pɔlu kibota. Marige kumata a ye wo kiboe tɔ, a ko: «I kana kilan, i kana i mɔdɛ jen, i ni to kumala! 
ACT.18.10	N be i kɔma, mɔgɔ yo bole te ke i ma, a ni ko koroŋɛ ma i la. I ni wakkilɛ bayi jama banba si naa ma n tɛŋɛ la kɛ saa butɔ.»
ACT.18.11	Pɔlu ka san dɔndɔ kari wɔɔrɔ ma ɲɔ, a tota anu kawandila Ala la kuma la.
ACT.18.12	Wo ka a taran, Galiyon be maren dugu mansa la Akayi duge kunma. Awa wo wagate le, Yahudenu wulita Pɔlu digii ma hanige dɔndɔ la, anu ka a doni kiiti sa boŋɛ tɔ, 
ACT.18.13	anu ko: «Kɛ kaye be mɔgɛnu hakkile firifirila, aa anu ni Ala batu kɛɲa do ma, sariya bele min fɔren.» 
ACT.18.14	Pɔlu to dita kumare fɔlɔla, Galiyon ka a fɔ Yahudenu ye, a ko: «Ee wole Yahudenu, ka a ka telenbaliya le ma nun, ka wo ma wali koroŋɛ mɔɔle do, n bɛnta le n ni n tolomasɔ nun wo la koola. 
ACT.18.15	Kɔnɔ wo to be sɔsɔre mala kuma nun tɔgɛnu anun wo tɛn sariya le la ko la, wo be wole len ma. Nde te sɔn wo ɲɔgɔn koenu makiitila!» 
ACT.18.16	Wo butɔ, a ka anu bee anu ni bɔɔ kiiti sa boŋɛ tɔ. 
ACT.18.17	Wo kɔma, anu bɛ ka kawandi ma boŋɛ kuntige Sositɛni bita, anu ka a botege kiiti sa boŋɛ tɔ ɲɔ. Galiyon dun haju bele wo koe hali dɔndɔ ma.
ACT.18.18	Awa wo kɔma, Pɔlu ka tele siyama tugun ma ɲɔ. A saarata ɲɔ nɛɛnɛdɔndɛnu la wagate min tɔ, a nun Pirisila anun Akila jigita kulun banba butɔ, tagala Siri jamanɛ mafanna. Wo ka a taran, a bata a kuŋɛ si Sankareya bakki dala, bayi a ka lahire jigan nun Ala ye.
ACT.18.19	Anu tagata ke Efesi saa tɔ, Pɔlu ka a tagamanɲɔgɛnu to ɲɔ le. Ale donta kawandi ma boŋɛ tɔ, a nun Yahudenu sumunta. 
ACT.18.20	Anu be a madiyala a ni wagati do ma ɲɔ, kɔnɔ wo ma a kuŋɛ jigan. 
ACT.18.21	A saarata anu la, a ko: «Ka Ala sɔnta, n mɛn si tana wo bata.» 
ACT.18.22	Awa, a bakkita kulun banba tɔ, a bɔɔta Efesi tagala Sesare saa tɔ. A bɔɔta ɲɔ, a yɛlɛta Darisalamu a ka dɛnkɛnɛyabaga jama ban kɔntɔnna, a mɛn jigita Antiyoki saa tɔ.
ACT.18.23	A ka wagati do ma ɲɔ, a mɛn ka kila tabita, a be Galati nun Firigi dugenu takuntula saa nun saa, a tota talibenu lalimaniyala.
ACT.18.24	Wo ka a taran, Yahude do tagata ke Efesi, a tɔgɔ Apolosi. A sɔtɔta Alɛsandiri saa tɔ le. A kusan kumala, a mɛn be Ala la kitabuenu karanden han. 
ACT.18.25	Ale kaye be Marige Isa la kila lɔnden. A be yantɛren wo la Hakkile Saniyandeŋɛ la, a be Isa la koenu fɔla, a be mɔgɛnu karanna wo tɔ a kɛɲa ma. Kɔnɔ a ka Yaya la malasuwɛ la ko pɛti le lɔn. 
ACT.18.26	A ka kawandi fɔlɔ limaniya la Yahudenu kawandi ma boŋɛ butɔ. Pirisila nun Akila ka a lamɔɛ wagate min tɔ, anu ka a madon anu la, anu ka Ala la kila kɔtɔ ɲatabɔɔ a ye a kɛɲa ma ka tanbi a fɔlɔnɛŋɛ la. 
ACT.18.27	Wagate do latanbireŋɛ, a sɔgɔ ka a bita, a ni tanbi kela Akayi duge tɔ. Wo butɔ, Efesi nɛɛnɛdɔndɛ diinaɲɔgɛnu ka sɛbɛre lasanba Akayi talibenu ma anu ka anu lalaa, ka a fɔla anu ni a labɛn a ɲinma la. A la kereŋɛ ɲɔ, minnu mata dɛnkɛnɛyabaga la Ala la hinnɛnteya sabu la, a ka wonu dɛman koola, 
ACT.18.28	bayi a be nɔ sɔtɔla Yahudenu ma sɛnbɛ la kɛnɛ tɔ, a be a yitala kitabue tɔ, aa Isa le mu Ala la mɔgɔ masubɛreŋɛ la.
ACT.19.1	Apolosi be Kɔrɛnti wagate min tɔ, Pɔlu ka a la kila tajokki a ka kɔnkɛ jamanɛnu takuntu, han a tagata ke Efesi. A ka talibe donu taran ɲɔ. 
ACT.19.2	A ka anu maɲininka, a ko: «Wo dɛnkɛnɛyata wagate min tɔ, wo ka Ala Hakkili saniyandeŋɛ sɔtɔ le ba?» Anu ka a jaabi: «Mɔ ɲan ma wo mɔɛ betunna, ka Hakkili saniyandeŋɛ be.» 
ACT.19.3	Wo butɔ, a ka a fɔ anu ye, a ko: «Wo lasuwɛta suwɛ mɔɔle miniman na?» Anu ka a jaabi: «Yaya be malasuwɛ min mala, wo mɔle le.» 
ACT.19.4	Awa, Pɔlu ka a fɔ, a ko: «Yaya ka malasuwɛ min ma, wo ka a yita mɔgɛnu bata tuubɛ. Wo butɔ, a tota a fɔla jama ye, aa min be nala ale tanbi kɔma, anu ni dɛnkɛnɛya wolo ma. Awa wolo be tabɛnden Isa ma.» 
ACT.19.5	Anu la wo kuma mɔɛreŋɛ, anu lasuwɛta je tɔ Marige Isa tɔgɛ la. 
ACT.19.6	Pɔlu to ka a bole sa anu kuŋɛ ma, Ala Hakkili saniyandeŋɛ nata jigi anu ma: anu fɔlɔta sii gbɛtɛnu la kumanu fɔla, anun nabiyonmɛ kuma. 
ACT.19.7	Fayida, wo kayenu bɛ si mɔgɔ tan nun fila bɔɔ.
ACT.19.8	Wo tanbi kɔma, kari saba kɔtɔ, Pɔlu ni kɛnɛ donna Yahudenu kawandi ma boŋɛ butɔ, a be kumala limaniya la. Wo butɔ, a tota Ala la mansabaya la ko ɲatabɔɔla anu ye, a be katala a ni mɔgɛnu manɔ minnu be anu tolomasɔren a la. 
ACT.19.9	Kɔnɔ donu hakkile be bɛlɛyaren anu ma sɔn dɛnkɛnɛyala, anu mɛn ni to kuma koroŋɛ fɔla Isa ma jama ɲala, ka a fɔla a la kila maɲin. Awa, Pɔlu bɔɔta anu kunma, a ka talibenu jigan a dana ma Tiranusi la karan boŋɛ tɔ, a tota anu kawandila tele yo tele. 
ACT.19.10	Wo tota mala han san fila. Wolo ka a ma, Yahude ba, minnu ma ma Yahude la ba, minnu bɛ be sabatiren Asi duge tɔ, anu bɛ ka Marige la kuma mɔɛ.
ACT.19.11	Wo tɛmuɛ, Ala be kabanako banbanu mala mɔgɛnu ye Pɔlu fɛ, 
ACT.19.12	han anu tota fakɛlɛnu anun wali kutanu magala a bale la, ka anu sa bandibaganu ma. Wolo ka a ma, bandenu bɔɔta anu ma, jinna koroŋɛnu tugun bɔɔta anu kɔma.
ACT.19.13	Wo tɛmuɛ, Yahude mamatagamanna donu tugun be ɲɔ, minnu be jinna beela ka anu bɔɔ mɔgɛnu kɔma. Wonu tugun katata Marige Isa tɔgɛ lawalila jinnatɔɛnu kunma, anu ko: «N bata wo yamɔri, wo bɔɔ Isa tɔgɛ la, Pɔlu be min na ko lakela mɔ ma!» 
ACT.19.14	Yahude sarika lakela kuntigi banba, min tɔgɔ Sewa, wo la den kayiren wɔrɔwila le be wo mala. 
ACT.19.15	Kɔnɔ jinna koroŋɛ ka anu jaabi, a ko: «N ka Isa la ko lɔn, n ka Pɔlu la ko mɔɛ, kɔnɔ wole, ɲɔmɔ le wole kan na?» 
ACT.19.16	Jinna koroŋɛ be kaye min na, wo boeta anu ma, a ka anu bɛ nɔ, a ka sɛnbɛ sɔtɔ anu kunma han anu tɛsɛŋɛ mabaareŋɛ borita ka bɔɔ wo boŋɛ tɔ. 
ACT.19.17	Yahudenu ba, minnu ma ma Yahudenu la ba, minnu bɛ be sabatiren Efesi, wonu bɛ ka lɔn sɔtɔ wo koe ma, kilaŋɛ tugun ka anu bɛ bita; wo butɔ, anu be Marige Isa tɔgɛ lakoloyala koola. 
ACT.19.18	Minnu be maren dɛnkɛnɛyabaga la, wonu siyama tota tagala, anu be anu la ko koron mareŋɛnu talɔnna, anu be anu fɔla kɛnɛ tɔ. 
ACT.19.19	Minnu ka dureya ma, wonu tugun siyama ka anu la kafanu madɛn, anu tota anu bintanna a bɛ ɲala. Anu ka wo kafanu sɔŋɛ kɔnti, anu ka a taran kaalise kole wulu bi loolu le mu.
ACT.19.20	Marige tota a la kuma layiriwala sɛnbɛ la ɲɔgɔnna le, a mɛn be nɔ sɔtɔla.
ACT.19.21	Wo koenu ban kɔma, Pɔlu ka a nátá Ala Hakkile barikɛ tɔ, a ni taga Darisalamu. Wo butɔ, fɔ a ni Masedoni duge nun Akayi duge takuntu betunna. A mɛn ka a fɔ: «Ka n bɔɔta Darisalamu a fɛrɛ bele fɔ n ni ke Rɔmu saa banba tɔ tugun.» 
ACT.19.22	Wo butɔ, a ka a dɛmanna mɔgɔ fila Timote nun Eraseti lasanba Masedoni duge tɔ, kɔnɔ ale tota betunna Asi duge tɔ.
ACT.19.23	Wo wagate, ɲatadon banba mata Marige la kila la ko la. 
ACT.19.24	Wo ka a taran kaye do be ɲɔ, a tɔgɔ Demeturisi, a be kaalise le ɲiɲala. Kuye muse min tɔgɔ Aritemi, a be wo batu boŋɛ mɔɔle lanmanu le botegela kaalise la, a ni tɔnɔ banba sɔtɔ wo tɔ a la walilanu ye. 
ACT.19.25	Lun do, a ka a la walilanu madɛn, anun a waliɲɔgɛnu, a ka a fɔ: «N kafuɲɔgɛnu, wo bɛ ka a lɔn, ka a fɔla wo mɔ be mɔ harige sɔtɔla kɛ wale le tɔ. 
ACT.19.26	Wo be a yenna, wo mɛn be a mɔɛla fɔla Efesi saa dɔrɔn ma, fayida a bata ke Asi duge bɛ tɔ, kɛ Pɔlu bata mɔgɔ siyama majuguya ka anu hakkile firifiri, a be a fɔla aa mɔgɛ bole be minnu ɲiɲala, aa batufeŋɛ ma wonu la. 
ACT.19.27	Wo mɔ hanmɛ koola, wo mɔ la kɛ wale kana ma mɔ ma fufafu la. Wo tun ma, fɔ kuye musu banba Aritemi batu boŋɛ tugun kana kunnatiɲa. Asi duge bɛ nun dunuya mɔgɛnu bɛ be kɛ min batula, a biliya koe tugun kana tiɲa.»
ACT.19.28	Anu to ka wo mɔɛ, anu dumɛnta koola, anu bakkuta sɔnkɔ layɛlɛla, anu ko: ‹Efesi kaanu la kuye Aritemi, a kolo!›
ACT.19.29	Saa bɛ ɲatadonta. Anu ka Pɔlu tagamanɲɔgɛnu Gayusi nun Arisitariki Masedoni kaanu bita, anu borita anu fɛ mira dɔndɔ la tagala saa mamadɛndula tɔ. 
ACT.19.30	Pɔlu dita donna jama madɛndeŋɛ kunma, kɔnɔ ɲɔ talibenu ma sɔn. 
ACT.19.31	Asi duge kuntige minnu mu a jatigenu la, wonu donu tugun ka kiila sɔ a ma, anu ka a lasii, aa a kana don mamadɛndula tɔ. 
ACT.19.32	Ɲatadoŋɛ bata to mamadɛŋɛ tɔ: donu be sɔnkɔla ko do la, donu tugun be sɔnkɔla ko do tugun na; mɔgɔ siyama ɲan ma mamadɛŋɛ kuŋɛ lɔn. 
ACT.19.33	Tɛmu do latanbireŋɛ, Yahudenu ka Alɛsandiri sɔ ɲatɔ, mɔgɛ donu tugun ka koe ɲatabɔɔ a ye. Wo ka mamasabare ma a bole la, bayi a dita le Yahudenu kunma fɔla jama ye. 
ACT.19.34	Kɔnɔ, jama to ka a lɔn a mu Yahude le la, anu bɛ labɛndeŋɛ ka sɔnkɛ layɛlɛ, anu be belebelela han wagati fila ɲɔgɔn, anu ko: «Efesi kaanu la kuye Aritemi, a kolo!»
ACT.19.35	Kɔnɔ a tɔɛ la, wo saa sɛbɛri malá nɔta jama masabarila, a ko: «Efesi kaanu, mɔgɔ miniman ma a lɔn ka a fɔla, Efesi saa mu kuye musu banba Aritemi batu bon kantala le la, anun kure tugun min boeta ka bɔɔ saŋɛ tɔ min mu a mulunɲɔgɛ la? 
ACT.19.36	Mɔgɔ yo te nɔ kɛ koenu sɔsɔla, wolo mu wo bɛnta le sabarila. Wo kana fenfen ma hakkilibɔnɔya la. 
ACT.19.37	Wo bata kɛ kayenu nati yan, kɔnɔ anu ma kuye batu boŋɛ butɔfeŋɛ kanka, anu ma tana kuma fɔ mɔ la kuye muse tugun kunma. 
ACT.19.38	Awa kɔtɛ, ka Demeturisi nun a waliɲɔgɛnu be diren mɔgɔ do siɲɛla, kiiti sa luŋɛnu be, kiiti salanu tugun be ɲɔ: wo taga ɲɔ siɲɛre ma dula. 
ACT.19.39	Ka wo be diren ko do gbɛtɛ tugun ye, wo tugun si ɲabɔ wo mɔ la mamadɛn luŋɛ min be mala a kɛɲa ma. 
ACT.19.40	Min be tanbiren bi, wo mɔ hanmɛ anu kana wo mɔ bita murutɛ koe ma, bayi tɔɲa yo bele wo mɔ bolo mɔ si nɔ min ɲatabɔɔla kɛ malamaga la ko la.» Sɛbɛri malá to ka kuma ban, a ka jama boloka.
ACT.20.1	Wo sɔnkɔsɔnkɛ to bɔɔta a la, Pɔlu ka Efesi talibenu kele, a ka anu lasii, wo kɔma a saarata anu la, a ka Masedoni kila bita.
ACT.20.2	A to be wo jamanɛ tagamanna, a ka ɲɔ talibenu lasii ko siyama la, wo kɔma a tagata han a keta Girɛki duge tɔ. 
ACT.20.3	A ka kari saba ma ɲɔ. A be a tabɛnna a ni bakki kulun banba tɔ wagate min tɔ tagala Siri jamanɛ tɔ, a ka a mɔɛ Yahudenu bata janfa kiti a kunma. Wo butɔ, a ka a nátá, a ni saagi Masedoni duge kila la. 
ACT.20.4	Pirusi la den kayiren Sopate min be bɔɔren Bereya saa tɔ, wo tagata a masɔdula, anun Arisitariki anun Sekondu minnu be bɔɔren Tesaloniki saa tɔ, anun Gayusi min be bɔɔren Deribe saa tɔ, anun Timote, anun Asi kaanu Tisiki nun Tirofimi. 
ACT.20.5	Wonu sɔta ɲatɔ, anu tagata mɔ kɔnɔn Toroyasi saa tɔ. 
ACT.20.6	Mɔle tugun bɔɔta Filipi saa tɔ dɛgɛ lɛbini bɔnɛ sali luŋɛ tanbi kɔma, mɔ bakkita kulun banba tɔ. Tele loolu luŋɛ, mɔ ka anu taran Toroyasi saa tɔ. Mɔ tota ɲɔ tele wɔrɔwila.
ACT.20.7	Awa, lɔgɔkuŋɛ lɔgɔ fɔlɛ, mɔ madɛnta wagate min tɔ dɛgɛ makuntu koe la, Pɔlu be kuma lakela ɲɔ talibenu ma. A to be a tabɛnden wo tabantaka taga koe la, a be a la kuma layanfayala han suu tɛma. 
ACT.20.8	Mɔ be madɛnden koori boŋɛ min tɔ, lanpue siyama be ɲɔ. 
ACT.20.9	Kamareŋɛ do be ɲɔ, a tɔgɔ Eyotiki, a be sigiren wundare la, kinnɔgɔ sɔgɛ bata a bita sɛnbɛ la. Pɔlu la kawandi ma to bata yanfaya, kinnɔgɛ biliyata a ma, a boeta bɔɔla koori boŋɛ deki sabaɲɔgɛ tɔ, anu ka a lawuli anu ka taran a bata faga. 
ACT.20.10	Kɔnɔ Pɔlu jigita a butinta a kunma, a ka a bita a bolenu ma, wo kɔma a ka a fɔ anu ye, a ko: «Wo kana hanmɛ, bayi a nɛ bata tasaagi a bale tɔ.» 
ACT.20.11	A mɛn tayɛlɛta a ka dɛgɛ makuntu, mɔ ka a dɔmɔ, a mɛn kumata mɔ ye a yanfama la, han ɲɔ kɛnɛta. Wo kɔma, a tagata. 
ACT.20.12	Ɲɔ talibenu ka den kayireŋɛ doni, a kende, anu juse sata koola.
ACT.20.13	Mɔle sɔta ɲatɔ, mɔ bakkita kulun banba tɔ tagala Asosi saa tɔ, mɔ be Pɔlu jiganna ka min na, iko a ka yamɔre sa ki min na, bayi ale faŋɛ dita le tagala a kɛŋɛ la. 
ACT.20.14	A to ka mɔ taran Asosi, mɔ ka a bakki kulun banba tɔ, mɔ tanbita Mitilɛni saa tɔ. 
ACT.20.15	Mɔ bɔɔta ɲɔ ka taga ji tɔ kila la. Wo tabantaka mɔ keta Siyo sure tabɛŋɛ tɔ, wo tugun tabantaka mɔ tɛgɛta tagala Samosi sure tɔ. Wo tabantaka tugun mɔ keta Milɛti saa tɔ. 
ACT.20.16	Wo ka a taran, Pɔlu ka a hanige a ni Efesi saa lanfɛ, alako a kana wagati banba ma Asi duge tɔ ɲɔ. A be gbaataren, ka a si nɔ kela, a ni Hɔrɔya sale, a tele bi loolu ma Darisalamu.
ACT.20.17	Mɔ la kereŋɛ Milɛti, Pɔlu ka kiila kii Efesi saa tɔ, ɲɔ dɛnkɛnɛyabaga jama kuntigenu ni na. 
ACT.20.18	Wonu la kereŋɛ a ma, a ka a fɔ anu ye, a ko: «Bɔɔla n na na tele fɔlɛ Asi duge tɔ, n tota wo fɛ ki min na wagate bɛ tɔ, wo ka wo lɔn. 
ACT.20.19	N tota wale mala Marige ye n be n fan majigila mɔɔle bɛ la, n ɲaji siyama bɔɔta le, n ka ɲagankatanu doni Yahudenu la janfaɲɔgɔyanu sabu la. 
ACT.20.20	Wo mɛn ka a lɔn, n ma fenfen dogon wo la n bɛnta n ni min fɔ wo ye, n ka a bɛ yita le wo la, ka wo kawandi jama tɛma anun boŋɛnu butɔ. 
ACT.20.21	Wo butɔ, n ka Yahudenu lasii anun minnu ma ma Yahudenu la, anu bɛ ni tuubɛ Ala ye, anu ni dɛnkɛnɛya mɔ Marige Isa ma.
ACT.20.22	Awa kɔtɛ, wo ni a lɔn Hakkili saniyandeŋɛ bata a tɛ kiti n na, fɔ n ni taga Darisalamu. Koe minnu be nala kela n ma ɲɔ, n ma wonu lɔn, 
ACT.20.23	fɔ Ala Hakkili saniyandeŋɛ be seedeɲɔgɔya bɔɔla n ɲɛ saa yo saa tɔ, a be a fɔla aa mɔgɛnu si n sa geele tɔ, n mɛn si tɔɔrɛ sɔtɔ le. 
ACT.20.24	Kɔnɔ n nɛ sɔdula yo bele n ɲɛ, fɔ n ni n na kiilaya wale lakamali Marige Isa be min taakuren n na, min be tabɛnden kibaru ɲinma lake koe ma, Ala la nɛɛma la ko tɔ.
ACT.20.25	Awa, n ka a lɔn kɔtɛ, n bata tagaman wole min bɛ tɛma, ka Ala la mansabaya koe lake, wo te n ɲakɔtɔ yen bitugun. 
ACT.20.26	Wolo mu, n be a fɔla wo ye bi a beeyareŋɛ la, mɔgɔ yo la julu bele n na bitugun, 
ACT.20.27	bayi n ma balan Ala la nátá hali dɔndɔ lakela wo ma. 
ACT.20.28	Awa, wo ni mɛnni wo yɛtɛ ma, anun dɛnkɛnɛyabaga jama bɛ, Hakkili Saniyandeŋɛ bata wo ma minnu kuŋɛ la. Marige ka anu kunka a yɛtɛ base la, wolo mu wo ni anu dankun a ɲinma la, iko kolofen kantala be mɛnnila wɔɔrɛ ma ki min na. 
ACT.20.29	Nde ka a lɔn, n tini taga wagate min tɔ, mɔgɔ koroŋɛ si naa don de wo tɛma, iko wuula butɔ wulenu be donna wɔɔrɛ tɔ ki min na, anu te kinikini wo ma. 
ACT.20.30	Kaye donu tugun si wuli wole faŋɛ tɔ, anu ni mamayɛlɛman kuma fɔ, alako anu ni talibenu masabaa anu ma. 
ACT.20.31	Wo wo mɛnni, wo mɛn ni hakkili to a ma: n ma fatan wo kawandi koe la dɔndɔ dɔndɔ san saba kɔtɔ ɲaji bɔɛ fɛ sue nun tele.
ACT.20.32	Awa kɔtɛ, n be wo taakula Ala nun a la nɛɛma kuma la, min si nɔ wo sɛnbɛ sala, a ni kɛɛ dii wo ma a be min diila mɔgɔ saniyandeŋɛ bɛ ma. 
ACT.20.33	N to be wo tɛma nun, n ma mɔgɔ yo tárán kaalise la, ka wo ma sanuɛ, ka wo ma balima kuta. 
ACT.20.34	Wo yɛtɛ yati ka a lɔn, n ka n hajue jara anun n kafuɲɔgɛnu tɛŋɛ n woose le la. 
ACT.20.35	N bata a yita wo la, a mɔɔle bɛ la, a bɛnta wo mɔ ni tɔɔrɔ ka tɔrɔbaganu dɛman. Wo wo hakkile to Marige Isa la kumanu ma: ale yɛtɛ yati ka a fɔ aa bolo kunmanɛŋɛ le barikɛta bolo kɔtɔnɛŋɛ ko.
ACT.20.36	Pɔlu to banta wo fɔla, anu bɛ kimisirinta, anu ka Ala matárán. 
ACT.20.37	Wo kɔma, anu bɛ bakkuta dila koola, anu ka anu bole milin Pɔlu kaŋɛ la, anu tota a sunbula. 
ACT.20.38	A to ka a fɔ nun, ka a fɔla anu te a ɲakɔtɔ yen bitugun, wolo ka anu juse makasa kuma bɛ ko. Wo kɔma, anu ka a masɔ han kulun banba dula.
ACT.21.1	Mɔ nun anu la fatandeŋɛ kɔma, mɔ bakkita kulun banba tɔ. Sure min tɔgɔ Kosu, mɔ tagata ɲɔ kila telendeŋɛ la. Wo tabantaka, sure min tɔgɔ Rodosi mɔ keta ɲɔ. Mɔ bɔɔta ɲɔ, mɔ tagata ke Patara saa tɔ. 
ACT.21.2	Mɔ to ka kulun banba taran ɲɔ min be tɛgɛla ba tɔ tagala Fenisi jamanɛ tɔ, mɔ bakkita wo tɔ, mɔ tagata. 
ACT.21.3	Mɔ ka Sipiri sure yen wagate min tɔ, mɔ ka a to mɔ bolo mara tɔ, mɔ be tagala Siri duge mafanna, mɔ yɛlɛta Tiri saa tɔ bayi kote be bɔɔla kulun banba butɔ ɲɔ le. 
ACT.21.4	Mɔ ka talibe donu taran ɲɔ, mɔ ka tele wɔrɔwila ma anu fɛ. Wonu ka a fɔ Pɔlu ye Hakkili saniyandeŋɛ barikɛ tɔ, aa a kana yɛlɛ Darisalamu. 
ACT.21.5	Kɔnɔ mɔ to ka wo tele wɔrɔwila lakamali, mɔ ka kila bita mɔ tagata. Anu bɛ ka mɔ masɔ sa anu la musenu nun anu la deŋɛnu kunma han mɔ bɔɔta saa butɔ. Mɔ kimisirinta ɲɔ le ba dala Ala mataraŋɛ la. 
ACT.21.6	Mɔ to banta saarala ɲɔgɔn na, mɔ bakkita kulun banba tɔ, ande tugun saagita anu bata.
ACT.21.7	Mɔle tugun bɔɔta Tiri, mɔ tagata ke Potolemayi saa tɔ; mɔ ka ji tɔ kila lakamali ɲɔ le. Mɔ ka ɲɔ nɛɛnɛdɔndɛ diinaɲɔgɛnu kɔntɔn, mɔ nun anu ka tele dɔndɔ ma.
ACT.21.8	Wo tabantaka, mɔ bɔɔta ɲɔ mɔ tagata Sesare saa tɔ. Mɔ donta Filipu la boŋɛ tɔ, min mu kibaru ɲinma lakela la, ale tugun be wo kayi wɔrɔwila le ɲaama minnu be kiilanu dɛmanna
ACT.21.9	Den museren naani be a bolo, wonu be walueya wale mala.
ACT.21.10	Mɔ to ka tele siyama ma ɲɔ, nabiyonmɛ do be Jude duge tɔ, a tɔgɔ Agabusi, wo bɔɔta ɲɔ, 
ACT.21.11	a nata ke mɔ ma, a ka Pɔlu la tɛtakitiraŋɛ jigan, a ka a yɛtɛ kɛŋɛnu nun a bolenu kiti a la, a ko: «Ala Hakkili saniyandeŋɛ be kɛlɛ fɔren, aa kaye min tan mu kɛ tɛtakitiraŋɛ la, Yahudenu be wo tigi kitila kɛ mɔɔle le la Darisalamu, anu ni a to sii gbɛtɛ mɔgɛnu sagoe tɔ.» 
ACT.21.12	Mɔ nun talibenu minnu be wo saa tɔ, mɔ to ka wo kuma mɔɛ, mɔ bɛ tota Pɔlu madiyala, a kana yɛlɛ Darisalamu. 
ACT.21.13	Wo butɔ, a ka mɔ jaabi, a ko: «Wo be dila fenna, wo ni n juse makasa? Wo ni a lɔn nde be n tabɛnden de n kiti koe la, wo tun ma, hali faga koe la Darisalamu Marige Isa tɔgɛ la ko la.» 
ACT.21.14	A to ma sɔn mɔ bolo, mɔ sabarita, mɔ ka a fɔ: «Ala mu a sagoe mala!»
ACT.21.15	Wo lɔ́gɛ́nu tanbi kɔma, mɔ ka mɔ tabɛn, mɔ ka kila bita yɛlɛla Darisalamu. 
ACT.21.16	Talibenu minnu be Sesare, wo donu tugun tagata mɔ masɔ, anu ka mɔ doni mɔ yigiya tɔ kaye do bata, a tɔgɔ Manasɔn, a mu Sipiri kaa le la. Talibi do le mu a la bɔɔla bima.
ACT.21.17	Mɔ la kereŋɛ Darisalamu, ɲɔ nɛɛnɛdɔndɛ diinaɲɔgɛnu ka mɔ labɛn ɲagaliŋɛ la. 
ACT.21.18	Wo tabantaka, mɔ nun Pɔlu tagata don Yaguba
ACT.21.19	Pɔlu to ka anu kɔntɔn, Ala ka koe minnu ma sii gbɛtɛ mɔgɛnu tɛma a la kiilaya wale la, a tota wo dɔndɔ dɔndɔ ɲamakaranna. 
ACT.21.20	Anu to ka wo mɔɛ, anu ka Ala matɔgɔ, anu mɛn ka a fɔ Pɔlu ye: «Mɔ nɛɛnɛdɔndɛ, i bata a yen, Yahude wulu siyama bata dɛnkɛnɛya, adun anu bɛ be Musa la sariya labaturen a bɛlɛma la. 
ACT.21.21	Wonu bata i la ko mɔɛ, ka a fɔla, Yahude minnu bɛ be sabatiren sii gbɛtɛ mɔgɛnu tɛma, aa i be wonu karanna, anu ni bɔɔ annabi Musa la sariya kɔma, anu kana anu la deŋɛnu sunna, anu mɛn kana Yahudenu la naamuŋɛnu jokki. 
ACT.21.22	Wo mɔ si a ma kama le wo tɔ? Anu si a mɔɛ i bata na yan, sikkɛ yo bele wo tɔ. 
ACT.21.23	Wolo mu, mɔ be min fɔla i ye, i be wolo mala: Kayi naani be mɔ tɛma minnu bata lahire jigan Ala ye. 
ACT.21.24	I ni wo kayi naanɛ jigan, wo bɛ ni wo yɛtɛ lasaniyan, i mɛn ni anu la sarika bɔɔ, alako anu ni anu kuŋɛ si. Wo butɔ, bɛ si a lɔn, anu ka koe minnu mɔɛ i la ko tɔ, tɔɲa ma wonu la. Anu si a lɔn ile faŋɛ tugun be tagamanna Musa la sariya kɔma, i be a makantaren. 
ACT.21.25	Sii gbɛtɛ mɔgɛnu kan minnu bata dɛnkɛnɛya, mɔle ka nátá jigan, ka a sɛbɛre ma wonu ma: anu kana sube dɔmɔ min be bɔɔren sarika la kuyenu ye, anun subu jifɛreŋɛnu, anun base, anu kana langueya tugun ma.»
ACT.21.26	Awa, wo tabantaka, Pɔlu ka wo kayenu jigan, anu bɛ nun Pɔlu mɛn ka anu saniyan. A donta Ala batu bon banba tɔ, a ka luŋɛ fɔ, saniyaŋɛ lɔ́gɛ́nu si naa kamali lun min na, anun sarika tugun si bɔɔ anu bɛ ye dɔndɔ dɔndɔ.
ACT.21.27	Wo tele wɔrɔwila saniyaŋɛ be lakamalila lun min na, Asi duge Yahude donu ka Pɔlu yen Ala batu bon banba butɔ, anu ka jama bɛ lamaga. Anu ka Pɔlu bita, 
ACT.21.28	anu be belebelela, anu ko: «Bani Isirayila kayenu, wo mɔ dɛman! Min be mɔgɛ bɛ karanna dula bɛ tɔ, a be mɔ bɔnsɛ nun Musa la sariya nun kɛ dula saniyandeŋɛ fɛɛyaala, ale kaye le mu ka! A mɛn bata mɔgɛnu ladon Ala batu bon banba tɔ minnu ma ma Yahudenu la, a ka kɛ dula saniyandeŋɛ kɔsɔ!» 
ACT.21.29	Anu ka wo fɔ le, bayi anu bata Tirofimi Efesi kaa yen nun, a nun Pɔlu be ɲɔgɔn na saa butɔ, a be toren anu ye Pɔlu ka a ladon de a fɛ Ala batu bon banba butɔ.
ACT.21.30	Saa bɛ tugun namagata, mɔgɛnu borita ka madɛn. Anu ka Pɔlu bita anu be a sabaala, anu ka a labɔɔ Ala batu bon banba butɔ, anu ka bondanu tagun kisanna. 
ACT.21.31	Anu be a faga fɛrɛ ɲinila wagate min tɔ yati, kiila keta sɔɔri kuruŋɛ la mansa banba ma, ka a fɔla Darisalamu bɛ bata lamaga. 
ACT.21.32	Wo ka sɔɔrenu nun anu la kuŋɛnu jigan kisanna, anu borita jigila tagala anu ma. Wonu to ka sɔɔrenu nun anu la mansa banba yen, anu ka Pɔlu botege koe dan. 
ACT.21.33	Awa, sɔɔri mansa banba ka a madon, a ka Pɔlu bita, a ka yamɔre sa a ni kiti jɔlɔnkɔn fila la, a mɛn ka ɲininkare ma: «Ɲɔmɔ le mu kɛ la? A be fen de maren?» 
ACT.21.34	Donu be sɔnkɛ layɛlɛla jama tɛma ko do la, donu ko do gbɛtɛ. Sɔɔri mansa banba to ma nɔ kuma beereŋɛ sɔtɔla anu la, sɔnkɛ la ko sabu la, a ka yamɔre sa anu ni Pɔlu doni sɔɔrenu la daaka tɔ. 
ACT.21.35	Pɔlu to keta boŋɛ yɛlɛdula tɔ, fɔ sɔɔrenu ka a jigan jama la fatiya la ko la, 
ACT.21.36	bayi wo ka a taran, jama be anu jokkiren, anu be belebelela, anu ko: «A nɛ ká bɔɔ!»
ACT.21.37	Anu be Pɔlu ladonna wagate min tɔ sɔɔrenu la daaka tɔ, a ka a fɔ sɔɔri mansa banba ye, a ko: «I si sɔn n ni kuma do fɔ i ye ba?» Wo ka a fɔ a ye, a ko: «Yaga, i kusan Girɛki kuma la? 
ACT.21.38	Misira kaa min ka mɔgɛnu lamurutɛ kɛ wagati tanbireŋɛ tɔ, a ka wo kayi jihadi mala mɔgɔ wulu naani mabita a ka anu doni janfue butɔ, yaga ile ma wo la?» 
ACT.21.39	Pɔlu ka a jaabi, a ko: «Yahude le mu nde la, n be bɔɔren Tarisi, Silisi duge saa do le tɔ, n sɔtɔ saa le wo la. Wo saa malɔnta han! N bata i tárán, i ni n sago sa n ni kuma kɛ jama ye.» 
ACT.21.40	A ka a sago sa. Wo butɔ, Pɔlu sɔta boŋɛ yɛlɛdula kunma a ka jama masabari a bole la. Sabari banba to mata, a kumata anu ye Hebure kuma tɔ, a ko:
ACT.22.1	«N baabanu nun n kɔtɔnu, n be n fan de kunma fɔla wo ye kɔtɛ, wo ni wo tolomasɔ wo la.» 
ACT.22.2	Anu to ka a kulɛ mɔɛ, a be Hebure kuma fɔla anu ye, anu mɛn ka anu mɔdɛ ka fisaya fɔlɔnɛŋɛ ko. Wo butɔ, Pɔlu ko: 
ACT.22.3	«Yahude le mu nde la, n sɔtɔta Tarisi le, Silisi duge tɔ, kɔnɔ n koloyata Darisalamu saa tɔ yan de, n karanta Gamaliyɛli le bolo, a ka n nakaran wo mɔ benbanu la sariya la a kɛɲa yati ma. Ala la ko hanmɛre be n na nun, iko wole bɛ be ki min na bi. 
ACT.22.4	Mɔgɛnu minnu be sɔren Isa la kila kɔma, n kitita wonu ɲagankata koe la, han n ni anu faga. N ka kayenu anun musenu kiti, n ka anu sa geele tɔ. 
ACT.22.5	Sarika lakela kuntige banba nun Yahude kuntigenu bɛ mu n seede la. Wonu yati ka sago dii kaide don n bolo tagala mɔ bareŋɛnu ma Damasi saa tɔ. Wo butɔ, n tagata ɲɔ, alako talibenu minnu be ɲɔ, n ni wonu tugun kitireŋɛ nati Darisalamu ka anu ɲagankata.
ACT.22.6	Awa, n be kila kunma wagate min tɔ, n to be sutuyala Damasi saa la, tele be kunna, nɔɔra banba bɔɔta saŋɛ tɔ kisanna, a la malaŋɛ ka n namilin. 
ACT.22.7	N boeta duge tɔ, n ka kulɛ do mɔɛ, a be a fɔla n ɲɛ: ‹Sɔlu, Sɔlu, i be kitiren n ɲagankata koe la fenna?› 
ACT.22.8	N ka a jaabi: ‹Marige, i mu ɲɔmɔ la?› A ka a fɔ n ɲɛ aa Isa Nasarɛti kaa le mu ale la, n be kitiren min ɲagankata koe la. 
ACT.22.9	Awa, n nun minnu be ɲɔgɔn na, anu ka nɔɔra kan yen, kɔnɔ anu ma kulɛ mɔɛ min be kumala n ɲɛ. 
ACT.22.10	N ka a fɔ: ‹Marige, n ni fen ma?› A ka a fɔ n ɲɛ, aa n ni wuli n ni taga Damasi saa tɔ. Aa a be n yamɔrila koe min bɛ la, n ni a ma, anu si wo koenu bɛ fɔ n ɲɛ ɲɔ. 
ACT.22.11	N to bele fenfen yenna wo nɔɔra malaŋɛ sabu la, n nun minnu be ɲɔgɔn na, wonu ka n bita n bole ma, han n keta Damasi saa tɔ.
ACT.22.12	Kaye do be wo saa tɔ, a tɔgɔ Ananiyasi, Ala ɲalakilanna le mu a la, a mɛn be Musa la sariya bitaren. Tɔgɔ ɲinma be a la Yahudenu bɛ bolo minnu be Damasi saa tɔ. 
ACT.22.13	Wo nata ke n ma, ka sɔ n kɛnna, a ka a fɔ n ɲɛ: ‹N bareŋɛ Sɔlu, i ɲa ni laka!› N ɲa lakata ɲɔ kisanna, n ka n ɲa layɛlɛ a la. 
ACT.22.14	A mɛn ko: ‹Mɔ benbanu la Ala bata ile masubɛ, i ni a sagoe lɔn, i ni Telenbaga yen, i ni a kulɛ mɔɛ a faŋɛ da tɔ, 
ACT.22.15	bayi i ka koe minnu yen, i ka anu mɔɛ, i si naa ma wonu seede la mɔgɛ bɛ ɲala. 
ACT.22.16	Awa, i be fen de kɔnɔnden kɔtɛ? Ile wuli, i ni Marige tɔgɛ matárán, i ni suwɛ je tɔ, alako i junubenu ni bɔɔ i ma.›
ACT.22.17	Wo kɔma, n saagita Darisalamu. N be Ala mataraŋɛ tɔ wagate min tɔ Ala batu bon banba butɔ, n ka laamute yen n ɲakɔtɔ iko kiboe: 
ACT.22.18	n ka Marige yen, a be a fɔla n ɲɛ, aa n ni teriya bɔɔla Darisalamu, bayi n tini seedeɲɔgɔya kuma min fɔ a la ko tɔ, aa yan kaanu te naa wo bita. 
ACT.22.19	N ka a fɔ: ‹Kɔnɔ Marige, anu faŋɛ ka a lɔn, minnu be dɛnkɛnɛyaren i ma kawandi ma boŋɛnu bɛ tɔ dɔndɔ dɔndɔ, nde yati be wonu sala le geele tɔ, n be anu botegela le. 
ACT.22.20	Anu be Etiyɛn nɛ bɔɔla wagate min tɔ min ka i la ko seedeɲɔgɔya bɔɔ, nde yɛtɛ tugun be sɔren ɲɔ, n be sɔnden a faga koe la, n be a fagalanu la doroki banbanu kantala.› 
ACT.22.21	Kɔnɔ Marige ka a fɔ n ɲɛ: ‹Taga tun, bayi nde le be i kiila dula yanfama tɔ sii gbɛtɛ mɔgɛnu ma.› »
ACT.22.22	Awa, mɔgɛnu be anu tolomasɔla Pɔlu kulɛ la a ɲinma la, kɔnɔ a to ka kɛ kuma tɔɛ fɔ, anu ka sɔnkɛ layɛlɛ, anu ko: «Kɛ kaye mɔɔle ni faga! A balureŋɛ ma bɛn tola!» 
ACT.22.23	Anu be sɔnkɛ layɛlɛla, anu be anu la kutanu lafilila, anu be banbaŋɛ kasanna kantɔ. 
ACT.22.24	Wo butɔ, sɔɔri mansa banba ka yamɔre sa Pɔlu ladon koe la sɔɔrenu la daaka tɔ, a mɛn ko anu ni a botege lonba la a ni kuma, alako jama be sɔnkɛ layɛlɛla a ma surute min na, a ni wo lɔn. 
ACT.22.25	Anu ka a kiti a botege koe la wagate min tɔ, sɔɔri kuŋɛ min be sɔren ɲɔ, Pɔlu ka a fɔ wo ye: «Ka wo ka mɔgɛ botege lonba la min mu Rɔmu kaa la, a ma makiiti betunna, sariya le wo la ba?» 
ACT.22.26	Sɔɔri kuŋɛ la wo mɔɛreŋɛ, a ka a madon sɔɔri mansa banba la, a ka a lasaagi a ma, a ko: «Kɛ mɔgɛ mu Rɔmu kaa le la! I si fen ma kɔtɛ?» 
ACT.22.27	Wo butɔ, sɔɔri mansa banba tagata Pɔlu ɲininka, a ko: «A fɔ n ɲɛ, Rɔmu kaa yati le mu ile la ba?» A ko: «Iyon.» 
ACT.22.28	Sɔɔri mansa banba ka a jaabi, a ko: «Nde ka nafule banba le bɔɔ, n ka hɔrɔya sɔtɔ, n mata Rɔmu kaa la.» Pɔlu ko: «Kɔnɔ nde be sɔtɔren hɔrɔya le tɔ.» 
ACT.22.29	Bɔɔla wo fɔta, minnu be naala Pɔlu botegela nun a ni kuma, wonu ka anu matuntun a la kisanna. Sɔɔri mansa banba to bata a lɔn Pɔlu mu Rɔmu kaa le la, ale tugun kilanta bayi bata ban a kitila.
ACT.22.30	Wo tabantaka, sɔɔri mansa banba ka sarika lakela kuntigenu, anun Yahude kuntigenu bɛ yamɔri, anu ni naa madɛn, bayi Yahudenu be Pɔlu siɲɛren koe min na, a sɔgɔ be a la, a ni tɔɲa lɔn wo tɔ. Wo butɔ, a ka Pɔlu fulen, a ka a nati a ka a sɔ anu tɛma.
ACT.23.1	Pɔlu ka a ɲa banban Yahude kuntigenu ma a ɲinma la, a ko: «N bareŋɛnu, nde han bi, n be tagamanna Ala ye jusu beeya le la mɔɔle bɛ la.» 
ACT.23.2	A to ka wo fɔ, minnu be sɔren a kɛnna, sarika lakela kuntigi banba Ananiyasi ka wonu yamɔri anu ni a bantilan. 
ACT.23.3	Wo butɔ, Pɔlu ka a fɔ a ye, a ko: «Ala be naala ile le botegela, ile min si to iko bon koloŋɛ min be beeyaaren, kɔnɔ a butɔ be nɔgɔren. I be sigiren n makiiti koe la Ala la sariya kɛɲa ma, kɔnɔ i bele sɔren wo sariya kɔma, bayi i be yamɔre sala n botege koe la!» 
ACT.23.4	Minnu be sɔren a kɛnna, wonu ka a fɔ: «I bata Ala la sarika lakela kuntigi banba le fɛɛyaa go!» 
ACT.23.5	Pɔlu ka a fɔ, a ko: «N bareŋɛnu, n ma a lɔn ka a fɔla, a mu sarika lakela kuntigi banba le la. A be sɛbɛren de: aa i kana kuma koroŋɛ fɔ i la jama kuntige ma.
ACT.23.6	Pɔlu to ka a lɔn ka a fɔla mamadɛŋɛ sɔngɔ dɔndɛ mu Sadusinu le la, sɔngɛ doe Farisinu, a ka a kulɛ mayɛlɛ anu tɛma, a ko: «N bareŋɛnu, nde mu Farisi kaye le la, n mɛn mu Farisi kaye la den kayireŋɛ le la. N to be laaren a la, Ala si naa fagabaganu lawuli le, wo be n makiitila wolo la bi.» 
ACT.23.7	A to ka wo fɔ, ɲɔgɔn masɔ́sɛ́ donta Farisinu nun Sadusinu tɛma; mamadɛŋɛ fatanta fila la. 
ACT.23.8	Bayi Sadusinu be a fɔla, aa faga kɔma, aa wuli yo bele, anu mɛn ko hali maleka yati bele, anun anu la muluŋɛ tugun bele, kɔnɔ Farisinu kan be laaren wonu bɛ be. 
ACT.23.9	Awa, sɔnkɛ banba wulita. Sariya karamɔgɛ donu wulita, minnu mu Farisinu la, anu ka sɔsɔre ma sɛnbɛ la, anu ko: «Mɔle ma ko koron yo yen kɛ kaye la. Tumado maleka do kumata a ye, ka wo ma a la muluŋɛ.» 
ACT.23.10	Sɔsɔre to be koloyala, sɔɔri mansa banba kilanta, anu kana naala Pɔlu mafarala. Wo butɔ, a ka sɔɔrenu yamɔri anu ni taga a bɔɔ anu tɛma sɛnbɛ la, ka a talasaagi sɔɔrenu la daaka tɔ.
ACT.23.11	Wo sue tɔ, Marige bɔɔta Pɔlu ma, a ka a fɔ a ye: «Wakkilɛ! I ka n na ko seedeɲɔgɔya bɔɔ Darisalamu ki min na, a fɛrɛ bele fɔ i ni ma tugun n seede la Rɔmu saa tɔ ɲɔgɔnna.»
ACT.23.12	Ɲɔ to kɛnɛta, Yahude donu ka janfa makiti anu ka anu kali, aa anu te dɔmɔre ma, anu te je min fɔ anu tini Pɔlu faga. 
ACT.23.13	Minnu ka wo janfa makiti, anu siyata mɔgɔ binaani ko. 
ACT.23.14	Anu tagata ke sarika lakela kuntigenu ma, anun Yahude kayibanu. Anu ka a fɔ wonu ye: «Mɔ bata mɔ kali Ala la a ɲinma la, mɔ te fenfen dɔmɔ fɔ mɔ tini Pɔlu faga. 
ACT.23.15	Awa kɔtɛ, wole nun Yahude kuntigenu bɛ ni sɔɔri mansa banba madiya, a ni naa a nati wo ye, iko wo be diren a la ko tefila le koola; mɔle tugun, yannun a ni sutuya yan na, mɔ bata mɔ tabɛn a faga koe la.»
ACT.23.16	Kɔnɔ Pɔlu barenmuse la den kayireŋɛ ka wo sakkɛ ko kuma mɔɛ. A tagata don sɔɔrenu la daaka butɔ, a ka wo fɔ Pɔlu ye. 
ACT.23.17	Wo butɔ, Pɔlu ka sɔɔri kuŋɛ dɔndɔ kele, a ka a fɔ a ye: «Kɛ kamareŋɛ doni sɔɔri mansa banba dula, kuma do be a bolo a si min fɔ a ye.» 
ACT.23.18	Wo butɔ, sɔɔri kuŋɛ ka kamareŋɛ doni sɔɔri mansa banba ye, a ko: «Pɔlu gelemanɛ ka n kele, a ka a fɔ n ɲɛ, aa n ni kɛ kamareŋɛ nati i bata; kuma do be a bolo, aa a ni a fɔ i ye.» 
ACT.23.19	Sɔɔri mansa banba ka kamareŋɛ bole bita, a tagata a fɛ sɔngɔ, a ka a maɲininka, a ko: «Fen de be i ye i ni a fɔ n ɲɛ?» 
ACT.23.20	A ko: «Yahudenu bata bɛn a ma, anu ni i madiya, i ni Pɔlu doni Yahude kuntigenu la mamadɛŋɛ tɔ sinan, iko anu be diren a la ko tefila le koola. 
ACT.23.21	Kɔnɔ i kana sɔn anu bolo, bayi mɔgɔ binaani anun do anu tɛma be sakkɛ lakotiren a ye: anu bata anu kali, aa anu te dɔmɔre ma, anu te ji min fɔ anu tini a faga. Anu bata ban anu tabɛnna, anu be ile len kɔnɔnden kɔtɛ, i ni anu sago sa.» 
ACT.23.22	Awa, sɔɔri mansa banba ka kamareŋɛ da mapɛnpɛn, a ko: «I kana a fɔ mɔgɔ yo ye ka a fɔla i bata kɛ fɔ n ɲɛ.» Wo kɔma, a ka a boloka.
ACT.23.23	Wo kɔma, a ka sɔɔri kun fila kele, a ka a fɔ anu ye, a ko: «Wo ni sɔɔre kɛmɛ fila tabɛn, anun sɔɔri so laborilanu bi wɔrɔwila, anun kala filila kɛmɛ fila; sagafu tini tanbi wo bɛ ni taga han Sesare saa tɔ. 
ACT.23.24	Wo mɛn ni soenu tabɛn, wo ni Pɔlu sigi wo kunma, ka a doni jusu sa butɔ dugu mansa Felikisi bata.» 
ACT.23.25	Wo kɔma, a ka kaide sɛbɛ, a ko wo tɔ:
ACT.23.26	«Nde Kulodu Lisiyasi be ile dugu mansa ɲinma Felikisi kɔntɔnna. 
ACT.23.27	Yahudenu ka kɛ kaye le bita, anu dita a fagala. N to ka a mɔɛ a mu Rɔmu kaa le la, n nun sɔɔrenu tagata a lakisi. 
ACT.23.28	Anu be a siɲɛren kuŋɛ min kunma, n to be diren wo lɔnna, n ka a doni Yahude kuntigenu la mamadɛŋɛ tɔ. 
ACT.23.29	N ka a taran, anu be ɲɔgɔn sɔsɔla anu la sariya ka minnu la ko la, anu be a siɲɛren wolo la, kɔnɔ a bele fenfen koron maren a bɛnta fagala min na, ka wo ma a ni sa geele tɔ. 
ACT.23.30	N to lalɔnta ka a fɔla, Yahudenu bata janfa makiti kɛ kaye kunma, n ka a lasanba i ma kisanna. N ka a siɲɛrelanu tugun yamɔri, koe min be anu ye a la ko tɔ, anu ni taga wo fɔ ile ɲala.»
ACT.23.31	Awa, sɔɔrenu ka Pɔlu jigan, iko anu ka anu yamɔri ki min na, anu ka a doni sue tɔ Antipatiri saa tɔ. 
ACT.23.32	Wo tabantaka, sɔɔrenu ka a to so laborilanu bolo, wonu ni tanbi a fɛ, ande tugun saagita anu la daaka tɔ. 
ACT.23.33	So laborilanu la kereŋɛ Sesare saa tɔ, anu ka kaide don dugu mansa Felikisi bolo, anu ka Pɔlu tugun dantɛgɛ a ye. 
ACT.23.34	Mansa to banta sɛbɛre karanna, a ka ɲininkare ma, Pɔlu bɔɔta jamanɛ min tɔ. A to bata a lɔn a bɔɔta Silisi duge tɔ le, a ka a fɔ, 
ACT.23.35	a ko: «I siɲɛrelanu tini na wagate min tɔ, n si i maɲininka.» Wo butɔ, a ka yamɔre sa, anu ni Pɔlu kanta mansa boŋɛ tɔ Herodu ka min sɔ nun.
ACT.24.1	Tele loolu tanbi kɔma, Ananiyasi sarika lakela kuntige anun Yahude kayiba donu jigita Sesare saa tɔ, anun kunmafɔlá do, min tɔgɔ Tɛritulu. Anu ka anu madi dugu mansa Felikisi ma Pɔlu la ko tɔ. 
ACT.24.2	Wo tɛmuɛ le, mansa ka Pɔlu kele, Tɛritulu tugun fɔlɔta kɛ kumanu sifɛla, a ko: «Felikisi mansa ɲinma, mɔ be hɛra belebele sɔtɔren ile le la ko sabu la, bayi i be mamasara ɲinmanu mala kɛ jamanɛ ye i la ko lɔŋɛ sabu la. 
ACT.24.3	Wolo be a maren, mɔ be i la wali sala wonu la mɔɔle bɛ la dula bɛ tɔ sɛwa belebele butɔ. 
ACT.24.4	Kɔnɔ n bele diren i kɔrɔrɔla, wolo mu n bata i tárán, i ni i tolomasɔ mɔ la kuma la donden i la hanige ɲinmaya butɔ. 
ACT.24.5	Mɔ bata a yen, kɛ kaye mu malamurutɛla le la, anun tɛ donna Yahude bɛ tɛma dunuya bɛ tɔ; a mu Isa Nasarɛti kaa la jama kuntige le la. 
ACT.24.6	A mɛn katata a ni Ala batu bon banba manɔgɔ, kɔnɔ mɔ ka a bita wo butɔ. [Mɔ dita a makiitila iko mɔ la sariya be ki min na, 
ACT.24.7	kɔnɔ Lisiyasi sɔɔri mansa banba tagata, a ka a bosi mɔ bolo sɛnbɛ banba la. 
ACT.24.8	Wo kɔma, a ka mɔ yamɔri, mɔ ni na a siɲɛ i bata le.] Ka i yɛtɛ ka a maɲininka tun, i si nɔ lɔnnɛ sɔtɔla a ma, mɔ be mɔ madiren koe min bɛ la, tɔɲa le mu.»
ACT.24.9	Wo butɔ, Yahudenu tugun ka wo kuma sɛnbɛnteya, anu ko a be ɲɔgɔnna le.
ACT.24.10	Wo kɔma, dugu mansa ka Pɔlu sappɛ a ni kuma. Ale tugun ka kuma fɔlɔ, a ko: «N to be a lɔnden, ile be maren kiiti sala le la kɛ jamanɛ kunma bɔɔla san siyama, wolo mu n be n tɛŋɛ ɲamakaranna limaniya butɔ. 
ACT.24.11	I si nɔ tefire mala i yɛtɛ la: bɔɔla n yɛlɛta Darisalamu Ala batu dula, a ma tanbi tele tan nun fila la. 
ACT.24.12	Anu ma n taran ɲɔ mɔ nun mɔgɔ be kuma masabaala ka wo ma jama lamurutɛla Ala batu bon banba butɔ, ka wo ma kawandi ma boŋɛnu tɔ, ka wo ma saa butɔ. 
ACT.24.13	Anu be n tɔɲɛgɛla koe minnu la kɔtɛ, anu te nɔ wo koenu seedeɲɔgɔya yitala i la. 
ACT.24.14	Kɔnɔ n si min yita i la, wolo mu ka: n be mɔ benbanu la Ala le batula, iko Isa la kila be a yitaren ki min na, ande be a fɔla min ma aa foniya kila. Iyon, kuma min bɛ be sɛbɛren Taureta Musa nun nabiyonmɛnu la kitabuenu tɔ, n be laaren wonu bɛ la. 
ACT.24.15	N be laaren, iko ande yɛtɛ tugun be sɔnden min na, ka a fɔla Ala si naa telenbaganu nun telenbalenu bɛ talawuli le faga kɔma. 
ACT.24.16	Wolo be a maren, nde tugun be katala, n ni n na simaya bɛ latanbi jusu beeya butɔ Ala nun mɔgɛnu ɲala.
ACT.24.17	San siyama tanbi kɔma, n nata Darisalamu dɛmarifeŋɛnu nati koe la n bɔnsɛ ye, n mɛn ni sarikanu bɔɔ. 
ACT.24.18	Wo butɔ le, anu ka n taran Ala batu bon banba butɔ ɲɔ, n be bɔɔren n na saniyaŋɛ banna, jama bele ɲɔ, sɔnkɔ tugun bele. 
ACT.24.19	Awa, Asi duge Yahude donu le ka n taran ɲɔ. Wondelen bɛnta nun kela i bata yan, anu ni anu tɛŋɛ ɲamakaran, ka a tagata taran ko do be anu juse tɔ n na ko la. 
ACT.24.20	Ka wo ma, kɛnu yɛtɛ ni a fɔ, ka anu ka n taran n be telenbaliya le maren, anu to ka n sɔ anu la kuntigenu la mamadɛŋɛ tɔ, 
ACT.24.21	fɔ kɛ kuma dɔndɛ pɛ, n be sɔren anu tɛma le, n ka fɔ n kulɛ mayɛlɛreŋɛ la, n ko: Anu be n makiitila min na bi, wolo mu fagabaganu lawuli koe la.»
ACT.24.22	Mansa Felikisi to ka Isa la kila lɔn a ɲinma la, a ka anu la ko sa betunna, a ko: «Lisiyasi sɔɔri mansa banba tini na wagate min tɔ, n si wo la ko tefi a ɲinma la.» 
ACT.24.23	A ka sɔɔri kuŋɛ do yamɔri a ni Pɔlu kanta, a ni a to geele bara tɔ, a mɛn kana a la mɔgɔ yo ladan a dankun koe la.
ACT.24.24	Tele donu tanbi kɔma, Felikisi nun a la musu Durisila, min mu Yahude la, anu nata, a ka kiila kii Pɔlu kɔma. Wo ka dɛnkɛnɛya kuma min fɔ Ala la mɔgɔ masubɛreŋɛ Isa la ko tɔ, a ka a tolomasɔ wo la. 
ACT.24.25	Kɔnɔ Pɔlu to be kumala teleŋɛ la ko tɔ, anun fan tabita nun aligiyama kiite min be nala, kilaŋɛ ka Felikisi bita, a ka a jaabi, a ko: «Taga betunna, n tini fɛrɛ sɔtɔ wagate min tɔ, n si i kele.» 
ACT.24.26	A mɛn yili tota a ma, ka a fɔla Pɔlu si nafule dii a ma, wolo mu wagate bɛ a be a kelela anu ni kɛnɛ sumunna.
ACT.24.27	San fila la tanbireŋɛ, Felikisi la mansaya danta, Pɔrusu Fɛsitu sɔta a faliŋɛ la. Felikisi to be diren, a ni Yahudenu diyanankoe le ma, a ka Pɔlu to geele tɔ.
ACT.25.1	Awa, dugu mansa Fɛsitu keta Sesare saa tɔ ɲɔ wagate min tɔ, tele saba tanbi kɔma, a bɔɔta ɲɔ, a yɛlɛta Darisalamu. 
ACT.25.2	Sarika lakela kuntigenu nun Yahudenu la kuntigenu ka anu madi a ma Pɔlu la ko la ɲɔ. 
ACT.25.3	Anu tota a madiyala a ɲinma la alako a ni anu diyanankoe ma anu ye, a ni Pɔlu kele Darisalamu, bayi a sɔgɔ be anu la anu ni a sakkɛ kila tɔ ka a faga. 
ACT.25.4	Kɔnɔ Fɛsitu ka anu jaabi, a ko: «Pɔlu be makankanden Sesare saa tɔ le. Nde yati si taga le ɲɔ kɔtɛ.» 
ACT.25.5	A mɛn ko: «Nde nun wo la kuntige donu ni jigi ɲɔ ɲɔgɔn na. Ka a tagata taran kɛ kaye ka ko koron do le ma, wonu si nɔ anu madila wo koe la n bata.»
ACT.25.6	Fɛsitu la toe anu tɛma, a ma tanbi tele tan na tumado tele sagin, jɔ a tajigita Sesare. Wo tabantaka, a sigita a la mansa tintiŋɛ tɔ, a ka yamɔre sa Pɔlu nati koe la. 
ACT.25.7	Wo la nareŋɛ, Yahude minnu nata kabɔɔ Darisalamu, wonu ka a lamilin anu tota a tɔɲɛgɛla anu be ko bɛlɛŋɛ siyama sala a kunma, anu ma nɔ minnu seedeɲɔgɔya yitala. 
ACT.25.8	Wo kɔma, Pɔlu fɔlɔta a yɛtɛ kunma fɔla, a ko: «N ma junubu ko sɔtɔ Yahudenu la sariya butɔ, ka wo ma Ala batu bon banba la, ka wo ma Rɔmu mansa banba la.»
ACT.25.9	Kɔnɔ Fɛsitu to be diren de Yahudenu diyanankoe mala, a ka Pɔlu maɲininka, a ko: «I si sɔn ba i ni yɛlɛ Darisalamu, i ni taga makiiti kɛ koenu ma n ɲala ɲɔ?» 
ACT.25.10	Pɔlu ko: «N be sɔren Rɔmu mansa banba le la kiiti sa dula tɔ ka, a bɛnta n ni makiiti ka min na. N ma sariya yo tiɲa Yahudenu ma, iko ile to yati be a lɔnden a ɲinma la. 
ACT.25.11	Ka n ka sariya tiɲa, ka wo ma n bata ko do ma n bɛnta fagala min na, n te balan faga koe la. Kɔnɔ kɛnu be n tɔɲɛgɛla koe minnu la, ka wo hali dɔndɔ ma ma tɔɲa la, awa mɔgɔ yo te nɔ n tola anu sagoe tɔ. Kɔtɛ, n ni tanbi Rɔmu mansa banba bata.» 
ACT.25.12	Wo butɔ, Fɛsitu nun a la malasiilanu sumunta, wo kɔma a ka a fɔ Pɔlu ye, a ko: «I ko i ni tanbi Rɔmu mansa banba bata, awa, i si taga le Rɔmu mansa banba bata.»
ACT.25.13	Tele donu tanbi kɔma, mansa Agiripa nun a barenmuse Berinisi tagata Sesare saa tɔ, Fɛsitu kɔntɔndula. 
ACT.25.14	Anu to be tele siyama mala ɲɔ, Fɛsitu ka Pɔlu la ko dantɛgɛ mansa Agiripa ye, a ko: «Kaye do le be yan, Felikisi ka min to geele tɔ. 
ACT.25.15	N be Darisalamu wagate min tɔ, sarika lakela kuntigenu nun Yahudenu la kayibanu ka anu madi n ma wo la ko la, anu be n madiyala n ni a faga. 
ACT.25.16	N ka wonu jaabi, n ko: Rɔmu kaanu la naamuŋɛ bele ɲɔgɔnna, ka mɔgɛ boloka tun, fɔ ka wo tige nun a fan madilanu ni to kandula dɔndɔ, alako koe min be saren wo tigi kunma, a bɛnta a ni fɛrɛ sɔtɔ a yɛtɛ kunma fɔɛ la. 
ACT.25.17	Wo butɔ, mɔ nun anu to nata yan, n ma kɔnɔn yo ma, fɔ wo tabantaka n sigita n na mansa tintiŋɛ tɔ, n ka yamɔre sa ale kaye nati koe la. 
ACT.25.18	Fan madilanu to ka a dantɛgɛ sa, nde yili be ko koroŋɛ min ma nun, wo hali dɔndɔ ma sa ale kaye kunma. 
ACT.25.19	Kɔnɔ anu nun a be ɲɔgɔn sɔsɔla anu la diina tun de la ko la, wolo be tabɛnden Isa do la ko ma, min fagata. Ale Pɔlu kan be a fɔla aa a be baluren. 
ACT.25.20	Awa, nde to bele a lɔnden a bɛnta n ni kɛ koenu tefi ki min na, wolo ka a ma, n ka a maɲininka ka a si sɔn tagala Darisalamu, alako a ni makiiti ɲɔ kɛ koenu la. 
ACT.25.21	Kɔnɔ Pɔlu to ka a fɔ aa a ni mandi han a ni tanbi Rɔmu mansa banba bata, ale ni a la ko makiiti, wo butɔ n ka yamɔre sa a ni mandi geele tɔ han n ni a lasanba Rɔmu mansa banba ma.»
ACT.25.22	Wo kɔma, mansa Agiripa ka a fɔ Fɛsitu ye: «A sɔgɔ be nde tugun na, n yɛtɛ ni wo kaye kumari kulɛ mɔɛ.» Fɛsitu ko: «I si a mɔɛ sinan.»
ACT.25.23	Wo tabantaka, mansa Agiripa nun Berinisi nata kɔmasɔlanu banba fɛ, sɔɔri mansa banbanu be wonu ɲaama, anun saa butɔ kuntigenu, anu bɛ donta kiiti sa boŋɛ tɔ. Dugu mansa Fɛsitu la yamɔre la, anu ka Pɔlu nati.
ACT.25.24	Awa, Fɛsitu ko: «Mansa Agiripa nun mɔgɛ minnu bɛ be madɛnden mɔ fɛ yan, wo be kɛ kaye yenden, Yahude jama bɛ ka anu fan madi min na ko la kabɔɔ Darisalamu saa butɔ han yan. Anu be anu kulɛ mayɛlɛla ka a fɔla, a ma bɛn a ni balu bitugun. 
ACT.25.25	Kɔnɔ nde kan bata a yen, a bele fenfen maren a bɛnta a ni faga min na. Kɔnɔ ale yati to bata a fɔ aa a ni tanbi Rɔmu mansa banba bata, awa, nde tugun bata sɔn a lasanba koe la. 
ACT.25.26	N nɔn bele kuma kende yo sɔtɔren min si sɛbɛ mɔ kuntige ma ale la ko tɔ. Wolo mu, n ka a labɔɔ wo ɲala, kɔnɔ sɔkkɔ fɛrɛ nɔn ile mansa Agiripa, alako kɛ ɲininkare tini ban wagate min tɔ, n ni kuma do sɔtɔ n si min sɛbɛ. 
ACT.25.27	N na mira tɔ, i tini be gelemanɛ lasanbala mansa banba dula, i ma a yita anu ka anu madi min na, hakkilimaya wale ma wo la.»
ACT.26.1	Awa, Agiripa ka a fɔ Pɔlu ye, a ko: «N bata i sago sa, i ni i tɛŋɛ ɲamakaran.» Pɔlu ka a bole tajigan, a fɔlɔta a yɛtɛ kunma fɔla, 
ACT.26.2	a ko:
ACT.26.2	«Mansa Agiripa, n be sɛwaren koola, n ni n yɛtɛ labeya bi ile ɲala siɲɛre bɛ la Yahudenu be min bɛ fɔren n kunma. 
ACT.26.3	I to be naamuŋɛ nun sɔsɔre bɛ lɔnden a ɲinma la min be mɔle Yahudenu bolo, wolo mu n bata i tárán, i ni wakkilɛ i ni i tolomasɔ n kulɛ la.
ACT.26.4	Awa, n be ki min na bɔɔla n denden tɛmuɛ n bɔnsɛ tɛma Darisalamu saa butɔ bɔɔla a fɔlɛ, Yahude bɛ ka wo lɔn. 
ACT.26.5	Anu ka n na ko lɔn bɔɔla fɔlɔ, anu si nɔ mala n seede la, ka a tagata taran anu sɔnta: Farisi jama minnu la diina sariyanu bɛlɛ ka tanbi doenu tɛŋɛ la, n mata wo mɔgɛ do le la. 
ACT.26.6	Kɔtɛ, Ala ka lahire min jigan wo mɔ benbanu ye, n be sɔren yan n makiiti koe le la, bayi n be n yigi saren wo lahiri lakamali koe le la. 
ACT.26.7	Mɔ bɔnsɔ tan nun fila be Ala batue tɔ wagate bɛ sue nun tele, anu be yigi saren anu ni wo lahire lakamalireŋɛ yen. Awa mansa, Yahudenu be n siɲɛren wo yige yati le la. 
ACT.26.8	Iyoo, fen de wole Yahudenu te laa a la, ka a fɔla Ala si mɔgɔ fagareŋɛnu lawuli le?
ACT.26.9	Fɔlɔ nun, nde yɛtɛ ko, fɔ n ni kata kila bɛ la, n ni kɛlɛ tɛgɛ Isa Nasarɛti kaa ma. 
ACT.26.10	N ka wolo ma Darisalamu: nde yɛtɛ wunde ka mɔgɔ saniyandeŋɛ siyama sa geele tɔ, sarika lakela kuntigenu sagoe tɔ; anu mɛn be anu fagala wagate min tɔ, nde tugun ka anu sago dii. 
ACT.26.11	N tota anu ɲagankatala kawandi ma boŋɛnu bɛ tɔ, wagate yo wagate, n mɛn be anu karahanna, anu ni tana kuma fɔ. N na fatiya to tanbita a tɔ, n kitita anu ɲagankata koe la han jamanɛ donu saa butɔ.
ACT.26.12	Awa, lun do n be tagala wolo la Damasi saa tɔ. Sarika lakela kuntigenu ka anu la yamɔre nun pawa don n bolo. 
ACT.26.13	Mansa Agiripa, mɔ be kila tɔ, tele be kunna, n ka malaŋɛ yen, a be bɔɔren saŋɛ tɔ, a malaŋɛ fisa tele tɛŋɛ ko. A be malanna nde nun n tagamanɲɔgɛnu lamiliŋɛ tɔ. 
ACT.26.14	Mɔ bɛ boeta duge tɔ, n ka kumari kulɛ do mɔɛ, a be a fɔla n ɲɛ Hebure kuma tɔ, a ko: ‹Sɔlu, Sɔlu, i be kitiren n ɲagankata koe la fenna? I be nde len sɔsɔla! Wo butɔ, i be bɛlɛya sɔtɔla i fan de ye iko ningi tuura be a kɛn natugula ki min na a tige la lɔgɔ selundeŋɛ la.› 
ACT.26.15	N ka a jaabi: ‹Marige, ɲɔmɔ le mu i la?› A ka a fɔ: ‹Isa le mu nde la, i be kitiren min ɲagankata koe la. 
ACT.26.16	Wuli kɔtɛ, i ni sɔ i kɛŋɛnu kunma. N bɔɔta le i ma alako le n ni i ma n na walila nun n seede la, i ni a fɔ i ka n yen ki min na, anun n be naala minnu yitala i la. 
ACT.26.17	N be i latangala Yahudenu nun sii gbɛtɛ mɔgɛnu ma, n be i kiila sii gbɛtɛ minnu ma kɔtɛ, 
ACT.26.18	alako i ni anu ɲa laka, anu ni bɔɔ dibe tɔ ka to kɛnɛ tɔ, anu ni bɔɔ Sentanɛ la nɔɛ kɔtɔ, anu ni to Ala la mansabaya kɔtɔ. Wo butɔ, ka anu bata dɛnkɛnɛya n ma, anu si junubu kafare sɔtɔ le, anu mɛn si naa kɛɛ sɔtɔ le saniyanbaganu bɛ ɲaama.›
ACT.26.19	Mansa Agiripa, wo butɔ, Marige ka min yita n na bɔɔla saŋɛ tɔ, n ma wo sɔsɔ. 
ACT.26.20	N ɲan ka kuma lake Damasi kaanu le fɔlɔ ma, wo kɔma n tagata Darisalamu nun Jude duge bɛ tɔ, n mɛn keta sii gbɛtɛ mɔgɛnu tugun ma, ka a fɔla anu ni tuubɛ ka anu yɛtɛ lasaagi Ala ma, anu wali ɲa mɛn ni a yita ka a fɔla anu bata tuubɛ. 
ACT.26.21	Yahudenu ka n bita Ala batu bon banba butɔ wo surute le la, anu ka kila ɲini n faga koe la. 
ACT.26.22	Kɔnɔ n to bata Ala la dɛmare sɔtɔ han bi, wolo be a maren n be tola a seedeɲɔgɔya bɔɔla dendeŋɛnu nun kayibanu ye. Nde bele fenfen fɔla, fɔ annabi Musa nun nabiyonmɛ doenu ka koe minnu na koe fɔ, 
ACT.26.23	ka a fɔla Ala la mɔgɔ masubɛreŋɛ si naa tɔɔrɔ le, ale fɔlɔ si naa tawuli le fagabaganu tɛma, wo butɔ, a ni malakise malaŋɛ la ko lake Yahudenu nun sii gbɛtɛ mɔgɛnu ma.»
ACT.26.24	Awa, Pɔlu to be a fan kunma fɔla wo la, Fɛsitu ka a kulɛ mayɛlɛ, a ko: «Pɔlu, i be fatiyaren de! I la kitabu karaŋɛ banba bata ma i ye fatiya la.»
ACT.26.25	Kɔnɔ Pɔlu ka a jaabi: «Fɛsitu mansa ɲinma, n bele fatiyaren, n be tɔɲa nun hakkilimaya kuma le fɔla. 
ACT.26.26	Mansa Agiripa be kɛ koenu lɔnden de, wolo mu n be kumala a ye limaniya la. N be laaren a la, kɛ koe hali dɔndɔ bele dogonden ale la, bayi anu ma ma dogon tɔ. 
ACT.26.27	Mansa Agiripa, i bele laaren nabiyonmɛnu la kumanu la ba? N be a lɔnden, ka a fɔla i be laaren anu la.»
ACT.26.28	Agiripa ka a fɔ Pɔlu ye, a ko: «A banba bele toren, i ni n nalaa i ni n ma Isayanka la!» 
ACT.26.29	Pɔlu ko: «I dɔrɔn ma, wole min bɛ be n kulɛ mɔɛla bi, ka a mata kɔtɛ la, ka wo ma a mata wagati do la, Ala mu a mala wo ni to iko nde, fɔ wo ni tanga kɛ jɔlɔnkɔŋɛ la ko tɔɔrɛ ma.»
ACT.26.30	Wo kɔma, Mansa Agiripa, nun dugu mansa Fɛsitu, nun Berinisi, anun minnu be sigiren ɲɔ, anu bɛ wulita anu bɔɔta. 
ACT.26.31	Anu la bɔɔreŋɛ, anu be a fɔla ɲɔgɔn ye: «Kɛ kaye bele fenfen maren, a bɛnta a ni faga min na, ka wo ma a ni sa geele tɔ.» 
ACT.26.32	Agiripa ka a fɔ Fɛsitu ye, a ko: «Ka kɛ kaye ma a fɔ nun a ni tanbi Rɔmu mansa banba bata, a si nɔ bolokala le nun.»
ACT.27.1	Anu to ka a hanige mɔ ni taga kulun banba tɔ Itali jamanɛ tɔ, anu ka Pɔlu nun gelemanɛ donu don sɔɔri kuŋɛ do bolo, a tɔgɔ Suliyusi, Rɔmu mansa banba la sɔɔri kuruŋɛ kuŋɛ do le. 
ACT.27.2	Wo tɛmuɛ, kulun banba do min bɔɔta Adiramiti saa tɔ, a be tagala Asi duge sɔngɔ mafanna, mɔ bakkita wolo tɔ, mɔ ka tagamaŋɛ fɔlɔ. Arisitariki, Masedoni kaa min bɔɔta Tesaloniki saa tɔ, wo be mɔ tɛma.
ACT.27.3	Wo tabantaka, mɔ keta Sidɔn saa tɔ. Ɲɔ, Suliyusi ka kanunteya ma Pɔlu ye, a ka a sago sa a ni taga a kafuɲɔgɛnu bata alako anu ni a dankun. 
ACT.27.4	Mɔ to bɔɔta ɲɔ, mɔ takkɛta Sipiri sure ba sɔngɔ dɔndɔ tɔ, bayi fɔɲɛ be a ɲamatelenden mɔ ma. 
ACT.27.5	Ba min be Silisi nun Panfili dugenu kɛnna, mɔ to tɛgɛta wo tɔ, mɔ keta Mira, Lusi duge saa do le wo la. 
ACT.27.6	Sɔɔri kuŋɛ ka kulun banba do taran ɲɔ, min bɔɔta Alɛsandiri saa tɔ, a be tagala Itali jamanɛ tɔ, a ka mɔ bakki wo tɔ.
ACT.27.7	Awa, tele siyama kɔtɔ kuluŋɛ la tagamaŋɛ be lanɛɛbiren, karahan mɔ keta Kinidi saa tabɛŋɛ tɔ. Fɔɲɛ to be mɔ ɲamɔren mɔ la tagamaŋɛ tɔ, mɔ bɔɔta Kirɛti sure sɔngɔ la, sure kuŋɛ tabɛŋɛ tɔ ka min tɔgɔ Salemoni. 
ACT.27.8	Karahan mɔ be tanbila Kirɛti sure sɔngɔ la, han mɔ keta dula do tɔ min tɔgɔ Bakki da Ɲinma, wo be Lase saa dala le.
ACT.27.9	Awa, wagati siyama to bata tanbi han súŋɛ́ sale wagate
ACT.27.10	«N biyasi makafuɲɔgɛnu, n ka a lɔn kɛ ji kunma tagamaŋɛ si naa ma le tɔɔrɛ nun kasara banba la, kote nun kuluŋɛ tun ma, anun wo mɔ nɛ tugun.» 
ACT.27.11	Hali wolo mu, sɔɔri kuŋɛ laata kulun naborilá nun kulun tige la, ka tanbi Pɔlu tɛn kuma fɔreŋɛnu la. 
ACT.27.12	Sama ban koe ɲan bɛlɛ wo bakki dala. Wolo mu, mɔgɔ banba sagoe le mu anu ni bɔɔ ɲɔ, alako tumado ka anu si nɔ kela Fenikisi saa tɔ, anu ni sama ma ɲɔ le. Kirɛti sure bakki da do le wo la, a be ɲamatelenden tele jige mafanna le ma.
ACT.27.13	Awa, fɔɲɔ lanma do to bɔɔta ka bɔɔ bolo ɲinma tɔ, anu ka a mira biyase si naa sɔnɔya le. Wo butɔ, anu ka hanga layɛlɛ, anu be tanbila Kirɛti sure kɛnna la. 
ACT.27.14	Kɔnɔ wori a ma mɛ, fɔɲɔ bɛlɛŋɛ banba min tɔgɔ Erakilɔn, wo nata bɔɔ bɔɔla sure mafanna, 
ACT.27.15	a ka kuluŋɛ tuntun han kuluŋɛ ɲan ma nɔ sɔtɔ fɔɲɛ ma. Wolo mu mɔ ka a to fɔɲɛ bolo. 
ACT.27.16	Mɔ tagata ke suru lanmandeŋɛ do kɔma, a tɔgɔ Kuloda. Kulun lanma min mu malatangafeŋɛ la, min be kitiren kulun banba la, wo dita tagala; karahan mɔ nɔta a masɔtɔla. 
ACT.27.17	Anu to ka wo layɛlɛ, anu mɛn ka kulun banba tɛma takiti jule la. Anu to be kilanden anu kana ke Sirite bɛnki kɔtɔnɛŋɛnu ma, anu ka bɛɛla lajigi, fɔɲɛ tota anu donila kɔtɛ. 
ACT.27.18	Wo tabantaka, fɔɲɔ banba to be mɔ lamagala koola, anu fɔlɔta kote donu lafilila je tɔ. 
ACT.27.19	A tele saba luŋɛ, anu ka kuluŋɛ miraŋɛ donu yati lafili anu yɛtɛ bole la. 
ACT.27.20	Tele siyama be tanbila, tele nun lolenu bele yenna, wo bɛ fɔɲɛ sɛnbɛ be koloyaren tun han mɔ bɛ yigitɛgɛta ka a fɔla mɔ te naa kisi bitugun.
ACT.27.21	Awa, bɔɔla bima mɔgɔ bele dɔmɔre mala. Wo butɔ, Pɔlu naata sɔ anu tɛma, a ko: «N tagamanɲɔgɛnu, a bɛnta le nun wo ni n na kuma bita ka a fɔla wo mɔ kana bɔɔ Kirɛti sure tɔ. Wolo mu wo mɔ te kɛ tɔɔrɛ nun kasara sɔtɔ nun. 
ACT.27.22	Hali wolo mu, n be wo lasiila kɔtɛ, wo ni limaniya, bayi hali mɔgɔ dɔndɔ nɛɛ te bɔɔ wo tɛma, fɔ kuluŋɛ le tun be kasarala. 
ACT.27.23	Wo ni a lɔn, Ala min tɛŋɛ mu n na, n be min batula, wo la Maleka le sɔta n kɛnna, bi su tanbireŋɛ. 
ACT.27.24	A ko n ma: ‹Pɔlu, i kana kilan! A fɛrɛ bele fɔ i ni sɔ le Rɔmu mansa banba ɲakɔtɔ. Ala mɛn si i tagamanɲɔgɛ bɛ nɛ tugun nakisi i fɛ!› 
ACT.27.25	Wolo mu, n tagamanɲɔgɛnu, wo ni limaniya: n be laaren Ala la ka a fɔla a si ma le, iko a fɔta n ɲɛ ki min na. 
ACT.27.26	Kɔnɔ a fɛrɛ bele fɔ kuluŋɛ ni tiɲa sure do tɔ.»
ACT.27.27	Tele tan nun naani kɔtɔ, wo bɛ fɔɲɛ be mɔ layilɛla Adiriya ba banba kunma, awa a tele tan nun naaniɲɔgɛ luŋɛ su tɛma kulun natagamannanu sogita ka a fɔla anu be sutuyala kɛnɛ do la. 
ACT.27.28	Anu to ka ji sumanfeŋɛ lajigi, anu ka a taran a la luggɛ be kankeɲa mugan. Anu tagata ɲatɔ donden, anu mɛn ka a tasuman, anu ka kankeɲa tan nun loolu taran. 
ACT.27.29	Anu to be kilanden ka anu te garin kurenu la, anu ka hanga naani lajigi kuluŋɛ kɔma la; a sɔgɔ be anu la han, ɲɔ ni kɛnɛ. 
ACT.27.30	Wo tɛmuɛ, kulun natagamannanu be katala anu ni bori ka bɔɔ kulun banba tɔ; anu ka malatanga kulun lanma lajigi ba je tɔ, anu be a mala iko anu be diren hanga le lajigila kulun banba ɲatɔ tugun. 
ACT.27.31	Kɔnɔ Pɔlu ka a fɔ sɔɔri kuŋɛ nun sɔɔrenu ye: «Ka kɛ mɔgɛnu ma to kulun banba butɔ, wole te nɔ kisila.» 
ACT.27.32	Awa, sɔɔrenu ka kulun lanma julenu kuntu anu ka a laboe a ni taga.
ACT.27.33	Yannun ɲɔ ni kɛnɛ, Pɔlu ka anu bɛ madiya anu ni dɔmɛ dɔmɔ, a ko: «A tele tan nun naani le mu bi, wo be kɔnɔŋɛ mala ka to dɔmɔ dɔmɔbaliya tɔ, wo ma fenfen dɔmɔ. 
ACT.27.34	Wolo mu, n be wo madiyala wo ni dɔmɔre ma, bayi wolo si wo dɛman wo latanga koe la. N ni a fɔ wo ye: hali wo kunsigi dɔndɔ te naa bɔɔ wo kuŋɛ tɔ.» 
ACT.27.35	A to ka wo fɔ, a ka dɛgɛ jigan, a ka Ala tantu anu bɛ ɲala. A ka dɛgɛ kuntu, a ka a fɔlɔ dɔmɔla. 
ACT.27.36	Anu bɛ juse makimata wo tɔ, ande yɛtɛ tugun ka dɔmɛ dɔmɔ. 
ACT.27.37	Mɔle min bɛ labɛndeŋɛ be kuluŋɛ tɔ, mɔ kɔnte be tabɛnden mɔgɔ kɛmɛ fila mɔgɔ bi wɔrɔwila nun wɔɔrɔ le ma. 
ACT.27.38	Dɔmɛ to ka anu bɛ fa, anu ka farin nafili ba je tɔ, alako kuluŋɛ ni fɛɛyaa.
ACT.27.39	Ɲɔ to kɛnɛta, anu bele wo duge talɔnden. Kɔnɔ anu ka dabon sale do yen anun barafue, wo butɔ anu ka a hanige anu ni kata kuluŋɛ ni ke ɲɔ. 
ACT.27.40	Anu ka hanganu fulen ka anu laboe ba je tɔ, anu mɛn ka fɛɛyaa kiti julenu fulen, anu ka ɲatɔ bɛɛla layɛlɛ fɔɲɛ ye, anu be anu kun sɔla barafue mafanna ye. 
ACT.27.41	Kɔnɔ anu keta ji kunda fila bɛndula ma, kuluŋɛ sigita bɛnke kunma. A ɲatɔ sigita a ɲinma la, a tota a te lamaga; a kute fɔlɔta makuntula mɔrɔŋɛ sɛnbɛ la.
ACT.27.42	Awa, sɔɔrenu dita le gelemanɛnu fagala, alako mɔgɔ yo kana je masa a ni bori. 
ACT.27.43	Kɔnɔ a sɔgɔ be sɔɔri kuŋɛ la a ni Pɔlu lakisi, wolo mu a ka anu ladan anu kana anu sagoe ma. A ka yamɔre sa, minnu kusan je masala wonu fɔlɔ ni boe je ma, alako anu ni kɛnɛ masɔtɔ, 
ACT.27.44	jɔnɔn tɔmanu ni bakku kebeŋɛnu ka wo ma kulun kuntenu la. Awa, mɔ bɛ keta kɛnɛ tɔ ɲɔgɔnna le, mɔ kisita.
ACT.28.1	Mɔ la kisireŋɛ kɔma, mɔ ka a mɔɛ ka a fɔla wo sure tɔgɔ le Malita.
ACT.28.2	Awa, ɲɔ dugudeŋɛnu ka kanunteya banba yita mɔ la: anu ka mɔ bɛ madɛn ta banba kɛnna anu ka min nabita sange la ko la min bata fɔlɔ nala, anun kima la. 
ACT.28.3	Pɔlu to ka lɔgɔ boliŋɛ balareŋɛ donu madɛn, a ka anu sa ta tɔ, tanbalunbe bɔɔta wuyeŋɛ la ko la, a kondota a bole la. 
ACT.28.4	Wo dula dugudeŋɛnu to ka wo sabaafeŋɛ yen kondoren Pɔlu bole la, anu be a fɔla ɲɔgɔn ye: «Sikkɛ bele a tɔ, kɛ kaye mu mɔgɔ fagalá le la. Hali a to bata kisi ba tɔ, mɔ la batufeŋɛ Kiiti Sala te sɔn a ni balu.» 
ACT.28.5	Kɔnɔ Pɔlu ka wo kaa lisan ta tɔ; fenfen koron ma a yen. 
ACT.28.6	Ɲɔ kaanu yili be a ma a si yiti, ka wo ma a fagareŋɛ ni boe kisanna; kɔnɔ anu to ka a kɔnɔn han anu bele fenfen koron yenna a la, wo butɔ anu hakkile masarata, anu ko: «Mɔ la batufeŋɛ do le mu kɛ la!»
ACT.28.7	Awa, wo sure mansa, min tɔgɔ Pubiliyusi, a la duge be wo dula kɛnna. A ka mɔ labɛn, a ka mɔ yigiya a jusu ɲinma la tele saba kɔtɔ. 
ACT.28.8	Wo ka a taran, Pubiliyusi baaba be saren, a bale be bandiren, salima tugun be gbaaren a la. Pɔlu tagata don a kunma, a ka Ala matárán, a ka a bolenu sa a kunma, a ka a lakendeya. 
ACT.28.9	Kɛ to mata, sure tɔ bandibaga bɛ tugun tota nala, wonu tugun kendeyata. 
ACT.28.10	Wo butɔ, anu ka mɔ biliya buuɲa banba la. A mɛn, mɔ bɔɔ tɛmuɛ ɲɔ, mɔ hajue be koe minnu ma, anu ka wonu dii mɔ ma.
ACT.28.11	Mɔ to ka kari saba latanbi Malita sure tɔ, kuluŋɛ do min be bɔɔren nun Alɛsandiri saa tɔ, a ka sama latanbi wo sure tɔ, mɔ tagata wo tɔ. Kuye fila be malasɛren a ma tɔnkuma la, anu tɔgɔ Fɛrɛŋɛnu. 
ACT.28.12	Mɔ tagata ke Sirakusi saa tɔ, mɔ ka tele saba ma ɲɔ. 
ACT.28.13	Mɔ bɔɔta ɲɔ, mɔ ka ba da jokki han mɔ ka Regiyo saa masɔtɔ. Wo tabantaka bolo ɲinma fɔɲɛ tota bɔɔla. Wolo ka a ma, mɔ ka tele fila tagamaŋɛ ma han mɔ keta Pusɔlu saa tɔ. 
ACT.28.14	Mɔ ka nɛɛnɛdɔndɛ diinaɲɔgɛ donu taran ɲɔ, anu ka mɔ madiya, mɔ ni tele wɔrɔwila ma anu fɛ. Awa, mɔ tanbita ɲɔgɔnna le tagala Rɔmu. 
ACT.28.15	Mɔ nɛɛnɛdɔndɛ diinaɲɔgɛnu minnu be Rɔmu, wonu to ka mɔ la ko mɔɛ, anu nata mɔ labɛndula han ka min tɔgɔ Apiyusi Makite anun Yigiya bon sabaa. Pɔlu to ka anu yen, a ka limaniya sɔtɔ, a ka Ala lawali sa.
ACT.28.16	Mɔ la kereŋɛ Rɔmu, mansanu sɔnta Pɔlu ni to a dɔrɔn anun sɔɔri dɔndɔ min be a kantala.
ACT.28.17	Tele saba tanbi kɔma, Pɔlu ka ɲɔ Yahude kuntigenu makele. Anu to madɛnta, a ka a fɔ anu ye, a ko: «N bareŋɛnu, hali n to ma fenfen koron ma wo mɔ la jama la, ka wo ma wo mɔ benbanu la naamuŋɛnu la, n mata gelemanɛ la Darisalamu, n donta Rɔmu kaanu bolo. 
ACT.28.18	Wonu to ka n na ko tefi, a sɔgɔ be anu la anu ni n boloka, bayi anu ma fenfen yen n na ko tɔ n bɛnta fagala min na. 
ACT.28.19	Kɔnɔ Yahudenu to be sɔsɔre mala, a fɛrɛ bele fɔ n ni tanbi Rɔmu mansa banba bata. Kɔnɔ n bele diren n bɔnsɛ tɔɲɛgɛla feu. 
ACT.28.20	Awa, n be wo makeleren kɛ surute le la, n ni wo yen ka kuma wo ye. Wo ni a lɔn mɔle bani Isirayila kaanu yige be saren min ma, wolo la ko be a maren n be kitiren kɛ jɔlɔnkɔŋɛ la.» 
ACT.28.21	Anu ka a fɔ a ye: «Mɔ ma bataakɛ yo sɔtɔ i la ko tɔ bɔɔla Jude duge tɔ. Mɔ bareŋɛ hali dɔndɔ tugun ma ke yan a ni i la ko kiila koroŋɛ fɔ, ka wo ma, ka kuma fɔ i la ko tɔ a koroŋɛ la. 
ACT.28.22	Kɔnɔ a sɔgɔ be mɔ la, mɔ ni i la mira lɔn, bayi mɔ ka a lɔn mɔgɛnu be sɔsɔre mala i la kɛ diina la ko la dula bɛ tɔ.»
ACT.28.23	Awa, anu ka lun dɔndɔ lakoti Pɔlu ye. Wo luŋɛ to keta, anu siyama tagata a ma a yigiya tɔ. A tota seedeɲɔgɔya bɔɔla kabɔɔ saguma han wura la, a be Ala la mansabaya la ko ɲatabɔɔla anu ye. Wo butɔ, a be katala a ni anu lalaa ka a fɔla Isa yati le mu Ala la mɔgɔ masubɛreŋɛ la, Taureta Musa nun nabiyonmɛnu la kitabuenu sabu la. 
ACT.28.24	A ka donu lalaa anu tɔ a la kuma fɔreŋɛ la, kɔnɔ donu ma dɛnkɛnɛya. 
ACT.28.25	Anu fatan wagate, anu bele bɛnden ɲɔgɔn ma. Wo butɔ, Pɔlu ka kɛ kuma dɔndɛ fɔ anu ye, a ko: «Ala Hakkili saniyandeŋɛ kumata le wo benbanu ye tɔɲa la, annabi Esayi sabu la, a ko
ACT.28.28	Pɔlu mɛn ko: «Wolo mu wo ni a lɔn, Ala la kɛ malakise kibare bata lasanba sii gbɛtɛ mɔgɛnu le ma; wonu kan si a mɔɛ le.» [
ACT.28.29	A to banta kɛ fɔla, Yahudenu bɔɔta, anu be ɲɔgɔn masɔsɔla koola.]
ACT.28.30	San fila muumɛ, Pɔlu be tola a la boŋɛ tɔ a ni kɛnɛ a sɔŋɛ diila; min bɛ be tagala a fɛlɛ dula, a tota wonu bɛ labɛnna ɲɔ le. 
ACT.28.31	A tota Ala la mansabaya la ko lakela mɔgɛnu ma, a mɛn be anu kawandila Marige Isa, Ala la mɔgɔ masubɛreŋɛ la koenu la, limaniya bɛ la; mɔgɔ yo ma a ladan.
