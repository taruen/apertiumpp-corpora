MAT.1.1	Ma əlfa na Zezu Krestu, wətən Davitti*, wətən Abraham:
MAT.1.2	Abraham duwa Isak, Isak duwa Zakubu, Zakub duwa Zuda dit milmiŋgiɗni, 
MAT.1.3	Zuda duwa Fares də Zara, dət Tamar, Fares duwa Esrom, Esrom duwa Aram, 
MAT.1.4	Aram duwa Aminadabu, Aminadabu duwa Nason, Nason duwa Salmoŋ, 
MAT.1.5	Salmoŋ duwa Bo'ez, dət Rahab, Bo'ez duwa Obed, dət Rutu, Obed duwa Zesse, 
MAT.1.6	Zesse duwa məlĩ Davitti.
MAT.1.6	Davit duwa Salmoŋ, dət guluk na Uriya, 
MAT.1.7	Salmoŋ duwa Robo'am, Robo'am duwa Abiya, Abiya duwa Asa, 
MAT.1.8	Asa duwa Zozafa, Zozafa duwa Zoram, Zoram duwa Oziya, 
MAT.1.9	Oziya duwa Zowatam, Zowatam duwa Akaz, Akaz duwa Ezekiyas, 
MAT.1.10	Ezekiyas duwa Manasse, Manasse duwa Amos, Amos duwa Zosiya, 
MAT.1.11	Zosiya duwa Zekoniyas dit milmiŋgiɗni, gala məke Israyel a Babilon.
MAT.1.12	Səza məke Israyel a Babilon, Zekoniyas duwa Salatiyel, Salatiyel duwa Zorobabel, 
MAT.1.13	Zorobabel duwa Abiyu, Abiyu duwa Eliyakim, Eliyakim duwa Azor, 
MAT.1.14	Azor duwa Sadok, Sadok duwa Akim, Akim duwa Eliyu, 
MAT.1.15	Eliyu duwa Eliyazar, Eliyazar duwa Matan, Matan duwa Zakubu, 
MAT.1.16	Zakub duwa Zozef zilit Mari, məs tuwa Zezu, məs adawyaŋ na Messiya*.
MAT.1.17	Sap gən ma əlfa na, səza Abraham ha gap Davitti, ma əlfa klaw kin poɗo, səza məke Israyelɗe a Babilon ma əlfa klaw kin poɗo, səza məke Israyelɗe a Babilon ha Messiya, ma əlfa klaw kin poɗo.
MAT.1.18	Vaŋki uwa na Zezu Krestu agəɗə. Mari, mani, Zozef məzu dahta, gala təɓəl əsap də Zozef ɓa, təɗiyək daway də Əmpəs Salala. 
MAT.1.19	Zozef zilta ɗəf mogoni, tay wəsban Maŋgəlva dəŋgəl əgil gən wənnat appaka ɓa, aɗumonək kapat məhaɗama. 
MAT.1.20	Adan adaɗum vaska, maslay na Ɗəfdaya adek əsine akani, anah sənək na, Zozef wətən Davit* kəgeslne dawgəmət Mari, ɗak nok ɓa, vi an dəsəɗ adəvta də gakdak na Əmpəs Salalayi, 
MAT.1.21	watə wə wina, wakəlvan na Zezu. Vi wakohgit ɗii nan səka mbrayen neti.
MAT.1.22	Amma aspak agəɗə, vi kaɗɗa an Ɗəfdaya annah də ma məs kleŋ na:
MAT.1.23	Waŋ mgbuɓɓo watəɗi daway watə wə wina,
MAT.1.23	kawyani na Immanuyel,
MAT.1.23	va wənah na: Maŋgəlva tay də mənamə.
MAT.1.24	Gala afɗah səket sini, Zozef aɗɗak va maslay anah səni, agəmtək gon ananda, 
MAT.1.25	məza wəvoŋ dəndət ɓa, ha ndət bok wina Zozef alvanək na Zezu.
MAT.2.1	Muwani Zezu a Betelihem awalaŋ gəla na dələv na Zude, daga Herodə asan aka məlĩya. Dərɓaga muwani, məsənaŋ wənnet gərzleɗ səmba pay nampum, azoŋko a Zerusalem. 
MAT.2.2	Assohoŋ na: Aŋgay win muwanəŋ di, an məs dədawsan məlĩ net Yahudiyenɗe di? Mulak ngərzla nan ambra pay nampum vini məde vi kaw gakdakani.
MAT.2.3	Adan məlĩ Herodə apprəm vaska, makran azlahək diiɗa, daga ɗii na Zerusalem pakə atapetike. 
MAT.2.4	Herodə akkeletik ɗii gugiriɗ net məs dəlveŋge na Maŋgəlva, dit ɗii nan məsənaŋ ɗerewel na ma henziŋ na Maŋgəlva, atokonək met na, aŋgay adah wanən Messiya* di. 
MAT.2.5	Azlan sənənək na: A Betelihem dələv na Zude. Vaski məs kleŋ evere.
MAT.2.6	Is Betelihem dələv na Zude
MAT.2.6	kəgəs azet walaŋ gəleɗe mbrit na Zude ɓa:
MAT.2.6	Vi sə Zoki məlĩ adawgilyeni
MAT.2.6	məs naw taɗ ɗii naw Israyel.
MAT.2.7	Yaŋ Herodə aye məsənaŋ zəga məɗamma yaŋ apprəm pay mula ngərzla təstəs səmeti. 
MAT.2.8	Aslinik a Betelihem, apsit na, mədoŋ məkayan gəla winəŋ lewlewi, an kərəhnənka, kəzoŋ gən wənahsuwa ndaw gən əgakdakan tamə.
MAT.2.9	Adan apprəmən vas səma məlĩya, ambataŋka. Yaŋ ngərzla məs awlaŋ amba pay nampum naka adawka abeti, adek izu aka gəla an məs wiyən asan adaka. 
MAT.2.10	Adan awlanən ngərzla, an nekenənək zit diiɗa. 
MAT.2.11	Atoŋgoŋko eŋgili, awlanənək wina dət man, Mari. Agdukoŋko fuŋ a gakdakanənka. Yaŋ apələn ma gabal net əmpa apsənənək zəga, meleŋge də gaŋgəlnya, gəm tursan nani. 
MAT.2.12	Yaŋ Maŋgəlva anah sit də wisine adaw milyeŋ kəla za Herodə ɓa, amndoŋko aka dələv net dəka tive mbərən.
MAT.2.13	Dərɓaga məsənaŋ zəga ambataŋgə, maslay na Ɗəfdaya adek aza Zozef də wisine apsən na: Asili, aslan wina dət mani dok a Misra, asok adak ha gap nənah suk gəni. Vi Herodə wakayan wina, kawbayən.
MAT.2.14	Zozef afɗahka aslanək wina dət mani dəfɗa ambataŋka Misra. 
MAT.2.15	Asanka daka ha gap Herodə zamə. Vas na vi kapprəman an Ɗəfdaya anah də ma məs kleŋ nani, nəyak wətu sə Misra.
MAT.2.16	Adan Herodə awla məsənaŋ zəga ammakanənək dərwa, gədəvən adək diiɗa. Aɗɗak wənna, kawbay kirin mezeŋleket sə Betelihem pak gəm səket meŋge nan pakə, təŋ səka wəsva sula ha məs dəgapaŋ ɓa pakə, va an məs apprəm səmet məsənaŋ zəga va pay awlanən ngərzla nan egili. 
MAT.2.17	Yaŋ apprəmanənək an məs kleŋ Zeremiya apeli.
MAT.2.18	Məpprəmni vamvəl a Rama,
MAT.2.18	wəhəmma də gugoyo tay diiɗa,
MAT.2.18	Rakel tatə həmma viyit kirtita,
MAT.2.18	tənger kapprəm wəɓət gət ɓa vi amtaŋka.
MAT.2.19	Dan Herodə amtə, maslay na Ɗəfdaya adek aza Zozef də wisine a Misra. 
MAT.2.20	Apsən na: Asili, aslan wina dət mani a amil dənɗaŋ aka dələv na Israyel vi məzu kayanən wiyən kawbayən amtaŋka.
MAT.2.21	Asilke aslanək wina dət mani amilyeŋgək aka dələv na Israyel. 
MAT.2.22	Adan apprəmna Arkelawus dəsan məlĩ a gəla affəni, a Zude, geslne armak dawsan adaka, yaŋ wəsine ade azani amzla aka dələv na Galile. 
MAT.2.23	Ambatka asanək awalan gəla məs adawyaŋ na Nazaret. Vi kapprəman an məs kleŋɗe anahaŋ na: Kawyani na mə Nazaret.
MAT.3.1	Də pay nani Zaŋ məgəɗ baptem agilke a muya na Zude, atəŋgək wəpele. 
MAT.3.2	Amna: Məkpaŋgan wədaw nokum vi məlĩ na Maŋgəlva go'oy.
MAT.3.3	Zaŋ ndəni an məs kleŋ Ezay apel wənnani amna:
MAT.3.3	Ɗəf tay wənzla vamvəl awra:
MAT.3.3	Məzaɓan tive na Ɗəfdaya,
MAT.3.3	məɗɗa sən tiveɗ dəsoŋgən sarara.
MAT.3.4	Zaŋ tay gul lukut məɗan də denɗeke na zlogomo, tay winan dədakan də kətu, zəga nawzəm nan na heyɗeŋɗe gəm amama. 
MAT.3.5	Ɗii məs dəzoŋ sə Zerusalem səka dələv na Zude may səka dələv na maŋgava məlpa na Zordan pakə, azoŋko azani. 
MAT.3.6	Arbanənək mambray neti, Zaŋ aɗɗa sitik baptem a məlpa na Zordan.
MAT.3.7	Adan Zaŋ awle Farisiyenɗe* dit Sadusiyenɗe ada zoŋ azani vi kawrəh baptemi, apsit na: Kirtit barwayɗe nawa dənah sukum na wakukohoŋ səma wəda gədəv na Maŋgəlva an dədazan di? 
MAT.3.8	Məgəɗ wəza an narban na kəkpaŋgaŋka, kəpplanənək wəza nokum məsvani: 
MAT.3.9	Kədaɗumoŋ amokrokum na: Dəhiŋgiɗin Abraham mənani ɓa. Naw əntatə nah sukum, Maŋgəlva tay də sembe na kpeŋget kuneŋge dəkpaŋgaŋ gən kirtin Abraham. 
MAT.3.10	Məzaɓani zlimbe kaw bəl wəlaŋga daga səza gbumgburən, wəlaŋga məs awa mogon ɓa pak kaw bəlni, kaw sapni aka offo. 
MAT.3.11	Naw əntatə gəɗ sukum baptem dit iŋkile vi ndəni dəgəɗ sukum saydawa na kəkpaŋgaŋka. Amma ɗəffan nazan dərɓagawa waɗɗa sukum baptem də Əmpəs Salala gəm də offo, na kita. Nan adayək kiyu diiɗa. Nəgap ko nəgbuk gən hensek nan ɓa. 
MAT.3.12	Tay də tekpesle naw seŋger hay nan avani vi aŋgəl kaw seŋger haya, wagohon dit keselme. Wakkalan hay a maha a nanda, amma wazle keselme də offo an məza amta ɓa.
MAT.3.13	Yaŋ Zezu asil səka dələv na Galile, ade a məlpa na Zordan aza Zaŋ, vi Zaŋ dəgəɗ sən gən baptem. 
MAT.3.14	Zaŋ dəŋgəm ɓa, apsən na: Naw nəŋgəl dərəŋ na, kəgəɗ suwə gən baptem yaŋ is əmpa pay azawa? 
MAT.3.15	Amma Zezu apsəna: Apan dəgəɗ vas kakaŋka vi vaski məɗɗa gən an Maŋgəlva assoh avam pakə.
MAT.3.15	Yaŋ Zaŋ aŋgeri. 
MAT.3.16	Aɗɗa sənək baptem. Adan Zezu egil siret iŋkile disiŋ akolko, awlak Əmpəs na Maŋgəlva aprike va mokuɗuŋgulo asanək akani. 
MAT.3.17	Yaŋ wəla ade sə disiŋ amna: Aŋki wətu an nəŋgələ, əntatə neken zu dəndən sawɓa.
MAT.4.1	Dərɓaga nəska Əmpəs na Maŋgəlva akak Zezu awra vi Satan dərakan gəni. 
MAT.4.2	Zezu dəzəm zəga ɓa, pay kaklaw poɗo, may armaka. 
MAT.4.3	Satan azarka zani, apsən na: An Wət Maŋgəlva kənani anahsit girmeŋgeŋki dəkpaŋgaŋ gən zəga nawzəma. 
MAT.4.4	Zezu azlansənka: Ɗerewel amna: Ɗəf asana madaran vi way kaaka ɓa, amma də wəpel an dədawgilyen səma Maŋgəlva pakə.
MAT.4.5	Satan akak awalaŋ gəla metiŋ salala, asugənək aka gəla metiŋ naw zuliya*. 
MAT.4.6	Apsən na: An Wətən Maŋgəlva* kənan na, azlah daga saŋka ha a fuŋ, vi ɗerewel anahək na:
MAT.4.6	Maŋgəlva waɗi wən nan set maslayɗe nan viko,
MAT.4.6	də kaslkun gəni də veti,
MAT.4.6	vi tuluk adaŋgbay aza gərəm ɓa.
MAT.4.7	Zezu azlan sən na: Ɗerewel amna: Kədawrakan Maŋgəlva Ɗəfdaya nok ɓa.
MAT.4.8	Yaŋ Satan apaŋ gən aka mosorgo məɓayən diiɗa, arban sənək milyeŋge na duniya də gakdak net pakə.
MAT.4.9	Apsən na: An kukdukuk takprok vi ka gakdakawa wanəpsuko.
MAT.4.10	Amma apsən na: Dok səzawa, Satan, appawa. Vi ɗerewel amna: Agakdakan Maŋgəlva Ɗəfdaya noko, anan katər gən kəlgəɗ sən wəza.
MAT.4.11	Dəpaski Satan apan Zezu, yaŋ maslayɗe azoŋ azani aɗɗaŋ sənənək wəza.
MAT.4.12	Yo adan Zezu apprəm na, məsgani Zaŋ a daŋgay, asilke, ambatka aka dələv na Galile. 
MAT.4.13	Asana a Nazaret ɓa, ambatək wəsan a Kafarnahum, awalaŋ gəla disiŋ ki pe'e, na Galile aka dələv an mərslani, Zabulon də Neftali. 
MAT.4.14	Də wəɗɗan vaski aknəhan wəpel na məs kleŋ Ezay anah na:
MAT.4.15	Dələv na Zabulon də dələv na Neftali,
MAT.4.15	daga səka tive nawmbat a pe'e dəgar ki məlpa na
MAT.4.15	Zordan də Galile, aka dələv net ɗiiyen dəsənaŋ Maŋgəlva ɓa asuwaŋ,
MAT.4.16	ɗii məsoŋ ara guzliyo wawlanən təki babar diiɗa.
MAT.4.16	Ɗii məsoŋ aka dələv namta də tiɗim tiɗim nani,
MAT.4.16	təki babar wakaseke.
MAT.4.17	Dəpaski Zezu atəŋ wəpel wənna. Anahək na: Mətubiyə vi məlĩ na disiŋ go'oy.
MAT.4.18	Adan Zezu adabal aba məlpa na Galile, awlek ɗii də məlma zit sula mərmaŋ kilfi. Simoŋ məs adawyaŋ na Piyer də Andre an məlməni tahəŋ wəsgetin zəveɗe net eret iŋkile. 
MAT.4.19	Zezu apsit na: Məsbawa, wanəkpaŋgokum məkayaŋ ɗiiyi. 
MAT.4.20	Go'ləŋ apetinik zəveɗe neti, asbanənka.
MAT.4.21	Ambatək abe faraɗa, awlek ɗii də məlma zit sula meɓɓeti, Zak wətən Zebede, gəm Zaŋ an məlməni tahəŋ adəv bəlay də Zebede affiti, tayə zeɓetin zəveɗe neti. Zezu ayeke. 
MAT.4.22	Go'ləŋ apanənək bəlay də affiti asbanənək Zezu.
MAT.4.23	Zezu abbalək a Galile pak arbanək wən adəv gəla nawpel wənnet Yahudiyenɗe, apelik Wən Nenek na məlĩ na Maŋgəlva ambəl gitik ɗii məs gbəgbaɗe pak dit ɗii məmbər sit pakə. 
MAT.4.24	Halabara nan atərayək aka dələv na Siriya pakə, akisənənək məzu zəmaŋ saha də gbəgba' temtem gəm məs gbəgbaɗe məɗeŋgreŋ. Zezu ambəl gitike. 
MAT.4.25	Ngaɓa net ɗii diiɗa asbanənək daga sə Galile, gəm səka dələv məs adawyaŋ na walaŋ gəleɗe klaw sə Zerusalem, daga sə Zude, gəm daga sə dəgar ki məlpa na Zordan.
MAT.5.1	Adan Zezu awle ɗii diiɗa, apaŋka aka mosorgo, asanka, gewleɗ nan azoŋko zani, 
MAT.5.2	nan bo atəŋgək wərban sit zəga vaŋka.
MAT.5.3	Zəzay azet ɗiiyen dəsənən zit na məs sahaŋɗeŋ aba Maŋgəlva,
MAT.5.3	net wasoŋ də Maŋgəlva adəv məlĩ nani.
MAT.5.4	Zəzay azet ɗiiyen məzuhəmaŋ vi mambray na duniya net Maŋgəlva waɓit giti.
MAT.5.5	Zəzay azet ɗiiyen məza aɗɗaŋ ɗarɗar ɓa,
MAT.5.5	net Maŋgəlva wapsət dəlva va anahə.
MAT.5.6	Zəzay azet ɗiiyen məzu kayaŋ kaɗɗa əŋgla na Maŋgəlva də mekret pakə,
MAT.5.6	Maŋgəlva wabah sit daɗɗa an məs akayaŋ.
MAT.5.7	Zəzay azet ɗiiyen mulaŋ saha aket ɗiiyi,
MAT.5.7	net Maŋgəlva wawəl saha aketi.
MAT.5.8	Zəzay azet ɗiiyen məs mekret bar,
MAT.5.8	net wawlanən Maŋgəlva.
MAT.5.9	Zəzay azet ɗiiyen məzu sleretin ɗiiyi,
MAT.5.9	net wasoŋ kirtin Maŋgəlva.
MAT.5.10	Zəzay azet ɗiiyen mərma meti vi adaɗɗaŋ an Maŋgəlva aŋgələ,
MAT.5.10	net wasoŋ də Maŋgəlva adəv məlĩ nani.
MAT.5.11	Zəzay azokum, an ɗii arokumənka, armaŋgək mama azokum awaŋ sukumənək wənna vi kusoŋ gewleɗ nawa. 
MAT.5.12	Mənneken zukum, zukum dəsan neki vi riba diiɗa tay gukum a disiŋ vaski aɗɗaŋ sitin məs kleŋɗe en dabəŋ kikum.
MAT.5.13	Va bəttu adawtər wəray aza zəga nawzəma, vaski kədawtəraŋ wəray aza duniya. Amma an bəttu azanək lellem nani, mbari lellem nan adawsan əmpa di? Bəttu nan atər na wəray ɓa, say wəfukkun ɗii də ndapanən gəni.
MAT.5.14	Munokumtə təki məzu wiɗ na duniya, walaŋ gəla naka mosorgo aɗam na ɓa. 
MAT.5.15	Kasɗani offo adəv pitirla vi kaw ɗəp hilu akan ɓa, say kaw ɗiyən aka mətoŋgotoŋgo vi dəkasekgən gən ɗii neŋgil pakə. 
MAT.5.16	Say babar nokum də kasak gən vaska, abet ɗii pakə, vi ɗii dulanən gən wəza mogon nokum də gakdakanən gən Affukum ana disiŋ.
MAT.5.17	Kəda ɗumoŋ na nədek vi kaw pəl ma henziŋ na Moyis walla wəpel net məs kleŋɗe ɓa. Naw nəde vi kaw pələn ɓa, amma vi kaknəhan nəde. 
MAT.5.18	Gesiŋ nəda nah sukum: Ko va disiŋ də dəlva fuŋ adanziyaŋ pakə, ko ma masinək muzliyəkə walla muzliyək na ma henziŋ kasgati agisbe ɓa, ha gap wəgrak net zigeɗ pakə. 
MAT.5.19	Vi ko naway dəzelet ma henziŋgək akən muzliyəkə, walla arban sit ɗii dəɗɗaŋ gən vaska, nan wasan muzliya adəv məlĩ na Maŋgəlva. Amma ko naway dərma wənani arbanək sit ɗii dərmanən gən wənan vaska, nan wasan ɗəf metiŋgin adəv məlĩ na Maŋgəlva. 
MAT.5.20	Gesiŋ nədawnah sukum: Kətoŋgoŋ na məlĩ na Maŋgəlva ɓa, say an munokum tatərmanən an Maŋgəlva aŋgələ daykiyit məsənaŋ zəga na ma henziŋ dit Farisiyenɗe*.
MAT.5.21	Kəpprəmənək va mənah sit dəhiŋgiɗkum: Kəda bay gəbay ɓa, ko naway də bay ɗəffa warah kita. 
MAT.5.22	Amma naw əntatə nah sukum: Ko naway məs gədəvən adawda aka məlməni, kaw kani aba arkali. Ko naway dənahsən məlmən na: Zəga ɗəɗar kənani, kawkani aba kita net ɗii gugiriɗ na dəlva. Ko naway dənahsən məlmən na: Məzok kənani, agapək na gulun aka offo an metiŋgini. 
MAT.5.23	Vi vaski an kədek də zəga napsən Maŋgəlva, say aɗumoni an wən tay awalaŋkum də məlmuko 
MAT.5.24	apan zəga nok aba Maŋgəlva adaka, agəm zuk doko məsleren dəndən tagay, nok kəmil gən əpsən zəga nok sən Maŋgəlva.
MAT.5.25	An ɗəf awəli kuko, munokum tatə mbat aza arkali agəm zuko məsleren dəndəni adan munokum tat aka tive dəndən tagay ɗaŋka, vi adawkuk ava arkali ɓa, arkali tamə adawkuk avet sozeɗ kasgokən a daŋgay ɓa. 
MAT.5.26	Gesiŋ nədawnah sukum: Kəgil na sədak ɓa say an kəfaɗək an nanəŋ a kokəŋ pakə.
MAT.5.27	Kəpprəmənək va anahə: Kəldaɗɗa mana'a ɓa. 
MAT.5.28	Amma naw əntat nah sukum: Ko naway ɗəf məzilin dulət gulku də wəŋgla nata, agəɗək mana'a amakrani. 
MAT.5.29	An horok dəzəŋ ambəɗokuk wəɗɗa mambraya, akdəha, asgan fara'a səzoko. Ɗəɗaah wəzzan gəɓa zuk taka ki zuk pak wəmbat aka offo metiŋgini. 
MAT.5.30	An vok dəzəŋ dədaw kuk adəv mambraya, atawa asgan fara'a səzoko, ɗəɗaah wəzzan zuk taka ki zuk pak wəmbat aka offo metiŋgini.
MAT.5.31	Anahək na: Ko naway duɗak dət ɗak nani, say dəpsət gən ɗerewel na saydawa na awɗakək dənta. 
MAT.5.32	Amma naw əntatə nah sukum: Ko naway duɗak dət ɗak nani an vi arəhət daɗɗa mana'ayi ɓa, an vas na akpaŋ ngatək məgəɗ mana'a an təgəmək ɗəf mambərən. Ko naway dəgəm guluk akən tuɗak də zilta agəɗək mana'a.
MAT.5.33	Kəpprəmənək va anah sit dəhiŋgiɗmə: Kədaw suwayaŋ də təppelke ɓa, amma aɗɗa an məs kinan nawsuway aba Ɗəfdaya. 
MAT.5.34	Amma naw əntatə nah sukum: Kədaw suwayaŋ kpak ɓa, ko də disiŋ vi təki nasuwa na Maŋgəlvayi. 
MAT.5.35	Ko də dəlva fuŋ, vi təki naw ɗi təlni, ko də Zerusalem day day vi asan walaŋ gəla na məlĩ metiŋ. 
MAT.5.36	Ko də kikum kədaw suwayaŋ ɓa, vi kəɓapnəna wəgil gən magalagala ɓa ko muhur titir ɓa. 
MAT.5.37	Say mənah na: Ha'aw ha'aw, walla awwo awwo, vi wəpel day ki aska səza mambray ade.
MAT.5.38	Kəpprəmənək va anahə: Harani vi harani, slayni vi slayni. 
MAT.5.39	Amma naw na əntatə nah sukum: Kədam ndaganən mambray ɓa. 
MAT.5.40	An ɗəf avərkuko atapaslayuk dəzəŋ, akpaŋgansən zlaɓay, an ɗəf aŋgələk uwəliyuk vi kawtafət lukutuk muzliyək noko, apan də gəm lukut məkso'o noko. 
MAT.5.41	An ɗəf agəɗ sukuk dewle nawslansən zəga nan gap kilometər taka, aslansən gap kilometər sula. 
MAT.5.42	An ɗəf aŋgələk zəga apsəni, an ɗəf assohək dəmən kəl ɓoŋ ɓa.
MAT.5.43	Kəpprəmənək va anahə: Aŋglu meggoko azel məzuzelko. 
MAT.5.44	Amma naw əntatə nah sukum: Miŋglu məzuzel kumoni, məkaman Maŋgəlva viyit məzərmaŋ mama azokum. 
MAT.5.45	Vi kəsoŋ gən kirtin Affukum na disiŋ. Tay gilgin paya ket ɗii mambrayɗe dit məɗɗaŋ mogon pakə, tay zi buwən viyit məɗɗaŋ wəza mogoni dit məɗɗaŋ mambray pakə. 
MAT.5.46	An munokum tat əŋglunən məzu ngulukumən kaaka'ə, vi mi kədaw ganən riba səza Maŋgəlva di? Ko mətafaŋ garama day day tay ɗaŋ vaska. 
MAT.5.47	Vi kəsɗetin milmiŋgiɗkum kaaka na, wən metiŋgin kəɗɗaŋ sa? Ko məs dəsənaŋ Maŋgəlva ɓa day day tay ɗaŋ vaska. 
MAT.5.48	Məsoŋ məza də mambray ɓa, va Affukum na disiŋ nan tay də mambray ɓa.
MAT.6.1	An munokum tatəɗɗaŋ wəza mogon vi Maŋgəlva, kədaɗɗanən vi ɗii dulukumən gən ɓa. An munokum tatəɗɗaŋ vas na, kərəhaŋ na riba səza Affukum na disiŋ ɓa.
MAT.6.2	An əstatə baahsən məzuraya, kədaɗɗan vi ɗii dulukun gən ɓa va net məluvuluvuɗe adaɗɗaŋ adəv gəla nawpel wənnet Yahudiyenɗe, gəm aket tiveɗi. Adaɗɗaŋ vas na vi ɗii də gakdaketin gəni. Gesiŋ nədawnah sukum: Arəhənək riba net səkay. 
MAT.6.3	Amma noko an əstatə baahsən məzuraya, apsən məɗamma, ko baynok na makroko adawsənən ɓa. 
MAT.6.4	Aɗɗa mogon nok məɗamma, Affuk məzula an kədaɗɗa məɗamma wagəɗ suk riba.
MAT.6.5	An munokum tatə zuliyaŋ kədaɗɗaŋ vanet muluvuluvuɗe ɓa, səka aŋglaŋ wizu adəv gəleɗe nawpel wənnet Yahudiyenɗe ɓa. Aka zləzlaŋbray tiveɗi, aŋglaŋ kəzuli adaka vi ɗii dulenən gəni. Gesiŋ nədawnah sukum: Arəhənək riba net agrakə. 
MAT.6.6	Amma an kəŋgələk wəzuliya, atoŋ eŋgil anok da, amba təkiya ampan madamba akaman Affuk an na təki nawlay ɓa, Affuk an məzula an kədaɗɗa məɗamma wapsuk riba nani.
MAT.6.7	An munokum tatə zuliyaŋ kəda mə gənən wəpel va net ɗiiyen də tafaŋ ɓa adaɗɗaŋ ɓa. Azet na Maŋgəlva wataf wəzuli neti vi adaw peleŋ diiɗa. 
MAT.6.8	Kədaɗɗaŋ venet ɓa, vi Affukum asənək an kədaŋglaŋ daga kəɓəlaŋ wəzuli sən ɓa. 
MAT.6.9	An munokum tatə zuli na, vaŋki kədaw nəhaŋ:
MAT.6.9	Aw Affəm na disiŋ, salala* kənani,
MAT.6.9	aɗɗa ko naway pak də gakdakan gən iya noko.
MAT.6.10	Arban səm məlĩ noko.
MAT.6.10	Wəŋgla nok dəsan aka dəlva fuŋ va asan a disiŋ.
MAT.6.11	Apsəm way an na tərsəm wəray dəpaŋka.
MAT.6.12	Aviyan səm mambray namə,
MAT.6.12	va mədah viyan sit ɗiiyen məɗɗaŋ mambray azamə.
MAT.6.13	Ataɗmə vi Satan ada mbəɗamə,
MAT.6.13	kapan wətaf nam ɓa.
MAT.6.13	Amma agil gəm səva Satan.
MAT.6.13	Vi məlĩ van noki də sembe də gakdaka, ha faɗə. Amin.
MAT.6.14	Am munokum tatə viyanən mbrayen an ɗii adaɗɗaŋ sukuməni, Affukum na disiŋ waviyan sukum mambray nokum tamə. 
MAT.6.15	Amma an kaviyan sitin mbray an adaɗɗaŋ sukumən ɓa, Affukum na disiŋ aviyan sukum na mambray nokum ɓa'a.
MAT.6.16	An munokum tat əsee'eŋ meme kədar banən zukum sah venet muluvuluvuɗe adaɗɗaŋ ɓa, taŋ wərosonən ki hereti, vi ɗii dulenən gən na taŋ əsee'eŋ meme. Naw gesiŋ nədawnah sukum: Net arəhənək riba net grakə. 
MAT.6.17	Amma isi an əstat əsee' meme aɗah horoko, akot kiko, 
MAT.6.18	vi ɗii adasənən na əstatə see meme ɓa. Affuk an na təki məɗamən ndəni dəl sənən kaaka'ə Affuk an məwəl an kədaɗɗa məɗamma, wapsuk riba.
MAT.6.19	Kəl dah zaɓanən arya nokum a duniya ɓa, atəki na məsuk-sləma də təki zazaya kawray gən ɓa, atəki net maheleŋɗe kaw soo' nən gəleɗe kaw halnən ɓa. 
MAT.6.20	Amma məzaɓan arya nokum a disiŋ, adaka məsuk-sləma də təki zazay aɓap na kawray gən ɓa, mahelɗe bo aɓapnənna wəhalən ɓa'a. 
MAT.6.21	Vi atəki arya nok asani makrok bo adaki adawsani.
MAT.6.22	Haran ɗəf tay va pitirla na zəni. An horok tay mogoni, zuk wasan va naw kekeɓe'e. 
MAT.6.23	Amma an horok tay mogon ɓa, zuk pak tay ara guzliyo. An təki babar na zuk kəŋka ara guzliyi, guzli nan wasan diiɗa.
MAT.6.24	Ɗəf tay naɗɗa wəza viyit ɗii gugiriɗ sula ɓa. Wazel ɗəffaŋka waŋglu ɗəf andaka, wagakdakan ɗəf aŋka, wazelen ɗəf andaka. Kəɓapaŋ na wəɗɗa wəza sən Maŋgəlva də wəgay sit wənnet deleɗ pak ɓa.
MAT.6.25	Vi vaski nədawnah sukum: Kədawyanən zukum də wənna zəga naw zəma də zəga naw saa walla wənna lukut ɓa. Zeŋgille tay də sləman dayki wəzəma, zən bo dayki lukut də sləmani, vaski ɓa sa? 
MAT.6.26	Mula biŋgeɗi, aslgaŋ ɓa, aw bəlaŋ ɓa, zəga tay ada kalanən a maheɗ net ɓa, amma Affukum na disiŋ tay zəm giti. Kədayaŋ kiyit biŋgeɗ də sləma diiɗa ɓa sa? 
MAT.6.27	Naway səmbokum də sembe naw kay maŋgesl wəsva nan ko suɗike di?
MAT.6.28	Vi mi kədawgayaŋ sənən wənna lukut di? Mule wəfiyeɗ nawra va ada fiyoŋgu. Aɗɗaŋ wəza ɓa, awhoŋ gabaga ɓa. 
MAT.6.29	Amma naw əntatə nah sukum: Ko Salmoŋ də arya nan diiɗaŋ pak də gul ɗaah lukut mogon va net wəfiyok ɓa. 
MAT.6.30	Maŋgəlva tay gulsən kevile awra dəpaŋka, pumpum offo wazla. An vaski na agul sukum na dayki as ɓa sa, munokum məs wətaf nokum tay diiɗa ɓa? 
MAT.6.31	Kəda nahaŋ na: Mi məl zəm di? Walla mi məl saa di? Walla mi məl gul di ɓa? 
MAT.6.32	Ɗii məs dətafaŋ ɓa taŋ wəkayetin zigeɗis pakə. Amma Affukum na disiŋ asənək pak wəraykum taya zet zigeɗiski. 
MAT.6.33	Məgaysən məlĩ na Maŋgəlva dabəŋ də əŋgla nani, asna wapsukum an dəmbər pakə. Kədawkayaŋ vi pumpum ɓa, vi pumpum wasən kini, tattuwãh an də dazan pay pak məkki sən pay nani. 
MAT.6.34	Kəda ɗumoŋ vi pumpum ɓa: Vi pumpum waɗumsən kini. Payan digil pak tay gaysən tattuwãh nani.
MAT.7.1	Kədawtawaŋ kita aket ɗii meɓɓet ɓa, vi Maŋgəlva tam adawtaw kita akokum ɓa. 
MAT.7.2	Maŋgəlva wataw kita akokum va kətawən kita aket ɗii meɓɓetiŋki, waslukum də zəga an kəslenin ɗii dənnəŋka. 
MAT.7.3	Vimi kədawla kevile ara məlmuko, amma kulana wəlaŋga arok ɓa di? 
MAT.7.4	Vimi kədawnahsən məlmuk na appawa nəgəmsuk kevile suroko yaŋ nok van wəlaŋga taya roko'e di? 
MAT.7.5	Nok mataka taka kənani, agil gən wəlaŋga sə rok dabəŋ an əstatula lewlew kana, kəgəm gən kevile səra məlmuko. 
MAT.7.6	Kədapsitin zəga salala* sit kirɗe ɓa, vi ada mə'aŋ akokum kaw har kumən ɓa. Kədas getin averzleɗ nokum sit vedemɗe ɓa, vi ada ndapetin də tilit ɓa.
MAT.7.7	Məssohu wakərəhaŋ. Məkayani wakərəhəni, mərga madamba kawkol sukumi. 
MAT.7.8	Vi ko naway dəssohu warahə. Ko naway də kayani warəha. Ko naway dərga madamba kawkolsəni. 
MAT.7.9	An wətuk assohokuk memteke, wakəpsən gərəm sa? 
MAT.7.10	Walla an assohokuk kəlfa wakəpsən doho sa? 
MAT.7.11	Munokum mbraykum day day kəsənənək wəpsit zəga mogon sit kirtukum. Mbari kan Affukum na disiŋ apsit na zəga mogon sit məzəssohonən ɓa di?
MAT.7.12	An məs kəŋglaŋ ɗii dəɗɗan sukumən gəni, nokum bo məɗɗa sit vaska. Aski kpak ma henziŋ na Moyis dit ɗerewelɗe net məs kleŋɗe pakə.
MAT.7.13	Mətoŋ kla madamba feŋge. Vi madamba an slopproku də tive an tay tuwãh ɓa, kawmbat aki naw zay, ɗii diiɗa tahəŋ wəsbanəni. 
MAT.7.14	Amma madamba an feŋge, tive nan bo tuwãhə, nan kawmbat aki wəkoho, nan məzəsbanən tahəŋ diiɗa ɓa.
MAT.7.15	Məzi zukum azet məs kleŋɗe məwaŋ wənna, tahəŋ wəzoŋ azokum va timeŋgiɗi, amma mekret na kirɗe munyaŋ. 
MAT.7.16	Wakisinin də wəza neti. Wəlaŋga na gedirge awəna makzlembirke ɓa. Giŋgere bo awəna sukoyo ɓa. 
MAT.7.17	Wəlaŋga mogoni wawə kirtin mogeti, wəlaŋga mbrayen kawa kirtin bo mbrayti. 
MAT.7.18	Wəlaŋga mogoni uwa nan bo mogoni wəlaŋga mbrayen uwa nan bo mbrayen. 
MAT.7.19	Wəlaŋga an awa kirtin moget ɓa, kaw bəlni, kasgani aka offo. 
MAT.7.20	Vaski kəl dawsinin məs kleŋɗe məwaŋ wənna də wəza neti.
MAT.7.21	Mənahaŋ na: Ɗəfdaya, Ɗəfdaya həŋ nawtoŋgoŋ məlĩ na Maŋgəlva ɓa, say məɗɗaŋ wəŋgla na Affu na disiŋ. 
MAT.7.22	An pay nan agapka, ɗii diiɗa wanahaŋ na: Ɗəfdaya Ɗəfdaya məpelik wənna Maŋgəlva də iya noko, mərɓihik tuyeŋɗe də iya noko məgəɗək sokeneɗ diiɗa də iya noko. 
MAT.7.23	Naw wanənah sit na: Nəsənkum ɗaah ɓa kpakə, munokum məɗɗaŋ mambraya mədoŋgu.
MAT.7.24	Ya ko naway dəpprəm wənəŋka, məs dəsbani, nan tay va ɗəf məs maɗula, dərka gəla nan aka milɓe. 
MAT.7.25	Buna zika məlpeŋɗe azoŋko, barkataŋɗe bo azoŋguk də sembe aka gəla nani, amma də ɓəsl ɓa vi mərkan aka milɓeyi. 
MAT.7.26	Amma ko naway dəpprəm wənəŋka məs dəsban ɓa nan tay va ɗəf məza maɗulan ɓa, dərka gəla nan aka hoyoŋko. 
MAT.7.27	Buna zika məlpeŋɗe azoŋko barkataŋɗe bo azoŋguk də sembe aka gəla nani aɓəzlək wəbzla mbrayen.
MAT.7.28	Adan Zezu agrak wəpeliŋka, ɗii pak agətaŋka aka wərba nani, 
MAT.7.29	vi dəpel sit va məsənaŋ zəga na henziŋ adawpeleŋ ɓa, amma apel sitik də sembe.
MAT.8.1	Adan Zezu aprik səka mosorgo naka, ɗii diiɗa asbanənka. 
MAT.8.2	Yaŋ ɗəf məs kokolo azar aza Zezu akdukuk takpran abani, apsən na: Məsən zəga an kəŋgəlka akəɓap əmbəl guwa. 
MAT.8.3	Zezu atələk vani, arəŋ gənka, apsən na: Nəŋgəlka, say ambələ. Go'ləŋ ni məs kokolo ambəlka. 
MAT.8.4	Yaŋ Zezu apsən na: Apprəm lewlewi: Kədawnah sən ɗəf ɓa, amma dok kərban zuk aza məs dələv* na Maŋgəlva, va Moyis aɗi wən nani, vi wərban sit ɗii pak na kəmbəlka.
MAT.8.5	Adan Zezu atoŋ a Kafarnahum, yaŋ daya net sozeɗ mə Roma, azarka zani, akamanəka də baah sən gəni. 
MAT.8.6	Apsən na: Məsən zəga, gawla naw tay məvoŋ ni eŋgil də gbəgba'a, awɓap wəɓla ɓa, tay zəm saha diiɗa. 
MAT.8.7	Zezu apsənna: Wanəmbatə kawmbəl gəni. 
MAT.8.8	Soze nak amna: Məsən zəga naw nəgap kətoŋ gən annawda ɓa. Anah wən taka kaaka'ə gawla naw wambələ. 
MAT.8.9	Ambra tilit ɗii gugiriɗ naw nani, naw tamə daya net sozeɗ meɓɓet nani. An nənahsənək aŋka: Doko wambatə. An nənahsənək andaka: Ade wade. An nənahək na gawla nawa: Aɗɗa vana, waɗɗa. 
MAT.8.10	Adan Zezu apprəm wəpel nani atafəka, apsit məzəsbanən na: Gesiŋ nədawnah sukum: Nərah ɗaah məzu taf vaŋ aweleŋgit ɗii na Israyel ɓa. 
MAT.8.11	Əntatə nah sukum: Ɗii diiɗa wazoŋ səmba pay nampum gəm səmba pay na moskoyo, wazəmaŋ də Abraham də Isak gəm Zakub adəv məlĩ na Maŋgəlva. 
MAT.8.12	Amma ɗiiyen məs Maŋgəlva awel kəta vi məlĩ nani, kərɓeheti apoho ara guzliyo, wahəmmaŋ, wampəranən sleyit adaka. 
MAT.8.13	Zezu apsən soze nak na: Amndok anokda, wagəɗ suk va kətafa. Gawla nan ambələk daska'a ləŋgə.
MAT.8.14	Zezu ambatka ana Simoŋ Piyer da, arəh tək atən tat ɗuffo də kiiyət wəsata, 
MAT.8.15	Zezu arəŋgətək aza vata, gamba appatəka, təsilke tədəh sitik waya.
MAT.8.16	Adan moskoy agəɗə, akiyaŋ sənənək ɗii diiɗa mitemti. Zezu arɓehetik tuyeŋɗe səket də wəpel nani, ambəl gitik məs gbəgbaɗe pakə. 
MAT.8.17	Aspak agəɗək vi an məs kleŋ Ezay anah dəsan gən gesiŋ amna: Aslanək əddak namə, aslanək gbəgba' namə.
MAT.8.18	Adan Zezu awle ɗii diiɗa, akaraŋ kini, anah sitik gewleɗ nan dəmbataŋ gən dəgar ki pe'e. 
MAT.8.19	Məsən zəga na ma henziŋ azarka zani amna: Məsən zəga ko aŋga kəmbat di pak wanəsboko. 
MAT.8.20	Zezu apsən na: Balwayɗe tahəŋ də vovɗe, biŋgeɗ tahəŋ dit gəleɗe. Amma Wətən Ɗəffa* tay də təki naw voŋ na feten zən ɓa. 
MAT.8.21	Ɗəf maɓɓan səret məzəs banəni amna: Məsən zəga apəl su tive ndaw wəndək əbba tagay. 
MAT.8.22	Zezu apsən na: Asbawa apet ɗii məmtit də ndiknin məmtit neti.
MAT.8.23	Adan Zezu atoŋ adəv bəlay, gewleɗ nan ambataŋgək dəndən. 
MAT.8.24	Go'ləŋgə barkataŋɗe azoŋguk gədak aket iŋkile ha vavolumɗe asərətənək bəlay. Amma Zezu tay leŋge. 
MAT.8.25	Gewleɗ nan azoŋko zani, afɗahanənka, apsənəna: Ɗəfdaya akoho gəmə mənam tatəmta. 
MAT.8.26	Zezu apsit na: Vi mi kədaw geslne'eŋ di? Munokum məs wətaf nokum suɗikeŋ di? Yaŋ asili, ahayẽt barkataŋɗe dit iŋkile, ndəɗaŋ pak ɓata'ə. 
MAT.8.27	Ɗii pak agətaŋgək diiɗa, anahaŋ na: Aŋ ɗəf mi yaŋ di may barkataŋɗe dit iŋkile pak wəpprəmnən manəŋ di?
MAT.8.28	Adan Zezu agap dəgar ki pe'e aka dələv net Gadaryenɗe, ɗii sula də gbəgba' net tuyeŋɗe eketi agilyoŋgək sədəv magamasɗe, almaŋgək dəndən. Tuwãhi ɗəf dətoŋgən tive nani. 
MAT.8.29	Aɗiyaŋgək giŋgere aɓɗaŋ na: Nok Wətən Maŋgəlva* kənani, məkədaw kayan azam di? Kədek vi kawzəm gəm saha daga payan məɗiyən dəgap ɓa sa? 
MAT.8.30	Ngaɓa net vedemɗe tahəŋ atəki nan faraɗa suɗike, tahəŋ wətaɗaŋ adaka. 
MAT.8.31	Tuyeŋɗe nek akamanən Zezu: An mokoka ərɓaham na, appam mətoŋ gən aket vedemɗe ndeki. 
MAT.8.32	Yaŋ Zezu apsit na: Məduwaŋ. Agilyoŋgək səket ɗii neki, atoŋgoŋko aket vedemɗe neki. Ngaɓa net vedemɗe awɗaka, asbəraŋgək daga sə ma busgum məɓayən aret iŋkile, azaŋka daka.
MAT.8.33	Məzuteɗeŋɗe net vedemɗe anzoŋko awalaŋ gəla, anahaŋ sitinik ɗiiyi an məs dəgəɗ pakə, gəm məs an dəgəɗ aket ɗii də tuyeŋɗe sula neki. 
MAT.8.34	Ɗii nawalaŋ gəla pak agulyoŋko, vi kalma də Zezu. Adan awlanəni, akamanənək diiɗa dəmbat gən səka dələv neti.
MAT.9.1	Zezu atoŋko adəv bəlay, agarək ki pe'e amndanka. 
MAT.9.2	Aki sənənək ɗəf də gbəgba' məɗeŋgreŋ, tahəŋ wəslanən də hargaŋgu nani. Adan Zezu awla wətaf neti, apsən məs gbəgba' na: Wətuwa arma makroko, mambray nok avika. 
MAT.9.3	Məsənaŋ zəga na ma henziŋ nadak aɓɗaŋ na: Ɗəffəŋka apelik mbrayen aza Maŋgəlva. 
MAT.9.4	Zezu asənək an aɗumoŋ. Amna vi mi kuɗumoŋ wəɗum mbrayen vas di? 
MAT.9.5	Awani tuwãh di? Wənahsən ɗəf na mambrayɗe nok avikaŋka sa walla wənahsən na: Asili doko? 
MAT.9.6	Amma nəŋgəl kəsənən gən na: Wətən Ɗəf* tay də sembe na viyan mambray na duniya. Yaŋ apsən məs gbəgba' nak na: Asili, agəm hargaŋgu noko, amndoko nokda.
MAT.9.7	Asilke, amndanka annanda. 
MAT.9.8	Adan ɗii awlanəni, geslne abeyike a gakdakanənək Maŋgəlva vi apsənək sembe sən ɗəf vaska.
MAT.9.9	Zezu asilik sədaka, ambatka. Adan ada toŋ aka tive awələk ɗəf taka tuŋgo adəv gəla na faɗ deleɗ na duwan, iya nan na Matiye. Zezu apsən na: Asbawa Matiye asilke asbanəka.
MAT.9.10	Adan Zezu ada zəm dit gewleɗ nani eŋgil ana Matiye da. Mətafaŋ zomorgol meɓɓeti dit ɗii məs mambrayɗe, azoŋkəzəmaŋ dənɗaŋ. 
MAT.9.11	Farisiyenɗe* awleninik vaska, assohotinik gewleɗ nani: Vi mi Mərbə zəga nokuməŋ adawzəm dit mətafaŋ zomorgol gəm dit məɗɗaŋ mambrayɗe di? 
MAT.9.12	Adan Zezu apprəm wənneti, amna: Ɗiiyen dəzam aŋglaŋ na zloktor ɓa, say məs gbəgbaɗe. 
MAT.9.13	Mədoŋ məɗumon an məs dəɗam də wənəska, ula səsah nəŋgələ wənna zəga mamaya mətaw wəlan nəŋgəl ɓa. Naw nəde vi kawye ɗiiyen məɗɗaŋ mogon ɓa, say məɗɗaŋ mambraya.
MAT.9.14	Yaŋ gawleɗ na Zaŋ azoŋ aza Zezu, assohonənka: Vi mi mənam dit Farisiyenɗe* mənam tat əsee' meme, amma gewleɗ nok na aw see'eŋ meme ɓa di? 
MAT.9.15	Zezu apsit na: Ya ɗii məyet akki wəɓel wasee'eŋ meme an məzuɓel tay dənɗaŋ sa? Agəɗ na ɓa sam. Pay wade məzu ɓel wawɗak dənɗaŋ, pay nani wasee'eŋ meme.
MAT.9.16	Ɗəf tay naw ɗisən lukut məsvan də gabaga meleketen ɓa, vi gabaga meleketen watəɗ lukut məsvani, wəŋgar nan wasan dayki laŋkəmpa. 
MAT.9.17	Ɗəf tay naw zi mbazla net wəleŋɗe məza dəhəs ɓa adəv konekone məsvan ɓa. Vi mbazla net wəleŋɗe waŋgar daw həsa, wambat afuŋ pakə konekone nan warayə. Pəram wəzi mbazla məza dəhəs ɓa adəv konekone meleketeni sulegit pak wasoŋgu.
MAT.9.18	Pay Zezu adaw pel wən nəŋka, ɗəf metiŋ suweleŋgit Yahudiyenɗe adek taka aza Zezu, akdukuk takprani amna: Wətu tat təmtək kakaŋka. Ade kəɗi gən vok akata watəmbələ. 
MAT.9.19	Zezu asilke, gewleɗ nan bo asbanənka.
MAT.9.20	Guluk tatə zəm saha də gbəgba' na zələha wəsva klaw kiyən sula təzarək aza Zezu dərɓagani, tərəŋgənək gabba lukut na Zezu. 
MAT.9.21	Vi təɗumuk na: An nərahək wərəŋ gən ko gaba lukut nan kaaka'ə, wanəmbələ. 
MAT.9.22	Zezu amanək haran dirɓe awlətəka, apsət na: Arma makroko, wətuwa wətaf nok akoh gukuko, təmbələk daska'a ləŋgə.
MAT.9.23	Yaŋ Zezu agap eŋgil ana metiŋ net Yahudiyenɗe da. Adan awle məzufoŋ zəga dit məzu həmmaŋgə. 
MAT.9.24	Apsit na: Məgil saŋka, waŋ məmtətə ɓa, amma wəleŋ tədawleŋge, awlanənək va dərwa. 
MAT.9.25	Adan ɗii agilyoŋ Zezu atoŋko eŋgili armak vat waŋkə, təsilke. 
MAT.9.26	Halabara nan atrayək aka dələv nan pakə.
MAT.9.27	Zezu asilik sədaka ambatka. Adan ada dan aka tive, deŋgerɗe sula asbanənka adawnahaŋ də vamvəlla: Aw Zezu wətən Davit* awəl saha akamə. 
MAT.9.28	Yaŋ Zezu atoŋ eŋgili, deŋgerɗe sula nek azaraŋka zani, assohotike: Kətaf nənək əntat də sembe na baah sukum sa? Azlan sənənka: Mətafəka Məsən zəga istat də sembe naɗɗani. 
MAT.9.29	Yaŋ Zezu arəŋgən hereti, amna: Dəgəɗ va wətaf nokumə. 
MAT.9.30	Go'ləŋ heret akolko. Yaŋ Zezu abay meti amna: Kədawnahaŋ wənnan sən ɗəf ɓa. 
MAT.9.31	Amma ambataŋka atrayanənək halabara nan aka dələv nan pakə.
MAT.9.32	Pay adadoŋ, ɗii aki sənənək ɗəf məza awpel ɓa sən Zezu, tay də tuya akani. 
MAT.9.33	Zezu arɓəhək tuya nani goryom atəŋgək wəpele. Ɗii agətaŋgək diiɗa anahaŋ na: Zəga vaŋ mulani ɗaah aweleŋgit Israyelɗe ɓa. 
MAT.9.34	Farisiyenɗe* anahaŋ na: Məlĩ net tuyeŋɗe dəpsən sembe narɓəh tuyeŋɗe.
MAT.9.35	Zezu abalka awlaŋ gəleɗe metiŋgiti dit memeɗeŋɗe pakə. Arban sitik zəga sit Yahudiyenɗe adəv gəla nawpel wənneti. Apelsitik Wən Nenek na məlĩ na Maŋgəlva, ambəl gitik məs gbəgbaɗe dit məmbər sit pakə. 
MAT.9.36	Adan Zezu awla ngaɓa net ɗiiyi, awələk saha aketi, vi ayaŋka sembe tay ɓa, va timeŋgiɗ məs tahəŋ də məzutaɗa ɓa. 
MAT.9.37	Apsit gewleɗ nan na: Wəbəl tay diiɗa, məɗɗaŋ wəza nan tahəŋ diiɗa ɓa. 
MAT.9.38	Məkaman Affən wəbəla dəslən gən məɗɗaŋ wəza azeti vi wəbəl nani.
MAT.10.1	Zezu ayek gewleɗ nan klaw kiyit sula, azoŋko zani. Apsitik sembe narɓə tuyeŋɗe na mbəlgit məs gbəgbaɗe gəm na mbəlgit məs dəmbərsiti. 
MAT.10.2	Iya net masləŋɗe klaw kiyit sula van yeŋki. Simoŋ məs adawyaŋ na Piyer, gəm məlmən Andre, Zak məlmən Zaŋ kirtin Zebede. 
MAT.10.3	Filip gəm Bartolomi gəm Tomas gəm Matiye, mətaf zomorgol, Zak wətən Alfa, gəm Tadde. 
MAT.10.4	Gəm Simoŋ an naweleŋgit ɗii məs dədaw ngəlaŋ wəgil gitin ɗii net səka balam, gəm Zudas Iskariyot, məs dəzəm ki Zezu.
MAT.10.5	Zezu aslinik gewleɗ klaw kiyit sula neki, aɗi sitik wənna: Kədadoŋ atəki net əlfaɗe meɓɓet ɓa, kədadoŋ azet Samariyeɗ ɓa'e. 
MAT.10.6	Amma məduwaŋ azet Israyelɗe məs tahəŋ məzet va timeŋgiɗi. 
MAT.10.7	Mərban sit Məlĩ na Maŋgəlva, go'oy aza ərban zəni. 
MAT.10.8	Məmbəlgit məs gbəgbaɗe, məsilgit ɗii məmtiti, məmbəlgit məskokoleɗi, mərɓih tuyeŋɗe. Mekeleŋ kərəhəni, məpsit mekeleŋ tamə. 
MAT.10.9	Kədawkaŋ meleŋge avokum ɓa walla təbəs net suleyɗe ɓa, walla deleɗ a ziba nokum ɓa. 
MAT.10.10	Kədawkaŋ zəga adəv gabal nawzəm aka tive ɓa, walla lukut sula ɓa, kədawgəmaŋ hensekɗe ɓa, walla sulegere ɓa. Vi məgəɗ wəza agapək narəh zəga nawzəm nani.
MAT.10.11	An kəgapaŋgək awlaŋ gəla metiŋ walla awalaŋ gəla muzliya, məkay ɗəf an na tafkum annanda, məsuwaŋ annanda ha gap wəmbat nokum. 
MAT.10.12	An munokum tatə toŋgoŋ adəv gəla nani mənahsit ɗii na dak na: Zam anokumda. 
MAT.10.13	An ɗii nadəv gəla nan atafkumənko, as na agapaŋgək narəh zam vani, amma an dətafkumən annet da ɓa, mətoŋ də zam nokum. 
MAT.10.14	An kətoŋgoŋko adəv gəla walla awalaŋ gəla, aɓoŋgoŋgək daw tafkuməni walla dapprəm wən nokum, məgil suwalaŋ gəla nani, məttu' hologudum səza tulkum. 
MAT.10.15	Gesiŋ nədawnah sukum pay wəgrak dəlva, kita net waday ki kita net ɗii na Sodoma də Gomorra.
MAT.10.16	Yaŋ, əntatə slən kum va timeŋgiɗ aweleŋgit kərɗe munya. Vi vaski məsoŋ də kuket va dohoŋɗe, məza mbrayen akokum ɓa va məŋgərwiɗe
MAT.10.17	Amma məga zukum, vi wakukumən aba kita wavərkumən adəv gəla nawpel wənneti. 
MAT.10.18	Wakukumən abet ɗii gugiriɗe dit məlyeŋge vi wənnawa, vi kəɗɗanən gən saydawa nokum abeti də abet ɗiiyen məza Yahudiyenɗeŋ ɓa. 
MAT.10.19	Payan adaw kukumən aba kita, kədaɗumoŋ an kəl peleŋ sitin ɓa walla kuket an kəl nahsitin ɓa. Wəpel an kəl pelsitini wade amokum dəpaska. 
MAT.10.20	Wəpel nan ade na səzokum ɓa, amma Əmpəs na Affən dədawpelin amokum.
MAT.10.21	Ɗii wapsitin milmiŋgiɗit vi kawbayti, affiŋgiɗit kirin bo vas adaɗɗaŋ. Kirin wasilyoŋ aket migilti, vi kawbeyti. 
MAT.10.22	Ɗii namba dələv pak wazelkuməni viwa. Amma ɗəf an dədawgan ha aza wagraka wakohu. 
MAT.10.23	An armaŋgək mama azokum awalaŋ gəla aŋka, məduwaŋ awalaŋ gəla mbərən. Gesiŋ nədawnah sukum: Kəkgrakən na walaŋ gəla net Israyelɗe pak wəmbat adak dabəŋ ki wəziya na Wətən ɗəf ɓa.
MAT.10.24	Məzuyagan zəga aday na ki məzərbansən ɓa, məgəɗ wəza aday na ki daya nan ɓa. 
MAT.10.25	An məzuyagan zəga agapək wəsən na məzuyagansəni, an məgəɗ wəza agapək gakdak na daya nani məkki. Ya an məyani affən gəla na Belzebul, asna ɗii neŋgil ananda adayaŋ na ki as də əray ɓa sa?
MAT.10.26	Kədaw geslne'eŋ sit ɗii ɓa. Wən məɗamma pak wapasə an məɗamman pak kawsənənni. 
MAT.10.27	An məs nədawnah sukum ara guzli pakə, mərban amaheret ɗii pakə. An məs nədawnah sukum məɗamma pak məgil gən apaka. 
MAT.10.28	Kədaw geslne'eŋ sitin məzu bayyən gəɓa zukum ɓa, amma aɓapənna wəbay zeŋgille zukum ɓa. Amma məgeslne'sən Maŋgəlva məs nawzan gəɓa zukum də zeŋgillokum pak aka offo məza, amtə na ɓa. 
MAT.10.29	Kaw vilti biŋgeɗ sula aka suley, taka ɓa sa? Amma tay dədaw bəta ko səmbret ko taka ɓa say an Maŋgəlva dəŋgələ. 
MAT.10.30	Nokum bo denɗeke na gəɓa zukum məŋɗeti taka taka pakə. 
MAT.10.31	Vi vaski kədaw geslne'eŋ ɓa, kədayaŋgək kiyit biŋgeɗ də sləma.
MAT.10.32	Ko naway dənah wənnawa abet ɗiiyi, wanənah wənnan tam aba Affu na disiŋ. 
MAT.10.33	Amma məs dənah wənnaw abet ɗii ɓa, nənah na wənnan aba Affu na disiŋ ɓa'a tamə.
MAT.10.34	Kədaɗumoŋ na zam nəki adəv dəlva ɓa. Nəde vi kaw ki zam adəv dələv ɓa, amma nəde na vi kawki kafahi nəde. 
MAT.10.35	Nəde na, vi kawɗakan wiyən də affəni waŋ dət mata, ɗak dət atəta. 
MAT.10.36	Ɗii na dəv gəla na ɗəffa wazel nəni.
MAT.10.37	Ɗəf an dəŋglu affəni, walla mani daykiwa nan dəgap nawsan də in ɓa. 
MAT.10.38	Ko naway an dəgəm wəlaŋga məzliwrihe nan dəsbaw gən ɓa dəgap ɗəf naw ɓa. 
MAT.10.39	Ɗəffan dəŋgəl wəkoho gən zeŋgilleni nan wazani. Amma ɗəffan dəzan zeŋgillen viwa nan warəha.
MAT.10.40	Ko naway dətafkum ataf wəka, məs dətafwa, atafək ɗəf an də slənwa. 
MAT.10.41	Ko naway dətaf məs kleŋ vi asan məs kleŋ na Maŋgəlva warah riba va məs kleŋ. Ko naway dətaf məgəɗ goŋga vi goŋga nani, warah riba va məgəɗ goŋga. 
MAT.10.42	Gesiŋ nədawnah sukum: Ko naway dəpsən iŋkile zazay sən muzliya nambet gewleɗ nawiŋki, vi asan gawla nawa, nan warah riba.
MAT.11.1	Adan Zezu agrak wərban wən sit gewleɗ nan klaw kiyit sula, asilik sətəki nani, ambatka, vi kawpel wənna Maŋgəlva awalaŋ gəla naka dələv pakə.
MAT.11.2	Pay nani Zaŋ məgəɗ baptem tay a daŋgay, apprəmək halabara na wəza na Zezu Messiya*, aslənək gewleɗ nan meɓɓet aza Zezu, 
MAT.11.3	vi dəssohonən gəni: Əstə məs məpprəm na məzukoh gəm wade tay sa? Walla məga ɗəf maɓɓani? 
MAT.11.4	Zezu apsit na: Mədoŋ, mənahsən Zaŋ an məs kəpprəmaŋ də an məs kulaŋ: 
MAT.11.5	Deŋgerɗe tahəŋ ulaŋ, vədelɗe tahəŋ wədawaŋ, məs kokoleɗ ambəlaŋka, goryomɗe tahəŋ wəpprəmaŋ, ɗii mimtit asilyoŋko, məs sahaŋɗe tamə məpel siti Wən Neneke. 
MAT.11.6	Zəzay aza ko naway məs dəpan wətaf nan ɓa.
MAT.11.7	Pay gewleɗ na Zaŋ adawmbataŋ, Zezu atəŋgək wəpel wənna Zaŋ sit ɗiiyi, amna: Mi kəduwaŋ ula awra di? Ngav an səmnya adaɓlaŋ sa? Awwo vaski ɓa. 
MAT.11.8	Ya mi kəduwaŋ ula kan di? Ɗəf məgul lukutɗe moget sa? Amma ɗii məguloŋ lukutɗe moget ana məlĩ da adasoŋ. 
MAT.11.9	Ya mi kəduwaŋ ula kan di? Məs kleŋ sa? Əntatə nah sukum: Gesiŋ, aŋki dəday ki məs kleŋ. 
MAT.11.10	Vi Zaŋgi an məs ɗerewel apel akani: Maŋgəlva amna: Yaŋ əntatə slən masləŋ naw aboko, vi dəzaɓan gən tive viko. 
MAT.11.11	Gesiŋ nədawnah sukum: Suwaleŋgit kirtit ɗii pak tay məs dəday ki Zaŋ məgəɗ baptem də gakdak ɓa, amma ɗəffan dəgəsan zən adəv məlĩ na Maŋgəlva, ndəni dəday ki Zaŋ də gakdaka. 
MAT.11.12	Daga Zaŋ atəŋ wəpel wənna məlĩ na Maŋgəlva, məzu zeleŋ tahəŋ wiziw gənəni, məɗɗaŋ mambrayɗe tahəŋ wəmohunni. 
MAT.11.13	Ma henziŋ na Moyis dit məs kleŋɗe pakə, aɗɗaŋgək kleŋ aka məlĩ na Maŋgəlva ha gap wəzo na Zaŋ. 
MAT.11.14	An kətaf nənək məs nənahəŋka, Zaŋ ndəni Eliyas an məs ɗerewel arban wəziya nan daga far farə. 
MAT.11.15	Ɗəf an məs də sləman pak dəpprəma:
MAT.11.16	Də mi nədaw sle ɗiiyen kakaŋ kiŋ di? Wanəsle dit kirin məsoŋ atəki awalaŋ gəla, tay ənzlaŋ vamvəl sən ziti, tay nahaŋ na: 
MAT.11.17	Məfon sukumək pozloro, kəsklaŋ ɓa, məy sukumək gəlya naw həmma, kəskaŋ morkoyo ɓa. 
MAT.11.18	Zaŋ ade awzəm zigeɗ nawzəm meɓɓet ɓa awsa mbazla ɓa, aɓɗaŋ na: Mitemni. 
MAT.11.19	Wətən Ɗəf* adeke tay zəma tay saa zəga, tahəŋ wənahaŋ na: Ɗəffaŋ na wəɗum nan pakə, say aka wəzəmmi, dəwəsaa zəga, tay bayna dit duwanɗe dit məɗɗaŋ mambraya. Amma wəsən an mogon na Maŋgəlva tay ərban zən adəv wəza nani.
MAT.11.20	Yaŋ Zezu atəŋ wəheyet walaŋ gəleɗe məs agəɗ sokeneɗ adak diiɗa amma də ngəmaŋ wətubiyaŋ ɓa. Amna: 
MAT.11.21	Wakpaŋ bonoy azokis Korazin. Wakpaŋ bonoy azokis Baytisayda. Va sokeneɗ məs nəgəɗ awalaŋ gəla nokuməŋ, va awalaŋ gəla Tirus də Sidon nəɗɗe na, waguloŋ lukut net sakɗe, wavohoŋ moŋglo a zəti dərban gən na atubiyaŋka. 
MAT.11.22	Vi vaski nədarban sukum: Pay wəgrak dələv na, kita na Tirus də Sidon wasan ɗəɗaah ki kita nokum. 
MAT.11.23	Is Kafarnahum, azok na Maŋgəlva waslok a disiŋ sa? Aw haya! Kaw toŋguki atəki net ɗii mimtiti. Va sokeneɗ nəgəɗ anok da gbeŋkiŋ, a Sodoma nəɗɗe na, walaŋ gəla nan wasan ha dəpaŋka. 
MAT.11.24	Vaski nədawnah sukum: Pay wəgrak dəlva, kita na Sodoma wasan ɗəɗaah ki kita nok kpakə.
MAT.11.25	Pay nani Zezu amna: Aw Affən Daya na disiŋ də dəlva fuŋ, soko azoko vi karban sitik kirin muzliyeɗ an məs kəɗaman azet məsənaŋ zəga dit məzapprəmaŋ. 
MAT.11.26	Vaski aw Affuwa, vaski an dəslə suk kana.
MAT.11.27	Affu apan suwək zigeɗ pak a vawa. Ɗəf tay dəsən Wətən ɓa say Affən, ɗəf tay dəsən Affən ɓa say Wətəni, gəm an Wətən aŋgəl wərban pakə.
MAT.11.28	Mide zawa munokum məyokum də wəsla zəga gədak diiyaŋka, wanəsgan zəga nan agisbe. 
MAT.11.29	Məsban wənnawa, məyagan azawa, ɗəf mogow nani nəzəm gukum na saha ɓa, zeŋgille kum warəhaŋ wəfete. 
MAT.11.30	Vi an məs nədawɗi sukum wənnan bo, tay tuwãh ɓa, an məs nədaw ɗisukum van bo asana akokum gədak ɓa.
MAT.12.1	Yaŋ pay mbərən, pay naffete, Zezu atoŋguk kla dəv guli na alkamari (zev hay neti). May tay da gewleɗ nani, vini anzlaŋ kiyən taka taka, ampərəni. 
MAT.12.2	Adan Farisiyenɗe* awlanən vaska, anahsənən Zezu na: Gewleɗ nok tahəŋ wəɗɗaŋ wəza an dəslə naɗɗa pay naffet ɓa. 
MAT.12.3	Zezu azlansitike: Kəŋɗanən ɗaah ɓa sa an məs Davit agəɗə, ndəni dit ɗii nani may adaw detiŋ ɓa sa? 
MAT.12.4	Atoŋgoŋguk adəv gəla na Maŋgəlva, azəmənək wayan məɗiyən vi Maŋgəlva, ko vi tahəŋ də tive nawzəmən ɓa say malumɗe kaaka ma henziŋ apsit tive nawzəmən. 
MAT.12.5	Walla kəŋɗanən ɗaah adəv ɗerewel na ma henziŋ məs dəlveŋge tahəŋ wəɗɗaŋ wəza adəv gəla metiŋ naw zuliya* pay naffet ɓa sa? Daska tahəŋ wəpəl nən an ma henziŋ anahə, amma mbrayni ɓa. 
MAT.12.6	Əntatə nah sukum: An dəday ki gəla metiŋ naw zuliya də gakdak tayaŋka. 
MAT.12.7	An kəpprəmənək an məs wənəs andəkə: Ula saha nəŋgələ, wənna taw wəla zəga mamaya nəŋgəl ɓa, an vaski na kulenina va məɗɗaŋ mambray ɓa, dəɗɗaŋ mambray ɓa. 
MAT.12.8	Vi Wətən Ɗəffi* affən pay naffete.
MAT.12.9	Zezu asilik sədaka, ambatka, agulko adəv gəla nakkal net Yahudiyenɗe maɓɓani. 
MAT.12.10	Ɗəf məs van məmtən taya dak. Ɗii nadəv gəla nan aŋgəlaŋ kawrəh Zezu də mambray vi adaɗɗa wəza an dəslə naɗɗa pay naffet* ɓa. Vi ni assohonən na: Ma henziŋ apanək tive na mbəl gən ɗəf pay naffet sa? 
MAT.12.11	Zezu azlan sit na: An ɗəf suwalaŋ kum, an tay də time taka kaaka'ə abətək avov pay naffet na kawgil gəni ɓa sa? 
MAT.12.12	Ɗəf kpak adayək ki time də sləma ɓasa, vi vaski lewi wəɗɗa wəza mogon pay naffete*. 
MAT.12.13	Yaŋ Zezu anahsən ɗəf nak na: Appar voko. Apparək vani akpaŋgək va van maɓɓani. 
MAT.12.14	Farisiyenɗe* agulyoŋko, akkalaŋka vi kaɗɗa kuket nawzan Zezu.
MAT.12.15	Adan Zezu apprəm kuket net vini, asilik səkəti nani, ambatka, ɗii diiɗa asbanənka. Ambəlgitik məs gbəgbaɗe pakə. 
MAT.12.16	Amma abayək meti, adasakaŋ aka wənnan ɓa. 
MAT.12.17	Də wən aski an məs kleŋ Ezay anah də sangən gesiŋ amna:
MAT.12.18	Maŋgəlva amna: Aŋki gawla naw an məs nəweli,
MAT.12.18	an məs nəŋgəl neneken zu dəndən.
MAT.12.18	Wanəslən Əmpəs naw akani, wasaksən dələv
MAT.12.18	pak wənna kita an təstəssə.
MAT.12.19	Agay na də ɗəf ɓa,
MAT.12.19	aŋgəsl na vamvəl ɓa, ɗəf tay napprəm wəlan aket tiveɗ ɓa,
MAT.12.20	agrakan na wəŋzlan ngav an mətəŋ wəŋzlan nəŋ ɓa.
MAT.12.20	Amtan na pitirlak akən tədawɗəm tagay ɓa,
MAT.12.20	ha say an aziw ginik kita an gesiŋ.
MAT.12.21	Dələv pak waɗumoŋ aka iya nani.
MAT.12.22	Yaŋ akiyaŋ sənən daŋgar sən Zezu, goryomi pakə, vi tay də tuya. Zezu apetenke, apelke, awəlka. 
MAT.12.23	Agət sitik ɗii pakə, agətaŋka, anahaŋ na: Ɗəffəŋka, wətən Davitti* ɓa sa? 
MAT.12.24	Amma adan Farisiyenɗe* apprəmə nən vaska, anahaŋgək na: Ɗəffəŋka Belzebul məlĩ net tuyeŋɗe dəpsən sembe nawgil gən tuya. 
MAT.12.25	Amma Zezu asənək wəɗum neti, apsit na: Məlĩ pak an ɗii nan də slereŋ aweleŋgit ɓa, məlĩ nan warayə, walaŋ gəla awani di pakə, walla gəla awani di pakə, an ɗii nan dəslereŋ ɓa, aziw na ɓa kpakə. 
MAT.12.26	An Satan tayərɓəh tuya nani, an dəslereŋ dəndən zəknan ɓa, mbari məlĩ nan alziw di? 
MAT.12.27	Munokum tatə nahaŋ na də Belzebul nədawgil gən tuya. Ya an vaski na naway dədapsit sembe sit kirtukum nawgilgit tuyeŋɗe vet tam kandi? Kirtukum sən kiyit tahəŋ wərban sukumən na kəɗɗaŋgək mbrayen. 
MAT.12.28	Nawkpak də sembe na Əmpəs na Maŋgəlva nədawgil gən tuyeŋɗe, vi ndəni dərban na məlĩ na Maŋgəlva adek azokum.
MAT.12.29	Ɗəf tay nawtoŋ eŋgil ana ɗəf gurom da, kaw hal ɓa, say dəɓɓruku gən dabəŋ, dəhal gən zigeɗ neŋgil annanda pakə.
MAT.12.30	Ɗəf məs awsan də in ɓa, məzu zel nawi. Ɗəf məs də baah su wəkkal ɓa, watrayə. 
MAT.12.31	Vi vaski nədawnah sukum: Ɗii warəhaŋ wəviyan mbrayen net pak də wəpel mbrayen pakə. Amma məs dəzelen Əmpəs Salala arah na wəviyan mbrayen nan ɓa sam. 
MAT.12.32	Ko məs dəpel mbrayen aka Wətən Ɗəffa* warah wəviyan mbrayen nani, amma məs dəzelen Əmpəs Salala, arah na wəviyan mambray nan ɓa sam. Ko pay an kakaŋka, ko pay an dədazani.
MAT.12.33	An wəlaŋga mogoni uwa nan tam kawsan mogoni. An wəlaŋga nan mogoni ɓa uwa nan zlaŋ awsan mogon ɓa. Kawsəni wəlaŋga aza uwa nani. 
MAT.12.34	Munokum zemvit barwayɗe, mbar kədawɓapaŋ wəpeleŋ wənet zigeɗ mogeti yaŋ munokum zəknokum mbray kum di? Vi ma ɗəffa ana makra ɗəf nan adawpele. 
MAT.12.35	Ɗəf mogoni wagilgit zigeɗ moget səkəti wəzaɓet mogoni, ɗəf mbrayen wagilgit zigeɗ mbreyit səkəti naw zeɓet mbrayen. 
MAT.12.36	Əntatə nah sukum: Pay wəgrak dəlva, ɗii wazlanən aba kita aka wəpel ana met ɗarɗar apeleŋ pakə. 
MAT.12.37	Ɗərɓaga wəpel noki mətaw kita altaw kita akoko, an salala kənani walla məs mambray kənani.
MAT.12.38	Ɗiiyen naweleŋgit Məsənaŋ zəga na ma henziŋ dit Farisiyenɗe* anahsənənək Zezu: Məsən zəga mamaka kəgəɗ səm gən sokeneɗi, vi məsəngən na Maŋgəlva də slənuk gesiŋ. 
MAT.12.39	Zezu azlansitike: Ɗiiyen kakaŋkiŋki, mbreyitiŋ, məluvuluvuɗeŋ aza Maŋgəlva. Tahəŋ wəssohoŋ sokene, amma arəhaŋ na ɓa, say sokene na məs kleŋ Zonas. 
MAT.12.40	Va Zonas agəɗ pay hoku dəfəɗ hoku adəv kəlfa, vaski Wətən Ɗəf* tam adaɗɗa, pay hoku dəfəɗ hoku adəv magamasə. 
MAT.12.41	Pay wəgrak dəlva ɗii nawalaŋ gəla na Niniwe wasilyoŋ abet ɗiiyen dəpaŋka, kawtawən kita, vi ɗii na Niniwe atubiyaŋgək daga apprəmənən wəpel na Zonas. Yaŋ an dəday ki Zonas də gakdak tayaŋka. 
MAT.12.42	Pay wəgrak dəlva məlĩyaŋ na dohoŋ watəsil abet ɗiiyen dəpaŋka ka wəliti, vi tədek sə faraɗa vi kapprəm wəpel na Salmoŋ də wəsən nani. Yaŋ an dəday ki Salmoŋ də gakdak tayaŋka.
MAT.12.43	An tuya agilik səka ɗəffa, wabbal awra wakay təki naffete, an dərah ɓa, 
MAT.12.44	asna wanah na: Wanəmil adəv gəla naw məs nəgil sədəvən naka. An amilik adəvən, warəh məfaɗəni, məzaɓani, amma ɗəf tay adəvən ɓa. 
MAT.12.45	Asna wambatə, waki tuyeŋɗe meɓɓet buhul, mbreyit dayki an madabəŋ, wasoŋ adəv gəla nani. Wəsuwa na ɗəf nan wasan tuwãh dayki an dabəŋ. Vaski alsan sit ɗiiyen mambrayɗe dəpaŋka.
MAT.12.46	Pay Zezu adawpel tagay, may man dit milmiŋgiɗin azoŋko, aziweŋke appaka, metaka pel dəndən. 
MAT.12.47	Ɗəf maɓɓan apsən Zezu na: Mok dit milmiŋgiɗuk yeŋ ziwziw appaka, metaka pel di'isi. 
MAT.12.48	Zezu apsən na: Nawattə əmma di? Mədəŋgaŋ milmiŋgiɗu di? 
MAT.12.49	Yaŋ Zezu arbet gewleɗ nan də vani, amna: Eŋkiŋ may əmma dit milmiŋgiɗwa. 
MAT.12.50	Vi ɗəffan dəgəɗ əŋgla na Affu an na disiŋ, ndəni məlmu mizilin gəm məguluŋguta gəm əmma.
MAT.13.1	Yaŋ pay nani, Zezu agilik siŋgili, ambat kəsan ama busgum na pe'e' vi kawpel sit ɗiiyi. 
MAT.13.2	Ɗii diiɗa azoŋko zani. Vi ni atoŋ adəv bəlay, asanka daka, ɗii tam aziweŋke ma busgum na pe'e. 
MAT.13.3	Arban sitik zəgeɗ diiɗa də wən məkpaŋga. Amna:
MAT.13.3	Məzənse ambatka gulyo, vi kaw ndol haya. 
MAT.13.4	Adan adaw ndolni, zemve maɓɓan abətək aka tive, biŋgeɗ azoŋko ayaɗ nənka. 
MAT.13.5	Zemve maɓɓan abətək aka soyomo, dələv taya kan ɓa. Go'ləŋgə agilke, vi dələv taya mban ɓa. 
MAT.13.6	Adan pay agili, azlaka, aɓətka, vi dərah təki nampa suwerin ɓa. 
MAT.13.7	Zemve maɓɓan abətka adəv hogoy, aɓayaŋgək dəndən pakə, azəm gənək saha. 
MAT.13.8	Amma zemve maɓɓan abətək kəmpa aka ba'arə, atərək wəraya aɗika. Maɓɓan aɗiyək səkatə maɓɓan kaklaw slire maɓɓan kaklaw hoku. 
MAT.13.9	Yaŋ Zezu anah sit əmpana: Ɗəf an məs də sləman pak dəpprəma.
MAT.13.10	Dərɓaga aska, gewleɗ na Zezu azoŋko zani, assohonənka: Vi mi kədawpel sit ɗii də wən məkpaŋga di? 
MAT.13.11	Azlan sitik na: Munokum kərəhaŋgək wəsən wən məɗama na məlĩ na Maŋgəlva, amma neti dərəhaŋ ɓa. 
MAT.13.12	Vi mərah zəga warah diiɗa, amma məs saha wazan an suɗike nani. 
MAT.13.13	Vi aski nədawpel sit də wən məkpaŋga. Vi tahəŋ wəziyən hereti awlaŋ ɓa. Tahəŋ wəpakən sləmeti, amma apprəmaŋ ɓa awsənən ɓa. 
MAT.13.14	Vaski an məs kleŋ Ezay anahə, gesiŋgi azeti amna:
MAT.13.14	Wakəpprəmənən də sləmokum, amma kəsənən na ɓa.
MAT.13.14	Wakəziyən horokum, amma kulaŋ na zəga ɓa.
MAT.13.15	Yaŋ mekret ɗiiyeŋ akpaŋgək dərwa,
MAT.13.15	asukunək slimeti, atipinik hereti vi adawlaŋ,
MAT.13.15	ada apprəmaŋ ɓa, adawsənən ɓa,
MAT.13.15	vi vaski atubiyaŋ na ɓa, naw bo nərah na wəmbəlgit ɓa.
MAT.13.16	Amma munokum zəzay azokum vi horokum tay ula, sləmokum tayəpprəma. 
MAT.13.17	Əntatə nah sukum gesiŋ: Məs kleŋɗe dit ɗii na Maŋgəlva diiɗa, aŋglaŋ ulanən an kədawlaŋ amma dulanən ɓa. Aŋglaŋ wəpprəmənən an kədapprəmaŋ amma dəpprəmnən ɓa.
MAT.13.18	Məpprəm an məs wən məkpaŋga nak anahə. 
MAT.13.19	Ɗii meɓɓet wapprəmnən halabara na məlĩ na Maŋgəlva amma asənən na ɓa. Net tahəŋ va zemve an də bət aka tive, vi ɗəf mbrayen wade wagəm an də bət a mekreti. 
MAT.13.20	Ɗii meɓɓet tahəŋ va zemve an də bət aka soyomo. Net an apprəmənək wənna Maŋgəlva, wataf nən go'u də zit neki. 
MAT.13.21	Amma suwerit tay ɓa. Wasoŋ gap suɗike, amma an wən tattuwãh də wərma mama asilke zeti vi wənna Maŋgəlva, wapanən wətaf net go'ləŋgə. 
MAT.13.22	Ɗii meɓɓet tahəŋ va zemve an də bət awalaŋ hogoy. Net an apprəmənək wənna Maŋgəlva əŋgla na zəga na duniya də wərak na arya wazəm gən saha na wən ana mekreti, wən van anzlər na ɓa. 
MAT.13.23	Amma ɗii meɓɓet tahəŋ va zemve an də bət aka ba'arə. Net an apprəmənək wənna Maŋgəlva, wasənəni, watər wəriya maɓɓan waɗi səkatə, maɓɓan waɗi kaklaw slire, maɓɓan kaklaw hoku.
MAT.13.24	Yaŋ Zezu apel də wən məkpaŋga maɓɓani, amna: Məlĩ na Maŋgəlva tay va ɗəf dəslga hay agulyo nanda. 
MAT.13.25	Dəffəɗ nani, ɗii pak aleŋgeŋke məzu zelin adeke, aslgek bergezleŋɗe ambatka. 
MAT.13.26	Yaŋ hay agili, aɓayka, apokko, bergezleŋɗe bo arbanənək ziti. 
MAT.13.27	Məɗɗaŋ wəza ana affən guli da azoŋko, anahaŋ sənən affən guli na: Ɗəfdaya: Hayi kəslgə a gulyo nok daŋ kaaka ɓa sa? Ya mədəki bergezleŋɗe aran əmpa di? 
MAT.13.28	Apsit na: Məzu zelu dəslge. Məɗɗaŋ wəza assohonənka: An vaski na kəŋgələk məptiwi gin sa? 
MAT.13.29	Azlansitike: Awwo, vi an munokum tatəptiwini akəptuwən hay dənɗaŋ. 
MAT.13.30	Məpet sulegit pak dəsɓaŋ ha gap pay naw bəla. Pay nani wanənah sit məzu bəlaŋ na: Miinet bergezleŋɗe, məzle də offo. Amma haya məkalan su a maha.
MAT.13.31	Zezu apel sitik də wən məkpaŋga maɓɓani, amna: Məlĩ na Maŋgəlva tay va zemve na sita naka dələv maɓɓani. Ɗəf agəm tək aslgətək adəv guli nani. 
MAT.13.32	Tədayək kiyit zemveɗe pak də wəgəsa, amma an təgilke, watəday kiyit gaslembeɗ pak də wəɓaya, watəkpaŋ wəlaŋga, ha biŋgeɗ wazoŋ wazaɓɓaŋ gəla net akani.
MAT.13.33	Zezu apel sitik də wən məkpaŋga maɓɓan əmpa, amna: Məlĩ na Maŋgəlva agilik va wuɗo guluk təndək gəpa məslan tasaw hoku təslahanək dəndən, gəpa pak ahəska.
MAT.13.34	Yaŋ zigeɗ pak Zezu anah sit ɗii də wən məkpaŋga, dəpel sit ko mi ɓa, say də wən məkpaŋga, 
MAT.13.35	vi an məs kleŋ Ezay anah dəsan gən gesiŋ. Amna:
MAT.13.35	Nənah sitik də wən məkpaŋga,
MAT.13.35	nərbet sitik zigeɗ an məɗemit far far laŋka, daga məɗɗani duniya ɓa.
MAT.13.36	Adan Zezu apet ɗiiyi, atoŋko eŋgili. Gewleɗ nan azoŋko zani apsənən na: Arban səm wənna bergezleŋɗe ara hayiŋki. 
MAT.13.37	Anahsitike: Məs dəslga haya, ndəni Wətən Ɗəffa*. 
MAT.13.38	Duniyayi gulyo, ɗii na məlĩ na Maŋgəlva ndəɗaŋgə haya, bergezleŋɗe ndəɗaŋgə məzəsbanən ɗəf mbrayen. 
MAT.13.39	Məzu zel dəslge ndəni Satan, pay naw bəla, ndəni pay wəgrak dəlva, məzu bəlaŋ bo maslayɗeŋ. 
MAT.13.40	Va adaynetin bergezleŋɗe kasgət aka offo vaski adaɗɗa pay wəgrak dəlva. 
MAT.13.41	Wətən Ɗəf waslən maslayɗe nani, wagilgitin məs mambrayɗe pak sədəv məlĩ na Maŋgəlva, 
MAT.13.42	wasgetin akoffo. Wahəmmaŋ adaka, wampəranən slayti. 
MAT.13.43	Amma pay nani məzu ɓe'eŋ sən Maŋgəlva wawiɗeŋ va paya, adəv məlĩ na Affiti. Ɗəf məs də sləman pak dəpprəma.
MAT.13.44	Məlĩ na Maŋgəlva agilik va arya məɗaman adəv gulyo. Ɗəf arəhəka, aɗamanək əmpa, zən annekək diiɗa, ambatka, avələk zəga nan pak vi kalbəh guli nani.
MAT.13.45	Məlĩ na Maŋgəlva agilik va məgəɗ terere məkay averzleɗ mogeti. 
MAT.13.46	Adan arəh averzle mogon diiɗa, ambatkə vəl zəga nan pak vi kalbəhən.
MAT.13.47	Əmpa, məlĩ na Maŋgəlva agilik va zəva mərmaŋ kilfi asganənək a pe'e, warma zemvit zigeɗ temtem pakə. 
MAT.13.48	An aknahka, wakdə nən ama busgum, an agilgitinik kilfi. Kilif mogeti waɗiyən adəv kekel neti, amma kilif an mogetiŋ ɓa, kaw ndolti aret iŋkile. 
MAT.13.49	Vaski adaɗɗa pay wəgrak dəlva. Maslayɗe wazoŋ wagohotin moget dit mbrayti. 
MAT.13.50	Kawndol ɗii mambrayɗe akoffo. Wahəmmaŋ adak də wəmpəran slayti.
MAT.13.51	Zezu assohotik gewleɗ nani. Kəpprəmənək zigeɗis pak sa? Azlansənənka məpprəməka. 
MAT.13.52	Yaŋ Zezu anah sit na: Vi vaski ko naway məsən zəga na ma henziŋ məzu ɓesən məlĩ na Maŋgəlva, agilik va affən gəla, məzu gilgit zigeɗ meleketeti gəm zigeɗ məsvet səki wəzaɓ zəga nani.
MAT.13.53	Adan Zezu agrak wəpel sit ɗii də wən məkpaŋga, asilik səkəti nani, 
MAT.13.54	ambatka awalaŋ gəla atəki aɓayə. Atəŋgək wərban wən sit ɗii adəv gəla nawpel wənnet Yahudiyenɗe. Ɗii nadak pak agətaŋka, aɓɗaŋ na: Səŋga arəh wəsən an vaŋ di? Mbari adawɓap wəɗɗa sokeneɗ vaŋ di? 
MAT.13.55	Ndəni wətən məntar wəlaŋga ɓa sa? Mari təman ɓa sa? Ya Zak də Zozef, Simoŋ gəm Zuda əŋgə milmiŋgiɗin ɓa sa? 
MAT.13.56	Milmiŋgiɗin məguliŋgit təŋhəŋ də mənaməŋ ɓa sa? Səŋga arəh sembe vaŋ di? 
MAT.13.57	As atakik dətafni. Yaŋ Zezu anah sit na: Wagakdakanən məs kleŋ ko aŋga pakə, amma awalaŋ gəla nani aweleŋgit ɗii nani kaw gakdakani ɓa. 
MAT.13.58	Zezu agəɗək sokeneɗ adak suɗike kaaka'ə, vi dətafnən ɓa.
MAT.14.1	Yaŋ pay nani, Herodə məlĩ na Galile apprəm wənna Zezu. 
MAT.14.2	Anah sit ɗii nan na: Zaŋ məgəɗ baptem naki, dəsil səka wəmta, vi ni asan də sembe naɗɗa sokeneɗi.
MAT.14.3	Herodə aɗiyək wənnani dərmanən gən Zaŋ. Aɓurukunko, asganənək a daŋgay Herodə aɗɗa vas na vi wənnat Herodiya guluk na Filip məlmən Herodə vani agəmtək ka guluk nani. 
MAT.14.4	Amma Zaŋ anahsənəka: Tay law kəgəmtə gən Herodiya ɓa. 
MAT.14.5	Herodə aŋgəl kawbay Zaŋ kəta, amma geslne adak viyit Yahudiyenɗe, vi tahəŋ ulanən Zaŋ va məs kleŋ.
MAT.14.6	Yaŋ təla mə uwa Herodə agapə, wətət Herodiya tədeke təskələk abet ɗiiyen məyet dəpaska. Annekək zə Herodə diiɗa. 
MAT.14.7	Asuway sətəka ko mi kəssoh pak wanəpsuko. 
MAT.14.8	Waŋ təssohonək mat mata, yaŋ təssohon Herodə apsu ki Zaŋ məgəɗ baptem adəv hiluwe. 
MAT.14.9	As dənek zə məlĩ ɓa, amma vi wəsway asuway abet ɗii pakəŋka, aɗiyək wənnani dəpsətəŋ gən an təssohu. 
MAT.14.10	Aslənək ɗəffa, əda taw ki Zaŋ məgəɗ baptem sə daŋgay. 
MAT.14.11	Akiyək kiyən van adəv hiluwe apsətək waŋ nakə, təkasətək mata. 
MAT.14.12	Gewleɗ na Zaŋ azoŋko, agəmənək gəbay nani, andək nənka. Yaŋ adoŋ, anahsənən Zezu an məs dəgəɗə.
MAT.14.13	Adan Zezu apprəm halabara namta na Zaŋ, asilik səkəti nani, ambatək də bəlay, vi kawmbat awra katər gəni. Ɗii apprəmnənka, agulyoŋguk suwalaŋ gəla neti, asbanənək də tilti. 
MAT.14.14	Adan Zezu agil sədəv bəlay, awlek ɗii diiɗa, awələk saha aketi, ambəl gitik məs gbəgbaɗe suwaleŋti.
MAT.14.15	Adan moskoy agəɗə, gewleɗ na Zezu azoŋko zani, apsənən na: Kakaŋka dəfɗi, aŋ bo awra mənani. Ɗəɗaah apsit tive sit ɗiiyeŋ dəmbataŋ kla ma gəla. Məmeɗeŋɗe, dərəhaŋ gən wəlbəh zəga nawzəma. 
MAT.14.16	Zezu amna: Dəslə dəmbataŋ gən ɓa, munokum kpakə, məpsit zəga nawzəma. 
MAT.14.17	Amma apsənən na: Zəga taya vam ɓa, say dupeŋɗe sle gəm kilif sula kaaka'ə. 
MAT.14.18	Zezu anah sit na: Məkki suwaŋka. 
MAT.14.19	Yaŋ aɗi wənnan sit ɗii dəsoŋ gən aka kevile. Nan agimik dupeŋɗe sle neki gəm kilif sula, aziyək haran a disiŋ, agəɗək soko sən Maŋgəlva. Arɗetike, apsitik gewleɗi dəpsitin gən ɗiiyi. 
MAT.14.20	Ndəɗaŋ pak azəmaŋka, abaŋka. Gewleɗ akkaletinik, an dəplaŋ, aknəhək kekelɗe klaw kiyit sula. 
MAT.14.21	Wəŋɗa net ɗiiyen mezeŋgilleket di zimin dupeŋɗe waɗɗaŋ aza uzinere sle mənɗeti gil dit kirin ɓa.
MAT.14.22	Dərɓagan ləŋgə, Zezu adewliyək gewleɗ nan dətoŋgoŋ gən adəv bəlay, vi dəmbataŋ gən dabəŋ kiyən dəgarki mabusgum dədaka, pay apsit tive sit ɗiiyi. 
MAT.14.23	Adan apsit tive, apaŋka aka mosorgo ndən katər gəni vi kawzuliya. Ha giɗe dəfɗa, taya dak katər gəni. 
MAT.14.24	Bəlay faraɗay diiɗa də ma busgum, gewleɗ almaŋgək dit barkataŋ tahəŋ wəɓletini. 
MAT.14.25	Daga təki dəɓəl wədaŋ tagay ɓa, Zezu ambatək azet gewleɗ nani, tay dawa ket iŋkile. 
MAT.14.26	Adan gewleɗ awlanəni, geslne ermeke, aɓɗaŋ na: Tuyayi, anzlaŋgək vamvəlla vi geslne. 
MAT.14.27	Zezu apel sitik go'ləŋge, amna: Məsok makrokum əntə, kədaw geslne'eŋ ɓa. 
MAT.14.28	Piyer apelsənəka, amna: Aw Ɗəfdaya, an əstə na, anah su ndaw gən azok dəket iŋkile tamə. 
MAT.14.29	Zezu apsən na: Ade.
MAT.14.29	Piyer agilik sədəv bəlay, ateŋgək wədaw aket iŋkile vi kawgap aza Zezu. 
MAT.14.30	Amma adan awla barkataŋ, geslne armaka, atəŋgək wətəppa, a ngəzlək vamvəlla: Aw Ɗəfdaya akoh guwa. 
MAT.14.31	Zezu atələk van go'ləŋgə, armaka, apsən na: Awlan kana, wətaf nok tay diiɗa ɓa, vi mi kuɗum na kuzuŋ di?
MAT.14.32	Adan aguloŋ sulegit pak adəv bəlay, barkataŋ aɓətaŋka. 
MAT.14.33	Yaŋ gewleɗ meɓɓet nadəv bəlay agdukunuk takpret aba Zezu, aɓɗaŋ na: Gesiŋgi kpakə Wətən Maŋgəlva* kənani.
MAT.14.34	Səza agaraŋ ki pe'e, agapaŋka aka dələv na Genezaret. 
MAT.14.35	Ɗii naka dələv nan asənənək Zezu, akanənək halabara nan ko aŋga pak aka dələv neti, akisininik məs gbəgbaɗe. 
MAT.14.36	Akkamanənka dəpeti gən dərəŋ gənən gən ko maŋgava lukut nan dayday, en məs dərəŋ gənən pak ambəlaŋka.
MAT.15.1	Yaŋ, Farisiyenɗe* dit məsənaŋ zəga na ma henziŋ azoŋguk sə Zerusalem aza Zezu, assohonənka: 
MAT.15.2	Vi mi gewleɗ nok asbanən wəsən annet diŋgiɗəm ɓa di? Vi aw ɗanən vet dawzəm zəga va wəsba annet diŋgiɗəm məsvan ɓa. 
MAT.15.3	Zezu azlan sit na: Munokum vimi kədawray gənən ma henziŋ na Maŋgəlva də wəsən nokum di? 
MAT.15.4	Maŋgəlva amna: Aɓesən affuko dət moko, ko naway dəpel mbrayen aka affəni walla akat mani, say dəbayəni. 
MAT.15.5	Amma nokum munokum tatərbanən na: An ɗəf anahsənək affəni walla mani: An nəŋgəl nabah suk kəta səra zəga nawa, nəɗiyək vi Maŋgəlva, 
MAT.15.6	an vaski na kuket an ada ɓesən affən tay ɓa. Vaski kəray gənən wəpel na Maŋgəlva, vi kəsbanən gən an məs kədarbaŋ. 
MAT.15.7	Məluvuluvuɗe kənanaŋ, gesiŋ Ezay anahə agəɗ kleŋ akokum, amna:
MAT.15.8	Maŋgəlva amna: Ɗiiyiŋki tahəŋ wəgakdakawən də met ɗarə,
MAT.15.8	amma mekret na faraɗay səzawa.
MAT.15.9	Wəzuliyəŋ məs adawzuliyaŋ suwənəŋ na ɗari,
MAT.15.9	yaŋ adarbanən ma henziŋ məs ɗii adaɗɗaŋ,
MAT.15.9	va ma henziŋ na Maŋgəlva.
MAT.15.10	Yaŋ Zezu aye ɗiiyi, apsit na: Məpprəma məpprəmani: 
MAT.15.11	An məs dədawtoŋ ama ɗəf dədawray gən ɓa, amma an dədawgilyen sə mani, ndəni dədawray gəni.
MAT.15.12	Gewleɗ na Zezu azaraŋka zani, apsənən na: Kəsənək na wəpel nok assanək mekret Farisiyenɗe* sa? 
MAT.15.13	Azlan sitik na: Zemve məs məslgan pak an Affən na disiŋ dəslga ɓa, kaptuwənni. 
MAT.15.14	Məppet deŋgerɗe, məkdahaŋ deŋgerɗeŋ. An daŋgar tayək daah daŋgar, sulegit pak wasbəraŋ adəv vovu. 
MAT.15.15	Piyer apsən na: Apprəman səm wən məkpaŋgaŋ ɗa. 
MAT.15.16	Zezu apsit na: Ha kakaŋka'a kapprəmanən ɓa sa? 
MAT.15.17	Kəsənən lahəŋ ɓa sa? An məs dugul ama ɗəf pak adəvən adawtoŋgo kawgilyen aka pəlwa. 
MAT.15.18	Amma an digil kəla ma ɗəffa, sə makran ada zani, ndəni dədawray gəni. 
MAT.15.19	Vi sə makra ɗəffi, wəɗum mbreyit adawgilyoŋ, tahəŋ wəmbəɗanən dəbay gən gəbaya, dəgəɗ gən mana'a ɗarɗarə wəhala, uwa wənna wəpel mbrayen azet ɗiiyi. 
MAT.15.20	Zemvit ennetiŋ dədawray gənən ɗəffa. Amma wəzəm məzaɗa vet ɓa va wənnasban net diŋgiɗti aray gənna ɗəf ɓa.
MAT.15.21	Yaŋ Zezu asil səkəti nani, ambatka aka dələv na Tirus də Sidon. 
MAT.15.22	Guluk Kananiyak naka dələv nani, tədek aza Zezu, təkamanka: Aw Ɗəfdaya wətən Davitti*, awəl saha akawa. Wətu məguluŋgət tat də tuya, tay zəm gət saha diiɗa. 
MAT.15.23	Zezu dəzlan sət ko wən taka ɓa. Gewleɗ nan azoŋko zani, apsənən na: Anah sət təllə vi tatəsbam də giŋgere. 
MAT.15.24	Zezu azlan sit na: Məslən wi viyit ɗii meɓɓet ɓa, say viyit timeŋgiɗ mizet ɗii na Israyel. 
MAT.15.25	Amma ɗak nak tukdu sənək takprata təmna: Aw abaah suwa Ɗəfdaya. 
MAT.15.26	Zezu azlan sətək na: Tay law wəgəm way səbet kirin kapsit kirɗe ɓa. 
MAT.15.27	Təmna: Vaski gesiŋ aw Ɗəfdaya, amma kirɗə vet bo tahəŋ wəfekeŋ way an dədaw bəta səmba vet migilti. 
MAT.15.28	Zezu apsət na: Ɗakə, wətaf nok diiɗay dəgəɗ suk va kəŋgələ. Wətət təmbələk pay dəpaska'a ləŋgə.
MAT.15.29	Zezu asilik səkəti nani, ambatək kla maŋgava pe'e na Galile. Apeŋke aka mosorgo, asanka daka. 
MAT.15.30	Ɗii diiɗa azoŋko zani, akisənənək vədelɗe deŋgerɗe goryomɗe məs zit məmtəni, dit məs gbəgbaɗe meɓɓet diiɗa. Avoŋgitinik amaŋgava Zezu, ambəl gitike. 
MAT.15.31	Ɗii agətaŋgək diiɗa adan awlenin goryomɗe dawpeleŋ, məs zit məmtəni ambəlaŋka, vədelɗe tahəŋ wədawaŋ də tilti, deŋgerɗe tahəŋ ulaŋgə, agakdakanənək Maŋgəlva net Israyelɗe.
MAT.15.32	Zezu ayek gewleɗ nani, apsit na: Nulak səsahit ɗiiyiŋki, vi tahəŋ də in pay hoku tahəŋ də zəga nawzəm ɓa. Nəɓap na wənahsit na məduwaŋ ɓa, vi dəzəmaŋ ɓa may waddeket aka tive an tahəŋ wəmbataŋ. 
MAT.15.33	Gewleɗ nan apsənən na: Aŋga mədawrəh zəga nawzəm awraŋ gap napsit ɗiiyiŋ di? 
MAT.15.34	Zezu assohotike: Dupeŋɗe mbarwaŋ avokum di? Azlansənənək na: Dupeŋɗe buhul gəm kilif suɗike. 
MAT.15.35	Yaŋ Zezu anah sit ɗii na, məsoŋ a fuŋ. 
MAT.15.36	Agimik dupeŋɗe buhul dit kilif suɗike neki, agəɗək soko sən Maŋgəlva, arɗetike, apsitik gewleɗ nani, net bo apsitinik ɗiiyi. 
MAT.15.37	Ndəɗaŋ pak aziminke, abaŋka. Gewleɗ akalanənək dambirgiti aknahək keŋkelɗe buhul. 
MAT.15.38	Wəŋɗa net ɗii də zimnin dupeŋɗe van aɗɗaŋgək zel uzinere poɗo, məŋɗeti gil dit kirin ɓa. 
MAT.15.39	Dərɓagani Zezu apsitik tive sit ɗiiyi, atoŋko adəv bəlay, ambatka aka dələv na Magadan.
MAT.16.1	Farisiyenɗe dit Sadusiyenɗe azoŋko za Zezu kaw rakani. Assohonənək dəgəɗsiti gən sokene vi də sənən gən kpak na Maŋgəlva də sləna. 
MAT.16.2	Zezu azlan sitik na: An pay atəpka, disiŋ tay preŋ, munokum tatə nahaŋ na: Pumpum təki wasan tutuwə. 
MAT.16.3	Dəmpumo bo an disiŋ kirɓiɓ kirɓiɓi, slay buwən ettirke, munokum tatə nəhaŋ na: Buwən wazi dəpaŋka. Kəsənək uɗakan təki də ula disiŋ, amma mbari kaw ɓapən uɗakanən zigeɗ en dədaɗɗaŋ kakaŋ ɓa di. 
MAT.16.4	Ɗiiyen kakaŋkiŋki mbraytiŋ, muluvuluvuɗeŋ tahəŋ wəkayaŋ sokeneɗi amma arəhaŋ na ɓa, say sokene na məs kleŋ Zonas. Yaŋ apeti, ambatə.
MAT.16.5	Paysən gewleɗ adagaraŋ ki pe'e, asgətaŋgək dawgəmən dupeŋɗe. 
MAT.16.6	Zezu anah sit na: Məzi zukum aza wuɗo net Farisiyenɗe dit Sadusiyenɗe. 
MAT.16.7	Gewleɗ atəŋgaŋgək əpel awalaŋ ziti aɓɗaŋ na: Adawpel vas na vi məgəm dupeŋɗe avam ɓayi. 
MAT.16.8	Zezu asənək va adawpeleŋ. Assohotike: Vi mi kədawpeleŋ wənna dupeŋɗe tahəŋ ɓa di? Nokum kpak wətaf nokum gəssi. 
MAT.16.9	Kəpprəmənən tagay ɓa sa? Dəde akokum wənnet dupeŋɗe sle məs nuɗeket sit ɗii uzinere sle də wəŋɗa net dembirgit aknah kekelɗeŋ ɓa sa? 
MAT.16.10	Dəde akokum wənnet dupeŋɗe buhul məs nuɗeket sit ɗii uzinere poɗo, də wəŋɗa net dembirgit aknah kekelɗe ɓa sa? 
MAT.16.11	Vi mi kapprəmanən ɓadi wənnet dupeŋɗe nəpel sukum sa? Məzi zukum aza wuɗo net Farisiyenɗe dit Sadusiyenɗe.
MAT.16.12	Adan gewleɗ apprəmənən na dəpel sit wənna wuɗo net dupeŋɗe ɓa, amma dəziyən gən zit aza wərba zəga net Farisiyenɗe dit Sadusiyenɗe.
MAT.16.13	Yaŋ Zezu ambat a Kaysariya dələv na Filipi. Adaki assohet gewleɗ nani. Mi ɗii adawnahaŋ aka Wətən Ɗəf* di? 
MAT.16.14	Azlansənən na: Ɗii meɓɓeti tahəŋ wənahaŋ na əstə Zaŋ wəgəɗ baptem. Ɗii meɓɓet bo tahəŋ wənahaŋ na əstə Eliyas ɗii meɓɓet bo, tahəŋ wənahaŋ na Zeremiya walla məs kleŋ maɓɓani. 
MAT.16.15	Yaŋ Zezu assoheti: Ya nokum tam nawa nan kədawnahaŋ di? 
MAT.16.16	Simoŋ Piyer azlansənəka: Əstə Messiya Wətən Maŋgəlva* madarani 
MAT.16.17	Zezu apsəna: Zəzay azoko, Simoŋ wətən Zaŋ ɗəf ana gəɓa zə ɗəf dərban suk goŋgaŋ ɓa, amma Affu na disiŋ dərban suko. 
MAT.16.18	Əntatə nah suko: Əstə Piyer, va wənah na milɓe. Aka milɓe nani nədaw ɗii kretiyenɗe nawa. Əmta waday kiyən ɓa kpakə. 
MAT.16.19	Wanəpsuk lakile na kol ma gəla na məlĩ na Maŋgəlva. An məs kəsler akan a duniya, kawsleri akan a disiŋ nge'e, an məs kəsler akan a duniya ɓa kawsleri akan a disiŋ ɓa'a.
MAT.16.20	Yaŋ Zezu anah sit gewleɗ nan na, kədawnahaŋ na ndəni Messiya ɓa.
MAT.16.21	Yaŋ daga pay nani Zezu atəŋ wəpel sit gewleɗ nan məza məɗamma ɓa, amna: Aslək ndaw gən a Zerusalem, ɗii na dələv dit milyeŋge məs dəlveŋge məsənaŋ zəga na ma henziŋ wazəm guwən saha daka, wabaywəni, amma pay ma hoko'o wanəsil səki əmta. 
MAT.16.22	Piyer akdahanək katər gəni, apelsənka, amna: Kay nawa dənah di, Ɗəfdaya, Maŋgəlva wataka. Zev wən nas agəɗ na zok kpak ɓa. 
MAT.16.23	Amma Zezu akpaŋganək harani, apsən Piyer na: Dok səzawa, əstə Satan əstatə kayan nəsbər gən adəv mambray vi wəɗum nok tay vana Maŋgəlva ɓa, amma venet ɗiiyi. 
MAT.16.24	Yaŋ Zezu anah sit gewleɗ nan na: Ɗəffan dəŋgəl wəsbawa say dəppan wəɗumsən kini, dəslan gən məzliwrihe nani dəsbaw gəni. 
MAT.16.25	Vi ko naway dəŋgəl wəkoh gən zeŋgilleni, wazani. Amma ɗəffan dəzan zeŋgillen viwa warəha. 
MAT.16.26	An ɗəf arəhək zəga na duniya pak amma azanək zeŋgilleni, madaw tərsən di? Tay ɓa sam. Ko zəga tay ɗəf nan adapsən na man zeŋgillen ɓa. 
MAT.16.27	Wətən Ɗəf* wade dəgakdak na Affəni, dit maslayɗe nani, wafaɗsən ko nawa pak va wəza nan adaɗɗa. 
MAT.16.28	Gesiŋ nədawnah sukum, ɗii meɓɓet suwalaŋkum amtaŋ na ɓa, say an awlanənək wəzo na Wətən Ɗəffa də məlĩ nani.
MAT.17.1	Dərɓaga wuvoŋ slire, Zezu agəmək Piyer də Zak gəm Zaŋ an məlmən Zak, akek aka gərəm zezeke, ndəɗaŋ katirgiti. 
MAT.17.2	Gəɓa zən akpaŋgək ama hereti. Haran tay wiɗ va paya, lukut nan akpaŋgək babar kaɗɗak kaɗɗak, uwiɗ va təki babara. 
MAT.17.3	Yaŋ gewleɗ hoku nek awlanənək Moyis də Eliyas tahəŋ wəpel də Zezu. 
MAT.17.4	Piyer apsən Zezu na: Ɗəfdaya mogoni məsam gən aŋka. An kəŋgəlka, wanəgəɗ gizlirkeɗe hoku, taka suko, taka sən Moyis, taka sən Eliyas. 
MAT.17.5	Yaŋ dəɓəl wəbay ma wəpel nan ɓa, yaŋ slay buwən məzu wiɗ adeke, asiritike, ɓaɓəlma adek sədəv slay buwən naka, amna: Aŋki wətu an nəŋgələ, əntatə neken zu dəndən sawɓa. Məpprəm mani. 
MAT.17.6	Adan gewleɗ apprəməni, geslne armeke, akdukoŋgək ha mirbisit afuŋ ne'i. 
MAT.17.7	Zezu azarka zeti, arəŋgitke, amna: Məsili, kəgeslne'eŋ ɓa. 
MAT.17.8	Aslanənək hereti, dulaŋ ɗəf ko taka ɓa. Say Zezu katər gəni.
MAT.17.9	Adan adapirkeŋ səka gərma, Zezu abayək meti: Kədawnah sənən ɗəf ɓa say gap an Wətən Ɗəf* asilik səkəti əmta. 
MAT.17.10	Yaŋ gewleɗ assohonəni. Vi mi məsənaŋ zəga na ma henziŋ adawnahaŋ na say Eliyas dədegən dabəŋ tagay di? 
MAT.17.11	Azlan sitik na: Gesiŋ Eliyas wade dabəŋ, də zaɓet gin zigeɗ pakə. 
MAT.17.12	Naw əntatə nah sukum: Eliyas adek səkay, ɗii də sənən ɓa, aɗɗaŋ sənənək an aŋglaŋ, waɗɗaŋ sənən Wətən Ɗəf vaska'a.
MAT.17.13	Gewleɗ apprəmanənək na wənna Zaŋ məgəɗ baptem adawpele.
MAT.17.14	Adan agapaŋ aweleŋgit ɗiiyi, ɗəf adek aza Zezu, akduko abani, 
MAT.17.15	amna: Aw Ɗəfdaya awlu də wətuwəŋka. Tay də gbəgba' na gamba, tay zəm gən saha sawɓa. 
MAT.17.16	Nəki sitik gewleɗ noko, amma də ɓapən wəmbəl gənən ɓa. 
MAT.17.17	Zezu amna: Awlet kana munokum məs wətaf nokum tay diiɗa ɓa, məs mambrayɗe, pay gbəgbari nənzi də munokum kpak di? Məkki su wiyən vani. 
MAT.17.18	Zezu anahsənək witem də gurom ləŋgə, agil səka winəŋka! Agilke ambələk daska'a ləŋgə.
MAT.17.19	Dərɓagani gewleɗ na Zezu azoŋko zan ketirgiti, assohonənka: Vi mi məɓap wəgil gən tuyaŋ ɓa di? 
MAT.17.20	Zezu azlan sitik na: Vi wətaf nokum gəssi. Gesiŋ nədawnah sukum: Va munokum tat də wətaf suɗike va wəlaŋ sita, wakənahaŋ sənən gərməŋka azar saŋka, dok ada, nəsənka wazarə, zəga tay də daw day kikum ɓa. 
MAT.17.21	[Amma zev tuya nani awgilyan ɗarɗar ɓa say duzuliya gəm də wəse meme.]
MAT.17.22	Pay mbərən gewleɗ na Zezu akalaŋgək pak aka dələv na Galile. Apsit na: Wapsənən Wətən Ɗəf* avet ɗiiyi. 
MAT.17.23	Wabay nəni, amma pay ma hokoni wasil səki əmta. Adan gewleɗ apprəmnən vaska aɗəkaŋgək sawɓa.
MAT.17.24	Yaŋ Zezu dit gewleɗ nan agapaŋ a Kafarnahum, mətafaŋ zomorgol na dəv gəla metiŋ naw zuliya azaraŋka za Piyer, assohonənka: Məsən zəga nokuməŋ afaɗ na zomorgol nadəv gəla metiŋ naw zuliya ɓa sa? 
MAT.17.25	Piyer azlan sit na: Wafaɗa. Pay Piyer adawtoŋ adəv gəla, Zezu apel sənək dabəŋ amna: Mbari kəɗum di Simoŋ? Mədəŋgaŋ məfaɗaŋ zomorgol di walla deleɗ na mekeleŋ sit milyeŋge na duniyaŋ di? Ɗii na dələv nan sa, walla melekeɗi? 
MAT.17.26	Piyer azlan sən na: Melekeɗi dədawfaɗaŋ. Zezu amna an vaski na ɗii na dələv afaɗaŋ na ɓa. 
MAT.17.27	Amma vi mədawdan sit gidivit ɓa, doko pe'e, asgan teklem nok eret iŋkile, kilif an kədarma dabəŋ pak agəma, aha' mani wakəra deleɗ na təbəs amani, agime kəfaɗ gən zomorgol naw də an nok pakə.
MAT.18.1	Pay nani gewleɗ na Zezu azaraŋka zani, assohonəni! Naway daya adəv məlĩ na Maŋgəlva di? 
MAT.18.2	Zezu ayak win muzliya, aziw ginik awaleŋgti. 
MAT.18.3	Amna: Gesiŋ nədawnah sukum an kəkpaŋgaŋ kəsoŋ gən va kirin muzliyeɗ ɓa, asna kətoŋgoŋ na məlĩ na Maŋgəlva ɓa samə. 
MAT.18.4	Ɗəf an məs də ɓegən kiyən va win muzliyaŋka, ndəni daya adəv məlĩ na Maŋgəlva. 
MAT.18.5	Ko naway dətaf win muzliya viwa, anaw atafə.
MAT.18.6	Ɗəf məs dəmzla gən wiyən səmbet məs dətafaŋ ɗəɗaah wəlawsən gərəm metiŋgin awlani, dəsganən gən eret iŋkile. 
MAT.18.7	Midi dəlvəŋ arayka, vi tay əmzlagit ɗii adəv mambraya. Tay dədaw takən ɓa, amma bonoy aza ɗəffan dədawsan adəv wənnamzlagiti.
MAT.18.8	An voki walla tuluki amzla gukuk adəv mambraya, atawa asgan faraɗa. Ɗəɗaah wətoŋ də zeŋgille də vok taka walla də tuluk taka, ki wətoŋ də zuk mogon pak aka offo an məs agrak ɓa. 
MAT.18.9	An horok amzla gukuk wəɗɗa mbrayen akdəha asgan faraɗa, ɗəɗaah wətoŋ də zeŋgillok horok taka ki wətoŋ də zuk mogon pak aka offo məs agrak ɓa.
MAT.18.10	Məzi zukum kədawzeletin səmbet muzliyeɗ nawəŋ ko taka ɓa. Əntatə nah sukum: Maslayɗe net tahəŋ aba Affu na disiŋ ziw ziwi. 
MAT.18.11	[Wətən Ɗəf* ade na vi ka koh gən an dəzəyi.]
MAT.18.12	Mbar kəda ɗumoŋ di? An ɗəf tay dit timeŋgiɗ səkatə, yaŋ azə səret taka, apet na kaklaw vaytak kiyit vaytak aka mosorgo ndən kadawkayan an dəzə ɓa sa? 
MAT.18.13	Əntatə nah sukum: An arəhəka, waneken zəni vi time takaŋ adayək kiyit timeŋgiɗ kaklaw vaytak kiyit vaytak məs dəzaŋ ɓeŋki. 
MAT.18.14	Vaski bo Affukum na disiŋ dəŋgəl ko ɗəf taka dəzə gən səka dəlvəŋ ɓa.
MAT.18.15	An məlmuk agəɗ sukuk mbrayen, dokə pel sən munokum sula sula. An apprəmək moko asna kəkoh gənəka. 
MAT.18.16	Amma an aɓoŋko dəpprəm mok ɓa, doko zan də ɗəf taka walla ɗii sula, vi uwəli pak dəsan gən aka saydawa net məɗɗaŋ saydawa sula walla hoku va məverin. 
MAT.18.17	An aɓoŋko dəpprəm met ɓa, say anah sit kretiyenɗe. An aɓoŋko say mula zokum va dəsən Maŋgəlva ɓa walla va malaka.
MAT.18.18	Gesiŋ nədawnah sukum: An məs kəslereŋ akan aka dəlva fuŋ ɓa, kawsleri akan a disiŋ ɓa'a. An məs kəslereŋ akan aka dəlva fuŋ, kaw sleri akan a disiŋ nge'e.
MAT.18.19	Əntatə nah sukum: An ɗii naka dəlva fuŋ sula aslereŋgək vi kassoh də wəzuliya. Affu na disiŋ wapsiti. 
MAT.18.20	Vi an ɗii akkalaŋgək sula ko hoku vi iya nawa wanəsaw aweleŋti.
MAT.18.21	Yaŋ Piyer ade za Zezu, assohoni: Ɗəfdaya, an məlmu asbanək wəgəɗ su mbrayen na, nəviyan sən gən təl mbarwa di? Təl buhul sa? 
MAT.18.22	Zezu azlan sənək na: Awwo təl buhuli ɓa, amma təl kaklaw buhul təl buhul. 
MAT.18.23	Yaŋ amna: Awla an va məlĩ na Maŋgəlva aslə: Məlĩ maɓɓan aŋgəl məɗɗaŋ wəza nan dəŋɗan sənən gən wəŋɗa na arya nani. 
MAT.18.24	Yaŋ atəŋ wəza nani aki sənənək ɗəf məs adasban dəmən akan suleyɗe natəbəs gap dubuɗe. 
MAT.18.25	Ɗəf nan tay də zəga nafaɗ dəmən nan ɓa. Yaŋ daya net aɗi wənnan də vələn gəni. Ndəni dət ɗak nani gəm kirtin pak kaw faɗ dəmən nani. 
MAT.18.26	Yaŋ ɗəf nak akduk takpran aba daya nan naka akamani, amna: Kamə arma mokroko, məlĩya, wanəfaɗ pakə. 
MAT.18.27	Yaŋ daya nan awələk saha kani, apansənək dəmən nak pakə.
MAT.18.28	Yaŋ məgəɗ wəza nak agili, aləmək də ɗəf dədaɗɗa wəza dəndən an məs dəmən nan akan suleyɗe səkat taka, armak wəlani ahərəsləka, amna: Afaɗ su dəmən nawa. 
MAT.18.29	Məgəɗ wəza dəndən nok akdukuk abani akamanka, amna: Kamə arma mokroko wanəfaɗ suko. 
MAT.18.30	Amma aɓoŋko, asganək a daŋgay say an afaɗək dəmən nan pakə. 
MAT.18.31	Yaŋ məɗɗaŋ wəza dəndən meɓɓet awlanən vaska, assetik sawɓa, adoŋko, anahsənənək daya net pak an dəgəɗə. 
MAT.18.32	Yaŋ daya net aya ɗəf naka, apsən na: Nok məgəɗ wəza mbrayuk kənani, nəviyan sukuk dəmən nok pak vi kəkamawa. 
MAT.18.33	Kaŋ mogoni kuwəl gən saha aka məgəɗ wəza də is va nəwəl saha akokəŋ ɓa sa? 
MAT.18.34	Gədəv daya net adək akan diiɗa sawɓa asganək a daŋgay tattuwãha say dəfaɗ gən dəmən nan pakə. 
MAT.18.35	Yaŋ Zezu anah akan na: Vaski Affu na disiŋ adawgəɗ sukum, an kəviyanən mambray net ɗiiyen dəɗɗaŋ sukumən mbrayen də mokrokum taka ɓa.
MAT.19.1	Adan Zezu agrak wəpeləŋka, apanək dələv na Galile, ambatka aka dələv na Zude dəgar ki məlpa na Zordan. 
MAT.19.2	Ɗii diiɗa asbanənka, ambəlgitik məs gbəgbaɗe neti.
MAT.19.3	Ɗii səmbet Farisiyenɗe* azoŋko zani vi karman də wənna mani. Assohonənka:
MAT.19.3	Ma henziŋ apanək tive sən ɗət narɓəh guluk viyan dəgəɗ pak sa? 
MAT.19.4	Azlansitike: Kəŋɗanən an məverin ɓa sa? Daga wətəŋ nani Maŋgəlva aɗɗak ɗəf mizilin dət gulku. 
MAT.19.5	Yaŋ amna: Vi vaski ɗəf wapan affən dət man pakə, wasapaŋ dət goni, wakpaŋgaŋ gəɓa zit taka. Akpaŋgaŋ na ɗii sula əmpa ɓa, amma gəɓa zit taka. 
MAT.19.6	Vaski asoŋ na sula əmpa ɓa, amma wakpaŋgaŋ gəɓa zit taka. Vi vaski zəga məs Maŋgəlva asapani, ɗəf adawɗakan ɓa. 
MAT.19.7	Farisiyenɗe* assohonənka: An vaski na, vi mi Moyis aɗi wənnan na ɗəf dəpsət gən ɗerewel sət ɗak nan an arɓəhtək di? 
MAT.19.8	Zezu azlan sitik na: Moyis apsukum tive narɓəh gil nokum na vi mokrokum ɓəlli. Amma daga wətəŋ nani tay vasɓa. 
MAT.19.9	Əntatə nah sukum: An ɗəf arɓəhtək goni, an vi arəmət daɗɗa mana'ayi ɓa, an akayək guluk maɓɓata agəɗək mana'a.
MAT.19.10	Gewleɗ nan aɓɗaŋ na: An wən na ɗəf dət guluk tay vas na, ɗəɗaah ɗəf adaw kay guluk ɓa. 
MAT.19.11	Zezu azlan sit na: Ɗii pak dədasbanən wərbas ɓa, say ɗiiyen Maŋgəlva apsit sembe. 
MAT.19.12	Wən tay temtem dədah tak ɗii daw kay gulku: Ɗii meɓɓet tahəŋ zit tay ɓa daga sədəvit meti, ɗii meɓɓet tahəŋ mərgeti, ɗii meɓɓeti awkayaŋ gil ɓa vi məlĩ na Maŋgəlva. Ɗəffan naw ɓap wətaf wərba nani dətafa.
MAT.19.13	Yaŋ ɗii aki sənən kirin memeɗeŋɗe sən Zezu, vi dəɗi gən van aketi, dəzuli gən aketi, amma gewleɗ nan atekinik ɗii daw kiti. 
MAT.19.14	Yaŋ Zezu apsit na: Məpet kirin memeɗeŋɗe dəzoŋ azawa, kətek nən ɓa, vi məlĩ na Maŋgəlva tay viyit kirinen veŋki. 
MAT.19.15	Agəɗ sitik zəzay də wəɗi van aketi, yaŋ asil səkəti nani ambatka.
MAT.19.16	Yaŋ ɗəf maɓɓan ade aza Zezu, assohoni: Wəza mogon awani nədaɗɗa nərah gən zeŋgille an məza agrak na ɓa di? 
MAT.19.17	Zezu anah sənək na: Vi mi kəssohon zəga mogon di? Zəga mogon tay ɓa, say tətakay mogoni. An mokaka zeŋgille məza agrak na ɓa, say asbet mehenziŋɗeŋki. 
MAT.19.18	Assohonək Zezu, mehenziŋɗe awet di? Zezu azlan sənək na: Kədawbay gəbay ɓa, kələɗɗa mana'a ɓa, kədawhal ɓa, kədawa wən aka ɗəf ɓa, 
MAT.19.19	agakdakan affuk dət moko, aŋglu meggok va kəŋglu ki zuko. 
MAT.19.20	Gawla nak amna: Me henziŋɗe es pak nəŋɗetike nərmak wənneti, awan dəpəl su naɗɗa kan di? 
MAT.19.21	Zezu apsən na: An kəŋgələk wəsok salala, dokə vəl arya nok pakə, apsit deleɗ nan sit muzurayɗe, vas na wakərah zəga nan məzaɓan a disiŋ. Asna kəde gən wəsbaw kana. 
MAT.19.22	Adan gawla apprəm wəpel vaska, ambatka, makran asanka vi arya nan tay diiɗa sawɓa.
MAT.19.23	Zezu anah sit gewleɗ nan na: Gesiŋ nədawnah sukum, tuwãhi məs arya dətoŋ gən məlĩ na Maŋgəlva. 
MAT.19.24	Əntatə nah sukum əmpa: Ɗəɗaah zlogomo watoŋ dəmba batal ki məs arya wətoŋ məlĩ na Maŋgəlva. 
MAT.19.25	Adan gewleɗ nan apprəmənən vaska, agətaŋka, aɓɗaŋ na: Haya, an vaski na naway nawkoh di? 
MAT.19.26	Zezu asəŋletike, amna: Azet ɗiiyi wərəh nan tuwãyi, amma aza Maŋgəlva wərəh nan tay tuwãh ɓa.
MAT.19.27	Yaŋ Piyer anahsən na: Yaŋ nam pak məpanək zəga nam pak mənam tatəsboko, kawsan səm mbar kandi? 
MAT.19.28	Zezu apsit na: Gesiŋ nədawnah sukum. Pay Wətən Ɗəf* adawsan aka mazaŋga na gakdak nani aka dələv meleketeni, munokum məzəsbawən klaw kikum sulaŋ wakəsoŋ də ina aket mezeŋgeɗ na məlĩ klaw kiyit sula vi kawtaw kita aka ma əlfa net Israyelɗe klaw kiyit sula. 
MAT.19.29	Ko mədəŋgaŋ dəpanən gəla neti milmiŋgiɗit mezeŋgilleketi, dit muguluŋgiti dit migilti dit kirtiti gəm gulyeŋɗe neti viwa, warəhən təl səkatə, warəhaŋ zeŋgille məza agrak na ɓa'e. 
MAT.19.30	Amma ɗii diiɗa en nabe kakaŋka wakpaŋgaŋ dərɓe, ɗii diiɗa en na dərɓe kakaŋka, wakpaŋgaŋ ɗii nabe.
MAT.20.1	Də aŋki məsla məlĩ na Maŋgəlva: Affən guli net wəleŋɗe agilik də mompumo pum vi kaw kay ɗii na wəza na guli nani. 
MAT.20.2	Aslerik dənɗaŋ kawfaɗ sit an va adaɗɗaŋ ɗay ɗayə, pay taka pak suley suley, akek aka wəza na guli nani. 
MAT.20.3	Agil kəmpa də təbəs vaytakə, awlek ɗii meɓɓeti tahəŋ ziw ziw a gəla lumu, wəza net tay ɓa. 
MAT.20.4	Apsit na: Nokum bo məduwaŋ a gulyo anawda, anəfaɗ sukum an məs dəslə azokum. 
MAT.20.5	Adoŋko a gulyo ananda. Yaŋ affən guli agil tataŋ pay əmpa, agilik də təbəs hoku'e aɗɗak va an laŋka. 
MAT.20.6	Agilik də təbəs sle əmpa, arəhik ɗii meɓɓet tahəŋ ziw ziw a gəla lumu, wəza net tay ɓa əmpa. Assohotike vi mi kədasɓətaŋ mekeleŋ məza wəza ɓaŋ di? 
MAT.20.7	Azlan sənənək na: Vi ɗəf tay dəssohom aka wəza ɓa. Anahsitik na: Mide, mədoŋ məgəɗ wəza a gulyo nawda.
MAT.20.8	Adan pay atəpə, affən guli anahsənək ɗəfdaya na wəza nani: Aye məɗɗaŋ wəza, afaɗ sit deleɗ neti, atəŋ aket ɗiiyen dəzoŋ dirɓe a gulyo, kəbay gən mok aket ɗiiyen dəzoŋ dabəŋ a gulyo. 
MAT.20.9	Ɗiiyen məs dədoŋ a guli də təbəs sle azoŋko, arəhaŋgək ko naway suley suley. 
MAT.20.10	Yaŋ ɗiiyen dədoŋ a guli dabəŋ azoŋko azet na warəhaŋ diiɗa, amma apsitik net bo suley suley. 
MAT.20.11	Atafənək də wəɗɗa wərwər aka affən gulyo. 
MAT.20.12	Aɓɗaŋ na: Awla məs dəɗɗaŋ wəza adəv təbəs taka kaaka'ə, yaŋ kəfaɗ sit daka daka də mənamə, mənam akən məzəm saha dasɓəta ara pay kəkaha daɗɗa wəzaŋka. 
MAT.20.13	Amma affən guli azlanək sən ɗəf taka səmbeti, amna: Baynawa, nəgəɗsuk mataka taka ɓa. Məsler də'is aka suley pay taka ɓa sa? 
MAT.20.14	Agəm suley noko, doko, naw nəŋgəl kaw faɗ sən ɗəffan dəgəɗ wəza dirɓe dirɓe va nəfaɗ sukəŋka. 
MAT.20.15	Walla nəɓapna wəɗɗa wəza dit suleyɗe naw va nəŋgəl ɓa sa? Walla kotorok kəgəɗ vi nəgəɗ mogoni? 
MAT.20.16	Zezu abayək ma wəpel nan də wənəh na: Vaski bo ɗii na dirɓe wakpaŋgaŋ ɗii nabe, ɗii nabe wakpaŋgaŋ dirɓe.
MAT.20.17	Adan Zezu ada dan a Zerusalem, andek gewleɗ nan klaw kiyit sula katirgiti. Adan adawmbataŋ, apelsitike, amna: 
MAT.20.18	Məpprəma, mənam tatəpeŋ a Zerusalem, adak na wapsənən Wətən Ɗəf* avet ɗii gugiriɗ net məs dəlveŋge, dit mərbaŋ zəga na ma henziŋ na Maŋgəlva. Watawaŋ kita namta kani. 
MAT.20.19	Wapsitin avet ɗiiyen dəsənən Maŋgəlva ɓa, waranəni wavərnəni wakpanən akawlaŋga məzliwrihe. Amma pay mo hoko'o wasil səki əmta.
MAT.20.20	Yaŋ met kirtin Zebede təzar aza Zezu dit kirtita. Tukduko bani vi kassoh zəga vani. Zezu assohotəka: Məkəŋgəl di? 
MAT.20.21	Təpsən na: An akətaf su na nəŋgəl kirtiwiŋ taka dəsan gən aka vok də zəŋ, taka aka vok zlaɓay adəv məlĩ noko. 
MAT.20.22	Zezu azlan sətək na: Kəsənaŋ an kədassohoŋ ɓa. Wakəɓapən wəsa huloŋ na bonoy məs nədaw sa van sa? Aɓɗaŋ na: Waməɓapa. 
MAT.20.23	Zezu azlan sitik na: Wakəɓapən wəsət huloŋ na bonoy nawa, amma wəsuwa aka vaw dəzəŋ walla aka vaw zlaɓay, əntə nədapsit ɓa, amma ɗiiyen məs Affu awel tay viti, ndəɗaŋ dədawrəhaŋ.
MAT.20.24	Adan gewleɗ klaw apprəmən vaska, gidivit adək aka ɗəf də məlməni. 
MAT.20.25	Yaŋ Zezu aye pakə, apsit na: Məlĩ net ɗii watak kiyit də gagay nani, ɗii gugiriɗ bo tahəŋ wərbanən gakdak neti. 
MAT.20.26	Amma wən adaɗɗa vas awaloŋkum ɓa. An ɗəf taka aŋgələk kawsan daya say dəsaŋ gən məgəɗ wəza nokum. 
MAT.20.27	Ɗəf taka suwalaŋ kum aŋgələk kawsan daya, say dəsaŋ gən balam nokum. 
MAT.20.28	Ko Wətən dəffa dəde vi ɗii dəɗɗaŋ sənəŋ gən wəza ɓa, amma vi dəgəɗ gən wəza sit ɗiiyi, apanək zeŋgillen vi kawkohgit ɗii diiɗa.
MAT.20.29	Adan agilyoŋ suwalaŋ gəla na Zeriko, ɗii diiɗa asbanənək Zezu. 
MAT.20.30	Daŋgerɗe sula tahəŋ aba tive, apprəmənək Zezu tay toŋgo, atəŋgaŋgək wənzla vamvəlla, aɓɗaŋ na: Aw Ɗəfdaya wətən Davitti*, awəl saha kamə. 
MAT.20.31	Yaŋ ɗii ahayetini dəɓətaŋ gəni. Amma anzlaŋgək vamvəl dayki laŋka aɓɗaŋ na: Ɗəfdaya, wətən Davitti, awəl saha kamə. 
MAT.20.32	Zezu aziwke, ayeke, assohotike: Mi kəŋglaŋ nəgəɗ sukum gən di? 
MAT.20.33	Azlanənək na: Ɗəfdaya vi haram duwəl gəni. 
MAT.20.34	Zezu awələk saha keti, arəŋ gənək hereti, go'ləŋgə heret daŋgerɗe sula akolko asbanənka.
MAT.21.1	Adan azaraŋ go'o də Zerusalem, agapaŋgək awalaŋ gəla na Baytifage, amaŋgava gərəm na hereme, Zezu aslənək gewleɗ nan sula. 
MAT.21.2	Apsit na: Mədoŋ awalaŋ gəla an na bokum ndaka, kakaŋka ni wakərəhən koro dət wətən bəlatəkə tahəŋ mineti. Məpəle, məkisuwe. 
MAT.21.3	An ɗəf tay nah sukum ko mi pakə, mənahsən na: Wəray Ɗəfdaya taya zeti, wapan sukum.
MAT.21.4	Agəɗ vas na vi wəpel na məs kleŋ dəsaŋ gən gesiŋ, amna:
MAT.21.5	Mənahsən walaŋ gəla metiŋ na, Siyona.
MAT.21.5	Awla məlĩ nok tayizan anokda awkaɓ ɓa,
MAT.21.5	tay kaa'a aka koro, akat bəlatək nata.
MAT.21.6	Gewleɗ nan ambataŋka aɗɗanənək va Zezu anahsiti. 
MAT.21.7	Akisənənək koro gəm bəlatək nata. Apakənək lukutɗe net aket korɗe Zezu apaŋka. 
MAT.21.8	Ɗii diiɗa apakənək lukutɗe aka tive, 
MAT.21.9	ɗiiyen dərɓaga Zezu dit ɗiiyen na bani tahəŋ wəpeleŋ də wənzla vamvəlla: Gakdak na wətən Davitti, Maŋgəlva dəɗɗa zəzay nan aka ɗəf məzəzan də iya na Ɗəfdaya, gakdak aza Ɗəfdaya na disiŋ.
MAT.21.10	Adan Zezu adawtoŋ a Zerusalem, walaŋ gəla metiŋ pak aggrəŋgaŋka. Yaŋ adawnahaŋ na: Aŋ naway yaŋ di? 
MAT.21.11	Ɗii azlan sitin na: Zezu məs kleŋ na Nazaret naka dələv na Galileyi.
MAT.21.12	Yaŋ Zezu atoŋ adəv gəla metiŋ naw zuliya. Arɓihik məvəlaŋ zəga dit məlbahaŋ zəga nadəv gəla nan pakə, aslkərək akoti net mədəɗaŋ deleɗi may mazaŋgeɗ net məvəlaŋ mukuɗuŋgileɗ na maha. 
MAT.21.13	Apsit na: Va məverin adəv ɗerewel na, Maŋgəlva amna: Gəla naw ndəni gəla na zuliya, amma nokum kəkpaŋganənək va bətəŋ net məvoŋgoŋ tive.
MAT.21.14	Deŋgerɗe dit vədalɗe pak azoŋko za Zezu adəv gəla metiŋ naw zuliya, ambəl gitike. 
MAT.21.15	Ɗii gugiriɗ net məs dəlveŋge dit məsənaŋ zəga na ma henziŋ na Maŋgəlva gidivit adək sawɓa, vi awlanən wəza an nagət akanəŋ agəɗəŋka. Kirin bo tahəŋ wənzlaŋ vamvəl adəv gəla metiŋ naw zuliya, tahəŋ wənahaŋ na: Gakdak aza wətən Davit*. 
MAT.21.16	Apsənən Zezu na: Kapprəmək an Kirniŋ adaw nahaŋgəŋ sa? Zezu azlan sitik na: Haha, əntatə prəmni. Kəŋɗanən an məverin ɗaah ɓa sa: Də met kirni dit en muwaɗaŋ bideŋ wənna gakdokok algilyani. 
MAT.21.17	Yaŋ apeti, agil suwalaŋ gəla metiŋ, ambatka a Baytaniya adak avoŋgu.
MAT.21.18	Vit pumpum nan də mompumo yaŋ Zezu ada milyan awalaŋ gəla metiŋ may adaka. 
MAT.21.19	Awlak sukoyo aba tive, amzlaka mbrani, amma dərah uwa nan ɓa, say gaslamba nan kaaka'ə. Yaŋ Zezu anah sən sukoyo na: Kuwəna ɗaah ɓa. Go'ləŋgə sukoyo akəlka. 
MAT.21.20	Yaŋ gewleɗ nan awlanən vaska, agətaŋgək sawɓa. Assohonənək Zezu: Dewɗe sukoyoŋ aŋkəl go'ləŋ di? 
MAT.21.21	Zezu azlansitike: Gesiŋ nəda nah sukum: An munokum tat də wətafa, məza kuzuŋ ɓa, wakəɓapaŋ wəɗɗaŋ say an va nəgəɗ sən sukoyo kakayi ɓa, amma an dayki aska. An va kənahaŋgək sən gərməŋ na azar saŋka, doko pe'e, wagəɗə. 
MAT.21.22	An munokum tat də wətafa wakərəhaŋ an məs kəssohoŋ pakə.
MAT.21.23	Yaŋ Zezu atoŋ adəv gəla metiŋ naw zuliya*, atəŋgək wəpel wən na Maŋgəlva daka. Ɗii gugiriɗ net məs dəlveŋge dit Yahudiyenɗe azoŋko zani, assohonənka: Də sembe nami kəɗɗe zigeɗiŋ di? Naway dəpsuk sembe nan di? 
MAT.21.24	Zezu azlan sitik na: Naw van wanəssohokum tamə. An kəzlan suwənka, naw bo wanənah sukum təki nərəh sembe naɗɗe zigeɗiski. 
MAT.21.25	Naway dəslən Zaŋ məgəɗ baptem di? Maŋgəlva sa, walla ɗiiyi? Atəŋgaŋgək wəbay ma awalaŋ ziti də wənah na: An mənahək na: Maŋgəlva dəsləna, wassohomna: Ya vi mi kətafnən ɓa di? 
MAT.21.26	Amma an mənahək na ɗiiyəŋ dəslənnəni, say mə geslne səm sit ɗiiyi, vi ɗii pak asənənək Zaŋ məs kleŋgi. 
MAT.21.27	Vi vaski azlan sənənək na: Məsən ɓa. Zezu apsit na: An vaski na naw van tam nənah sukum na sembe məs nədeɗɗe zigeɗis dəndən ɓa.
MAT.21.28	Zezu amna: Mi kədaɗɗumoŋ akawənaŋ di? Ɗəf tay dit kirin sula. Yaŋ ambat aza wiyən an dabəŋ, apsən na: Doku gəɗ su wəza a guli net wəleŋɗe dəpaŋka wətuwa. 
MAT.21.29	Yaŋ azlan sən na ndaw na ɓa. Amma dərɓagani aɗumko, ambatka gulyo. 
MAT.21.30	Yaŋ affən ambat aza ma sula'ən, anahsənək an məs anahsən wiyən an dabəŋ naka. Nan azlan na: Əndawa əbba. Amma dəmbat ɓa. 
MAT.21.31	Awaleŋgit kirin sules na naway dəgəɗ əŋgla na affən di? Aɓɗaŋ na: An dabəŋ dəɗɗa. Yaŋ Zezu apsit na: Gesiŋ nədawnah sukum: Mətafaŋ zomorgol dit gil məpolkoyeɗ watoŋgoŋ məlĩ na Maŋgəlva dabəŋ kikum. 
MAT.21.32	Zaŋ adeke arban sukumək tive an mogoni kətafnən ɓa. Amma mətafaŋ zomorgol dit gil məpolkoyeɗ atafnənka. Ko dərɓaga kulanən vaska kətubiyaŋ vi kətafənən gən ɓa.
MAT.21.33	Ya məpprəm wən məkpaŋgaŋka: Ɗəf maɓɓan tayi, agəɗək guli net wəleŋɗe abasək man də mambara, akuhuk katafay naw ɗot uwa net wəleŋɗe, arkak gəla naw ga guli nani. Appanək guli van avet məɗɗaŋ wəza, ambatək malaka. 
MAT.21.34	Yaŋ pay naɓu uwa net wəleŋɗe agapə, aslinik gewleɗ nan azet məɗɗaŋ wəza vi dəpsənəŋ gən haran nani. 
MAT.21.35	Məɗɗaŋ wəza armeninik masləŋɗe nani, avərənək an taka, an taka bo abayənka mahoko'it bo, askanənək dit kuneŋge. 
MAT.21.36	Affən guli aslinik ɗii diiɗa daykiyit en laŋ neki, aɗɗaŋ sitinik va aɗɗaŋ sitin ɗiiyen dabəŋ neki. 
MAT.21.37	Aslənək wətəni amna: Wagakdakanən wətuwəŋka. 
MAT.21.38	Adan məɗɗaŋ wəza a gulyo awlanən wətəni, anahaŋgək awalaŋ ziti: Ndəni məzəm gəla aza guliŋka. Aɓɗaŋna məbay səmə guli nan dəsaŋ gən kanamə. 
MAT.21.39	Armanənka agil gənənək ama poho na gulyo, abaynənka.
MAT.21.40	Zezu assohotike: Kaŋ yas na, an affən guli net wəleŋɗe adek na, ma dawgiɗ sit ɗii'is di? 
MAT.21.41	Azlan sənənək na: Wabeye məza ula saha aket ɓa, wappan guli nan avet ɗii meɓɓeti, en məs napsənən uwa net wəleŋɗe va aŋgələ. 
MAT.21.42	Zezu apsit əmpana: Kəŋɗanən ɗaah an məs məverin ɓa sa?
MAT.21.42	Kunəŋ məs mərkaŋ gəla asgaŋgəŋka,
MAT.21.42	awla ndəni dəkpaŋ kuwən na sləma.
MAT.21.42	Vaski an məs Ɗəfdaya agəɗə,
MAT.21.42	as sokeneyi amaramə.
MAT.21.43	Zezu aməs kənah na: Vi vaski əntatə nah sukum: Maŋgəlva wagəm haran nokum sədəv məlĩ nani, wapsit ɗii meɓɓeti məs dədawaŋ uwa mogoni adəv məlĩ nani. 
MAT.21.44	[Ko naway dəsbər aka kunəŋka wanzlan zəni. Ya an kunəŋ abətək aka ɗəffa, watakaɗɗan va burɗuku.]
MAT.21.45	Ɗii gugiriɗ net məs dəlveŋge dit Farisiyenɗe* apprəmən wən məkpaŋga an Zezu anahəŋka, asənənək pak aket apeli. 
MAT.21.46	Yaŋ akayaŋ kuket narmani, amma geslne armek sit ɗiiyi, vi ɗii tahəŋ ulanən va məs kleŋ.
MAT.22.1	Zezu apel sitik wən məkpaŋga maɓɓan əmpa, apsit na: 
MAT.22.2	Awla an va məlĩ na Maŋgəlva aslə dəndən: Məlĩ tay ɓel sən guluk sən wətəni. 
MAT.22.3	Yaŋ aslin gewleɗ nan wədawye ɗii aka zəga nawzəm nawɓel naka, amma də ngəmaŋ wəzoŋ ɓa. 
MAT.22.4	Yaŋ aslin gewleɗ meɓɓeti də wəɗi sit wənnan na: Mənah sit ɗii məyet na: Mətawi wəllet bəlateɗe dit məgetgeɗe məkərti zəga naw zəm pak mədani. Zəga pak məzaɓani. 
MAT.22.5	Amma ɗii məyet dəslgaŋ sləma ɓa ambataŋgək wəɗɗanən anneti, ɗəf maɓɓani a guli nan mbatə ɗəf maɓɓan tamə wəman vani, 
MAT.22.6	ɗii dembirgit armeninik gewleɗ na məlĩ neki azəm gitinik saha, abayninke. 
MAT.22.7	Gədəv məlĩ adəka, aslinik sozeɗ nani kawbey ɗii neti məzlani walaŋ gəla neti. 
MAT.22.8	Yaŋ apsit gewleɗ nan na: Mədani zəga nawzəm naw ɓel səkay, amma ɗiiyen məyet dərəhaŋ wəzoŋ ɓa. 
MAT.22.9	An vaski na ɗəɗaah məbal aket tiveɗ pakə, məya ko naway kərəhaŋ pakə, dəzoŋ wəzəma. 
MAT.22.10	Məɗɗaŋ wəza ambataŋka aket tiveɗi, ayeninik ko naway arəhaŋ ɗii məɗɗaŋ mambray dit məɗɗaŋ mogon pakə. Gəla aknahək dit ɗiiyi.
MAT.22.11	Məlĩ atoŋko kawle ɗii məyeti. Awələk ɗəf aweleŋgit ɗiiyi, məs dəgul lukut naw ɓel ɓa. 
MAT.22.12	Amna: Baynawa mbari kətoŋ aŋ məza lukut naw ɓel ɓaŋ di? Dərah nawzlan sən ɓa. 
MAT.22.13	Yaŋ məlĩ apsit gewleɗ nan na: Məɓɓruk tələn də van pak məsgan ara guzliyo, də həm gən də əmpəran slayən adaka. 
MAT.22.14	Yaŋ Zezu aməs nah na: Ɗii məyet diiɗa amma məs məwelit tahəŋ diiɗa ɓa.
MAT.22.15	Farisiyenɗe* akalaŋka vi kaɗɗa kuket narma Zezu də wəpel nani. 
MAT.22.16	Aslininik gewleɗ neti dit gewleɗ na Herodə aza Zezu, apsənən na: Məsən zəga, məsənka ɗəffan təstəs kənani, istat ərban tive na Maŋgəlva də goŋga kaw geslne sən wəpel net ɗii ɓa, vi nok kaslga sləma əwelet ɗii ɓa. 
MAT.22.17	Mbar kədaɗum di anah səm ɗa: Ma henziŋ atakək əpsən zomorgol sən məlĩ na Roma sa walla də tak ɓa? 
MAT.22.18	Zezu asənək wəɗum netiŋ mbraynəŋka, apsit na: Awlet kana, məluvuluvu nokuməŋka, vi mi kədaslənaŋ pêveŋ abaw di? 
MAT.22.19	Mərban su suley an kəda faɗaŋ zomorgol dəndən vani. Arban sənənək suley na təbəsə. 
MAT.22.20	Yaŋ Zezu assoheti: Aŋ foto na naway də iya na zanəŋ məvernəŋ di? 
MAT.22.21	Aɓɗaŋ na: Foto na məlĩ na Romayi. Zezu apsit na: Məmndagan sən an dəslə aza məlĩ na Roma, məpsən Maŋgəlva bo an dəslə səni.
MAT.22.22	Adan apprəmən wəzlan nan vaska, agətaŋka, yaŋ apanəni ambataŋgə.
MAT.22.23	Pay nan Sadusiyenɗe azoŋko za Zezu. (Net tahəŋ wənahaŋ na wəsilya tay səka əmta ɓa.) Assohonənək Zezu: 
MAT.22.24	Məsən zəga, Moyis anahək na: An ɗəf amtək məza əppa kirin ɓa, say məlmən dəzəm gən gəla zat guluk nani dəɗi sən gən zev ɗəf nani. 
MAT.22.25	Yaŋ ɗii meɓɓet tahəŋ awalaŋgəm də məlma zit buhul. An dabəŋ akayək gulku amtəka duwaŋ kirin ɓa, mbagət guluk katərgəta. 
MAT.22.26	Ma sula'ən azəmək gəla zata, nan bo amtəka duwaŋ kirin ɓa, vaski də mo hoko'it pakə, ha ndəɗaŋ buhul pak azəmaŋgək gəla zata dəpaŋ kirin ɓa. 
MAT.22.27	Yaŋ dərɓeget pak guluk bo təmtəka. 
MAT.22.28	Ya kaŋ an vaski na pay wəsilya səka əmta na ga nawa təl sat səmbet kandi? Vi ndəɗaŋ buhul pak aɗitənka.
MAT.22.29	Amma yaŋ Zezu azlan sit na: Munokum tatə Zaŋ sawɓa, vi kəsənən an məverin adəv ɗerewel ɓa də sembe na Maŋgəlva pak kəsənən ɓa. 
MAT.22.30	Pay wasilyo net ɗii mimtiti, akayaŋ na guluk ɓa, wakpaŋgaŋ va maslayɗe na Maŋgəlva a disiŋ. 
MAT.22.31	Kəŋɗanən an məs Maŋgəlva apel aka wən nasilyo səka əmta ɓa sa? Amna: 
MAT.22.32	Əntə Maŋgəlva na Abraham gəm Maŋgəlva na Isak, Maŋgəlva na Zakubu. Maŋgəlva net ɗii mimtiti ɓa, amma Maŋgəlva net ɗii medereti.
MAT.22.33	Ɗii dəpprəmənən pak agətaŋgək aka wəpel nan sawɓa.
MAT.22.34	Adan Farisiyenɗe* apprəmənən na Zezu adayək kiyit Sadusiyenɗe də wəpel nani, akkalaŋka. 
MAT.22.35	Ɗəf suweleŋgit taka, məsən zəga na ma henziŋ na Maŋgəlva aŋgəl karma Zezu də wəpel na mani, assohonəka: 
MAT.22.36	Məsən zəga ma henziŋ awani dəday kiyit pak di? 
MAT.22.37	Zezu azlan sənək na: Aŋglu Maŋgəlva Ɗəfdaya nok də makrok pakə, də zeŋgillok pakə, də wəmpəs nok pakə. 
MAT.22.38	Ndəni ma henziŋ an dəday kiyit pak də gakdak pakə. 
MAT.22.39	Ma sula'ən bo tay va ndəni. Aŋglu meggok va kəŋglu zuko. 
MAT.22.40	Ma henziŋ na Moyis də wəpel net məs kleŋɗe pak asapək adivit ma henziŋɗe suleski.
MAT.22.41	Zezu assohotik Farisiyenɗe* məs də kalaŋ adaka: 
MAT.22.42	Mbar kədaɗumoŋ aka Messiya di? Wətən naway di? Apsənən na: Wətən Davitti*. 
MAT.22.43	Zezu apsit na: Ya an vaski na mbari Davit aya na Ɗəfdaya di? Əmpəs na Maŋgəlva arban sənəka vi vaski anah na:
MAT.22.44	Ɗəfdaya anahsən Ɗəfdaya naw na:
MAT.22.44	Asok aka va dəzəŋ nawa,
MAT.22.44	nəvoŋgiti gən məzuzelkun amba tulko.
MAT.22.45	Ya an Davit ayak na Ɗəfdaya səŋgay Krestu adak kpaŋ wətən di?
MAT.22.46	Ɗəf tay dəzlan sən wən ko taka ɓa, daga siskiŋ ko naway makran wəzla dassoh wənna.
MAT.23.1	Yaŋ Zezu apel sit gboŋ net ɗii dit gewleɗ nani, amna: 
MAT.23.2	Mərbaŋ zəga na ma henziŋ dit Farisiyenɗe məpsiti tive napprəman ma henziŋ na Moyis sit ɗiiyi. 
MAT.23.3	Məgakdeketi məsban an adawpeleŋ, amma kədasbanən wəza net ɓa samə, vi aɗɗanən an məs adarban sitin ɗii ɓa. 
MAT.23.4	Vi net tahəŋ winanən zəga gakdaka tahəŋ wəslan sitin aket ɗiiyi, amma neti awrəŋ gənən ɓa ko də mətəl ɗəffa abaahaŋ sitin ɗii ɓa. 
MAT.23.5	Tahəŋ wəɗɗanən wəza net pak vi ɗii dulenən gəni. Tahəŋ wəhewin ləlayeɗ gugiriɗ də gəla verse məverin adəvən wəɗɗenin amirbisti gəm aza veti, tahəŋ wəɗɗanən moksoy na lukut net zezeke. 
MAT.23.6	Aki wəzəm dawzləra bo aŋglaŋ dəsoŋ gən atəki na sləma dit maZaŋgeɗ məɓeyti, adəvit gileɗe naw pel wənnet Yahudiyenɗe, vi ɗii dulenən gəni. 
MAT.23.7	Aŋglaŋ ɗii disɗetin gən a lumiɗi də wəsɗa an də gakdaka, də wəyet na mərbaŋ zəga. 
MAT.23.8	Amma nokum, kəda ngəmaŋ wəyəkum na mərbaŋ zəga ɓa, vi munokum pak məlma zukum kənanaŋ, munokum tat də mərbə zəga taka. 
MAT.23.9	Kəda yaŋ ko ɗəf taka a duniya əbba ɓa. Vi munokum tat də Affukum taka a disiŋ. 
MAT.23.10	Kədawkayaŋ iya aka zukum na ɗii gugiriɗ ɓa, vi munokum tat də ɗəf metiŋ taka, ndəni Messiya*. 
MAT.23.11	Ɗəffan metiŋ nawalaŋkum, say dəsan məgəɗ wəza abokum. 
MAT.23.12	Ko naway dəɓay gən ki zəni, kamndagani dərɓe. Ko naway dəmndan zən dərɓə, kawɓay gəni.
MAT.23.13	Wakpaŋ azokum bonoy, munokum məsənaŋ zəga na ma henziŋ dit Farisiyenɗe, muluvuluvuɗe kənanaŋ, munokum tatəmpan madamba na məlĩ na Maŋgəlva viyit ɗii meɓɓeti. Munokum sən kikum bo kətoŋgoŋ na ɓa, ya kəppetinna ɗiiyen dəŋglaŋ wətoŋ dətoŋgoŋ gən ɓa.
MAT.23.14	[Wakpaŋ azokum bonoy, munokum məsənaŋ zəga na ma henziŋ dit Farisiyenɗe*, muluvuluvuɗe kənanaŋ, munokum tatə tafənən zəga net gil net gəbayɗe pakə, munokum tatə ənziyaŋ dawzuliya vi ɗii dulukumən gəni. Vi ni wakərəhaŋ kita an tattuwãha.]
MAT.23.15	Wakpaŋ azokum bonoy, munokum məsənaŋ zəga na ma henziŋ dit Farisiyenɗe muluvuluvuɗe kənanaŋ. Munokum tatə mbat malaka aka dələv pak də aket iŋkile vi kawrəh ɗəffan nasbokum. An kərəhaŋgək bo, munokum tatə kpaŋganən wətən offo day kikum təl sula.
MAT.23.16	Wakpaŋ azokum bonoy, munokum deŋgerɗe məkdəhaŋ deŋgerɗe. Munokum tatə nahaŋ na: Ko naway də suway də gəla metiŋ naw zuliya* nan ɗari, amma an asuwayək də meleŋge nadəv gəla metiŋ naw zuliya, asna wəsuway nan warma. 
MAT.23.17	Dərweŋge, deŋgerɗe, mi də sləman day di? Meleŋge sa, walla gəla metiŋ naw zuliyəŋ məzə kpaŋgan meleŋgeŋ salalaŋ sa? 
MAT.23.18	Munokum tatə nahaŋ əmpa na: Ko naway dəsuway də təki nawtaw wəla zəga sən Maŋgəlva, wəsuway nan ɗari, amma an asuwayək də zəga an məpsən nawtaw wəlan a təki nani, asna wəsuway nan warma. 
MAT.23.19	Deŋgerɗe, mi də sləman day di? Zəga napsən sa, walla təki naw taw wəla zəga an məs dəda kpaŋgan zəga napsən salalaŋ sa? 
MAT.23.20	Ɗəffan dəsuway də təki nawtaw wəla zəga, nan asuwayək də təki nawtaw wəla zəga də zəga an mətaw wəlan nakan pak asuwayə. 
MAT.23.21	Ɗəffan dəsuway də gəla metiŋ naw zuliya, də gəla metiŋ naw zuliya asuwayə, asuwayək də Maŋgəlva ana dəvən pakə. 
MAT.23.22	Ɗəf dəsuway də disiŋ, asuwayək də təki nasso na məlĩ na Maŋgəlva, gəm də Maŋgəlva an məs dədawsan akan pakə.
MAT.23.23	Wakpaŋ azokum bonoy, munokum məsənaŋ zəga na ma henziŋ na Maŋgəlva dit Farisiyenɗe*, muluvuluvuɗe kənanaŋ. Munokum tat əpsənən klaw na zəga nokum sən Maŋgəlva səzet teɓ na Minti teɓ na anisa, teɓ na algaru, amma munokum tatəsgətaŋ ki wən an metiŋgin nadəv ma henziŋ wəɗɗa an dəslə, də ula saha, dəwəsso adəv təstəssə. Eskiŋ zigeɗ nasba pay pakə. Amma kədaw gəsetin meɓɓet ɓa. 
MAT.23.24	Deŋgerɗe, məkdəhaŋ deŋgerɗe, munokum tatə gəmən birte səra zəga naw saa nokum, amma munokum tatə saa nən də zlogomo pakə.
MAT.23.25	Wakpaŋ azokum bonoy, munokum məsənaŋ zəga na ma henziŋ dit Farisiyenɗe, muluvuluvuɗe kənanaŋ. Munokum tatə ɗetin gəɓet hilŋgiɗ naw saa zəga nokum dəgəɓet tasewiɗ nokum, amma gədivit aknahək də wəhala gəm hara nokum. 
MAT.23.26	Munokum Farisiyenɗe deŋgerɗe kənanaŋ, məɗet gidivit zigeɗ naw saa zəga nokum dabəŋ tagay, asna gəɓet bo wasan mogoni.
MAT.23.27	Wakpaŋ azokum bonoy, munokum məsənaŋ zəga na ma henziŋ dit Farisiyenɗe, muluvuluvuɗe kənanaŋ. Munokum tat va magamasɗe məɗɗe sit ɗama ulaŋ mogeti, amma adivit aknəhaŋgək dit tentulegeɗi də zəga mənnakan pakə. 
MAT.23.28	Vaski bo, apaka ɗii mogokum kənanaŋ, amma amakrokum aknahək də muluvuluvu, də mambray pakə.
MAT.23.29	Wakpaŋ azokum bonoy, munokum məsənaŋ zəga na ma henziŋ dit Farisiyenɗe* muluvuluvuɗe kənanaŋ. Munokum tatərkanən magamasɗe net məs kleŋɗe, munokum tatə bayaŋ sitin gawla sit magamasɗe net ɗiiyen təstəssə. 
MAT.23.30	Yaŋ kədawnahaŋ na: Va mənam tat pay net diŋgiɗəm na, məsler na dənɗaŋ kawbay məs kleŋɗe ɓa. 
MAT.23.31	Munokum sən kikum bo kəsənənək na diŋgiɗit ɗii dəbeyin məs kleŋɗe kənanaŋ. 
MAT.23.32	An vaski na məsban wəza an net diŋgiɗkum atəŋgaŋgəŋka, kəkgraka nən gəni. 
MAT.23.33	Dohoŋɗe kənanaŋ, zemvit barwayɗe. Mbarmbar kədawtakən zukum daw mbat aka kita na offo məza agrak ɓaŋ di? 
MAT.23.34	Vi wənnani məpprəma: Wanəslin məs kleŋɗe dit məsənaŋ zəga, gəm məsənaŋ zəga na ma henziŋ azokum. Wakəbeyin ɗii meɓɓeti, wakilewin ɗii meɓɓet aka wəlaŋga məzliwrihe, wakəvirin ɗii meɓɓet adivit gəleɗe nawpel wənna Maŋgəlva nokum, akəsbetin awalaŋ gəla ha awalaŋ gəla maɓɓani. 
MAT.23.35	Mbel net ɗiiyen təstəssəŋ dəziyaŋ aka dəlvəŋ pakə, daga mbel na Abel məs təstəssə, ha gap mbel na Zekari wətən Baraki an məs kəbayaŋ akawalaŋ gəla də təki nawtaw wəla zəgaŋka, wazoŋ akokum pakə. 
MAT.23.36	Gesiŋ nədawnah sukum: As pak wade aket ɗiiyen dəpaŋka.
MAT.23.37	Midi, Zerusalem, Zerusalem, kəbeyək məs kleŋɗe, kəskek mesliŋɗe na Maŋgəlva dit kuneŋge. Nəgayək wəkkelet ɗii nok təl diiɗa, va gəmnda ada kelet kirtin amba perslekeni, amma kəŋgereŋ ɓa. 
MAT.23.38	Apprəma gəla nokum wakpaŋ va ki məskiya. 
MAT.23.39	Əntatə nah sukum: Abeŋ na kuluwən na ɓa, ha gap pay kəl nahaŋ suwən na: Zəzay aza ɗəf dədazan də iya na Ɗəfdaya.
MAT.24.1	Yaŋ Zezu agil sədəv gəla metiŋ naw zuliya, ambatka. Gewleɗ nan azoŋko zani vi karban sən wənna gəla metiŋ na zuli va mərkani. 
MAT.24.2	Yaŋ Zezu apsit na: Munokum tatə ulenin zigeɗis pak sa? Gesiŋ nədawnah sukum: Va kədaw lanənəska, apəl na kuwən məzleɓin aka kuwən maɓɓan ɓa, məzu zeleŋ waɓzlunən pakə.
MAT.24.3	Adan Zezu asan aka gərəm na hereme, gewleɗ nan azoŋko zani, ndəɗaŋ ketirgiti, assohonənka: Anah səm ɗa dewɗe zigeɗis adaɗɗaŋ di? Mi dədarban na pay naziya nok agapka də əgrak dələv di?
MAT.24.4	Zezu azlansitike: Məzi zukum, vi adaw zokuməni. 
MAT.24.5	Vi ɗii diiɗa wazoŋ də iya nawa, wanahaŋ na: Əntə Messiya*. Wazetin ɗii diiɗa. 
MAT.24.6	Akəpprəmənən halabereɗe nawgay go'o ko faraɗa, amma kədaw geslne'eŋ ɓa. Aslək dəgəɗ gən vaska, amma wəgrak dəlvi tagay ɓa. 
MAT.24.7	Ɗii meɓɓet wagayaŋ dit ɗii meɓɓeti. Məlĩ maɓɓan wakayaŋ mama məlĩ maɓɓani. Maya, də wəɓla na dələv wagəɗ a təki temtemi. 
MAT.24.8	Bonoyis pak wade va tattuwãh na uwa adazan azat ɗak dədaway.
MAT.24.9	Ɗii wakukumən avet ɗii meɓɓeti vi dəzəm gukumən gən saha, wabay kuməni. Ɗii pak wazel kuməni vi kədasbawəni. 
MAT.24.10	Pay nani ɗii diiɗa wapanən wətaf neti, wazanən ziti, wazelenən ziti. 
MAT.24.11	Məs kleŋɗe məwaŋ wən warbanən zit diiɗa, wazetin ɗii diiɗa. 
MAT.24.12	Mambray waməs wəzzan diiɗa sawɓa, əŋgla net ɗii diiɗa wafeti. 
MAT.24.13	Amma məs dəsok zən ha gap wəgrak nani, wakohu. 
MAT.24.14	Halabara nenek na məlĩ na Maŋgəlva wapel a duniya pakə, vi dəgəɗ gən saydawa azet ɗiiyi, asna wəgrak nan wade kana.
MAT.24.15	Akulanən an məs adawnahaŋ na mbrayeni daryawi, an məs kleŋ Daniyel anahə, tay ziwe atəki an salala*. (Ɗəf an məs dəŋɗani, say dəpprəman lewlewi.) 
MAT.24.16	Asna ɗiiyen naka dələv na Zude say dənzoŋ gən aket gərmeŋge. 
MAT.24.17	Ɗəffan naka balakə adawpirken wəgəm zigeɗ nan siŋgil ɓa. 
MAT.24.18	Ɗəf məs na guliyo adawmilyan eŋgil kaw gəm lukut nan ɓa. 
MAT.24.19	Tuwãhi viyit gil dədawayɗe gəm məzuweɗ gitin pay nani. 
MAT.24.20	Məkaman Maŋgəlva vi pay nan adawsan pay na səmnya ɓa, walla də pay naffet* ɓa. 
MAT.24.21	Vi pay nani wəzəm saha wasan diiɗa, vandən dəgəɗ ɗaah ɓa va duniya asani ha gap dəpaŋka, agəɗ na dərɓagan ɗaah əmpa ɓa bo. 
MAT.24.22	Maŋgəlva aderenik wəŋɗa na pay nani, va vaski ɓa, ɗəf tay napla ɓa. Amma aderenik pay nani viyit ɗiiyen aweli.
MAT.24.23	Pay nani, an ɗəf anah sukumək na: Messiya* tayaŋka, walla taya da, kəltafnən ɓa. 
MAT.24.24	Vi messiyaɗe məwaŋ wənna dit məs kleŋɗe məwaŋ wən wazoŋ, waɗɗaŋ sokeneɗ diiɗa vi kaw zet ɗiiyen na Maŋgəlva aweli, va waɓapəni. 
MAT.24.25	Nənah sukumək dabəŋg, məpprəm lewlewi.
MAT.24.26	An anahaŋ sukumənək na: Krestu tayawra, kədadoŋ ɓa, walla anahəŋgək na: Tay haɗammaŋka, kəltafnən ɓa. 
MAT.24.27	Va buwən adawiɗ a disiŋ daga səmba pay nampum ha amba pay na moskoyo, vaski bo wəziya na Wətən Ɗəf* adawsani. 
MAT.24.28	Vi atəki mogugoy asani, adaki mogdokɗe adak kalaŋ.
MAT.24.29	Go'ləŋgə dərɓaga pay na bonoy naka, pay wasərətə, təla akasak na ɓa, ngərzleɗ na disiŋ wabətaŋ, sembeɗ na disiŋ pak waɓlaŋ. 
MAT.24.30	Aŋki məs dədarban wənani, Wətən Ɗəf wade aka slay buwən a disiŋ, də sembe diiɗa gəm də gakdak metiŋgini. 
MAT.24.31	Kaffon gozloro metiŋgini, waslin maslayɗe nan amba tapaslay pay poɗo pak a duniya, vi kakelet ɗiiyen aweli.
MAT.24.32	Məpprəman wənna sukoyo adarban sukum: An kiva sukoyo askəka, gaslamba nan bo andəfka, kəsəŋnənək bo mənzi go'oy. 
MAT.24.33	Vaski bo an kuleninik zigeɗis tayɗaŋ vaska, məsənna, go'oy aza wəzani. 
MAT.24.34	Gesiŋ nədawnah sukum: Ɗiiyen mederet kakaŋka amtaŋ na zam sa zigeɗis dəɗaŋ gən ɓa. 
MAT.24.35	Disiŋ də dəlva fuŋ pak wagrakaŋ, amma wəpel naw agrak na ɓa.
MAT.24.36	Ɗəf tay dəsən pay adazan ɓa walla wənziya na pay nan ɓa. Ko maslayɗe na disiŋ, ko Wətən, say Affən kaaka dəsəna. 
MAT.24.37	An va dəgəɗ pay na Nuwa, vaski adaɗɗa pay wəziya na Wətən Ɗəffa*. 
MAT.24.38	Daga iŋkile dəɓlaŋ wəzoŋ ɓa, ɗii tahəŋ wəzəmaŋ, tahəŋ wəsaŋ, tahəŋ wəleŋgeŋ, tahəŋ wəkayaŋ gili dəwəke kirtit amba zile, ha pay na Nuwa atoŋ adəv bəlay. 
MAT.24.39	Dəsənən ɓa, ha iŋkile azetinik pakə. Vaski adaɗɗa pay wəziya na Wətən Ɗəffa. 
MAT.24.40	Pay nani ɗii wasoŋ sula a guliyo, kaw gəmi taka, mbək taka. 
MAT.24.41	Gil wasoŋ wəsər amazit sula, kaw gəmi taka mbək taka. 
MAT.24.42	Vi vaski məga, vi kəsənən pay nazo na Daya nokum ɓa. 
MAT.24.43	Məpprəman lewlewi: Va affən gəla asənək payan məhala adazan na, aleŋ na ɓa, appan na mahala wətoŋ eŋgil annanda ɓa. 
MAT.24.44	Vi vaski məzaɓan zukum mogoni, vi Wətən Ɗəf wade payan məs kəɗumoŋ akan ɓa samə.
MAT.24.45	Məgəɗ wəza awani mogonəŋ di, de maɗulanəŋ di? Ndəni məs daya nan apet sən məɗɗaŋ wəza nan meɓɓet avani, vi dipsitgin zəga nawzəm də pay nani. 
MAT.24.46	Zəzay aza gawla nan an daya nan adek wərəhən daɗɗan vaska. 
MAT.24.47	Gesiŋ nədawnah sukum: Daya nan wapan zəga pak ava məgəɗ wəzaŋka. 
MAT.24.48	Amma an məgəɗ wəZaŋ mbrayni, aɗumko: Kakaŋ na daya naw aliyək dazani, 
MAT.24.49	atəŋgək wəzəmgit saha net məɗɗaŋ wəza, tay zəma, tay saa mbazla də witem dəndən. 
MAT.24.50	Daya nan wade də pay an məs dəɗum akan ɓa də pay məs dəsən ɓa. 
MAT.24.51	Daya nan wazəm gən saha an tattuwãh diiɗa, wapsən zəga an napsit muluvuluvuɗe. Nan wahəmə wampəran slayən sən bonoy.
MAT.25.1	Yaŋ məlĩ na Maŋgəlva agilik va gorɗeŋge klaw, agəmənək pitirleɗ neti, adoŋ wəga ɗəf naw gəma. 
MAT.25.2	Sle meɓɓeti dirweŋge, sle meɓɓet bo məs koketɗe. 
MAT.25.3	Dirweŋge agiminik pitirleɗ neti, dəziyaŋ mele adivit ɓa. 
MAT.25.4	Yaŋ net məs koketɗe agiminik bəbirɗe namel evet də pitirleɗ neti. 
MAT.25.5	Ɗəf nawgəm anzika, ndəɗaŋ pak tahəŋ dikziŋ dikziŋ, aleŋgeŋke.
MAT.25.6	Tətaŋ dəfɗa wəɗəla agəɗka: Yaŋ ɗəf naw gimit agili vi kalmaŋ dənɗaŋ. 
MAT.25.7	Yaŋ gorɗeŋge klaw nek pak asilyoŋko, azeɓetinik pitirleɗ neti. 
MAT.25.8	Dirweŋge apsitin məs koketɗe na: Məpsəm mel nokuməŋ ɗa, vi pitirleɗ nam tahəŋ wəmtaŋgə. 
MAT.25.9	Məs koketɗe apsitin na: Kay tay natər səm wəray sap də munokum pak ɓa, mədoŋ məlbah avet məzuvələni. 
MAT.25.10	Adan adoŋ wəlbah mele, dəpaski ɗəf naw gimit ade. Yaŋ gorɗeŋge məs koketɗe atoŋgoŋgək dəni məmpani madamba. 
MAT.25.11	Dərɓagan suɗike ni gorɗeŋge meɓɓet nek azoŋko, aɗiyaŋgək genger diiɗa: Ɗəfdaya Ɗəfdaya akol səm madamba. 
MAT.25.12	Amma məzu gimit azlansitike: Gesiŋ nədawnah sukum nəsənkum ɓa.
MAT.25.13	Yaŋ Zezu amna: Məga, vi kəsəŋ nən pay nan ɓa walla wənziya na pay nan ɓa.
MAT.25.14	Wagəɗ va ɗəf məmbat malaka, ayek məɗɗaŋ wəza nani, apsitik arya nani. 
MAT.25.15	Apsənək ɗəf taka, deleɗ na meleŋge səkat sle, ɗəf maɓɓan səkat sula, mohoku'it bo səkat taka, vi ko naway aza sembe nani. Yaŋ ambatə. 
MAT.25.16	An məs dərah deleɗ na meleŋge səkat sle, ambatka, agəɗək terere dənɗaŋ, awaŋka aket səkat sle. 
MAT.25.17	Vaski bo an dərah səkat sula agəɗək vanani arahək səkat sula aketi. 
MAT.25.18	An məs dərah səkat taka ambatka, atəfək təki afuŋgu andikik deleɗ na ɗəfdaya nani.
MAT.25.19	Wənziya suɗike dərɓagani, daya net məɗɗaŋ wəza adeke, assohotik dəŋɗan sənən gən wəŋɗa net deleɗ nani. 
MAT.25.20	An məs dərah deleɗ na meleŋge səkat sle nak adeke, amna: Daya nawa kəvayək deleɗ na meleŋge səkat sle. Yaŋ nərahək aket səkat sle maɓɓani. 
MAT.25.21	Daya nan apsən na: Lewi, məgəɗ wəza mogok kənani, kəgəɗək wəza mogon də zəga an tay də sləman diiɗa ɓa, wanəpsuk zəga diiɗa an məs də sləman diiɗa. Ade toŋgu, anneken zuk də ina. 
MAT.25.22	An məs dərah deleɗ na meleŋge səkat sula nak adeke, amna: Daya nawa, kəvayək deleɗ na meleŋge səkat sula. Naha səkat sula riba an duwə aketi. 
MAT.25.23	Ɗəfdaya nan apsən na: Lew kəɗɗa məgəɗ wəza mogok kənani, matakataka taya zok ɓa. Matakataka taya zok aka zəga suɗike ɓa, wanəɗiko aka zəga an diiɗa. Ade anneken zuk də ina. 
MAT.25.24	An məs dərah deleɗ na təbəs səkat taka adeke, amna: Aw ɗəfdaya nəsənka əstə ɗəf tattuwãha wakəbəl ko səki an kəslgə ɓa, wakəkalan səki an kəndol zemve ɓa. 
MAT.25.25	Vini geslne duwa nəmbatə, nəndək deleɗ nok amba dəlva fuŋ, zəga nok yaŋka atafa. 
MAT.25.26	Daya nan azlan sənək na: Məgəɗ wəza mbrayuk kənani. Kəsənək wanəbəl səki an nəslgə ɓa, wanəkal zəga səki məs nəndol zemve ɓa. 
MAT.25.27	Aslək kəzeɓet gən deleɗ naw abaŋ an nədek na, wanirih də riba. 
MAT.25.28	Mətaf an suɗike net deleɗ na təbəs səvani, məpsən ɗəffan dit deleɗ na təbəs səkat sle. 
MAT.25.29	Vi ɗəffan də zəga vani, kapsəni akan diiɗa. Amma ɗəffan məs avan suɗike, kaw gəmni səvani an məs arah suɗike. 
MAT.25.30	Məgəɗ wəza ɗarəŋka, məgil gən apaka məsgan ara guzliyo. Dəhəm gən də wəmpəran slayən adaka.
MAT.25.31	Pay Wətən Ɗəf* adazan də gakdak nan dit maslayɗe nani, wasan aka mazaŋga na məlĩ nani. 
MAT.25.32	Ɗii namba dələv pak wakalaŋ abani, waw ɗeket ɗii va məzutaɗa adawɗeket timeŋgiɗ dit gilewi. 
MAT.25.33	Wazi timeŋgiɗ aka van dəzəŋ, gilew bo aka van zlaɓay. 
MAT.25.34	Məlĩ wanah sit ɗiiyen naka van dəzəŋ na: Mide munokum məs Affu agəɗ sukum zəzaya, mətoŋ adəv məlĩ an məzaɓan vikum daga wətəŋ na dəlva fuŋ. 
MAT.25.35	Vi nəsawək də maya, kəzəm guwənka, meme aduwənka, kəvayaŋgək iŋkile, nədek malaka kətafwənka. 
MAT.25.36	Pay nəsaw zu mekeleŋ, kəvayaŋgək lukutu nəsawək də gbəgba'a kəbahaŋ suwənka, nəsawək a daŋgay kəzoŋguk uluwəni. 
MAT.25.37	Yaŋ ɗiiyen də goŋga ada sohonəni: Ɗəfdaya na dewɗe muluk də may məzəm guk di? Walla də meme kənani məpsuk iŋkile di? 
MAT.25.38	Ɗewɗe mətafuk va malaka anamda di? Walla lukut tay azok ɓa məpsuk di? 
MAT.25.39	Ɗewɗe muluk də gbəgba'a, walla a daŋgay, məmbat uluk di? 
MAT.25.40	Məlĩ wazlan sit na: Gesiŋ nədawnah sukum, ko mi məs kəɗɗaŋ sən taka nambet milmiŋgiɗu en muzliyeɗi su kəɗɗanəni.
MAT.25.41	Asna wanah sit ɗiiyen naka van zlaɓay na: Məzar səzaw faraɗa munokum məs Maŋgəlva araygukum, mədoŋ aka offo məs amta ɓa ha faɗə, məs məzaɓan vi Ibilisa dit maslayɗe nani. 
MAT.25.42	Yaŋ nəsawək də maya, kəvayaŋ zəga nawzəm ɓa, meme aduwənka, kəvayaŋ iŋkile naw saa ɓa. 
MAT.25.43	Nədek malaka kətaf wən ɓa, nəsawək zu mekeleŋ kəvayaŋ lukut ɓa, nəsawək də gbəgba'a may a daŋgay kəzoŋ uluwən ɓa. 
MAT.25.44	Wazlanən na: Ɗəfdaya dewɗe muluk də maya: Walla də meme, walla malaka, walla zuk mekeleŋ, walla də gbəgba'a, walla a daŋgay məbah suk ɓa di? 
MAT.25.45	Asna wazlan sit na: Gesiŋ va kəɗɗaŋ ɗaah sən taka nambet muzliyeɗiŋ ɓa, kəɗɗaŋ suwən ɓa'a. 
MAT.25.46	Kawketi aki nawzəm saha an ha faɗə, amma ɗiiyen təstəssə wasoŋ də zeŋgille ha faɗə.
MAT.26.1	Adan Zezu agrak wəpel nan pakə. Apsit gewleɗ nan na: 
MAT.26.2	Kəsənənək na apələk pay sula wəzləra na Paska* wagəɗə. Warmanən Wətən Ɗəffa* kakpa'ən akawəlaŋga məzliwrihe.
MAT.26.3	Ɗii gugiriɗ net məs dəlveŋge dit ɗii gugiriɗ net Yahudiyenɗe akkalaŋka ana Kayafasda ɗəf metiŋ net məs dəlveŋge. 
MAT.26.4	Aslerinik meti vi karma Zezu məɗamma, kawbayni. 
MAT.26.5	Amma aɓɗaŋ na: Mədarman pay wəzləra ɓa, vi ɗii wasilginən wənna.
MAT.26.6	Yaŋ Zezu asan a Baytaniya eŋgil ana Simoŋ da, məskokolo. 
MAT.26.7	Ɗak tədek azani də bəbər na mel tursan wəlbah nan tuwãh diiɗa. Təmanək aka Zezu daga asan kawzəma. 
MAT.26.8	Adan gewleɗ nan awlətəni gədivit adəka, aɓɗaŋ na: Vi mi wəray gən vaŋdi ma dawtər di? 
MAT.26.9	Kəta kaw vəlni deleɗ diiɗa kapsit məs sahaŋɗe ɓa sa. 
MAT.26.10	Amma adan Zezu asən an məs adawpeleŋ: Apsitna, vi mi kədawzəm gətən saha nat ɗakəŋ di? An məs təgəɗ suwəŋ mogoni. 
MAT.26.11	Vi məs sahaŋɗe wasoŋ də munokum ha faɗə, amma nawa nəsaw na də munokum ha faɗ ɓa. 
MAT.26.12	Təmanək tursan azawa, təman suna, vi na ndəkwa. 
MAT.26.13	Gesiŋ nədawnah sukum: Atəki adawpelin Wən Nenek a duniya pakə, kawpelin ni an məs ɗak kəŋ təgəɗəŋ ka, vi kaɗumon wənnata.
MAT.26.14	Yaŋ suweleŋgit gewleɗ nan klaw kiyit sula neki, taka məs iya nan na Zuda Iskariyot, ambatka zet ɗii gugiriɗ net məs dəlveŋge. 
MAT.26.15	Apsit na: Mi kədawvayaŋ an nərban sukumək kuket narman di? Anɗet sənənək suleyɗe na təbəs kaklaw hoku, apsinənke. 
MAT.26.16	Daga dəpaski Zudas atəŋ wəkayan kuket narma Zezu məza tuwã ɓa.
MAT.26.17	Payan dabəŋ na wəzləra net dupeŋɗe məza wuɗo ɓa, gewleɗ na Zezu azoŋko, assohonənka: Aŋga kəŋgəl məzaɓan gən zəga nawzəm na Paska di? 
MAT.26.18	Amna: Məduwaŋ awalaŋ gəla aza wisnena, mənah sən na: Məsən zəga amna: Pay naw agapka, wanəɗɗa wəzləra na Paska dit gewleɗ naw anokda. 
MAT.26.19	Gewleɗ aɗɗanənək va an Zezu aɗisiti, adanənək way nawəzləra na Paska.
MAT.26.20	Yaŋ moskoy agəɗə asanək dit gewleɗ nan klaw kiyit sula atəki nawzəma. 
MAT.26.21	Adan adawzəmaŋ, amna: Ɗəf taka sumbokum wazəm kiwa. 
MAT.26.22	Atapetik gewleɗ nani, assohonənək də mabərki ziti: Əntə soko Ɗəfdaya? 
MAT.26.23	Zezu azlanka amna: Ɗəf dədawgul van adəv hĩlu taka də innəŋka, ndəni dədawzəm kiwa. 
MAT.26.24	Wətən Ɗəf*, wamtə va məver wənnani. Amma bonoy warəh ɗəffan dədawzəm ki Wətən Ɗəffa. Ɗəf nan ɗəɗaah va muwani ɓa. 
MAT.26.25	Zuda məs dəzəm kiyən assohonəka: Əntə soko Ɗəfdaya? Zezu zlan sənəka: Vaski, əstə.
MAT.26.26	Adan adawzəmaŋ, Zezu agəmək dupeŋ, agəɗək soko sən Maŋgəlva, arɗanəka, apsitik gewleɗ nani, apsit na: Məgəma, məzəma, aŋki gəɓa zuwa. 
MAT.26.27	Agəmtək həloŋ na biya net wəleŋɗe, agəɗək soko sən Maŋgəlva apsitike, amna: Məse sədəvət pakə. 
MAT.26.28	Vi eŋki mbel zuwəŋ ndəɗaŋgəŋ tive nawsleret ɗii də Maŋgəlva azoŋguk viyit ɗii diiɗa, mbel nawsleret ɗii də Maŋgəlvaŋgə. 
MAT.26.29	Əntatə nah sukum abeska, nəsəna ɗaah biya net wəleŋɗe ɓa, say pay nədawsaa meleketen adəv məlĩ na Affuwa. 
MAT.26.30	Yaŋ ayaŋ gəlya nawzləra ambataŋ aka gərəm na hereme.
MAT.26.31	Zezu apsit gewleɗ nan na: Dəfɗəŋka munokum pak wakəpawəni, vi məverni laŋka: Wabayən məzutaɗa, timeŋgiɗ watrayaŋ. 
MAT.26.32	Amma pay nədawsilyaw sətəki əmta wanəmbat dabəŋ kikum a Galile. 
MAT.26.33	Piyer apsən na: Ko ɗii pak dəpokuni, naw kam nəpok na ɓa sam. 
MAT.26.34	Zezu azlan sənəka: Gesiŋ nədawnah suko, dəfɗəŋka, ha gap gəmnda adawhəm man paa taka wakənah na, kəsənu ɓa təl hoku. 
MAT.26.35	Piyer amna: Ko də dewle wanəmtə di'isi, nənah na vas ɓa. Vaski gewleɗ anahaŋ pakə.
MAT.26.36	Adan Zezu ade dənɗaŋ aki məs adawyaŋ na Gesemene. Apsit gewleɗ nan na: Məsoŋ aŋka, nəmbat əzuliya. 
MAT.26.37	Agəmək Piyer, dit kirtin Zebede sula, atəŋgək wəsən wəzəm saha a makran sawɓa. 
MAT.26.38	Yaŋ apsit na: Makraw asawəka ha tayəŋgəla wəbaywa. Məsuwaŋ aŋka, məga də ina. 
MAT.26.39	Ambatək abe suɗike, asanka akak mirbisin a fuŋgu, azuliyək vaska, amna: Aw Əbba va wagəɗ na, azargət həloŋ na bonoy kəŋ səzawa. Amma də as pak adaɗɗa va nəŋgəl ɓa, say va an kəŋgələ.
MAT.26.40	Amilik əmpa azet gewleɗ hoku neki, arihik məleŋti. Apsən Piyer na: Kəɓapən na wəgan də'in ko ler taka ɓa sa? 
MAT.26.41	Munokum pakə, məga məzuliyə vi kədawguloŋ adəv wərak ɓa. Əmpəs na ɗəf aŋgələk vaska, amma gəɓa zən mədakni.
MAT.26.42	Abitik ma sula'ən, azuliyək vaskəmpa: Əbba an agəɗ na kappat həloŋ na bonoy kəŋ tətoŋ gən kappaw ɓa, asna say nəsaa gən bonoy nani, əŋgla nok dəgəɗ gəni.
MAT.26.43	Aməka zet gewleɗ nan əmpa, arihik məleŋti, dəɓap əganən ɓa. 
MAT.26.44	Apetike, ambat kəmpa, azuliyək va an dabəŋ naka. 
MAT.26.45	Adan ade azet gewleɗ nani apsit na: Məzuleŋgeŋ, munokum tatə fet sa? Yaŋ pay agapka, kapsəni Wətən Ɗəf* avet məs mambrayɗe. 
MAT.26.46	Məsili, mədamə. Awla ɗəf nawzəm kiyu yaŋ agapka.
MAT.26.47	Daga Zezu dəɓəl wəgrak wəpel nan ɓa, Zuda an taka səmbet gewleɗ klaw kiyit sula adeke. Ɗii diiɗa azoŋguk dəndən, dit kafahiɗe gəm zleŋɗe. Ɗii gugiriɗ net məs dəlveŋge, dit ɗii məzuslereŋ net Yahudiyenɗe dəsliŋgini. 
MAT.26.48	Zuda məs dəzəm ki Zezu apsitik kukete, amna: Ɗəffan nədasɗan va baynawa, ndəniyi, mərma. 
MAT.26.49	Zuda adek də kakara aza Zezu ləŋgə, apsən na: Usɗoko məsən zəga, aɓeke zani arəŋ gənək baran də mani. 
MAT.26.50	Zezu apsən na: Baynawa aɗɗa an dəkikuŋka. Yaŋ ɗii azoŋ, asapaŋ aka Zezu, armanəni. 
MAT.26.51	Yaŋ ɗəf taka səmbet məzəsba nən Zezu aptuwək kafahi nani, abələk gawla na daya net məs dəlveŋge atawək sləmani. 
MAT.26.52	Yaŋ Zezu apsən na: Agul kafahi nok a gəlani, vi ɗii məgəmaŋ kafahi də kafahi adawzaŋ. 
MAT.26.53	Walla kəsən na wanəɓap wəkaman Affuwa, də baah suwə gəni, dəslin su gən ngaɓa net, maslayɗe gap klaw kiyit sula ɓa sa? 
MAT.26.54	Amma an vaski ɓa na mbari an ɗerewel anah adawsan goŋga di? Vi ɗerewel amna dəgəɗ gən vaska.
MAT.26.55	Zezu apsit na: Kəzoŋ də kafahiɗe dit zleŋɗe, vi kawrəmu va məvoŋ tive sa? Pay pak əntat də munokum, əntatə pel sukum adəv gəla metiŋ naw zuliya* kərəmwən ɓa. 
MAT.26.56	Amma as pak agəɗ na vi wənnet məs kleŋɗe na dəv ɗerewel dəsan gən gesiŋ.
MAT.26.56	Yaŋ gewleɗ pak apanənka, anzuwanka.
MAT.26.57	Ɗii məs dərmanən Zezu akanənək ana Kayafas da daya net məs dəlveŋge dit məsənaŋ zəga na ma henziŋ na Maŋgəlva, gəm ɗii gugiriɗe na dəlva akalaŋka. 
MAT.26.58	Amma Piyer asbanək Zezu daga sə faraɗa, ha ana ɗəf daya net məs dəlveŋge da. Atoŋko daŋgla, asanək dit məzu gaŋ, vi kawla an dədaɗɗa pakə.
MAT.26.59	Yaŋ ɗii gugiriɗ net məs dəlveŋge, dit məzu slereŋ na dələv pakə, akayaŋgək saydawa na tepelke aka Zezu vi kawbayən. 
MAT.26.60	Amma dərəhaŋ ɓa, ko dit ɗii diiɗa aɗɗaŋ saydawa na tepelke akani. Yaŋ ɗii sula azoŋgu, 
MAT.26.61	aɓɗaŋ na: Ɗəffəŋka amna: Wanəɓzlu gəla metiŋ naw zuliya* wanərka pay hoku.
MAT.26.62	Ɗəf daya net məs dəlveŋge asilke, apsən Zezu na: Kəzlana ko wən taka ɓa sa? Madaw nahaŋ akokuŋ di? 
MAT.26.63	Amma Zezu ɓatɓati dəzlan ko wən taka ɓa. Yaŋ ɗəf daya net məs dəlveŋge apsən na: Əntat əssohoko də iya na Maŋgəlva an madaran, anah səmə an əstə Messiya* Wətən Maŋgəlva*. 
MAT.26.64	Zezu apsəna: Vaski. Amma wanənah sukum abeŋka akulanən Wətən Ɗəf* dawsan aka va dəzəŋ na Maŋgəlva məs də gakdaka, akulanən daw mə'a aka slay buwən a disiŋ. 
MAT.26.65	Yaŋ daya net məs dəlveŋge aŋgar lukutɗe nani, amna: Apelik mbrayen aka Maŋgəlva. Kam məŋglu saydeweɗ meɓɓet di? Kakaŋ bo kəpprəmənək mbrayen an apel aka Maŋgəlva. 
MAT.26.66	Mbar kənahaŋ di? Aɓɗaŋ na: Agəɗək mbrayen gala nawbayən akani.
MAT.26.67	Yaŋ atəf sənən mefɗe rani, aslkər nənka, ɗii meɓɓet arganənka, 
MAT.26.68	aɓɗaŋ na: Asəna an Messiya* kənani naway dərguk di? An məs kleŋ kənani.
MAT.26.69	Piyer asanək addak adaŋgla, waŋ goruk na daya net məs dəlveŋge tənah sənka: Nok bo istat də Zezu ɗəf na Galileŋka. 
MAT.26.70	Piyer azelenik wənnan abet ɗii pakə, amna: Nəsən va kədaŋgla wənah ɓa. 
MAT.26.71	Adan agil amba guɗuku, guluk maɓɓat tulaka, təpsit ɗii nadak na: Ɗəffəŋka mataki də Zezu na Nazaretəŋka. 
MAT.26.72	Piyer azelenik wən nan əmpa dəwəsuwaya: Nəsən ɗəfəs ɓa. 
MAT.26.73	Wənziya suɗike ɗii məs nadak azaraŋgək aza Piyer apsənən na: Gesiŋ nok bo ɗəf nambet kənani, vi hərzlumuk dərboko. 
MAT.26.74	Yaŋ Piyer atəŋ wənah na: Maŋgəlva dəzawa an wən nədawa, naw suway, nəsən ɗəfəs ɓa. Yaŋ ləŋ bazlay ahəmə. 
MAT.26.75	Piyer aɗumonək an məs Zezu anahsən na: Gəmnda paa man taka wakəgesl'ne na kəsənu ɓa təl hoku. Agilke paka ahəmək dəsin sawɓa.
MAT.27.1	Adan təki adaŋgə ɗii gugiriɗ net məs dəlveŋge dit ɗii gugiriɗ net Yahudiyenɗe, aslereŋgək aka Zezu vi kawbayni. 
MAT.27.2	Aɓruknənka, akanənka, apsənənək ava Pilatu governer na Roma.
MAT.27.3	Adan Zudas məs dəzəm ki Zezu awlak kita armak Zezu, arbanək an məs agəɗə, amndegetik deleɗ kaklaw hoku nek sit ɗii gugiriɗ net məs dəlveŋge, dit ɗii gugiriɗ na dəlva. 
MAT.27.4	Amna: Nəgəɗək mbrayen vi nəzəmək ki ɗəf məs tay də mambray ɓa, ha gap ndən zamə. Amma azlan sənənək na: Məsam di? As wən noki. 
MAT.27.5	Andolik deleɗ nek adəv gəla metiŋ naw zuliya*, agilke, ambatka, alawək zəni.
MAT.27.6	Ɗii gugiriɗ net məs dəlveŋge agbeninik deleɗ neki, aɓɗaŋ na: Ma henziŋ nam atakək wəɗiyit adəv gəla metiŋ na zuliya, vi deleɗ net mbelləŋ. 
MAT.27.7	Yaŋ aslereŋ aka wənnani, kalbəh guli səva mərkə mozgoyɗe, vi kawndək melekeɗ adaka. 
MAT.27.8	Vi vaski məyan na guli net mbeli ha dəpaŋka. 
MAT.27.9	Yaŋ agrak an məs kleŋ Zeremi anahə: Amna: Agiminik deleɗ kaklaw hoku məs məsler aketi, deleɗ en ɗii na Israyel aslereŋ nalbəhni. 
MAT.27.10	Yaŋ albəhən guli na məzərkaŋka, va Ɗəfdaya anahə.
MAT.27.11	Zezu aziwik aba governer, governer assohonəka, amna: Əstə məlĩ net Yahudiyenɗe sa? Zezu azlan sənəka va kənahə. 
MAT.27.12	Yaŋ ɗii gugiriɗ net məs dəlveŋge awəlinənka dəzlan ko midi ɓa. 
MAT.27.13	Yaŋ Pilatu anahsən na: Kapprəmən wənəŋ ada peleŋ akok gbaŋkəŋ ɓa sa? 
MAT.27.14	Zezu dəzlan sən ko wən taka ɓa, ha Pilatu agətək akan sawɓa.
MAT.27.15	Pay wəzləra na Paska*, governer apan ɗəf na daŋgay taka an aŋglaŋ vi wənnet tay vaska. 
MAT.27.16	Dəpas bo ɗəf maɓɓan taya daŋgay iya nan na Barabbas ɗəf mbrayeni. 
MAT.27.17	Yaŋ akkalaŋgə, Pilatu apsit na: Naway kəŋglaŋ nəpan sukum gən di? Zezu Barabbas sa? Walla Zezu məs adawyaŋ na Messiya*? 
MAT.27.18	Vi asənəka ana Zezu ada bayaŋ də kotoroku.
MAT.27.19	Adan Pilatu asan aka mazaŋga na kita, yaŋ ɗak nan təslən səni, təpsən na: Kədawgəɗ sən ko mi sən ɗəfəs ɓa vi ɗəf təstəssi vas bo nəzəmək saha diiɗa na dəfəɗ də wəsine aka wənnani.
MAT.27.20	Amma ɗii gugiriɗ net məs dəlveŋge dit ɗii gugiriɗ na dələv pak arban sitinik ɗii pak dəssohoŋ gən dəplan sitin gən Barabbas dəbay gən Zezu. 
MAT.27.21	Govener azlanəka apsit na: Naway suweleŋgit ɗii sulaŋ naway kəŋglaŋ nəpan sukum gən di? Aɓɗaŋ na: Barabbas. 
MAT.27.22	Pilatu apsit na: Ya mi nədaɗɗa də Zezu an məs adawyaŋ na Messiya* di? Ndəɗɗaŋ pak aɓɗaŋ na: Akpa'a akawəlaŋga məzliwrihe. 
MAT.27.23	Amna: Vi midi, mambray mi agəɗ di? Amma aɗiyaŋgək geŋgere zani, aɓɗaŋ na: Akpa'a akawəlaŋga məzliwrihe. 
MAT.27.24	Adan Pilatu awla dəɓap wəɗɗa zəga ɓa, say geŋgere dədaɗɗa dayki laŋka, agimik iŋkile, aɗɗak van abet ɗiiyi. Amna: Salala nan səzet mbel na ɗəffəŋka, nan wən nokumi. 
MAT.27.25	Ɗii pak azlanənka, aɓɗaŋ na: Mbel nan dəsoŋ gən akam dit kirtəmə. 
MAT.27.26	Yaŋ apan sit Barabbas, amma aɗiyək wənnani avərənək Zezu, apsitik Zezu aveti, dəkpa' nən gəni aka wəlaŋga məzliwrihe.
MAT.27.27	Yaŋ sozeɗ na Pilatu akanən Zezu adəv gəla na ngomna, sozeɗ pak akalaŋka kani. 
MAT.27.28	Agbukunək lukut nani, azəɗ sənənək zəga peppreŋge. 
MAT.27.29	Atroɗənək gedirge va mətər kiya, avaɗ sənənək akani, apsənənək zleŋge aza van dəzəŋ, akdukunək takpret abani, anəhaŋgək wənna zani. Usɗoko məlĩ net Yahudiyenɗe. 
MAT.27.30	Atəf sənənək mefɗe zani, atafənək zleŋge sə vani vi kaw vərən dəndən aka kiyən. 
MAT.27.31	Adan agrakən wənəh wənna zani, agbukunək lukut naka, agul sənənək lukut nani, akanənək vi kada kpa'ən aka wəlaŋga məzliwrihe.
MAT.27.32	Adan agulyoŋ almaŋ sənənək ɗəf na Sirene, iya nan na Simoŋ, adewlinənka dəslan gən wəlaŋga məzliwrihe na Zezu. 
MAT.27.33	Adan agapaŋ atəki məs adawyaŋ na Golgata, va wənah na təki na bəbər kiya. 
MAT.27.34	Apsənənək mbazla məslahan də zəga tatrahã, vi dəsa gəni. Adan a nani, dənger wəsan ɓa.
MAT.27.35	Akpanənək aka məzliwrihe, awɗeketinik lukutɗe nani, askaŋgək saasa aka lukut nani. 
MAT.27.36	Yaŋ asoŋ adak wəgani. 
MAT.27.37	Averninik mambray an məbayən akani. Aka zəga alawənək adisiŋ kini. Ndəni Zezu məlĩ net Yahudiyenɗe. 
MAT.27.38	Yaŋ akpe'in məvoŋgoŋ tive sula dəni, taka aka van dəzəŋ taka bo aka van zlaɓay.
MAT.27.39	Ɗii məzu toŋgoŋ dədak aɓlanənək kiti, aranənka: 
MAT.27.40	Aɓɗaŋ na: Is napzlu gəla metiŋ naw zuliya*, karkan pay hoku akoh gən zuk kana. An Wətən Maŋgəlva* kənani aprik səka wəlaŋga məzliwriheŋka. 
MAT.27.41	Vaski bo ɗii gugiriɗ net məs dəlveŋge dit məsənaŋ zəga na ma henziŋ na Maŋgəlva, gəm ɗii gugiriɗ na dəlva, anahaŋgək wənna zani: Aɓɗaŋ na: 
MAT.27.42	Akohgitik ɗii meɓɓeti, aɓapna wəkoh gən zən ɓa sa? An ndəni məlĩ net Israyelɗe na, say dəprik səka wəlaŋga məzliwriheŋka, asna mətaf gəni. 
MAT.27.43	Makran pak aka Maŋgəlvayi, say Maŋgəlva dəkohgənə gən kakaŋka, mula gəni an aŋgluwək kana. Amna: Əntə Wətən Maŋgəlvaŋka. 
MAT.27.44	Vi vaski bo məvoŋgoŋ tive məs məkpe'it dəndən aranəni.
MAT.27.45	Daga pay ziwi guzli titir agəɗək aka dələv pak ha gap ler hoku moskoyo. 
MAT.27.46	Daga ler hoku, Zezu aɗiyək geŋger diya diya: Eli, Eli, lema sabaktani? Va wənah na: Aw Maŋgəlva nawa, aw Maŋgəlva nawa, vi mi kəpaw di? 
MAT.27.47	Ɗii en də ziweŋ adaka, adan apprəməni, aɓɗaŋ na: Tay ya Eliyas. 
MAT.27.48	Go'leŋgə ɗəf taka səmbet anzanəka, agəmək gislete, alɓanək də zəga nawsa an ɓaɓlaka, asləkək aza ngava, apsənək dəwaɗ gəni. 
MAT.27.49	Amma ɗii meɓɓet aɓɗaŋ na: Apanɗa, mula gən an Eliyas waɓap wəkoho gəni. 
MAT.27.50	Zezu aɗiyək geŋger diiɗa apanək zeŋgilleni.
MAT.27.51	Yaŋ gabaga an məga' gədəv gəla metiŋ naw zuliyəŋ angarka daga sə disiŋ ha afuŋ, dələv aɓəlka, milɓeɗ pak apəɗakaŋka, 
MAT.27.52	magamasɗe akoloŋko, ɗii na Maŋgəlva diiɗa asilyeŋgik səki əmta. 
MAT.27.53	Agulyoŋguk sədəvət magamasɗe, dərɓaga Zezu asil səka əmta, atoŋgoŋko awalaŋ gəla an salala*, ɗii diiɗa awlenənke.
MAT.27.54	Daya net sozeɗi dit sozeɗ na Roma məgaŋ magamas na Zezu, adan awlanən wəɓla na dələv də an dəgəɗ pakə, ageslne'eŋgək diiɗa, aɓɗaŋ na: Gesiŋ aŋki Wətən Maŋgəlva*. 
MAT.27.55	Gil tahəŋ adak diiɗa məzulaŋ səka faraɗa, məzəsbanən Zezu daga səka dələv na Galile, vi kagəɗsən wəza. 
MAT.27.56	Suwaleŋgitə Mari sə Magdala gəm Mari ma Zak gəm Zozef, dət met kirtin Zebede.
MAT.27.57	Moskoy ɗii ameŋgle guromə, ɗəf məs arya suwalaŋ gəla na Arimatiya adeke, iya nan na Zozef. Nan bo gawla na Zezuwi. 
MAT.27.58	Ambatka za Pilatu, assohonək gəbay na Zezu. Yaŋ Pilatu apsən tive nan sən Zozef. 
MAT.27.59	Zozef aslanək gəbay na Zezu, atərək də boɗoko meleketeni. 
MAT.27.60	Avoŋ gənək adəv magamas nan meleketeni, an məs aso' adəv milɓe. Akəɗəŋgələk gərəm metiŋgin ama gamasə, ambatka. 
MAT.27.61	Mari sə Magdala gəm Mari mambərət nakə, asoŋgək adaka heret sek aka magamas naka.
MAT.27.62	Vit pumpum nani, dərɓaga wəzaɓan zəga na pay naffete*, ɗii gugiriɗ net məs dəlveŋge, dit Farisiyenɗe*, akkalaŋgək aza Pilatu. 
MAT.27.63	Anah sənənək məlĩ na məɗumonək wənna məwə wənəŋka, daga adasan makarani amna: Pay hoku dərɓaga wəmta naw wanəsil səzet ɗii məmtiti. 
MAT.27.64	Vi vaski anah sit na dəganən magamas ha gap pay hoku, vi gewleɗ nan adazoŋ wəhalən dəfɗa, kaw nahsitin ɗii na: Asilik səzet ɗii mimtiti, vasna uwa wənnan an dirɓe waday kiyən an madabəŋ. 
MAT.27.65	Pilatu amna: Sozeɗ yeŋki dəduwaŋ wəganən va kəŋglaŋ. 
MAT.27.66	Ambataŋka, atipinik magamasə, aɗɗanənək tampoŋ na ngomna atəki mətipin naka. Aɗiyinik sozeɗ dəganən gəni.
MAT.28.1	Dərɓaga pay naffete*, təki biŋbiŋgi, Mari na Magdala gəm Mari maɓata azoŋko ula magamasə. 
MAT.28.2	Go'ləŋgə dələv aɓələk diiɗa, maslay na Ɗəfdaya aprikik daga sə disiŋ, akəɗəŋgələk gərəm sə magamasə, asanka kani. 
MAT.28.3	Zən awiɗɗik va uwiɗ na buna, bəbar na lukut nan bo va ɓeɓɓrezle. 
MAT.28.4	Geslne armek məzugaŋ magamas sawɓa akereŋke, tahəŋ va mimtiti. 
MAT.28.5	Yaŋ maslay anah sit gil neki: Nokum kədaw geslne'eŋ ɓa, nəsənək pakə Zezu məs məkpa'ən kədaw kayanəni. 
MAT.28.6	Tayaŋ ɓa, asilik va anahə. Məde mula təki an Ɗəfdaya a voŋgu. 
MAT.28.7	Mədoŋ də kakara, məne sit gewleɗ nani asilik səzet ɗii mimtiti. Nan bo wambat dabəŋ kikum aka dələv na Galile, adak kədawlanəni. Aski naw nənah sukum.
MAT.28.8	Agilyoŋguk də kakara sədəv magamas ləŋgə də geslne də wəneken zit diiɗa, anzuwaŋka vi kawnah sit gewleɗ nan meɓɓeti. 
MAT.28.9	Yaŋ Zezu aləm dənɗaŋ, apsit na: Nəsɗokumko, zəzay dəsan də munokum. Azoŋko zani, armanənək tələn azuliyaŋ sənənka. 
MAT.28.10	Yaŋ Zezu anahsiti: Kədaw geslne'eŋ ɓa, mədoŋ mənesit milmiŋgiɗu meɓɓeti dədoŋ a Galile, adak adawluwəni.
MAT.28.11	Adan adadoŋ, ɗii səmbet məgaŋ magamas adoŋko awalaŋ gəla, anahsitinik memilyeŋge net məs dəlveŋge pak an məs dəgəɗə. 
MAT.28.12	Memilyeŋge net məs dəlveŋge dit ɗii gugiriɗ pak akalaŋka aslereŋke, apsitinik deleɗ diiɗa sit sozeɗi. 
MAT.28.13	Apsitin na: Kənəhaŋ gən na: Gewleɗ nan azoŋguk dəfɗa mənam tat wəleŋge ahalnənka. 
MAT.28.14	An ngomna apprəməka waməpel səni, waməgilgukum sədəv tattuwãh nani. 
MAT.28.15	Sozeɗ agiminik deleɗi, aɗɗanənək va mənahsiti. Halabara nan atərayək aweleŋgit Yahudiyenɗe ha gap pay dəpaŋka.
MAT.28.16	Gewleɗ klaw kiyit taka ambataŋgək a Galile, aka mosorgo va Zezu anahsiti. 
MAT.28.17	Adan awlanəni, azuliyaŋ sənənka, ɗii meɓɓet aɗɗaŋgək kuzuŋ. 
MAT.28.18	Zezu adeke, apelsitke, amna: Gakdak pak məpsuwi disiŋ də dəlva fuŋ pakə. 
MAT.28.19	Vi vaski məduwaŋ, azet ɗii pak məkpaŋget dəsoŋ gən gewleɗ nawa məɗɗe sit baptem də iya na Affən də iya na Wətən də iya na Əmpəs Salala. 
MAT.28.20	Mərban sit dərmanən gən an məs nərban sukum pakə. Wanəsaw də munokum pay pak ha wəgrak na dəlva.
MRK.1.1	Apprəma va halabara nenek məs dəgəɗ aka Zezu Krestu Wətən Maŋgəlva*, 
MRK.1.2	atəŋgək va məverin adəv ɗerewel na məs kleŋ Ezayi:
MRK.1.2	Apprəma va Maŋgəlva anahə:
MRK.1.2	Əntatə slən masləŋ naw aboko,
MRK.1.2	də zaɓan gən tive viko.
MRK.1.3	Ɗəf tay wənzla vamvəl awra:
MRK.1.3	Məzaɓan tive vi Ɗəfdaya,
MRK.1.3	məɗɗa sən tive dəsoŋ gən sarara.
MRK.1.4	Vaski, Zaŋ arban zən awra, tayəɗɗa baptem, tay nah wənna Maŋgəlva sit ɗiiyi. Amna: Mətubiyə mətaf baptem vi Maŋgəlva də viyan sukum gən mambray nokum. 
MRK.1.5	Ɗii naka dələv na Zude pakə, dit ɗii nawalaŋ gəla na Zerusalem pak azoŋguk aza Zaŋ, vi kapprəm wəpel nani, yaŋ arbanən mambray neti. Aɗɗa sitik baptem a məlpa na Zordan.
MRK.1.6	Zaŋ aguluk lukut məɗɗan də denɗeke na zlogomo, aynanək dədakən də kətu, zəga nawzəm nan bo heyɗeŋɗe də ammama nawra. 
MRK.1.7	Anah sitik ɗiiyi: Ɗəf tay na zan dərɓagawa sembe nan daykiwa: Nəgap ko naw ɓe nawpel helege net hensek nan ɓa. 
MRK.1.8	Naw əntatə gəɗ sukum baptem dit iŋkile, amma nani wəgəɗ sukum baptem də Əmpəs Salala*.
MRK.1.9	Dəpaska Zezu adek daga sə Nazaret dələv na Galile, aza Zaŋ aɗɗa sənək baptem a məlpa na Zordan. 
MRK.1.10	Adan Zezu agil siret iŋkile, awlak disiŋ akolko, Əmpəs apirikik akani va mukuɗuŋgulo. 
MRK.1.11	Wəla adek sə disiŋ amna: Əstə Wətu an na makrawa, əntatə neken zu di'is sawɓa.
MRK.1.12	Go'ləŋgə əmpəs akak Zezu awra. 
MRK.1.13	Wəvoŋ kaklaw poɗo awra, Satan tay rakani. Zezu tay dit sliwɗe nawra, maslayɗe bo tahəŋ wəɗɗaŋ sənən wəza.
MRK.1.14	Dərɓaga məsgan Zaŋ məgəɗ baptem a daŋgay, Zezu adek a Galile, apelək Wən Nenek na Maŋgəlva sit ɗiiyi. 
MRK.1.15	Amna: Pay agapka, məlĩ na Maŋgəlva go'oyi, məkpaŋgan wədaw nokum, mətaf Wən Neneke.
MRK.1.16	Adan Zezu tayaka tive namaŋgava pe'e na Galile, awlak Simoŋ də məlmən an Andre, tahəŋ wərmaŋ kilif a pe'e wəsgetin zəveɗe aret iŋkile disge. 
MRK.1.17	Zezu apsit na: Məsbawa wanəkpaŋgokum məkayaŋ ɗiiyi. 
MRK.1.18	Go'ləŋ apetinik zəveɗe neti, asbanənka. 
MRK.1.19	Adan ambat abe suɗike, awlak Zak wətən Zebede, də Zaŋ an məlməni, tahəŋ adəv bəlay wəzaɓetin zəveɗe neti. 
MRK.1.20	Go'ləŋgə ayeke, apanənək affit Zebede dit məɗɗaŋ wəza nani, asbanənək Zezu.
MRK.1.21	Yaŋ Zezu dit gewleɗ nan aguloŋ awalaŋ gəla na Kafarnahum. Adan pay naffet* agapə, Zezu aguluk adəv gəla nawpel wənnet Yahudiyenɗe, arban sitik wənna. 
MRK.1.22	Ɗii məs dəpprəmən wərba nan pak agətaŋgək akan sawɓa, vi dərban vanet məsənaŋ zəga na ma henziŋ ɓa, amma arbanək va ɗəf məs də sembe.
MRK.1.23	Vaski bo pay nani, ɗəf mitemin adek adəv gəla nawpel wənnet Yahudiyenɗe. 
MRK.1.24	Ahayka, is Zezu na Nazaret məssok də mənam di? Kədek vi kawzəm gəm saha sa? Nəsənkuko, əstə ɗəffan Salala* na Maŋgəlva an məs aslənnə. 
MRK.1.25	Zezu abayək gagay sən witem naka. Apsənna: Aɓətə, agil səkani. 
MRK.1.26	Witem aɓlanək ɗəf nak də sembe, yaŋ aŋgəsl vamvəl daya daya, witem apprəmək ma Zezu agilik səka ɗəf naka. 
MRK.1.27	Ɗii pak agətaŋka, assohonənək ma ziti aɓɗaŋ na: Aŋ miyaŋ di? Zev wərba meleketen vaŋkəŋ di? Vi də sembeyi Zezu adawnah sit witemɗe, yaŋ adapprəmən mani. 
MRK.1.28	Go'ləŋgə halabara nan atrayək ko aŋga pak aka dələv na Galile.
MRK.1.29	Səza agulyoŋ sədəv gəla nawpel wənnet Yahudiyenɗe, go'ləŋ a ambataŋgək ana Simoŋ da də Andre dit may Zak gəm Zaŋ. 
MRK.1.30	Attən Simoŋ tat ɗuffo də gbəgba' na gamba, adan Zezu ade, anah sənənək wənna gbəgba' nata. 
MRK.1.31	Zezu azarək azata, armak vata, asilgətəka. Gamba appatəka təmbəlka, tədah sitik waya.
MRK.1.32	Adan moskoy agəɗə, pay bo atəpka, ɗii akininik ɗii məs gbəgbaɗe dit ɗii mitemti pak aza Zezu. 
MRK.1.33	Ɗii nawalaŋ gəla nan akkalaŋgək a memeŋle na gəla nani. 
MRK.1.34	Zezu ambəl gitik məs gbəgbaɗe temtem diiɗa, arɓehetik witemɗe səket ɗii mitemit pakə, dəpet witemɗe dəpeleŋ gən ko mi akan ɓa, vi asənənka.
MRK.1.35	Pumpum nani Zezu alvəɗək də mompum pumu, ambatək amapoho katər gəni, azuliyək adaka. 
MRK.1.36	Simoŋ dit məzəsbanəni akayanənka. 
MRK.1.37	Adan arəhəni, apsənən na: Ɗii pak tahəŋ wəkoyokəni. 
MRK.1.38	Amma Zezu apsit na: Mədamsa awalaŋ gəleɗe'eŋ gu' eŋki. Kawpel Wən Nenek adaka, vini nəde. 
MRK.1.39	Yaŋ ambat awalaŋ gəla na Galile pakə, apelik adəv gəla nawpel wənnet Yahudiyenɗe, arɓehetik witemɗe səket ɗiiyi.
MRK.1.40	Yaŋ ɗəf məs kokolo ade aza Zezu, yaŋ akduk takpar afuŋ aba Zezu, akamani: Aw an kəŋgəlka akəɓap kəmbəl guwa. 
MRK.1.41	Zezu awələk saha akani, atələk vani, arəŋ gənəka, apsən na: Nəŋgəlka say ambələ. 
MRK.1.42	Go'ləŋ kokolo apanək ɗəf vani. 
MRK.1.43	Zezu alhanəka, abayək mani. 
MRK.1.44	Apsən na: Apprəma kədawnah sən ɗəf ɓa. Amma dokkərban zuk aza məs dələv* na Maŋgəlva, vasna wapsən zəga sən Maŋgəlva va Moyis aɗi wənnani, vi wərban sit ɗii pak na kəmbəlka. 
MRK.1.45	Amma yaŋ ambatə, atrayanək wənnan ko aŋga. Apelik labara nani, ko Zezu dərah wətoŋ awalaŋ gəla kerekere ɓa, vini asan ma poho awara. Ɗii azoŋguk azani daga ko səŋga pakə.
MRK.2.1	Dərɓaga wəvoŋ suɗike, Zezu amndanək a Kafarnahum. Ɗii apprəmənək na tay eŋgili. 
MRK.2.2	Ɗii akkalaŋka azani ko təki dəmbər ɓa, də memeŋle pakə. Yaŋ Zezu arban sit zəga. 
MRK.2.3	Yaŋ ɗii meɓɓet azoŋ, aki sənən ɗəf məs gbəgba' məɗeŋgreŋ sən Zezu, ɗii poɗo də slanənni. 
MRK.2.4	Dərəhaŋ wəgap gən aza Zezu ɓa vi ɗii tahəŋ diiɗa. Vi vaski abətən ki gəla atəki məs Zezu asani. Yaŋ apriginin məs gbəgba' məɗeŋgreŋ nak məvoŋ gən aka hargaŋgu nan də helege, aɗiyənək aba Zezu. 
MRK.2.5	Adan Zezu awla wətaf neti, apsən məs gbəgba' məɗeŋgreŋ na: Wətuwa, mambray nok avika. 
MRK.2.6	Məsənaŋ zəga na ma henziŋ tahəŋ adak ɗew ɗewi, yaŋ aɗumoŋ a mekret na: 
MRK.2.7	Vi mi ɗəffəŋ adawpel mbrayen vaŋ ka Maŋgəlva di? Naway nawɓap wəviyan mambray di, an Maŋgəlvayi katər gən ɓa di? 
MRK.2.8	Zezu asənək wəɗum na mekreti. Assohetike: Vi mi kədaɗumoŋ a mokrokum vas di? 
MRK.2.9	Awani məza tay tuwãh ɓa di, wənahsən məs gbəgba' məɗeŋgreŋ na: Mambray nok avika sa, walla wənahsən na: Asili, aslan zəga nawvoŋ noko doko? 
MRK.2.10	Amma nəŋgəl na kəsənən gən na Wətən Ɗəf* tay də sembe aka dələv na viyan mambraya. Yaŋ apsən məs gbəgba' məɗeŋgreŋ na: 
MRK.2.11	Əntat ənah suko: Asili, aslan zəga nawvoŋ nok doko.
MRK.2.12	Kakaŋkani asilke, slanək zəga nawvoŋ nani, ambatək keret pakə, agətaŋgək sawɓa, agakdakanənək Maŋgəlva aɓɗaŋ na: Mul ɗaah zev zəga vaŋ ɓa.
MRK.2.13	Zezu ambatək əmpa, kəla ma pe'e na Galile. Ɗii diiɗa azoŋguk azani, arban sitik zəga. 
MRK.2.14	Adan adasban tive, awlak Lewi wətən Alfe tay ɗewwe adəv gəla na duwan. Apsən na: Asbawa. Lewi asilke, asbanəka.
MRK.2.15	Yaŋ Zezu asan ana Lewi da vi kawzəma. Yaŋ duwenɗe diiɗa dit məs mambrayɗe asuwaŋgək kawzəm də Zezu dit gewleɗ nan pakə. 
MRK.2.16	Adan məsənaŋ zəga na ma henziŋ dit Farisiyenɗe* awlanən dawzəm dit duwenɗe gəm məs mambrayɗe, assohetinik gewleɗ na Zezu: Vi mi adaw zəm dit duwenɗe may dit məs mambrayɗe di? 
MRK.2.17	Adan Zezu apprəm vaska, apsit na: Ɗiiyen də zam na zit na, wəray net tay naŋgla zloktor ɓa. Say məs gbəgbaɗe. Nəde vi kawye ɗiiyen salala ɓa, say ɗii məs mbreyiti.
MRK.2.18	Yaŋ pay mbərən gewleɗ na Zaŋ məgəɗ baptem dit Farisiyenɗe* tahəŋ wəsee'eŋ meme. Yaŋ ɗii azoŋ, assohonən Zezu: Vi mi gewleɗ na Zaŋ məgəɗ baptem dit Farisiyenɗe adawsee'eŋ meme, amma gewleɗ nok asee'eŋ meme ɓa di? 
MRK.2.19	Zezu azlansitike: Ɗii məyet atəki wəɓel wasee'eŋ meme an məzu ɓel tay dənɗaŋ sa? Agəɗ na ɓa sam. Aɓapaŋ na wəsee meme an tay dənɗaŋ ɓa. 
MRK.2.20	Pay maɓɓan wade məzu ɓel wambat səzeti, asna pay nani wasee'eŋ meme.
MRK.2.21	Ɗəf aɗisəna lukut məsvan də gabaga meleketen ɓa, vi gabaga an məɗisənəŋ waŋgar lukut məsvani wəŋgar nan bo waday ki an laŋka. 
MRK.2.22	Vi vaski bo, ɗəf aɓapna kawzi biya məza dəhəs ɓa adəv konekoneɗ məsvet ɓa, vi biya waŋger konekoneɗ dawhəssa, warayaŋ biya nan bo wambat afuŋ. Amma ɗəɗaah wəzi biya məza dəhəs ɓa adəv konekoneɗ meleketeti.
MRK.2.23	Yaŋ pay naffet na Zezu atoŋguk kla dəv guli na alkamari (zev hay neti) dit gewleɗ nani. Adan adawmbataŋ, gewleɗ nan anzlaŋkiyən taka taka. 
MRK.2.24	Vi vaski Farisiyenɗe* assohonən Zezu: Vi mi gewleɗ nok adaɗɗaŋ wəza an dəslə naɗɗa pay naffet ɓa di? 
MRK.2.25	Zezu azlansitike: Kəŋɗanən ɗaah an məs Davit agəɗ gala maay adaa ɓa sa, tay də zəga nawzəm ɓa, ndəni dit ɗii nan pak ɓa sa? 
MRK.2.26	Atoŋguk adəv gəla na Maŋgəlva, azəmik dupeŋɗe məs məɗiyit vi wəza na Maŋgəlva. Abiyatari daya net məs dəlveŋge na Maŋgəlva pay nani, mətawaŋ wəla zəga sən Maŋgəlva həŋ ma henziŋ apsit tive nawzəm dupeŋɗe net kaaka'ə. Amma Davit azimike, apsitik ɗii nani. 
MRK.2.27	Yaŋ Zezu anah na: Pay naffet tay vi kawtər wəray sən ɗəffa. Məɗɗani ɗəf vi pay naffet ɓa. 
MRK.2.28	Vi vaski Wətən Ɗəffi* affən pay naffete.
MRK.3.1	Yaŋ Zezu agul adəv gəla nawpel wənnet Yahudiyenɗe əmpa. Ɗəf məs van məmtən taya daka. 
MRK.3.2	Ɗii meɓɓet tahəŋ adak ulanən Zezu də kuket neti, kuzuŋ wambəl gən ɗəffəŋ pay naffet* na kawəliyən. 
MRK.3.3	Zezu ayak ɗəf məs van məmtən naka, apsən na: Asili, aziw aweleŋgit ɗii pakə. 
MRK.3.4	Yaŋ assohet ɗii yen dədawlanəni: Mi ma henziŋ nam apsəm tive naɗɗan pay naffet di? Wəɗɗa mogon sa, walla wəɗɗa mbrayen? Wəkoho gən zeŋgille ɗəf sa, walla wəzani? Amma dəzlanən ɓa. 
MRK.3.5	Zezu awlek na gədəfən nawda, makra ɓəɓəl net asanəka. Yaŋ anahsən ɗəf məs van məmtən naka: Appar voko. Apparək vani. Van abəlka. 
MRK.3.6	Farisiyenɗe* ambataŋka, akkalaŋgək dit ɗii na Herodə, aslerinik meti vi kawbay Zezu.
MRK.3.7	Yaŋ Zezu ambat dit gewleɗ nan kla ma pe'e na Galile. Ɗii diiɗa asbanənka daga sə Galile gəm sə Zude, 
MRK.3.8	gəm sə Zerusalem, gəm səka dələv na Idumaya, daga səbal sən məlpa na Zordan, gəm səka dələv na maŋgava Tirus də Sidon. Ɗii pak azoŋguk azani, vi apprəmənək labara na wəza nan ɗaahə. 
MRK.3.9	Zezu anah sitik gewleɗ nan də kayaŋ sənən gən bəlay, vi ɗii adawhaslanən ɓa, vi ɗii net diiɗahəŋ sawɓa. 
MRK.3.10	Vi daga laŋka ambəlgitik ɗii diiɗa, vi vaski məs gbəgbaɗe pak akkalaŋgək azani vi kawrəŋ gəni. 
MRK.3.11	Ɗii məs də əmpəs mbrayen aketi, adan awlanən Zezu asbəraŋgək abani, aɗiyaŋgək geŋgere: Əstə Wətən Maŋgəlva*. 
MRK.3.12	Zezu ahayetik ɗii mitemit də sembe, vi adarbanən ɓa.
MRK.3.13	Yaŋ Zezu ateŋ aka gərma, ayek ɗii məs aŋgələ dəzoŋ gən azani. 
MRK.3.14	Awelik klaw kiyit sula, ayek na masləŋɗe. Vi dəsoŋ gən dəni, kawslinit wəpel wənna Maŋgəlva. 
MRK.3.15	Zezu apsitik sembe narɓahan əmpəs mbrayen. 
MRK.3.16	Klaw kiyit sula məs Zezu awel nek yeŋki: Simoŋ (Zezu apsənək iya na Piyer), 
MRK.3.17	Zak wətən Zebede də Zaŋ an məlməni. (Zezu apsitik iya na Bonerges va wənah na ɗii məs dəgulyoŋ va hay na buna.) 
MRK.3.18	Andre, Filip, Bartolomi, Matiye, Tomas, Zak wətən Alfa, Tadde, Simoŋ na Kanana, 
MRK.3.19	gəm Zudas Iskariyot məs dəzəm ki Zezu azet məzuzelini.
MRK.3.20	Zezu amilik eŋgili. Ɗii akkalaŋgək azan diiɗa əmpa, ha Zezu dit gewleɗ nan dərəhaŋ təki nawzəm way ɓa. 
MRK.3.21	Adan hilfiŋgiɗin apprəmənən vaska, azoŋguk wəɓelin, vi ɗii tahəŋ wənahaŋ na: Mitemini.
MRK.3.22	Məsənaŋ zəga na ma henziŋ azoŋguk daga sə Zerusalem aɓɗaŋ na: Tay də Belzebul akani. Ɗii meɓɓet aɓɗaŋ na: Məlĩ net tuyeŋɗe dəpsən sembe narɓihti. 
MRK.3.23	Zezu ayek ɗii azani apel sitik də wən məkpaŋga. Amna: Mbarmbar Satan adawɓap wərbahan Satan di? 
MRK.3.24	An məlĩ awdakək temtem na, məlĩ nan asana ɓa. 
MRK.3.25	An ɗii na daŋgla taka awslereŋ ɓa, asna daŋgla nan asanna mogon ɓa. 
MRK.3.26	Vaski bo an Satan asilik aka zəni asna məlĩ nan wawɗakə aziw na ɓa, asna sembe nan bo wagrakə.
MRK.3.27	Ɗəf aɓapna wətoŋ eŋgil ana ɗəf guromda kawhal zigeɗ nan ɓa, say an aɓrukuk ɗəf gurom tagay dəndegin zigeɗ nani.
MRK.3.28	Gesiŋ nədawnah sukum: Ɗii warəhaŋ wəviyan mambray net pak də wəpel mbrayen məs adawpeleŋ. 
MRK.3.29	Amma ɗəf dədawpel mbrayen aka Əmpəs Salala* arah na wəviyan mambray nan ɓa ha faɗə, mambray nan wasan ha faɗə. 
MRK.3.30	Zezu anah vasna vi ɗii meɓɓet anahaŋgək na: Zezu tay də əmpəs mbrayen akani.
MRK.3.31	Yaŋ ma Zezu dit milmiŋgiɗin azoŋgu. Aziweŋgək appaka, aslənaŋgək azan wəyani. 
MRK.3.32	Ɗii diiɗa tahəŋ ɗew ɗew amaŋgavani. Apsənən na: Mok dit milmiŋgiduk tahəŋ wəkoyokəni. 
MRK.3.33	Azlan sitik na: Nawattə əmma di? Mədəŋgaŋ milmiŋgiɗu di? 
MRK.3.34	Awlek ɗii yen dəkdahaŋ kiyən amaŋgavani amna: Əŋkiŋ may əmma dit milmiŋgiɗwa. 
MRK.3.35	Ɗəf məs dədaɗɗa wəŋgla na Maŋgəlva ndəni məlmuwa gəm məlmu məguluŋgəta dət əmma.
MRK.4.1	Zezu atəŋkə yeget ɗii əmpa ama pe'e na Galile. Ɗii diiɗa azoŋko azani. Vi ni atoŋ adəv bəlay, asanka daka. Bəlay bo taya ket iŋkile a pe'e, ɗii bo tahəŋ ama busgum. 
MRK.4.2	Ayagen sitik zəga diiɗa dəwən məkpaŋga. Yaŋkan adəv wən adayagan sit nak kan na anah sit na: 
MRK.4.3	Məpprəma! Məzənse ambatka gulyo, vi kaw ndol haya. 
MRK.4.4	Adan adaw ndolni, zemve maɓɓan abətək aka tive, ɓiŋgeɗ azoŋko ayaɗ nənka. 
MRK.4.5	Zemve maɓɓan abətək aka soyomo, dələv taya kan ɓa. Go'ləŋgə agilke, vi dələv taya mban ɓa. 
MRK.4.6	Adan pay agili, azlaka, aɓətka, vi dərah təki nampa siwerin ɓa. 
MRK.4.7	Zemve maɓɓan əmpa abətək awalaŋ hogoy, aɓayaŋgək dəndən pakə, azəm gənək saka. 
MRK.4.8	Amma zemve maɓɓan abətək kəmpa aka ba'arə, agilke, aɓayka, aɗiyək aran sawɓa. Maɓɓan kaklaw hoku, maɓɓan kaklaw slire, maɓɓan səkatə. 
MRK.4.9	Yaŋ Zezu anah sit kana: Ɗəffan də sləman napprəma say dəpprəma.
MRK.4.10	Dərɓaga wənnəska Zezu tay katər gəni, ɗii meɓɓeti dit gewleɗ nan klaw kiyit sula, assohonənək Zezu aka wən məkpaŋga naka. 
MRK.4.11	Zezu azlansitike: Nokum Maŋgəlva arban sukumək wən məɗama na məlĩ nani. Amma ɗii meɓɓeti, say də wən məkpaŋga adapprəmən wənnəs pakə. 
MRK.4.12	Vi vaski,
MRK.4.12	Wawlanən də hereti, amma asənən na ɓa.
MRK.4.12	Wapprəmən də sləmeti, amma apprəmanən na ɓa.
MRK.4.12	Vi adaw milyoŋ aza Maŋgəlva ɓa
MRK.4.12	Maŋgəlva bo adaviyan sit mambray net ɓa.
MRK.4.13	Yaŋ Zezu apsit na: Kəpprəmənən wən makpaŋga nan ɓa sa? Ya an vaski na mbar kədapprəmən wən məkpaŋga an pak di? 
MRK.4.14	Məzəzlga tayəzlga wəpel na Maŋgəlva. 
MRK.4.15	Zemve an naka tive, ndəni ɗiiyen dəpprəmən wənna Maŋgəlva, go'ləŋ Satan adeke, agəmək wəpel an məzlgan sə məkreti. 
MRK.4.16	Ɗii meɓɓet bo tahəŋ va zemve məs dəbət aka soyomo. Adan apprəmən wəpel na Maŋgəlva, go'ləŋ atafənək də wəneken ziti. 
MRK.4.17	Amma wənna Maŋgəlva dəmpa siwerin amekret ɓa, wasoŋ pay suɗike, vi vaski an wən tattuwãh də wərmama asilik vi wənna Maŋgəlva, wapanən wənnan go'ləŋgə. 
MRK.4.18	Ɗii meɓɓeti tahəŋ va zemve dəbət awalaŋ hogoy. Net bo tahəŋ wəpprəmən wənna Maŋgəlva. 
MRK.4.19	Amma zəga nawsime, də zəga nawzəma, dəwərak na arya də suniɗ temtem watoŋ amekreti waray gən wəpel na Maŋgəlva wəpel na Maŋgəlva arana wənzləra amekret ɓa. 
MRK.4.20	Ɗii meɓɓet tahəŋ va zemve dəbət aka dələv mogoni, tahəŋ wəpprəmən wəpel na Maŋgəlva, atafənka, wanzlər gənəni, meɓɓet kaklaw hoku, meɓɓet kaklaw slire, meɓɓet səkatə.
MRK.4.21	Zezu apsit na: Ɗəf waki pitirla vi kawɗəp mosgoy akan sa, walla kawɗiyən amba hargaŋgu? Walla atəki naɗiyən adaɗiyəni? 
MRK.4.22	Zəga an məɗama pak wasan appaka, wən məs məseske'ən pak wapprəm appaka. 
MRK.4.23	Ɗəf an dəsləmani, say dəpprəma.
MRK.4.24	Zezu apsit əmpa na: Məzi zukum aza an məs kədapprəmaŋ. Wəsla an məs kədawslenin ɗiiyiŋki, dəni Maŋgəlva adawslumkum, wəslukum daykiyən neti. 
MRK.4.25	Ɗəffan də zəga avani warah akan diiɗa, ɗəf məs tay də zəga ɓa kawtafəni ana van suɗike.
MRK.4.26	Zezu anah kəmpa: Məlĩ na Maŋgəlva tay va ɗəf məzundol zemve agulyo nanda. 
MRK.4.27	Yaŋ adawleŋge afɗaahə, dəfəɗ də kapay zemve agilke, aɓayka, amma dəsən va aɓay ɓa. 
MRK.4.28	Vi dəlva fuŋ waɗi hay aran katər gəni: Dabəŋ wapoku asna bu'um askana hay aɗika. 
MRK.4.29	Ndəni kana hay aɓəlka, asna ɗəf wagəm slogoy nani kabəla vi mawala agəɗka.
MRK.4.30	Zezu amna: Də mi mədasla məlĩ na Maŋgəlva di? Də wən məkpaŋga awan mədaslan di? 
MRK.4.31	Aslək də zemve na sita (sita naka dələv neti) ndətə məzliyək daykiyit zemveɗe namba dələv pakə, an məslgəti. 
MRK.4.32	Amma pay məslgəta, watəgili, watəɓay daykiyit zigeɗ məslget pak də gaslamba watəska kivat diiɗa ha biŋgeɗi nawra wazoŋ wəzaɓən gəla net ara zeŋgille na vata.
MRK.4.33	Zezu arbanək wən sit ɗii diiɗa də wən məkpaŋga vaska, arban sitik va adaɓapən wəpprəməni. 
MRK.4.34	Amma dəpel də wən maɓɓan ɓa, say də wən məkpaŋga. Amma adan tay dit gewleɗ nan katirgiti, agil gən sitik wənnan pakə.
MRK.4.35	Moskoy nan dəpaska, Zezu apsit gewleɗ nan na: Mədaməs dəgar ki pe'e. 
MRK.4.36	Appetinik ɗii məkkelti, gewleɗ nan aguloŋguk adəv bəlay məs Zezu asani. Bəlayɗe meɓɓet tahəŋ amaŋgavani. 
MRK.4.37	Barkateŋɗe asilyeŋgək də sembe, vovolumɗe aslkərənək bəlay, ha bəlay aknahək dit iŋkile. 
MRK.4.38	Zezu tay məleŋgin aza gabba bəlay dərɓe, aɗiyək kiyən aka antoŋ. Gewleɗ nan afɗaahanənka, yaŋ apsənən na: Mərbə zəga kaɗumən na wəza mədaza ɓa sa? 
MRK.4.39	Zezu asilke ahayanək barkataŋ amna: Aɓətə, barkataŋ aɓətka, yaŋ zəga pak sləɓək agəɗə. 
MRK.4.40	Yaŋ Zezu apsit gewleɗ nan na: Vi midəray kədaw geslne'eŋ vaŋ di? Vi mi munokum tat də wətaf ɓa di? 
MRK.4.41	Ageslne'eŋgək sawɓa, yaŋ anahaŋ awalaŋ zit na: Aŋ ɗəf miyaŋ di, ko barkataŋ də pe'e pak wəpprəmən manəŋ di?
MRK.5.1	Yaŋ Zezu ade dit gewleɗ nan bal sən pe'e na Galile, aka dələv net Geresiyenɗe. 
MRK.5.2	Adan Zezu agil sədəv bəlay, ɗəf mitemin agilik sədəvət magamasɗe. 
MRK.5.3	Təki naswa nani adəvit magamasɗe, ɗəf tay nawɓapən wərman kaynan ɓa ko də dit ngiyamɗe ɓa. 
MRK.5.4	Təl ɓəɓɓay ɗii adaynanən dit ngiyamɗe gəm dit salalawɗe aza vani, amma aɓuhuk salalawɗe, anzletik ngiyamɗe sə za təlni. Ko ɗəf taka tay dədawɓap wəziwgən ɓa. 
MRK.5.5	Dəfəɗ də kapay pak taya əbbal a divit magamasɗe, də aket gərmeŋge, tay ɗi giŋgere də wəntar zən dit ɗoroɗi.
MRK.5.6	Amma adan awla Zezu səka faraɗa, adek də wənzuwa akdukuk aba Zezu, 
MRK.5.7	aŋgəzlək vamvəl dayadaya: Is Zezu Wətən Maŋgəlva* an də gakdaka, məsok də in di? Əntatə komoko, də wiya na Maŋgəlva, kədawzəm gəm saha ɓa. 
MRK.5.8	Anah vas na vi Zezu anahsəna: Witeme agil səka ɗəffəŋka. 
MRK.5.9	Yaŋ Zezu assohon ɗəf naka: Mbarmbari iya nok di? Azlan sən Zezu na iya naw na ɗii məkkelit gboŋgu, vi diiɗa mənani. 
MRK.5.10	Akamanək Zezu, vi adarɓəh witemɗe səka dələv nan ɓa.
MRK.5.11	Amaŋgavet gərmeŋge vani ngaɓa net vedemɗe ta taɗɗa daka. 
MRK.5.12	Yaŋ witemɗe nek akamanən Zezu: Aslənəm azet vedemɗe vi məgul gən aketi. 
MRK.5.13	Zezu ambər sitik tive. Agulyoŋko, ambataŋgək azet vedemɗe aguloŋguk aketi. Ngaɓa arɓəslka, alotoŋguk sə mabusgum kpukpumo, abətaŋgək aret iŋkile a pe'e, vedemɗe pak azaŋgək aret iŋkile, vedemɗe vet waɗɗaŋ uzinere sula.
MRK.5.14	Məzuteɗeŋɗe net vedemɗe, anzoŋko wəmbataŋ awalaŋ gəla, anahənək halabara nan pak sit ɗii dit ɗii na mapoho nani. Yaŋ ɗii agulyoŋ ambataŋ kawla zəga məs dəgəɗə. 
MRK.5.15	Adan agapaŋ aza Zezu, awlanənək ɗəf mitemin nak aguluk lukut azani, tay ɗewwe, maɗulan asəkika. Ageslne'eŋke. 
MRK.5.16	Ɗii məs dulanən pak anahsitinik an məs dəgəɗ aza ɗəf mitemin, də an məs dəgəɗ azet vedemɗe pakə. 
MRK.5.17	Yaŋ akamanən Zezu dəmbat gən səka dələv neti. 
MRK.5.18	Adan Zezu adawpeŋ adəv bəlay, ɗəf məs də witemɗe nak assohonək Zezu kambat dəndən. 
MRK.5.19	Zezu dəŋgəm ɓa, amma yaŋ Zezu apsən na: Amndok eŋgil anok da abay halabara nan pak azet ɗii nok pak an məs Ɗəfdaya awəl saha akoko. 
MRK.5.20	Ɗəffəŋ ambatka atoŋguk aka dələv məs adawyaŋ na walaŋ gəleɗe klaw, anah sitik ɗii pak zəga an məs Zezu agəɗ səni ha ɗii pak agətaŋka.
MRK.5.21	Zezu ateŋke adəv bəlay, agarək ki pe'e. Ɗii diiɗa akkalaŋka zani. Yaŋ Zezu aziw amet iŋkile. 
MRK.5.22	Zayrus daya na gəla nakkal net Yahudiyenɗe. Adan awla Zezu akdukuk abani. 
MRK.5.23	Akamanək Zezu diiɗa amna: Wətu tat də gbəgba'a gu'otə də əmta. Kamə ade aɗi vok akata atəmbələ, təsat gən madarata.
MRK.5.24	Zezu ambatək dənɗaŋ. Ɗii diiɗa asbanənək Zezu, tahəŋ wəhaslanənni. 
MRK.5.25	Guluk tat də gbəgba' na zəlaha wəsva klaw kiyən sula. 
MRK.5.26	Təmbatək azet ɗii məkayaŋ miha təzanək arya nat pakə. Amma ko dəɗaah tay səka gbəgba' nan ɓa, say wənzləra akani. 
MRK.5.27	Adan təpprəm wənna Zezu: Təguluk aweleŋgit ɗiiyi, təziwik dərɓaga Zezu. 
MRK.5.28	Vi təɗumək na: An nərahək wərəŋ gən lukut nan kaaka'ə, wənəmbələ. 
MRK.5.29	Tərəŋ gənək lukut na Zezu, kakaŋkani wəzəlah nat appatəka, təsənək aza gəɓa zət na təmbələk səka gbəgba' nata. 
MRK.5.30	Amma Zezu asənək ləŋ na sembe agilyoŋko səzani. Akpaŋganək haran aweleŋgit ɗiiyi amna: Naway dərəŋ gən lukut naw di? 
MRK.5.31	Gewleɗ nan azlananka: Istatə ule ɗii tahəŋ wəhaslakuni, vi mi kəda sohon na: Naway dərəŋgu di di?
MRK.5.32	Amma Zezu tayula amaŋgavani vi kawsən ɗəf dərəŋ gəni. 
MRK.5.33	Guluk nak tətəŋgək wəkere sən geslne vi təsənək an məs dəgəɗ azata, təsənək na Zezu wasənta, tədeke təkdukuk amba təl Zezu tənahsənək goŋga na mat pakə. 
MRK.5.34	Zezu apsət na: Wətuwa wətaf nok ambəl gukuko. Dok zamə, ambəl səka gbəgba' noko.
MRK.5.35	Daga Zezu dəɓəl wəgrak wəpel nan tagay ɓa, ɗii azoŋguk siŋgil anna Zayrus da. Apsənən na: Wətuk təmtəka, apan mərbə zəga kədayan ɓa. 
MRK.5.36	Amma Zezu dəɗum aka wəpel məs adawpeleŋ ɓa. Apsən Zayrus na: Kədaw geslne ɓa, nok ataf kaaka'ə. 
MRK.5.37	Zezu dəpəl ko ɗəf taka wəsban ɓa, say Piyer də Zak gəm Zaŋ, məlmən Zak. 
MRK.5.38	Adan agapaŋ eŋgil ana daya na gəla nakkal net Yahudiyenɗe da, Zezu tayəpprəm geŋgere, ɗii tahəŋ wəhəmaŋ, də vamvəl daya daya. 
MRK.5.39	Zezu atoŋguk eŋgili, apsit na: Vi mi kədaskaŋ morkoyo də wəhəm di? Waŋ təmtə ɓa, wəleŋ tədawleŋ ɗarə. 
MRK.5.40	Ndəɗaŋ pak amasaŋgək akani. Vini Zezu agilgiti, yaŋ agəm affəta dət mata gəm gewleɗ nan hoku neki, atoŋgoŋguk atəki waŋ təsata. 
MRK.5.41	Armak vata, apsət na: Talita kumi, (va wənah na wakə əntatə nah suko asili). 
MRK.5.42	Kakaŋkani waŋ təsilke, wəsva nat klaw kiyən sulayi, agətaŋgək sawɓa. 
MRK.5.43	Zezu abayək meti adawnahaŋ sənən ko nawa ɓa. Yaŋ anahsiti: Məpsət zəga nawzəm suɗike.
MRK.6.1	Zezu azarək sədaka ambatək atəki aɓayə: Gewleɗ nan asbanənka. 
MRK.6.2	Adan pay naffet* agapə, atəŋgək wərban sit zəga adəv gəla nakkal net Yahudiyenɗe. Ɗii diiɗa apprəmənək wənnani, agətaŋka, aɓɗaŋ na: Səŋga arəh wənnəŋ di? 
MRK.6.3	Ndəni wətən məntar wəleŋɗe nak ɓa sa, wətət Mariyi məlmən Zak də Zozef gəm Zuda də Simoŋ ɓa sa? Milmiŋgiɗin muguliŋgit bo tahəŋ də mənam aŋ yaŋka'a ɓa sa? Vi vaski dətafnən wənan ɓa. 
MRK.6.4	Yaŋ Zezu apsit na: Məs kleŋ warah gakdak ko aŋga amma aka dələv nani, gəm aweleŋgit milmiŋgiɗin gəm aweleŋgit ɗii naŋgil annan da arah na gakdak ɓa. 
MRK.6.5	Zezu dəɓap wəɗɗa sokene adak ko muwan di ɓa, say aɗiyək van aket məs gbəgbaɗe ambəl gitike. 
MRK.6.6	Zezu agətək sawɓa vi tahəŋ də wətaf ɓa.
MRK.6.6	Yaŋ Zezu abal aweleŋgit gəleɗe, naka dələv nadak pakə, arbanək wən sit ɗiiyi. 
MRK.6.7	Ayek gewleɗ nan klaw kiyit sula atəŋgək wəsliŋgit sula sula. Apsitik sembe nawtak wəla əmpəs mbrayen. 
MRK.6.8	Apsit na: Kədaw gəmaŋ ko mi avokum vi tive na malaka ɓa, ko zəga nawzəma, ko nzəkari na gəpa, ko suleyɗe aziba nokum kədaw gəmaŋ ɓa, say zleŋge kaaka'ə. 
MRK.6.9	Məgəm henseki, amma kədaw guloŋ lukut sula ɓa. 
MRK.6.10	Apsit əmpa na: Pay kəgapaŋ awalaŋ gəla, məsoŋ adəv gəla məs mətafkum ha gap pay nawmbat nokum sədaka. 
MRK.6.11	An ɗii walaŋ gəla maɓɓan aɓoŋguk dawtafkum, məzar sədaka, məttu burɗuk səza təlkum siti. Dəsan gən saydawa azeti. 
MRK.6.12	Apelinək wənna Maŋgəlva sit ɗiiyi dətubiyaŋ gəni, dəppanən gən mbrayen neti. 
MRK.6.13	Arɓihinik tuyeŋɗe mbreyit diiɗa, ambəl gitinik məs gbəgbaɗe diiɗa də wəpay sit mele.
MRK.6.14	Daga dəpaski, Herodə agəmət Herodiya ga məlmən Filipi, yaŋ Zaŋ anahsən Herodə na: Dəslə kəgəmtə gən ga məlmuk ɓa. 
MRK.6.15	Adan Herodə apprəm vaska, armak Zaŋ aɓurkuko asganək a daŋgay, vi wənnata.
MRK.6.16	Vi wənnani bo, Herodiya təzel Zaŋ, daga dəpas təkay tive nawbayən. Amma tərah tive nan ɓa, 
MRK.6.17	vi Herodə ageslne sənək Zaŋ, vi asənək na ɗəf mogoni, salalayi, agakka. Adan apprəm wən sə mani akkerik sawɓa, də aspak apprəmək dəzən neki. 
MRK.6.18	Yaŋ pay muwa Herodə agapə, yaŋ aɗɗa zəga nawzəma, aye ɗii gugiriɗ nani dit dayeɗe net sozeɗi, gəm ɗii gugiriɗ naka dələv na Galile.
MRK.6.19	Wətət Herodiya məguluŋgut təguluk abalakə, təskəlka, annekik ze Herodə dit ɗii məyet pakə. Məlĩ assohotək gorku. Mi kəŋgəl nəpsuk gən di? Wanəpsuk zəga məs kəŋgəl pakə.
MRK.6.20+MRK.6.21	Asɓanək wənnan də wəsuwaya, amna: Wanəpsuk zəga məs kəŋgəl pakə, ko wəɗɗak na məlĩ nawa. Goruk təgilke təmbatək azat mata təpsət na: Mi nədassoh ava məlĩ di? Mat təpsət na: Aŋglu ki Zaŋ məgəɗ baptemi. 
MRK.6.22	Go'ləŋ goruk təmilik aza məlĩya, təssohonka: Nəŋgələk kəpsu gən ki Zaŋ məgəɗ baptem aka pəlay nawəŋka. 
MRK.6.23	Wəssoh nan asiripik zə məlĩ sawɓa. Amma dəɓap wəɓoŋ sət ɓa, vi wənna əsuway məs asuway abet ɗii məs məyetiŋki. 
MRK.6.24	Aslənək soze də wəɗi sən wənnan dəki gən ki Zaŋ məgəɗ baptem. Soze ambatək a daŋgay atawək ki Zaŋ. 
MRK.6.25	Akiyək kini aka pəlay, apsətək gorku. Nat bo təpsətək mata. 
MRK.6.26	Adan gewleɗ na Zaŋ apprəmənən vaska, azoŋko agəmənək gəbay nani, adəkənka. 
MRK.6.27	Yaŋ məlĩ Herodə apprəm labara na Zezu, vi ɗii pak asənənək iya na Zezu. Ɗii tahəŋ wənahaŋ na: Zaŋ məgəɗ baptem dəsil sətəki əmta. Vi asan də sembe naɗɗe sokeneɗi. 
MRK.6.28	Amma ɗii meɓɓet aɓɗaŋ na: Ndəni Eliyas. Ɗii meɓɓet tamə aɓɗaŋ na: Ndəni məs kleŋ, səmbet məs kleŋɗe en farə. 
MRK.6.29	Adan Herodə apprəm vaska amna: As Zaŋ məgəɗ baptem an məs nəslən wətaw kiyən naki dəsil sətəki əmta.
MRK.6.30	Yaŋ masləŋɗe amilyoŋ akkalaŋgək aza Zezu. Anah sənənək an aɗɗaŋ də an məs arbanən pakə. 
MRK.6.31	Ɗii diiɗa məs dədazoŋ məs dədawmbataŋ, ha Zezu dit gewleɗ nan dərəhaŋ tive nawzəm way ɓa. Vini Zezu anah sit na: Mədam katər gəm awra, məfet gən suɗike. 
MRK.6.32	Ambataŋgək katirgit də bəlay awra.
MRK.6.33	Amma ɗii meɓɓet awleninik dawmbataŋ asinninke. Agulyoŋguk daga suwalaŋ gəleɗe pakə, anzoŋguk də tilti, agapaŋgək dabəŋ ki Zezu dit gewleɗ nani. 
MRK.6.34	Adan Zezu aprik sədəv bəlay awlek ɗii məkkelit diiɗa. Awlak səsahati, vi tahəŋ va timeŋgiɗ məza məzutaɗɗa net ɓa. Atəŋgək wərban sit zəga diiɗa. 
MRK.6.35	Adan moskoy agəɗə gewleɗ na Zezu azoŋguk azani, apsənən na: Pay moskoy bo agəɗka aŋ bo awrayi. 
MRK.6.36	Apsit tive sit ɗii dəmbataŋ gən anet ɗii da daga awalaŋ gəleɗe tuwəɗ ki məŋki, dəlbəhaŋ gən zəga nawzəm sən kiti. 
MRK.6.37	Zezu azlansitike: Munokum sən kikum məpsit zəga nawzəma, yaŋ assohonəni: Kəŋgəl məl gən wəlbah dupeŋ dit suleyɗe səkat sula, məpsit gən dəzəmən gən sa? 
MRK.6.38	Yaŋ Zezu apsit na: Dupeŋɗe mbarwaŋ avokum di? Mudoŋ mule. Adan awlenini, apsənən na: Dupeŋɗe sle əŋgə dit kilif sula.
MRK.6.39	Yaŋ Zezu anah sit gewleɗ nan na: Mənah sit ɗii dəsoŋ də təɓilit aka kevile mədəkani. 
MRK.6.40	Asoŋguk səkat səkatə, gəm kaklaw sle kaklaw sle. 
MRK.6.41	Zezu agimik dupeŋɗe sle neki gəm kilif sula neki, aslanək haran a disiŋ agəɗək soko sən Maŋgəlva. Yaŋ arɗet dupeŋɗe, apsit gewleɗ nani, gewleɗ bo apsitinik ɗiiyi. Vaski bo awɗeket kilif sula nek sit ɗiiyi. 
MRK.6.42	Ndəɗaŋ pak azəmaŋka abaŋka. 
MRK.6.43	Dərɓagani gewleɗ nan akkeletinik an dəmbraŋ aknəhinik keŋkelɗe klaw kiyit sula də an dəplaŋ səzet dupeŋɗe dit kilif neki. 
MRK.6.44	Wəŋɗa net ɗii məs dəzəmaŋ dupeŋɗe agəɗək uzinere sle, məzaŋɗet gil ɓa.
MRK.6.45	Dərɓagan ləŋgə, Zezu adewliyik gewleɗ nan dətoŋgoŋgən adəv bəlay, vi dəmbataŋ gən dabəŋ kiyən dəgar ki pe'e kla awalaŋ Baytisayda, pay nani tay milgit ɗii kana. 
MRK.6.46	Dərɓaga atrayaŋ: Ambatək aka gərma vi kawzuliya. 
MRK.6.47	Adan moskoy agəɗə bəlay tay adak pe'e yaŋ Zezu tay katər gən ama busgum. 
MRK.6.48	Awlek gewleɗ nan tahəŋ wəgayaŋ də wəŋkor bəlay, vi səmnya tayəɓleti aspak ba pum pumi tagay təki dəɓəl wədaŋ ɓa, tayəzan azet də wədaw aket iŋkile, agəɗək va wətoŋ kiti. 
MRK.6.49	Net bo adan awlanən adadaw aket iŋkile, azet na məs vevfi, anzlaŋgək vamvəlla. 
MRK.6.50	Ndəɗaŋ pak awlanənka, ageslne'eŋke. Amma Zezu apel sitik gu'u, apsit na: Məsok mokrokum əntə, kədaw geslne'eŋ ɓa. 
MRK.6.51	Yaŋ agul adəv bəlay azeti, səmnya bo aɓətka. Maɗulet azlərwika. Yaŋ gewleɗ pak agətaŋgə. 
MRK.6.52	Vi dəsənən wənnet dupeŋɗe nek ɓa, makret ɓəlli.
MRK.6.53	Səza agaraŋ ki pe'e, agapaŋ ka aka dələv na Genezaret, apanənək bəlay atəki napet bəlayɗe ama busgum. 
MRK.6.54	Adan agilyoŋ sədəv bəlay, ɗii asənənək Zezu ləŋgə. 
MRK.6.55	Yaŋ anzoŋgu ko səŋga pakə səka dələv nani, aki sənənək məs gbəgbaɗe məslet aka zəga nafna neti. 
MRK.6.56	Ko aŋgay ambatə, aweleŋgit gəleɗe, walla awalaŋ gəla metiŋ də aweleŋgit gəleɗe ana mapoho, tahəŋ wəsekin məs gbəgbaɗe agilet lumiɗi, akkamanənka dəpetigən dərəŋgənəngən ko maŋgava lukut nan dayday, en məs dərəŋgənən pak ambəlaŋka.
MRK.7.1	Farisiyenɗe* dit məsənaŋ zəga na ma henziŋ meɓɓeti, azoŋguk sə Zerusalem aza Zezu. 
MRK.7.2	Awleninik gewleɗi na Zezu meɓɓet tahəŋ wəzəmaŋ way məzawɗa vet ɓa, va an arbanən sitin ɗii ɓa. 
MRK.7.3	Farisiyenɗe pak dit Yahudiyenɗe tahəŋ wəsbanən wərba annet dəhiŋgiɗti, an wazəmaŋ way na say vet heɗesa lewlewi. 
MRK.7.4	An azoŋguk sə lumo, azəmaŋ na way tagay ɓa say an aslayaŋgək tagay. Matuya tay temtem diiɗa məs atafaŋ nasbani: Wəɗet hilŋgiɗ dit gəɓet mesteɓeɗi, dit taseɗ na təbəs peppreŋge, gəm ɓərzlimeɗi.
MRK.7.5	Vini Farisiyenɗe dit məsənaŋ zəga na ma henziŋ, assohonən Zezu: Vi mi gewleɗ nok asbanən zəga narba annet dəhiŋgiɗəm ɓa, adawzəmaŋ məzawɗa vet ɓaŋ di? 
MRK.7.6	Zezu azlansitike: Ezay aɗɗa sukumək kleŋ na gesiŋgi. Munokum mə ɗarɗarɗe, va məverin na:
MRK.7.6	Maŋgəlva amna: Ɗiiyiŋki tahəŋ wəgakdakawən də met ɗarə,
MRK.7.6	amma makret na faraɗay səzawa.
MRK.7.7	Wəzuliyəŋ məs adawzuliyaŋ suwənnəŋ na ɗari,
MRK.7.7	yaŋ adarbanən ma henziŋ məs ɗii adaɗɗaŋ,
MRK.7.7	va ma henziŋ na Maŋgəlva.
MRK.7.8	Zezu apsit na: Yaŋ kəpanən ma henziŋ na Maŋgəlva, vi kasban ma henziŋ net ɗiiyi.
MRK.7.9	Yaŋ Zezu anah sit əmpa na: Mi di, kəsənnənək wəɓon sən ma henziŋ na Maŋgəlva, vi kasban wəɗum nokum. 
MRK.7.10	Moyis amna: Agakdakan affuko dət moko, ko naway dəran affəni dət mani, say wəbayin. 
MRK.7.11	Amma munokum tatərbanən na: An ɗəf anah sənək affəni walla mani: An məs nərah səra zəga naw nabah suko, korban (va wənah na nəpsənək sən Maŋgəlva). 
MRK.7.12	Kəŋgereŋ na wəpəl sən tive sən ɗəf dəbaah sən gən affən walla sət man ɓa. 
MRK.7.13	Də wən nokum vaski kan kədawray gənən əpel na Maŋgəlva dəwəɗum nokum məs kədarbaŋ awalaŋ zukum. Gəm zəga tay diiɗa kədaɗɗaŋ va ndəni.
MRK.7.14	Zezu ayek ɗii əmpa apsit na: Məpprəm su munokum pak ɗa, məpak sləmokum amban lewlewi. 
MRK.7.15	Ko mi dəgul adəv ɗəffa sə gisbe aɓapna kawray gən ɗəf ɓa, say zəga məzu gilyan sə makra ɗəffa, ndəni dədawray gəni. 
MRK.7.16	[An ɗəf tay də sləman napprəma, say dəpprəm lewlewi.]
MRK.7.17	Yaŋ Zezu awɗak dit ɗiiyi aguluk eŋgili, gewleɗ nan assohonənka, mbarmbari kəŋgəl wənah də wən məkpaŋga nan di? 
MRK.7.18	Zezu anahsitike: Nokum bo kəsənən ɓa'a sa? Kəpprəmən ɓa sa? Zəga məs dadawgul adəv ɗəffa daga sə gisbe pakə, aɓapna kawray gən ɗəf ɓa, 
MRK.7.19	vi agul na amakra ɗəf ɓa, amma adəvən adawtoŋgo, asna agil na agisbe də tive nan ɓa sa? Zezu anah vas na, vi zəga nawzəm pak dəsan gən mogoni. 
MRK.7.20	Yaŋ anah əmpa na: Zəga məzu gilyan sə makra ɗəffa ndəni dədawray gən ɗəffa. 
MRK.7.21	Vi daga sə dəvən sə makra ɗəffa wəɗum mbrayen adawgilyani, adawka ɗəf yokyoku, wəhala, wəbay gəbaya. 
MRK.7.22	Wəɗɗa mana'a, də wəsim zəga, mambraya, tepelkeɗi, wəŋgla mbrayen, kotoroku, wəra ɗəffa, wəɓay gən ki zuko, də dərwa. 
MRK.7.23	Zigeɗis pak sədəv ɗəf adawgilyoŋgu, ndəɗaŋ dədawray gənən ɗəffa.
MRK.7.24	Adan Zezu asil sədaka, ambatək aka dələv amaŋgava gəla metiŋ na Tirus. Aguluk eŋgil ana ɗəfda, dəŋgəl ɗii dəsənnən gən ɓa. Amma dəɓap wəɗam ɓa. 
MRK.7.25	Ɗak məs wətət mitemta, təpprəmək halabara na Zezu: Tədek də kakara azani, təkdukuk abani. 
MRK.7.26	Guluk vat na Grekəktə daga sə Finikiya dələv na Siriya. Təkamanək Zezu vi dərɓahan gən witem səkat wətəta. 
MRK.7.27	Amma yaŋ Zezu azlan sət na: Apet kirin dəbaŋ tagay, tay lew wəgəm way net kirin kapsit kirɗe ɓa. 
MRK.7.28	Guluk nak təpsən na: Vaski mərbə zəga, kirɗe wefekeŋ məs dədaw bəta səmba vet kirni. 
MRK.7.29	Zezu apsit na: Vi wənna wəzlan məs kəzlani, doko witem wapat wətuko. 
MRK.7.30	Yaŋ timil eŋgil annat da, tərətək wətət tat ɗuffo aka zəga nafna, witem appatəka.
MRK.7.31	Yaŋ Zezu agil sə Tirus, atoŋguk klaka dələv na Sidon amilik kla ma pe'e na Galile atoŋguk klawalaŋ gəleɗe klaw. 
MRK.7.32	Ɗii akisənənək goryom məza apel kotak ɓa. Akkamanənək də ɗi gən van akani.
MRK.7.33	Zezu agil gənək suweleŋgit ɗiiyi, aziwginik katər gəni, aguluk pərəm van aslmani, atufuk mefɗe arəŋ gənək hərzləməni. 
MRK.7.34	Yaŋ aɗi haran a disiŋ, anɗəska anahsənək ɗəf naka. (Effata va wənah na akolu.) 
MRK.7.35	Kakaŋkani sləman akolko, hərzləmən məs dərəm nak apəlka, apelik kotakə. 
MRK.7.36	Zezu asəɓ sitik pak adawnahaŋ sənən ko naway di ɓa. Amma də asəɓ sit pak zlaŋ na, annəhənək wənnan diiɗa. 
MRK.7.37	Ɗii agətaŋgək diiɗa aɓɗaŋ na: An məs adaɗɗa pak mogoni. Yaŋ aɗɗa goryomɗe wəpprəmaŋ ɗii məs hərzlimit mərman apeleŋke.
MRK.8.1	Pay nani ɗii diiɗa akkalaŋka, vas bo zəga nawzəm taya vet ɓa, Zezu ayek gewleɗ nani, apsit na: 
MRK.8.2	Nulak səsahit ɗiiyiŋki, vi tahəŋ də in pay hoku, tahəŋ də zəga nawzəm ɓa. 
MRK.8.3	An nənah sitik na mədoŋgu, nəpsit wəzəm ɓa, wadakaŋ aka tive, vi ɗii meɓɓet sə faraɗa azoŋgu. 
MRK.8.4	Gewleɗ nan azlan sənənka: Aŋga ɗəf adawrəh zəga nawzəm nawbet ɗii awraŋ di? 
MRK.8.5	Zezu assohotike: Dupeŋɗe mbarwaŋ avokum di? Azlan sənənək na: Buhulləŋ.
MRK.8.6	Yaŋ Zezu anah sit ɗii na, məsoŋ afuŋ. Yaŋ agəm dupeŋɗe neki agəɗ sənək soko sən Maŋgəlva, arɗetike apsitik gewleɗ nani vi duɗeket sitin gən ɗiiyi, gewleɗ awɗeketinik sit ɗiiyi. 
MRK.8.7	Kilif memeɗeŋɗe tahəŋ avet suɗike. Zezu agəɗək soko sən Maŋgəlva aket kilfi anah sit gewleɗ na muɗek sit ɗiiyi. 
MRK.8.8	Ndəɗaŋ pak aziminke, abaŋka. Gewleɗ akalanənək dambirgiti, aknahək keŋkelɗe buhul. 
MRK.8.9	Ɗii məs dəzəmaŋ tahəŋ va uzinere poɗo. Yaŋ Zezu anah sit kana mədoŋgu. 
MRK.8.10	Go'ləŋgə Zezu aguluk adəv bəlay dit gewleɗ nani, alək aka dələv na Dalmanuta.
MRK.8.11	Farisiyenɗe azoŋko atəŋgaŋgək wəbay ma də Zezu. Azaɗaŋgək mazaɗ abani, yaŋ assohonən dəgəɗ siti gən sokene, vi dəsənən gənna sembe nan səza Maŋgəlva ade. 
MRK.8.12	Zezu anɗəsək diiɗa amna: Vi mi ɗiiyeŋ kakaŋkiŋ adassohoŋ sokene di? Gesiŋ nədawnah sukum, arəhaŋ na sokene ɓa sam. 
MRK.8.13	Azarək sə zeti, amilik adəv bəlay agarək ki məlpa dədaka.
MRK.8.14	Gewleɗ na Zezu asgətaŋgək daw gəm zəga nawzəm aveti say dupeŋ taka adəv bəlay neti. 
MRK.8.15	Zezu asəɓ sitike, amna: Məzi zukum aza wuɗo net Farisiyenɗe də məlĩ Herodə. 
MRK.8.16	Gewleɗ aseske'eŋgək awalaŋ ziti, adawpel vasna vi dupeŋɗe tahəŋ avam ɓayi. 
MRK.8.17	Zezu asənək məs adawpeleŋ awalaŋ ziti, assohotike: Vi mi kədaw seske'eŋ awalaŋ zukum di? Vi munokum tat dit dupeŋɗe ɓa yi sa? Kəsənən ɓa'a sa? Ha kakaŋka makrokum ɓəl sa? 
MRK.8.18	Munokum tat də horokum ya kawlaŋ ɓa sa? Munokum tat də sləmokum ya kapprəmaŋ ɓa sa? 
MRK.8.19	Kaɗumonən də wənnet dupeŋɗe sle nuɗak sit ɗii uzinere sle, keŋkelɗe mbarwa kəknahaŋ də an diyo di? Klaw kiyit sula anahaŋgə. 
MRK.8.20	Ya dupeŋɗe buhul nuɗakan sit ɗii uzinere poɗo nak na, keŋkelɗe mbarwa aknahaŋ də an diyo di? Azlan sənənək na: Buhulli. 
MRK.8.21	Yaŋ anah sit na: Ya kapprəmənən ɓa'a sa?
MRK.8.22	Yaŋ agapaŋ a Baytisayda, adaki ɗii akiyaŋ daŋgar sən Zezu. Akamanənək Zezu dərəŋ gən gəni. 
MRK.8.23	Zezu armak vani akak ama poho. Atufuk mefɗe arani, arəŋ gənək haran də vani. Yaŋ assohoni: Əstat ula zəga sa? 
MRK.8.24	Daŋgar aslanək harani amna: Əntat ula ɗiiyi, amma va wəleŋɗe nədawleti, tahəŋ wədawaŋ.
MRK.8.25	Zezu aɗiyək van akan əmpa. Haran akolko, awəlka, awlek zigeɗ pak lewlewi. 
MRK.8.26	Zezu alhanəka, dok eŋgili Zezu anahsən na: Kədodok awalaŋ gəla ɓa.
MRK.8.27	Zezu dit gewleɗ nan ambataŋgək kəla aweleŋgit gəleɗe, na Kaysariya Filipi. Aka tive na, assohotik gewleɗ nani: Mi ɗii madaw peleŋ aka wənnaw di? 
MRK.8.28	Azlan sənənka: Ɗii meɓɓet aɓɗaŋ na əstə Zaŋ məgəɗ baptem, ɗii meɓɓet bo aɓɗaŋ na, əstə Eliyas. Ɗii meɓɓet əmpa aɓɗaŋ na əstə səmbet məs kleŋɗe en farə. 
MRK.8.29	Yaŋ Zezu assohoti: Ya nokum, ka nawa kəda ɗiwən di? Piyer azlan sənəka: Əstə Messiya. 
MRK.8.30	Yaŋ Zezu abay meti kədawnah sənən ɗəf ɓa.
MRK.8.31	Yaŋ Zezu atəŋ wərban zəga sit gewleɗ nani: Dewle Wətən Ɗəf* wazəm saha diiɗa, avet ɗii gugiriɗ dit dayaɗe net məs dəlveŋge na Maŋgəlva, dit məsənaŋ zəga na ma henziŋ, wasganən agisbe. Wabayəni, amma dərɓaga wəvoŋ hoku wasil sətəki əmta də zeŋgilleni. 
MRK.8.32	Anah sitik kotakə. Piyer ayak Zezu katər gəni, asəɓ sənəka. 
MRK.8.33	Amma Zezu akpaŋganək harani awlek gewleɗ nani, ahayanək Piyer apsəna: Azar səzawa Satan kənani, wəɗum nok tay vana Maŋgəlva ɓa wəɗum nok venet ɗiiyi.
MRK.8.34	Zezu ayek ɗii dit gewleɗ nani apsit na: An ɗəf aŋgələk wəsbawa, say dəpan wəɗum aka zəni, dəgəm gən wəlaŋga mizliwrihe dəsbaw gəni. 
MRK.8.35	Ko naway dəŋgəl wəkoh gən zeŋgilleni, wazani. Amma ko naway dəzan zeŋgillen viwa gəm vi Wən Neneke wakohu. 
MRK.8.36	An ɗəf azəmək dələv pakə, amma azanək zeŋgilleni madawtərsən di? 
MRK.8.37	Mi ɗəf nan adaɗɗa nawman zeŋgillen di? 
MRK.8.38	Vi vaski, ko naway məs wil adanən viwa gəm dawpel wənnaw aweleŋgit ɗii en dəpaŋka, məs dəŋgluwən Maŋgəlva ɓa dit ɗi mambrayɗe, asna Wətən Ɗəf arəmsən na wil pay adazan də gakdak na Affən dit maslayɗe en salala* ɓa.
MRK.9.1	Zezu anah sit əmpa na: Intatə nah sukum gesiŋ, ɗii meɓɓet tahəŋ aŋka amtaŋ na ɓa sam say an awlanənək məlĩ na Maŋgəlva dazan də sembe nani.
MRK.9.2	Dərɓaga wuvoŋ slire, Zezu agəmək Piyer də Zak gəm Zaŋ, akek aka gərəm zezeke, ndəɗaŋ katirgiti. Gəɓa zən akpaŋgək ama hereti. 
MRK.9.3	Lukut nan awiɗke babar ndasl, ko ɗəf tay aka dələv na ɓap uwiɗen lukut va nan ɓa. 
MRK.9.4	Yaŋ gewleɗ nan hoku nek awlanən Eliyas də Moyis, tahəŋ wəpel də Zezu. 
MRK.9.5	Piyer apsən Zezu na: Mərbə zəga, mogoni məsam gən aŋka. Apam məzaɓ zlereɗe hoku, taka viko, taka vi Moyis, taka əmpa vi Eliyas. 
MRK.9.6	Piyer dəsən məs adawpel ɓa, vi ndəni dit gewleɗ pak ageslne'eŋgək sawɓa. 
MRK.9.7	Ernene adeke asəritike, apprəmənək wəla wəpel sit daga sədəv ernene naka: Aŋki Wətuwa an məs nəŋgələ, məpprəm mani. 
MRK.9.8	Go'ləŋ gewleɗ awlaŋgək amaŋgaveti, dulaŋ ɗəf ɓa say Zezu katər gəni gəm ndəɗaŋ.
MRK.9.9	Adan adaprikeŋ səka gərma, Zezu abayək meti: Kədawnahaŋ sənən ɗəf zəga məs kulaŋ ɓa, say an Wətən Ɗəf* asilik sətəki əmta də zeŋgilleni. 
MRK.9.10	Asbanənək wənnani, Amma assohonənək ma ziti: Mi wəsilya sətəki əmta di? 
MRK.9.11	Yaŋ assohonən Zezu: Vi mi məsənaŋ zəga na ma henziŋ adawnahaŋ na say Eliyas dəde gən dabəŋ tagay di? 
MRK.9.12	Azlansitike: Gesiŋ Eliyas wade dabəŋ, dəzaɓet gən zigeɗ pakə, yaŋ vaski na vi mi ɗerewel adawnah na dewle Wətən Ɗəf wasə bonoy diiɗa, ɗii wazelini di? 
MRK.9.13	Naw əntatə nah sukum: Eliyas adek səkay, ɗii bo aɗɗaŋ sənənək an aŋglaŋ, va an ɗerewel anah akani.
MRK.9.14	Adan agapaŋ azet gewleɗ meɓɓeti, awleninik ɗii diiɗa akdahaŋgək kiyit karkar. Yaŋ məsənaŋ zəga na ma henziŋ adawbayaŋ ma dənɗaŋ. 
MRK.9.15	Adan ɗii awlanən Zezu, ageɗ sitik gərəŋ sawɓa, anzoŋguk azani vi kasɗani. 
MRK.9.16	Zezu assohotik gewleɗ nani: Mi kədawbayaŋ ma dənɗaŋ di? 
MRK.9.17	Ɗəf taka suweleŋgit ɗii məkkelit anah sənəka: Mərbə zəga, nəki sukuk wətuwa. Tay də witem akani, aɓap wəpel ɓa. 
MRK.9.18	Ko aŋga ambat pak witem tayərmani, tayəslbani afuŋ. Tayəɗɗa maslsla mani tayəmpran slayni, zən pak suroksurok. Nəkemetik gewleɗ noko dərɓahən gən witem nani, amma dəɓapənən ɓa. 
MRK.9.19	Zezu anahsitike: Munokum məs kətafaŋ ɓa. Pay gbəgbari nənzi də munokum kpak di? Aŋga nan namagaŋ wəɓəs sukum di? Məkkisuwa. 
MRK.9.20	Akisənənək wiyən naka. Adan witem awla Zezu, aɓlanəka aslbak fuŋ, akəɗəŋləŋka aɗɗak maslsla mani. 
MRK.9.21	Zezu assohonək affəni: Daga dewɗe adaɗɗan vaŋkəŋ di? Yaŋ affən amna: Daga səka muzliya nani. 
MRK.9.22	Witem təl ɓəɓɓay adaslban aka offo aret iŋkile pakə vi kaw bayən. Amma an wakəɓap na, kamə awəl saha akamə abaah səmə. 
MRK.9.23	Zezu azlan sənəka: Vimi kənah na, an wakəɓəsa di? Amma zəga pak tay tuwãh aza ɗəf məs dətaf ɓa. 
MRK.9.24	Go'ləŋgə affən wiyən aɗiyək geŋgere: Nətafəka, abaah suwa, amma tattuwãh taya zaw də wətafən.
MRK.9.25	Adan Zezu awle ɗii diiɗa adazoŋ azeti, yaŋ anahsən witem na: Is witem mətak ɗəf dapprəma gəm daw pele, əntatə nah suko: Agil səka winəŋka, kədawgul ɗaah akan əmpa ɓa. 
MRK.9.26	Witem aɗiyək geŋgere, asərwəɗəka, agilik səkani. Yaŋ asan va məmtəni: Ɗii məs dulanən pak anahaŋgək na: Amtəka. 
MRK.9.27	Amma Zezu asil gənək wina aziwke. 
MRK.9.28	Adan Zezu atoŋ eŋgili, gewleɗ nan azoŋguk azani assohonənək katər gəni: Vi mi nam məɓap wərɓəhən ɓa di? 
MRK.9.29	Zezu azlansitike zemvin arɓəh ɗar ɗar ɓa say də wəzuliya.
MRK.9.30	Adoŋguk sədaka atoŋgoŋguk kəla ka dələv na Galile. Zezu dəŋgəl ko ɗəf taka də səŋ gən aki asan ɓa. 
MRK.9.31	Vi arban sitik gewleɗ nani apsit na: Wətən Ɗəf* wambat avet ɗiiyi, wabayini, amma dərɓaga wuvoŋ hoku wasil sətəki əmta. 
MRK.9.32	Gewleɗ nan dəpprəmən wənnan kotak ɓa, amma ageslne'eŋgək dassohoni.
MRK.9.33	Yaŋ agapaŋ a Kafarnahum, adan aguloŋ eŋgili, Zezu assohetik gewleɗ nani: Aka wən mi kədawbayaŋ ma aka tive di? 
MRK.9.34	Amma aɓətaŋka, vi aka tive a abayaŋgək ma na naway daya aweleŋgit di? 
MRK.9.35	Zezu asənka, ayek gewleɗ klaw kiyit sula neki, apsit na: An ɗəf aŋgələk wəsan daya say dəmndagan zən dərɓeget ɗii pakə, dəɗɗa sit gən wəza pakə. 
MRK.9.36	Yaŋ Zezu agəm wiyən muzliya, aziwginik aweleŋti. Aslanək vani apsit gewleɗ nan na: 
MRK.9.37	Ɗəf an dəŋglu wiyən muzliya va aŋyaŋka də iya nawa, annaw aŋgələ. Ɗəffan dəŋgəluwa, annaw aŋgəl katərgu ɓa, amma ɗəf an dəslənu aŋgələ.
MRK.9.38	Yaŋ Zaŋ anahsən Zezu na: Mərbə zəga, mulak ɗəf tayərɓəh tuyeŋɗe də wəya noko. Amma mətakəka, vi tay də mənam ɓa. 
MRK.9.39	Amma Zezu azlansitike: Kədawtakənən ɓa. Ɗəf an dəgəɗ sokene də iya nawa, aɓap na wəɗɗa mbrayen azaw ɓa. 
MRK.9.40	Vi ko naway məs awzeləm ɓa ɗəf nami. 
MRK.9.41	Ɗəf an dəpsukum iŋkile suɗike vi iya nawa vi ɗii na Krestu kənanaŋ, fəkat ɗəf nan warəh riba nani.
MRK.9.42	Ɗəf məs dəmzla gən wiyən səmbet məs dətafaŋ ɗəɗaah wəlawsən gərəm metiŋgin awlani, kasgan a pe'e. 
MRK.9.43	Vi vaski an vok amzla gukuk adəv mbrayen, atawa. Ɗəɗaah wərəh zeŋgillok dəvok mərslan ki wugul aka offo məza amta ɓa dəvok sula gəni. 
MRK.9.44	[Adak na tentewilgeɗ net amtaŋ ɓa offo nan bo amta ɓa'a.] 
MRK.9.45	Walla an tuluk agulkuk adəv mambraya, atawa. Ɗəɗaah wərəh zeŋgillok də tuluk vədal ki wəmbat aka offo məza amta ɓa də tuluk sula gəni. 
MRK.9.46	[Adak na tentewilgeɗ net amtaŋ ɓa offo nan bo amta ɓa'a.] 
MRK.9.47	Vaski bo an horok akukuk wəɗɗa mambraya, akdaha, ɗəɗaah wərəh zeŋgillok də horok taka ki wəmbat aka offo məza agrak ɓa də horok sula gəni. 
MRK.9.48	Adak na tentewil geɗ net amtaŋ ɓa offo nan amta ɓa'a. 
MRK.9.49	Fəkat ko naway pak kawslanni də offo.
MRK.9.50	Bəttu zəga mogoni: Amma an lelem na bəttu agraka, mbarmbar lelem nan adawsan ampa di? Məsoŋ də bəttu azokum, məsoŋ də zam awalaŋ zukum.
MRK.10.1	Zezu asilik sətəki nani, ambatək aka dələv na Zude, adan agar ki məlpa na Zordan. Ɗii akkalaŋgək azan əmpa, arban sitik va adaɗɗa ɗayɗayə.
MRK.10.2	Farisiyenɗe* meɓɓet azoŋguk aza Zezu, azaɗaŋgək mazaɗ abani: Assohonənka: Mbari di? Ma henziŋ apanək tive sən ɗəf narɓəh guluk viyan dəgəɗ pak sa? 
MRK.10.3	Zezu azlan sitik də wəssoho: Mi Moyis van aver sukum adəv ɗerewel na ma henziŋ van di? 
MRK.10.4	Aɓɗaŋ na: Moyis appanək tive sən ɗəf mizilin, dəver sətə gən ɗerewel nappata, dərɓətə gən guluk nani. 
MRK.10.5	Zezu apsit na: Moyis aver sukum na vi ki ɓəɓal nokumi. 
MRK.10.6	Amma daga wətəŋ nan na, Maŋgəlva aɗɗak zigeɗ pakə, adak ɗəf mizilin dət gulku. 
MRK.10.7	Vi vaski ɗəf mizilin wappan affəni dət mani, wasap dət guluk nani. 
MRK.10.8	Ndəɗaŋ sula git pak wakpaŋgaŋ gəɓa zit taka, vaski asoŋ na sula əmpa ɓa amma wakpaŋgaŋ gəɓa zi taka. 
MRK.10.9	Vi vaski zəga məs Maŋgəlva asapani, ɗəf adawɗakan ɓa.
MRK.10.10	Adan atoŋgoŋ eŋgili, gewleɗ nan assohonənək wənnani. 
MRK.10.11	Zezu anah sitike: Ko naway dəppat guluk nani, akay maɓɓata, mana'a agəɗ dənta. 
MRK.10.12	Vaski bo guluk akən təppan zilta təgəmək ɗəf maɓɓani mana'a təgəɗə.
MRK.10.13	Ɗii meɓɓet akiyənik kirin memeɗeŋɗe aza Zezu vi dərəŋgiti gini. Gewleɗ nan ahayetinke. 
MRK.10.14	Adan Zezu awle, gədəvən adəka, apsit gewleɗ nan na: Məppet kirin memeɗeŋɗe dəzoŋ azawa. Kədawtekin ɓa, vi məlĩ na Maŋgəlva tay viyit kirin zemvit eŋki. 
MRK.10.15	Gesiŋ nədawnah sukum: Ko naway an dətaf məlĩ na Maŋgəlva va wiyən muzliya ɓa, atoŋ na adak ɓa. 
MRK.10.16	Yaŋ aslet kirin neki aɗiyək van aketi, aɗɗasitik zəzaya.
MRK.10.17	Adan Zezu adawmbata aka tive na, ɗəf adek dənze, akdukuk abani assohonəka: Mərbə zəga mogoni, mi nədaɗɗa nəra gən zeŋgillew an nassa ha faɗ di? 
MRK.10.18	Zezu azlan sənəka, vi mi kənah na mogow nani di? Say ɗəf takayi mogoni, ndəni Maŋgəlva. 
MRK.10.19	Kisinik ma henziŋɗe ɓa sa: Kədawbay gəbay ɓa, kələɗɗa mana'a ɓa, kədawhal ɓa, kədawa wən aka ɗəf ɓa, kədaɗɗa vurum ɓa, agakdakan affuko dət moko. 
MRK.10.20	Yaŋ amna: Mərbə zəga as pak nəsbanək daga səka suɗike nawa. 
MRK.10.21	Zezu awlak də wəŋgla, apsən na: Asna ambər sukuk zəga taka: Avəl zəga nok pakə apsit məs saheŋɗe, vasna wakərəh məzaɓan a disiŋ. Asna kəde gən wəsbaw kana. 
MRK.10.22	Adan apprəm wənnəska, makran asanəka vi məs aryayi diiɗa sawɓa.
MRK.10.23	Zezu awlek gewleɗ nani, apsit na: Tuwãhyi məs arya dətoŋ gən məlĩ na Maŋgəlva. 
MRK.10.24	Gewleɗ agətaŋgək aka wənnan sawɓa, amma Zezu apsit əmpa na: Kirtuwa tuwãhyi wətoŋ məlĩ na Maŋgəlva sawɓa. 
MRK.10.25	Ɗəɗaah zlogomo watoŋ dəmba batal ki məs arya wətoŋ məlĩ na Maŋgəlva. 
MRK.10.26	Gewleɗ nan agətaŋgək sawɓa, yaŋ assohonən ma ziti: An vaski na, naway nawɓap wəkohi di? 
MRK.10.27	Zezu awleke, apsit na: Zəga an tuwãh azet ɗiiyi, tay tuwãh aza Maŋgəlva ɓa. Vi zəga pak tay tuwãh aza Maŋgəlva ɓa.
MRK.10.28	Yaŋ Piyer anahsən na: Yaŋ nam pak məpanək zəga nam pak mənam tatəsboko. 
MRK.10.29	Zezu azlan sənək na: Gesiŋ nədawnah sukum: Ko naway dəpan gəla nani, ko milmiŋgiɗni, ko mani, ko affəni, ko kirtini, ko guli nani vi iya nawa gəm vi Wən Neneke. 
MRK.10.30	Fəkat warah riba təɓələn səkatə adəv pay an nanziya an kakaŋka, gəleɗe, milmiŋgiɗin, maay mani, kirni, gulyo, dəwərma mama pakə. Pay wənziya an dədazani warəh zeŋgillen məza agrak na ɓa. 
MRK.10.31	Amma ɗii diiɗa an nabe wasoŋ dərɓe, ɗii diiɗa en na dirɓe kakaŋka, wakpaŋgaŋ ɗii nabe.
MRK.10.32	Yaŋ agəm tive an dədawteŋ a Zerusalem. Zezu tayabe gewleɗ nan ageslne'eŋgək diiɗa, ɗii yen disbetin dirɓeget bo geslne armeke. Yaŋ Zezu andek gewleɗ nan klaw kiyit sula, ndəɗaŋ katirgiti anah sitik an dədawrəhən. 
MRK.10.33	Apsit na: Məpprəma, mənam tatəpeŋ a Zerusalem, adak na Wapsənən Wətən Ɗəf* avet ɗii gugiriɗ net məs dəlveŋge, dit məsənaŋ zəga na ma henziŋ na Maŋgəlva. Watawaŋ kita namta kani. Wapsitin avet ɗiiyən məs dəsənən Maŋgəlva ɓa. 
MRK.10.34	Net bo wanəhaŋ wən azani, watufoŋ sənən mifɗe, warganəni, wabayəni. Amma dərɓaga wuvoŋ hoku wasil sətəki əmta.
MRK.10.35	Dərɓagani Zak də Zaŋ kirtin Zebede azaraŋgək aza Zezu, anah sənənək na: Mərbə zəga, zəga tay məŋgəl wəssoho kəɗɗa səm gəni. 
MRK.10.36	Zezu assohotike: Mi kəŋglaŋ nəgəɗ sukum gən di? 
MRK.10.37	Azlan sənənək na: Pay kədawsok adəv məlĩ nok məs də gakdak na, məŋgəl na kəɗiyəm gən taka aka va dəzən noko, taka aka va zlaɓay noko. 
MRK.10.38	Amma Zezu apsit na: Kəsənaŋ zəga nassoh ɓa. Wakəɓapən hĩlu nawzəm saha an nədawzəməŋ sa, walla wakəɓapən baptem an na sahaŋ nədawtafəŋ sa? 
MRK.10.39	Yaŋ azlanən na: Waməɓapa. Zezu apsit na: Vaski wakəzəmaŋ adəv hĩlu na saha nawa, wakətafən baptem na saha nawa. 
MRK.10.40	Amma wənna wəsuwa aka vaw dəzəŋ də aka vaw zlaɓay wən nawi ɓa. Təki nan tay viyit ɗii məs Maŋgəlva aweli.
MRK.10.41	Adan gewleɗ meɓɓet klaw apprəmən vaska, gidivit adek aka Zak də Zaŋ. 
MRK.10.42	Vi vaski Zezu ayek pak azani, apsit na: Kəsənənka, milyeŋge na dələv tahəŋ wəzəmən məlĩ aket ɗiiyi, ɗii gugiriɗ bo tahəŋ wərbanən gakdak neti. 
MRK.10.43	Amma awalaŋkum ageɗ na vasɓa. Ɗəffan dəŋgəl wəsan daya na, say dəsan gən məgəɗ wəza abet ɗiiyi. 
MRK.10.44	Ɗəffan dəŋgəl kawsan daykikum na, say dəsan gən ballam nokum pakə. 
MRK.10.45	Ko Wətən Ɗəffa* dəde vi ɗii dəɗɗaŋ sənən gən wəza ɓa, amma dəgəɗ gən wəza sit ɗiiyi, azanək zeŋgillen vi kaw met ɗii diiɗa.
MRK.10.46	Agapaŋka a Zeriko. Adan Zezu adawgilyan sədak dit gewleɗ nani gəm ɗii diiɗa, ɗəf tay daŋgar aba tive ɗewwe wəŋgla zəga avet ɗii məzu toŋgoŋ. Iya nan na Bartime wətən Timus. 
MRK.10.47	Adan apprəm na Zezu məs Nazaret dədawtoŋgo, atəŋgək wəɗi geŋgere: Aw Zezu Wətən Davit* awəl saha kawa! 
MRK.10.48	Ɗii diiɗa ahayanənka, apsənən na asok ɓatə, amma yaŋ adaw ɗi geŋgere dayki laŋka: Aw Wətən Davit awəl saha kawa. 
MRK.10.49	Zezu aziwke amna: Məya suwa. Ayanənək daŋgar naka, apsənən na: Asok zuko tay yuko, asili. 
MRK.10.50	Yas asgan lukut metiŋ nani, asili ade aza Zezu. 
MRK.10.51	Zezu assohonəka: Mi kəŋgəl nəgəɗ suku gən di? Daŋgar azlan sənək na: Mərbə zəga nəŋgəl haraw dəkol gəni. 
MRK.10.52	Zezu apsən na: Doko wətaf nok ambəl gukuko, kakaŋka ni haran akolko, asbanək Zezu aka tive.
MRK.11.1	Adan azaraŋ gu'o də Zerusalem, amaŋgava Baytifage də Baytaniya, agapaŋgək aka gərəm na hereme. Zezu aslənək gewleɗ nan sula. 
MRK.11.2	Apsit na: Mədoŋ awalaŋ gəla an na bokum ndaka. An kətoŋgoŋko, wakərətən bəlatək nat koruk minata, ɗəf dəpeŋ ɗaah akat ɓa. Məpəlta, məkita. 
MRK.11.3	An ɗəf assohokumko, vi mi kədawpəltən di? Mənah sən na: Wəray Ɗəfdaya taya zata. Wakəkitən go'u.
MRK.11.4	Adoŋko arətənək koruk nak minat aba tive, ama gəla. Adan adawpəltəni. 
MRK.11.5	Ɗii meɓɓet en məs nadak assohotinke: Mi kədaɗɗaŋ di? Vi mi kədaw pəltən di? 
MRK.11.6	Azlanənək va Zezu anahsiti, yaŋ ɗii nek apetini.
MRK.11.7	Akitənək koruk nak aza Zezu, abasənək lukut net akata, Zezu bo apeŋgək akata. 
MRK.11.8	Ɗii diiɗa abasənək lukutɗe net aka tive, ɗii meɓɓet abələnək gəslamba sə guli neti abasənək aka tive. 
MRK.11.9	Yaŋ ɗii məzudawaŋ aba Zezu dit məzəsbanən pak aɗiyaŋgək giŋgere. Usoko sən Maŋgəlva. Maŋgəlva dəɗɗa zəzay nan aka ɗəf məzəzan də iya na Ɗəfdaya. 
MRK.11.10	Maŋgəlva dəɗɗa zəzay nan aka məlĩ an dədazani, məlĩ na affəm Davit. Gakdak aza Maŋgəlva ana disiŋ.
MRK.11.11	Zezu aguluk a Zerusalem. Atoŋgoŋguk adəv gəla metiŋ naw zuliya*: Adan awle zigeɗ na maŋgavan pakə, moskoy agəɗək səkay, yaŋ ambat a Baytaniya, dit gewleɗ nan klaw kiyit sula neki.
MRK.11.12	Vit pumpum nani adan adawgilyoŋ sə Baytaniya, maay armak Zezu. 
MRK.11.13	Zezu awlak sukoyo məndəfən mogoni ambatək ulani kuzuŋ uwa nan taya kani. Amma adan agap azani say van kaaka arahə, vi pay nawa nani ɓa. 
MRK.11.14	Zezu anahsənək sukoyo: Ɗəf azəmna ɗaah uwa nok ɓa, ha dudan. Gewleɗ nan apprəmənka.
MRK.11.15	Adan agapaŋ a Zerusalem, Zezu atoŋguk adəv gəla metiŋ naw zuliya atəŋgək wərɓi məzuvəlaŋ zəga dit məzəlbahaŋ zəga sədəv gəla metiŋ na zuli pakə. Asleŋgetik tabəlɗe net məzə dədɗaŋ suleyɗe, asleŋgetik mezeŋgeɗ net məvəlaŋ biŋgeɗ na maha. 
MRK.11.16	Dəppan ko ɗəf taka dətoŋ gən də zəga adəv gəla metiŋ na zuli ɓa. 
MRK.11.17	Arbanək wənnan sit ɗiiyi apsit na: Va məverin adəv ɗerewel na: Maŋgəlva amna: Gəla naw ndəni gəla naw zuliya viyit ɗii pakə. Amma yaŋ kəpaŋganən va bətəŋ net məvoŋgoŋ tive.
MRK.11.18	Ɗii məsənaŋ zəga na ma henziŋ dit məs dəlveŋge apprəmənək wənnani, vi vaski akayanəni vi kawzani. Yaŋ ageslne'eŋ səni, vi ɗii agətaŋgək aka wərba nani.
MRK.11.19	Adan moskoy agəɗə, Zezu dit gewleɗ nan agulyoŋguk suwalaŋ gəla.
MRK.11.20	Vit pumpum nan də pumo, adan adawtoŋgoŋ awlanənək sukoyo nak məklakan daga səka slalwanyin pakə. 
MRK.11.21	Piyer aɗumonəko anahsənək Zezu: Mərbə zəga, awla sukoyo məs kəray gən naka, amtəka. 
MRK.11.22	Zezu apsit na: Əntatərban sukum, an munokum tat də wətaf Maŋgəlva. 
MRK.11.23	Wakəɓapan wənah sən gərəməŋka: Azar abət a pe'e. An kəɗɗaŋ kuzuŋ amokrokum ɓa, an kətafənka kənahaŋgək na wagəɗə, wagəɗ sukum. 
MRK.11.24	Vini an munokum tatə sohoŋ zəga mətaf na wakərəhənni asna wagəɗ vaska. 
MRK.11.25	An munokum tatə zuliyaŋ an munokum tatə də wən aka ɗəffa məviyan səni, vi Affukum na disiŋ də viyən sukum gən mambray nokum tamə. 
MRK.11.26	[An kəviyanən mambray net ɗii məs adaɗɗaŋ sukumən ɓa, asna Affum na disiŋ bo aviyan sukum na mambray nokum ɓa'a.]
MRK.11.27	Amilyoŋguk a Zerusalem. Adan Zezu adabal adəv gəla metiŋ naw zuliya* məsənaŋ zəga na ma henziŋ dit məs dəlveŋge gəm ɗii gugiriɗ azoŋguk aza Zezu. 
MRK.11.28	Assohonənka: Də sembe nami kəɗɗe zigeɗiŋ di? Nawa dupsuk sembe naɗɗan vas di? 
MRK.11.29	Zezu azlan sitik na: Naw bo wanəssohokum zəga taka: An kəzlan suwənka, naw bo wanənah sukum təki nərəh sembe naɗɗe zigeɗiski. 
MRK.11.30	Naway dəslən Zaŋ məgəɗ baptem di? Maŋgəlva sa, walla ɗiiyi? Məzlan suwa. 
MRK.11.31	Atəŋgaŋgək wəbay ma awalaŋ ziti də wənah na: An mənahək na: Maŋgəlva dəsləna, wassohomna: Ya vi mi kətafnən ɓa di? 
MRK.11.32	Amma an mənahək na ɗiiyiŋ dəslənəni ageslne'eŋgək sit ɗiiyi, vi ɗii pak tahəŋ ulanən Zaŋ ndəni va məs kleŋ an də goŋga. 
MRK.11.33	Vi vaski azlan sənənək na: Məsən ɓa. Zezu apsit na: An vaski na naw van tam nənah sukum na sembe məs nədaɗɗe zigeɗis dəndən ɓa.
MRK.12.1	Yaŋ Zezu apel sit ɗii də wən məkpaŋga. Amna: Ɗəf adiyək guli net wileŋɗe abasək man də mambara, akuhuk katafay nawɗot uwa net wileŋɗe, arkak gəla metiŋgin naw ga gulyo. Appanək guli van avet məɗɗaŋ wəza, ambatək malaka. 
MRK.12.2	Yaŋ mawala agapə naw ɓu uwa net wileŋɗe, aslənək məgəɗ wəza nan azet məzən seŋ neki vi dəpsənən gən haran nan səzet wileŋɗe. 
MRK.12.3	Armanənək masləŋ naka, arganənka, apanənək van mekeleŋ. 
MRK.12.4	Yaŋ affən guli aslən məgəɗ wəza nan maɓɓani. Məzən seŋ nek armanənka, arganənək aka kini aranənka. 
MRK.12.5	Affən guli nak aslənək məgəɗ wəza maɓɓan əmpa, amma abaynənka. Vaski aɗɗaŋ sitin ɗii diiɗa, argeninik ɗii meɓɓeti, ɗii meɓɓet bo abeyinke. 
MRK.12.6	Say apəl sənək affən guli wiyən tətaka tabuwa nani. Aza wəgrak nani, aslənək wətən nak azet məzən seŋ neki, aɗumək na wagakdakanən wətuwəŋka. 
MRK.12.7	Amma apeleŋgək awalaŋ ziti. Ndəni dədawzəm gəla nani, say mabay səmə, asna guli net wileŋɗe dəsan gən kanamə. 
MRK.12.8	Armanənka abaynənka, asganənək gəbay nan sə gulyo.
MRK.12.9	Vas na mbar affən guli net wileŋɗe adaɗɗa di? Wade wabey məzən seŋ neki, wapsit guli net wileŋɗe sit ɗii meɓɓeti. 
MRK.12.10	Kəŋɗanən məs məverin ɓa sa?
MRK.12.10	Kunəŋ məs mərkaŋ gəla asgaŋgə naka,
MRK.12.10	awla ndəni dəkpaŋ kuwən na sləma.
MRK.12.11	Vaski an məs Ɗəfdaya agəɗə,
MRK.12.11	as sokeneyi amaramə.
MRK.12.12	Ɗii gugiriɗ net Yahudiyenɗe akayaŋgək tive narmani, asənənka aketi apel wən məkpaŋgaŋka. Amma ageslne'eŋgək viyit ɗiiyi apanənka, ambataŋka.
MRK.12.13	Yaŋ ɗii gugiriɗ net Yahudiyenɗe aslinin ɗii meɓɓeti Farisiyenɗe* dit ɗii na Herodə aza Zezu vi karman də wəpel na mani. 
MRK.12.14	Azoŋguk azani apsənən na: Mərbə zəga, məsənka əstə təstəssə, kaw geslne sən wəpel net ɗii ɓa, kaɗum aka ɗəf məzə gakdakan zən ɓa, istat wərban tive na Maŋgəlva də goŋga. Anah səmə: Ma henziŋ atakək əpsən zomorgol sən məlĩ na Roma sa walla də tak ɓa? 
MRK.12.15	Məpsən sa walla məpsən ɓa sa? Amma Zezu asənək matakataka neti, apsit na: Vi mi kəda əzaɗən mazat abaw di? Məkisu suley van nula ɗa. 
MRK.12.16	Akisənənka: Assohotike: Aŋ foto na naway də iya na zanəŋ məvernəŋ di? Azlan sənənka na Sazarri. 
MRK.12.17	Zezu apsit na: Məmndagan sən an dəslə sən məlĩ na Roma, məpsən Maŋgəlva bo an dəslə səni. Agətaŋgək aka wəzlan nan sawɓa.
MRK.12.18	Ɗii məs adawyaŋ na Sadusiyenɗe azoŋguk aza Zezu. (Net tahəŋ wənahaŋ na wəsilya tay səka əmta ɓa.) Assohonənək Zezu: 
MRK.12.19	Mərbə zəga, Moyis aver səmək na: An ɗəf amtəka, apatək guluk nani tuwə ɓa, say məlmən dəzəm gəla zata, vi dəɗisən gən zev məlməni. 
MRK.12.20	Kirin tahəŋ də məlma zit buhul, an daya akayək gulku, yaŋ amtə məza duwaŋ ɓa. 
MRK.12.21	Mabərkiyən azəmək gəla zata, nan bo amtəka duwə ɓa. Maɓɓan bo azəmək gəla zata, vasaka'a. 
MRK.12.22	Ha ndəɗaŋ buhul pak azəmaŋgək gəla zata, amtaŋka duwaŋ ɓa. Dərbeget pak guluk bo təmtəka. 
MRK.12.23	Vasna pay wəsilya sətəki əmta na kawsat kana nawa kandi? Vi ndəɗaŋ buhul pak aɗitənka.
MRK.12.24	Zezu azlansitik na: Munokum tatə zlaɓaŋ sawɓa. Vi kəsənən məs məverin ɓa, kəsənən gakdak na Maŋgəlva ɓa'a. 
MRK.12.25	Pay wəsilyo net ɗii mimtiti, akayaŋ na guluk ɓa, wakpaŋgaŋ va maslayɗe na Maŋgəlva a disiŋ. 
MRK.12.26	Amma wənna silyo net ɗii mimtiti, kəŋɗanən ɗaah adəv ɗerewel na Moyis wənna offo adəv dezeze ɓa sa? Va Maŋgəlva anahsən Moyis: Əntə Maŋgəlva na Abraham, Maŋgəlva na Isak, Maŋgəlva na Zakubu. 
MRK.12.27	Maŋgəlva net ɗii mimtiti ɓa, amma Maŋgəlva net ɗii medereti. Vini munokum tatə Zaŋ sawɓa.
MRK.12.28	Adak na mərbə zəga na ma henziŋ tayi, apprəmək wəbay ma nani, awlak Zezu azlan sitik Sadusiyenɗe lelew sawɓa. Vi vaski azar azan assohoni amna: Ma henziŋ na Maŋgəlva awani day di? 
MRK.12.29	Zezu azlan sənəka: Aŋki ma henziŋ an dəday pakə: Apprəma Israyel. Maŋgəlva Ɗəfdaya takayi. 
MRK.12.30	Aŋglu Maŋgəlva Ɗəfdaya nok də makrok pakə, də ma genegenok pakə, də əmpəs nok pak də gurom nok pakə. 
MRK.12.31	Apprəm ma henziŋ an ma sula'ən: Aŋglu megok va kəŋglu zuko. Ma henziŋ na Maŋgəlva tay dəday kiyit es ɓa. 
MRK.12.32	Məsəŋ zəga na ma henziŋ apsən Zezu na: Lewi. Mərbə zəga gesiŋgi kənahə. Ndəni Maŋgəlva taka maɓɓan tay ɓa, ndəni Maŋgəlva katər gən kaaka'ə. 
MRK.12.33	Say dəŋglu də makrani də maɗulani də gurom nan pakə, də wəpəs nan pakə, dəŋglu meggeni. Va aŋglu ki zəni. Ndən mogon dayki wətaw wəla zəga mamaya atəki nawtawsən zəga də wəɗɗa sən sazlaga də an ɗəf adapsən Maŋgəlva pakə. 
MRK.12.34	Zezu awlak ɗəf nak azlanək mogoni, anah sənəka: Faraɗɗa kənan də məlĩ na Maŋgəlva ɓa. Dərɓagani ko naway geslne armak də wəssohon wəssoh maɓɓani.
MRK.12.35	Pay Zezu adarban wən adəv gəla metiŋ naw zuliya*, assohko: Mbarmbari məsənaŋ zəga na ma henziŋ adawnəhaŋ na Messiya na Wətən Davitti* di? 
MRK.12.36	Yaŋ Davit sən kiyən anahək də Əmpəs Salala* na:
MRK.12.36	Ɗəfdaya anahsən Ɗəfdaya naw na:
MRK.12.36	Asok aka va dəzəŋ nawa,
MRK.12.36	nəvoŋgitigən məzuzelkun amba tulko.
MRK.12.37	Yaŋ Davit dəvan aya na Ɗəfdaya: Ya mbarmbari Messiya adaw san wətən əmpa di?
MRK.12.37	Ɗii məkkelit diiɗa apprəmənək wəpel na Zezu də zit neki. 
MRK.12.38	Yaŋ anah sit ɗii məs adarbansiti: Məga zukum səzet məsənaŋ zəga na ma henziŋ. Aŋglaŋgək wəbalaŋ dit lukutɗe zezekɗe. Aŋglaŋ ɗii disɗetin gən agilet lumiɗi. 
MRK.12.39	Tay weleŋ təki naso mogon day pak adəv gəla nawpel wənnet Yahudiyenɗe, atəki nawzəma, tahəŋ wəkayaŋ təki mogon naso. 
MRK.12.40	Tayəɗɗaŋ kuket aket gil net gəbayɗe, taŋ zəmən gəla neti, tayənziyaŋ diiɗa aka wəzuli neti vi ɗii dulenin gən va ɗii na Maŋgəlva. Warəhaŋ kita an tattuwãha.
MRK.12.41	Yaŋ Zezu asan amaŋgava akoti napsən suleyɗe sən Maŋgəlva adəv gəla metiŋ naw zuliya*. Awlek ɗii dawɗiyaŋ suleyɗe adəv akoti. Məs aryeɗ diiɗa aɗiyaŋgək suleyɗe diiɗa. 
MRK.12.42	Yaŋ guluk məs sahaŋ ga gəbay tədeke təɗiyək koɓeɗ sula, ndəɗaŋgəŋ avat kaaka'ə. 
MRK.12.43	Zezu ayek gewleɗ nani, apsit na: Əntatə nah sukum, guluk na gəbay məs sahaŋ kəŋkə, təɗiyək suleyɗe adəv akoti daykiyit ɗii pakə. 
MRK.12.44	Vi net aɗiyaŋgək suɗike səza arya metiŋgin neti, amma guluk kəŋkə ko məs sahaŋtə təpsənək Maŋgəlva pak ana zəm gən kita.
MRK.13.1	Adan Zezu agil sədəv gəla metiŋ naw zuliya, ɗəf taka səmbet gewleɗ nan anah sənəka: Mərbə zəga awla mbari gəlaŋ arkə mogon vaŋ dit gərmeŋgeŋ di. 
MRK.13.2	Zezu azlan sənəka: Kulak gəlaŋ mərkan metiŋgi nəŋ ɓa sa? Apəl na kuwən məzleɓin aka kuwən maɓɓan ɓa, məzu zeleŋ waɓzlunən pakə.
MRK.13.3	Zezu asanək aka gərəm na hereme aba gəla metiŋ naw zuliya*. Piyer də Zak gəm Zaŋ gəm Andre ndəɗaŋ katirgit asoŋguk də Zezu assohonənka: 
MRK.13.4	Anah səm ɗa dewɗe zigeɗis adaɗɗaŋ di? Mi narban səm pay nagrak net di?
MRK.13.5	Zezu atəŋgək wərbansiti: Amna: Məzi zukum, vi adaw zokuməni. 
MRK.13.6	Vi ɗii diiɗa wazoŋ də iya nawa, wanəhaŋ na: Əntə Messiya*. Wazetin ɗii diiɗa. 
MRK.13.7	An kəpprəmənək halabara nawgay gu'o ko faraɗa, kədaw geslne'eŋ ɓa. Aslək dəgəɗgən vaska, amma wəgrak dəlvi tagay ɓa. 
MRK.13.8	Ɗii meɓɓet wagayaŋ dit ɗii meɓɓeti. Məlĩ maɓɓan wakayaŋ mama məlĩ maɓɓani, dəlva fuŋ waɓəl atəki temtem may bo wagəɗə. Ndəni va daway nawa adasat ɗakə.
MRK.13.9	Məsla zukum, vi warmukuməni, wakukumən aba kita wargukuməni adəv gəla nakkal net Yahudiyenɗe. Waziw gukumən abet ɗii gugiriɗ dit məlĩyeŋge vi iya nawa, kəɗɗaŋ gən saydawa abeti. 
MRK.13.10	Say ɗii namba dələv dəpprəmən gən wəpel Wən Nenek pak tagay. 
MRK.13.11	Warmukuməni, wakukumən abet mətawaŋ kita, kədaɗumoŋ an məs kədawpeleŋ ɓa. Amma an pay nan agapka. Məpel wəpel an məs kərəhaŋ, wəpel nan agil na sə mokum ɓa, amma səza Əmpəs na Maŋgəlva adazani. 
MRK.13.12	Ɗii wapsitin milmiŋgiɗit vi kawbayti, affiŋgiɗit kirin bo vas adaɗɗaŋ. Kirin wasilyoŋ aket migilti, vi kawbeyti. 
MRK.13.13	Ɗii namba dələv pak wazelkuməni viwa. Amma ɗəf an dədawgan ha aza wəgraka wakohu.
MRK.13.14	Akulanən an məs adawnahaŋ na mbrayeni daryawi, naw geslne səni, tay ziwe atəki məs dəslə dəziw gən ɓa. (Ɗəf an məs dəŋɗani, say dəpprəman lew lewi.) Asna ɗiiyen naka dələv na Zude say dənzoŋ gən aket gərmeŋge. 
MRK.13.15	Ɗəffan naka balakə, adawpriken eŋgil vi kawnda zigeɗ nan ɓa. 
MRK.13.16	Ɗəf məs na guliyo adawmilyan eŋgil kaw gəm lukut nan ɓa. 
MRK.13.17	Tuwãhi viyit gil dədawayɗe gəm məzuweɗ gitin kirin pay nani. 
MRK.13.18	Məkaman Maŋgəlva vi pay nan adawsan pay na səmnya ɓa. 
MRK.13.19	Vi pay nani, wagəɗ tuwãh diiɗa, daga Maŋgəlva aɗɗa təki a disiŋ də dəlva fuŋ dəgəɗ ɗaah vas ɓa ha dəpaŋka, agəɗ na ɗaah sə dəbərən ɓa bo. 
MRK.13.20	Amma Ɗəfdaya waduduɗukon pay nani viyit ɗii nan məwelti, va vi vaski ɓa, ko ɗəf taka akoh na ɓa.
MRK.13.21	Pay nani, an ɗəf anah sukumək na: Messiya* tayaŋka, walla taya da, kəltafnən ɓa. 
MRK.13.22	Vi Messiyeɗ məwaŋ wənna dit məs kleŋɗe məwaŋ wən wazoŋ, waɗɗaŋ sokeneɗ, vi kawzet ɗiiyen na Maŋgəlva aweli, va waɓapəni. 
MRK.13.23	Say kəslanən gən zukum vi nənah sukumək dabəŋ.
MRK.13.24	Pay nan dərɓaga bonoyi naka, pay wasərətə, təla akasak na ɓa. 
MRK.13.25	Ngərzleɗ na disiŋ wabətaŋ, sembeɗ na disiŋ pak waɓlaŋ. 
MRK.13.26	Asna kawlani Wətən Ɗəf dazan aka slay buwən a disiŋ də sembe diiɗa də gakdaka. 
MRK.13.27	Asna waslən maslayɗe nan amba tapaslay pay poɗo pak vi kakelet ɗii məs awel səmba tapaslay pay poɗo pakə.
MRK.13.28	Məpprəman wənna sukoyo adarban sukum: An kiva sukoyo askəka, gaslamba nan bo andəfka, kəsəŋnənək bo mənzi go'oyi. 
MRK.13.29	Vaski nokum bo, an kulanənək zigeɗis pak tahəŋ wəɗɗaŋ vaska, məsənna, go'oy aza wəzani. 
MRK.13.30	Gesiŋ nədawnah sukum: Ɗiiyen mederet kakaŋka amtaŋ na zam sa zigeɗis dəɗaŋgən ɓa. 
MRK.13.31	Disiŋ də dəlva fuŋ pak wagrakaŋ amma wəpel naw agrak na ɓa.
MRK.13.32	Ɗef tay dəsən pay adazan ɓa walla wənziya na pay nan ɓa. Ko maslayɗe na disiŋ, ko Wətən Ɗəffa*, say Affən kaaka dəsəna. 
MRK.13.33	Məsla zukum, kədawleŋgeŋ ɓa vi kəsənən pay nan adaɗɗa ɓa. 
MRK.13.34	Wagəɗ va ɗəf adadan malaka, apanək gəla nani, apanək wəza nan avet məɗɗaŋ wəza, ko naway pak apsənək wəza nani, anahsən məzuga memeŋle na aga. 
MRK.13.35	Vi vaski məga vi kəsənən pay affən gəla adazan ɓa, kuzuŋ moskoyo, kuzuŋ tətaŋ dəfɗa, kuzuŋ aba pumpum, kuzuŋ də mompumi. 
MRK.13.36	An adek va mamal na adazan wərəhkum məleŋkum ɓa. 
MRK.13.37	An məs nənah sukumeŋka, wanənah sit ɗii pakə: Məga.
MRK.14.1	Appələk uvoŋ sula wəzləra na Paska* wagəɗə, də dupeŋ wəza wuɗo aran ɓa: Ɗii net məs dəlveŋge na Maŋgəlva dit məsənaŋ zəga na ma henziŋ akayaŋgək tive karma Zezu də məɗama, vi kawbayni. 
MRK.14.2	Aɓɗaŋ mədarman də wəzləraŋ ɓa, vi ɗii adaw gayaŋ ɓa.
MRK.14.3	Yaŋ Zezu asan a Baytaniya, eŋgil ana Simoŋ da məskokolo. Pay asan kawzəma, ɗak tədek də bəbər na mel avata, iya na mel van na tursan (nard) wərəh nan tuwãhi, guluk nak təkoluk ma bəbəra, tmanək mel nak aka Zezu. 
MRK.14.4	Ɗii meɓɓet sə waleŋgit gədivit adəka, vi mi təray gən mel nat mekeleŋ vaŋdi? 
MRK.14.5	Va təvələk mel nan tərah gən suleyɗe səkat hoku na ɗəɗaah ɓasa, təpsit gin məs saheŋɗe, watər wəray kəta. Vaski aɗɗaŋ wərwər akata. 
MRK.14.6	Zezu apsit na: Məppata! Vi mi kədawtakən kiyit di? Təgəɗswək wəza mogoni. 
MRK.14.7	Məsaheŋɗe tahəŋ də munokum ɗayɗayə, wa kəɓapən wəɗɗa sit mogon ko dewɗe kəŋglaŋ pakə. Amma nawa, nəsaw na də munokum pay pak ɓa. 
MRK.14.8	Nat təgəɗək məs təŋgələ. Daga pay dəɓəl ɓa təpayək mel sən gəɓa zu vi kawndəkwa. 
MRK.14.9	Gesiŋ nədawnah sukum: Atəki adawpelin Wən Nenek a duniya pakə, kawpelin ni an məs ɗak kəŋ təgəɗəŋ ka, vi kaɗumon wənnata.
MRK.14.10	Yaŋ Zudas Iskariyot məs taka suweleŋgit gewleɗ klaw kiyit sula, ambatək azet ɗii net məs dəlveŋge na Maŋgəlva, vi kawzəm ki Zezu azeti. 
MRK.14.11	Adan apprəmənən wənnani, annekik zit sawɓa. Apsənənək suleyɗe. Daga dəpaska Zudas atəŋ wəkayan kuket narma Zezu məza tuwã ɓa.
MRK.14.12	Pay dabəŋ na wəzləra net dupeŋɗe məza wuɗo ɓa, məs adawtawaŋ botol na Paska, gewleɗ na Zezu assohonənka: Aŋgay kəŋgəl məmbat gən wəzaɓan təki nawazəm way na Paska vi yuk di? 
MRK.14.13	Zezu andək sula suweleŋgit gewleɗ nani, apsit na: Mugul awalaŋ gəla. Wakəlmaŋ sənən ɗəf də hinziwe. 
MRK.14.14	Məsbani adəv gəla an agulu, mə nah sən affən gəla vana: Mərbə zəga amna: Aŋgay gəla naw məs nawzəm way na Paska dit gewleɗ naw di? 
MRK.14.15	Warban sukum gəla an məɓayin, metiŋgini, dit zigeɗ pak məzaɓet adaka, adaki kədawzaɓanən waya. 
MRK.14.16	Gewleɗ nan adoŋko aguloŋguk awalaŋ gəla, arəhənək zəga pak va anahsiti. Azaɓanənək way na Paska.
MRK.14.17	Adan moskoy agəɗə Zezu adek dit gewleɗ nan klaw kiyit sula neki. 
MRK.14.18	Pay adasoŋ atəki wəzəm waya, Zezu anahsitike: Nəsənək fəkatə, ɗəf taka suwaloŋkum məs dədawzəm way də ina wazəm kiwa. 
MRK.14.19	Assanək makret gewleɗ nani, atəŋgaŋgək wəssohoŋ taka taka: Əntə soko?
MRK.14.20	Zezu azlansitike: Ɗəf taka səmbokum klaw kikum suləŋki: Ɗəf məs dədawgul van sap də in adəv hiluwəŋki. 
MRK.14.21	Fəkatə Wətən Ɗəf*, wamtə va məver wənnani. Amma bonoy warəh ɗəffan dədawzəm ki Wətən Ɗəffa. Ɗəf nan ɗəɗaah va muwani ɓa.
MRK.14.22	Adan adawzəmaŋ, Zezu agəmək dupeŋ, agəɗək soko sən Maŋgəlva, arɗanəka, apsitik gewleɗ nani, apsit na: Aŋka gəba zuwi. 
MRK.14.23	Agəmtək həloŋ na biya net wəleŋɗe, agəɗək soko sən Maŋgəlva, apsitike, asanənək pak sədəvət həloŋku. 
MRK.14.24	Zezu anahsitike: Eŋki mbel zuwəŋ ndəɗaŋgəŋ tive nawsleret ɗii də Maŋgəlva azoŋguk viyit ɗii diiɗa. 
MRK.14.25	Gesiŋ nədawnah sukum nəsəna ɗaah biya net wəleŋɗe ɓa, say pay nədawsaa meleketen adəv məlĩ na Maŋgəlva. 
MRK.14.26	Yaŋ ayaŋ gəlya nawzləra ambataŋ aka gərəm na hereme.
MRK.14.27	Zezu anah sitik gewleɗ nani: Munokum pak wakəpawəni, wakənzoŋgu, wənnan məverni na: Wanəbay məzutaɗɗa, timeŋgiɗ watrayaŋ atəki pakə. 
MRK.14.28	Amma pay nədawsilyaw sətəki əmta wanəmbat dabəŋ kikum a Galile. 
MRK.14.29	Piyer apsən na: Ko ɗii pak dəpokuni, naw kam nəpok na ɓa sam. 
MRK.14.30	Zezu azlan sənək na: Apprəma gesiŋ nədawnah suko: Ɗəfɗəŋka, pay bazlay adawhəm təl sula, wakənah na kəsənu ɓa təl hoku. 
MRK.14.31	Amma Piyer anahək də sembe: Ko də dewle wanəmtə di'isi, nənah na vas ɓa. Vaski gewleɗ annahaŋ pakə.
MRK.14.32	Agapaŋgək atəki məs adawyaŋ na Getsemane, Zezu anah sitik gewleɗ nan na: Məssoŋ aŋka nəmbat wəzuliya. 
MRK.14.33	Yaŋ agəm Piyer də Zak gəm Zaŋ dəndəni. Atəŋgək wəsən geslne də wəkere. 
MRK.14.34	Anah sitik gewleɗ nani: Makraw asawəka ha tayəŋgəla wəbaywa. Məssoŋ aŋka məga. 
MRK.14.35	Ambatək abe suɗike, akduko fuŋ, azuli sənək Maŋgəlva vi pay na bonoy nan dətoŋ gəni, an va wagəɗə. 
MRK.14.36	Amna aw Affu nawa azok na ko mi pak tay tuwãh ɓa. Azargət həloŋ na bonoy kəŋ səzawa. Amma agəɗ va an nəŋgəl ɓa, say va an kəŋglə.
MRK.14.37	Amilik əmpa azet gewleɗ hoku neki, arihik məleŋti. Apsən Piyer na: Simoŋ, əstatə leŋ sa? Kəɓapənna wəgan ko ler taka ɓa sa? 
MRK.14.38	Munokum pakə, məga məzuliyə vi kədawguloŋ adəv wərak ɓa. Əmpəs na ɗəf aŋgələk vaska, amma gəɓa zən mədakni.
MRK.14.39	Ambatək əmpa, azuliyək də wən an madabəŋ naka. 
MRK.14.40	Adan amili arihik tahəŋ wəleŋgeŋ, sin armeninke. Dəsənən va adawzlan sənən ɓa. 
MRK.14.41	Adan ade azet ma hoko'ən, apsit na: Məzuleŋgeŋ, munokum tatə fet sa? Məkki kana pay agapka. Kakaŋ na ɗii mbreyit warmanən Wətən Ɗəffa*. 
MRK.14.42	Misili, mədamə. Awla ɗəf nawzəm kiyu yaŋ agapka.
MRK.14.43	Daga Zezu dəɓəl wagrak wəpel nan ɓa, Zudas an taka səmbet gewleɗ klaw kiyit sula adeke. Ɗii diiɗa azoŋguk dəndən, dit kafahiɗi dit zleŋɗe, dayeɗe net məs dəlveŋge na Maŋgəlva dit məsənaŋ zəga na ma henziŋ dit ɗii gugiriɗ net məzaɓaŋ wən disliŋgini. 
MRK.14.44	Ɗəffan dəŋgəl wəzzan Zezu arban sitik kukete apsit na: Ɗəffan nədasɗan va baynawa, ndəni kərmanən gəni kəkanən gəni kəganən gən lewlewi. 
MRK.14.45	Adan Zudas agapə, ambatək aza Zezu dabəŋ, apsəna: Mərbə zəga yaŋ aklak van awlani, arəŋ gənək baran də mani. 
MRK.14.46	Ɗii aɗiyənək vet akani armanənka. 
MRK.14.47	Amma ɗəf taka suweleŋgit gewleɗ na Zezu aptuwək kafahi nani, abələk məgəɗ wəza na daya net məs dəlveŋge na Maŋgəlva, abələk sləmani. 
MRK.14.48	Zezu anah sitik ɗiiyi, vi mi kəzoŋ dit kafahiɗ maay zleŋɗe vi karmuwən va kəmna məvoŋ tive nani di? 
MRK.14.49	Pay pak əntat də munokum əntat wərban sukum zəga adəv gəla metiŋ naw zuliya* ya kərmuwən ɗaah ɓa. Amma agəɗ vas na vi an məverin dəknah gəni. 
MRK.14.50	Yaŋ gewleɗ pak apanəni anzoŋ.
MRK.14.51	Gawla maɓɓan asbanək Zezu, tay də godo azan kaaka kəlakə. Yaŋ aŋglaŋ wərmanənni. 
MRK.14.52	Amma asganək godo, anzanək zən mekeleŋ.
MRK.14.53	Yaŋ akanən Zezu ana Ɗəfdaya net mətawaŋ wəla zəga sən Maŋgəlva da, akkalaŋgək adaka dit ɗii net məs dəlveŋge na Maŋgəlva dit məsənaŋ zəga na ma henziŋ gəm məzaɓaŋ wənna dəlva. 
MRK.14.54	Piyer tayəsbet daga sə faraɗa, aguluk aŋgil anna Ɗəfdaya da net mətawaŋ wəla zəga sən Maŋgəlva, asanək dit gewleɗi, taylu offo.
MRK.14.55	Yaŋ ɗii gugiriɗ net məs dəlveŋge, dit məzu slereŋ na dələv pakə, akayaŋgək saydawa aka Zezu, vi kaslban də kita namta. Amma dərəhaŋ ɓa. 
MRK.14.56	Ɗii diiɗa aɗɗaŋgək saydawa na tepelke aka Zezu, amma met dəsler ɓa. 
MRK.14.57	Yaŋ ɗii meɓɓet asilyoŋ, aɗɗaŋ saydawa na tepelke, annəhaŋ na: 
MRK.14.58	Məpprəmək anahək na: Wanəɓzlu gəla metiŋ naw zuliya* məs ɗii arkaŋ də veti, pay hoku wanərka maɓɓani məza də vet ɗii ɓa. 
MRK.14.59	Amma saydawa net dəsler ɓa'a.
MRK.14.60	Ɗəfdaya net mətawaŋ wəla zəga sən Maŋgəlva asilke, aziwik aweleŋgit ɗiiyi, assohonək Zezu. Kəzlan sit na ɗii məzəɗɗaŋ saydawa akokəŋ ɓa sa? 
MRK.14.61	Amma Zezu ɓatɓatə, dəzlan ɓa sam. Yaŋ Ɗəfdaya net mətawaŋ wəla zəga sən Maŋgəlva assohonək əmpa: Is na Messiya* kənan sa, walla Wətən Maŋgəlva* məs də zəzaya? 
MRK.14.62	Zezu amna əntə, nokum bo wakulanən Wətən Ɗəf* dawsan aka va dəzəŋ na Maŋgəlva, məs dəsən zəga pakə, wakulanən dazan aka slay buwən a disiŋ. 
MRK.14.63	Yaŋ daya net məs dəlveŋge angar lukut nani, amna: Wəray tay naw kay saydaweɗ meɓɓet ɓa. 
MRK.14.64	Kəpprəmənək mbrayen nani. Mbar kənahaŋ kandi? Atawənək kita akani say wəbayən.
MRK.14.65	Ɗii meɓɓet atəŋgaŋgək wətuf mifɗe aka Zezu. Asərətənək harani, aslkərənka, yaŋ anahaŋ na: Asəna naway dəslkuruk di? Məzugaŋ agəmənək Zezu arganənək atapaslayən.
MRK.14.66	Ya Piyer taya daŋgla tagay, yaŋ balamək səmbet balemɗe na daya net məs dəlveŋge na Maŋgəlva təde. 
MRK.14.67	Tulak Piyer taylu offo, təsəŋlanəka, təmna: Nok bo istat də Zezu na Nazaret. 
MRK.14.68	Amma Piyer azelenək wənnata, amna: Nəsən ɓa, nawsən gabban va kədaŋgəla wənah ɓa. Yaŋ agil appaka. Pay nan bo bazlay ahəmka. 
MRK.14.69	Balamək tulak əmpa, tənah sitik ɗii məs də ziweŋ adaka: Ɗəffəŋka nan bo səmbeti. 
MRK.14.70	Piyer azelenək əmpa. Ya dənzi ɓa sam, ɗii məs nadak nek anah sənənək Piyer: Kəɓapna wəbay mana aweleŋgit nan ɓaɓa, vi nok bo ɗəf na Galile kənani. 
MRK.14.71	Yaŋ Piyer atəŋ wənah na: Maŋgəlva dəzawa an wən nədawa. Naw nəsən ɗəf van ɓa. 
MRK.14.72	Yaŋ ləŋ bazlay ahəmək ma sula'ən. Piyer aɗumonək wən məs Zezu anahsən na: Pay bazlay adawhəm təl sula ni wakənah təl hoku na kəsənu ɓa. Yaŋ agili ahəmka.
MRK.15.1	Adan təki adaŋgə, ɗii dayaɗe net məs dəlveŋge na Maŋgəlva, dit ɗii gugiriɗ na dəlva dit məsənaŋ zəga na ma henziŋ, gəm məzaɓaŋ wənna, aslerinik met pakə. Aɓrukunək Zezu, akanənka, apsənənək ava Pilatu. 
MRK.15.2	Nan bo assohonək Zezu: Əstə məlĩ net Yahudiyenɗe sa? Zezu azlan sənəka va kənahə. 
MRK.15.3	Dayaɗe net məs dəlveŋge na Maŋgəlva, awəliyinək Zezu də wən temtemi. 
MRK.15.4	Yaŋ Pilatu assohon man əmpa na: Kawzlan ɓa sa? Kapprəmən va adawəlikun də wən temtem məŋ ɓa sa? 
MRK.15.5	Amma Zezu dəŋgəm wəpel ɓa, Pilatu bo asanək gərəŋgə.
MRK.15.6	Pay wəzləra na Paska* agəɗ pak Pilatu tay əpan sit ɗii ɗəf taka məs aŋglaŋ sə daŋgay. 
MRK.15.7	Dəpasna ɗəf taya daŋgay iya nan na Barabbas. Ndəni dit ɗii meɓɓeti aɗɗaŋgək wənna, abayaŋgək ɗəffa pay adawsil gənən wənna. 
MRK.15.8	Yaŋ, ɗii atəŋgaŋ wəɗi geŋgere, anahsənən Pilatu na aɗɗasəm va laŋka. 
MRK.15.9	Pilatu apsit na: Kəŋglaŋ nəppan sukum gən məlĩ net Yahudiyenɗe sa? 
MRK.15.10	Asənka daya net mətawaŋ wəla zəga sən Maŋgəlva akansənən Zezu na vi kotoroki. 
MRK.15.11	Amma dayaɗe net məs dəlveŋge na Maŋgəlva araketinik ɗiiyi məŋglu dəpan səm gən Barabbas. 
MRK.15.12	Pilatu anah sitik ɗii məkkelit əmpa na: Mi nədaɗɗa də ɗəf məs adawyaŋ na məlĩ net Yahudiyenɗe di? 
MRK.15.13	Aɗiyaŋgək geŋgere: Alaw aka wəlaŋga məzliwrihe! 
MRK.15.14	Pilatu assohotike: Mbrayen mi agəɗ di? Amma aɗiyaŋgək geŋgere dayki laŋka: Alaw aka məzliwrihe! 
MRK.15.15	Pilatu aŋgələk wəɗɗa an neneken zit ɗiiyi. Vi ni apansit Barabbas. Amma aɗiyək wənnani avərənək Zezu, apsitik Zezu aveti, dəkpa' nəŋgəni aka wəlaŋga məzliwrihe.
MRK.15.16	Yaŋ sozeɗ akanənək Zezu eŋgil ana Pilatu da, ayeninik sozeɗ pakə. 
MRK.15.17	Aguloŋ sənənək lukut peppreŋge, atroɗinik gedirgeɗi ka mətər kiya, aɗupsənənək akani. 
MRK.15.18	Yaŋ kan asɗanəni: Usɗoko məlĩ net Yahudiyenɗe? 
MRK.15.19	Arganənək aza kiyən də zleŋge, atufinik mifɗe akani, akdukoŋguk abani aɓe'eŋ sənənka. 
MRK.15.20	Adan agrakən wənəh wənna zani, agbukunək lukut peppreŋ naka, agul sənənək lukut nani. Yaŋ akanən ama poho vi kawlawən aka wəlaŋga məzliwrihe.
MRK.15.21	Adan ambataŋ aka tive na, almaŋ sənənək ɗəf na Siriya iya nan na Simoŋ, affən Aleksandər də Rufus, nan bo tayəzan sə gulyo. Yaŋ sozeɗ aɗɗaŋ sənənək dewle dəslan gən wəlaŋga məzliwrihe səka Zezu. 
MRK.15.22	Akanənək Zezu atəki məs adawyaŋ na Golgata (va wənah na bəbər kiya). 
MRK.15.23	Aŋglaŋ wəpsənən biya məslahan də an tatraha dəsaa gəni, amma Zezu dəŋgəm wəsan ɓa.
MRK.15.24	Yaŋ akpanən aka wəlaŋga məzliwrihe, awɗeketinik lukutɗe nani, askaŋgək saasa aka lukut nan məza wərma taya zan ɓa, kuzuŋ naway dədaw zəmən. 
MRK.15.25	Dəpasna ler vaytaki, də mompumoyi akpanən aka wəlaŋga məzliwrihe. 
MRK.15.26	Averinik wənna kita nan aka papalam vaska: Məlĩ net Yahudiyenɗe.
MRK.15.27	Akpa'inik ɗii sula məvoŋgoŋ tive aket wəleŋɗe məzliwrihe amaŋgava Zezu, maɓɓan aka van dəzəŋ, maɓɓan aka van zlaɓay. 
MRK.15.28	[Agəɗ vasna vi an məverin adəv ɗerewel dəgrak gəni amna: Məŋɗani aweleŋgit ɗii mbrayti.]
MRK.15.29	Ɗii məzu toŋgoŋ dədak aɓlanənək kiti, aranənka: Aɓɗaŋ na: Is naɓzlu gəla metiŋ naw zuliya*, karkan pay hoku, 
MRK.15.30	akoh gən zuk kana. An Wətən Maŋgəlva* kənani aprik səka wəlaŋga məzliwriheŋka. 
MRK.15.31	Vaski bo dayaɗe net məs dəlveŋge na Maŋgəlva dit məsənaŋ zəga na ma henziŋ, anahaŋ wənna aza Zezu, awkohgitik ɗii meɓɓeti, aɓapna wəkoh gən zən ɓa sa? 
MRK.15.32	Say an mulak Messiya* məlĩ net Israyelɗe tay priken səka wəlaŋga məzliwrihe, asna wamətafa. Ɗəffan məkpa'ən də Zezu aka wəlaŋga məzliwrihe nak pak aranək Zezu.
MRK.15.33	Daga pay ziwi, guzli titir agəɗək aka dəlva pak ha gap ler hoku moskoyo. 
MRK.15.34	Də təbəs hoku Zezu aɗiyək geŋger diya diya: Eloy, Eloy, lema sabaktani. (Va wənah na: Aw Maŋgəlva nawa, aw Maŋgəlva nawa, vi mi kəpaw di?) 
MRK.15.35	Ɗii en də ziweŋ adaka, adan apprəməni, aɓɗaŋ na: Məpprəma tay iya məs kleŋ Eliyas! 
MRK.15.36	Ɗəf maɓɓan anzanək də kakara, aguluk gizlete ara zlərga asləkək ama ngava. Yaŋ atəl sən Zezu dəsaa gəni, amna: Tagay mula səmə kuzuŋ Eliyas wade wəpri gən səka wəlaŋga məzliwrihe sokoh. 
MRK.15.37	Amma Zezu aŋgəzlək vamvəl metiŋgin ndən man bayə.
MRK.15.38	Gabaga məs mətawan gədəv gəla metiŋ na zuli aŋgarək səka dədakan sek sula daga sə disiŋ ha afuŋ. 
MRK.15.39	Ɗəfdaya net sozeɗ na Roma awlak va Zezu amtə aka wəlaŋga məzliwrihe, amna: Ɗəffəŋka Wətən Maŋgəlvayi* gesiŋ.
MRK.15.40	Gil meɓɓet tahəŋ adaka tahəŋ ulanən səka faraɗa. Suwaleŋgit bo ndəɗaŋgəŋ Mari daga sə Makdala, dət Mari ma Zak muzliya də Zozes gəm Salome. 
MRK.15.41	Asbanənək Zezu daga asan a Galile tahəŋ wəɗɗaŋ sənən wəza. Gil meɓɓet tahəŋ diiɗa məs dəpeŋgeŋ dəndən a Zerusalem.
MRK.15.42	Pay nani moskoyi, ndəni nawzaɓan zəga, va wənah na: Dabəŋ ki pay naffete*. 
MRK.15.43	Zozef nawalaŋ gəla metiŋ na Arimatiya, adeke. Ɗəf metiŋgi də gakdaki aweleŋgit məzaɓaŋ wənna. Nan bo tay ga məlĩ na Maŋgəlva. Armak makrani, aguluk aza Pilatu assohonək gəbay na Zezu. 
MRK.15.44	Pilatu bo agətək sawɓa: Mbari Zezu amtə gu vas di. Ayak ɗəfdaya net sozeɗi, assohonəka: Far amtə sa? 
MRK.15.45	Adan ɗəfdaya net sozeɗ anahsən labara namta nani, Pilatu apsənək tive sən Zozef dəslan gən gəbay na Zezu. 
MRK.15.46	Zozef albahək boɗoko kukuɗo apri gənək gəbay na Zezu səka wəlaŋga məzliwrihe, atərək də boɗoko naka, avoŋgunək adəv ma gamas məs məssoho'ən adəv məlɓe. Yaŋ akəɗəŋgəl gərəm metiŋgin ama vovu. 
MRK.15.47	Mari daga sə Makdala dət Mari ma Zozes aziweŋgək aki məndək Zezu.
MRK.16.1	Adan pay naffet* atoŋgu, Mari na Magdala, dət Mari ma Zak, gəm Salome albahaŋgək tursan də mel na gaŋgəlnya vi kawmbat wəppay sən gəbay na Zezu. 
MRK.16.2	Pay damasi alvəɗaŋ pumu, adoŋguk ama gamasə, də pay wəgilyani agapaŋ. 
MRK.16.3	Anahaŋgək awalaŋ ziti naway nawkəɗəŋgəl səm gərəm sə ma gamas di? 
MRK.16.4	Vi gərəm nan metiŋgini sawɓa. Amma yaŋ aslanən hereti, awlanənək gərəm məkəɗəŋləŋni səkay. 
MRK.16.5	Aguloŋguk adəv gamasə. Awlanənək gawla taya dak ɗewwe dəka van dəzəŋ, aguluk tarawal babara. Ageslne'eŋke. 
MRK.16.6	Amma anahsitike: Kədaw geslne'eŋ ɓa. Munokum tatə kayanən Zezu məs na Nazaret məs məlawən aka wəlaŋga məzliwrihe. Tayaŋ ɓa, asilke. Təki məs məvoŋ gən van yaŋka. 
MRK.16.7	Mədoŋ kakaŋka məka labara nan sit gewleɗ nani gəm Piyer, wambat dabəŋ kikum a Galile. Adakki kədawlanəni va anah sukum. 
MRK.16.8	Gil agulyoŋguk sə ma gamasə, dənahaŋ sənən wənnan ko sən ɗəf taka ɓa vi a geslne'eŋke.
MRK.16.9	[Dərɓaga Zezu asil sətəki əmta, pay damas də mompumo pumu, arbanək zən azat Mari na Magdala dabəŋ. (Ndətə məs Zezu agilgit tuyeŋɗe səkat buhul nakə.) 
MRK.16.10	Təmbatək wədawnah sit ɗii məs dəsoŋ də Zezu laŋka. Net bo tahəŋ wəhəmaŋ dəwəɗəka. 
MRK.16.11	Amma adan apprəmənən an məs tənah sit na: Zezu darani, nat bo tulaka, amma dətafən ɓa.]
MRK.16.12	[Dərɓagani Zezu arbanək zən azet ɗii sula səmbet gewleɗ nani, pay maɓɓan tahəŋ aka tive nawmbat aweleŋgit gəleɗe nawra. 
MRK.16.13	Amilyoŋko anahsitinik ɗiiyen dəppaŋ, amma net bo dətafən ɓa.]
MRK.16.14	[Dərɓagan kana Zezu arbanək zən azet gewleɗ nan klaw kiyit taka, pay adawzəmaŋ. Asga sitike vi tahəŋ dəwətaf ɓa, gəm vi makra ɓəɓəl neti, vi dətafən wənnet ɗii məs dulanən dərɓaga asil sətəki əmta ɓa. 
MRK.16.15	Yaŋ anah sit na: Mədoŋ ko aŋga aka dələv pakə, məpel Wən Nenek na Maŋgəlva azet ɗii pakə. 
MRK.16.16	Ɗəf məs dətafa, məɗɗa sən baptem wakohu. Ɗəf məs dətaf ɓa kita na Maŋgəlva waslba. 
MRK.16.17	Apprəma sokeneɗ an məs ɗii dətafaŋ adaɗɗaŋ: Warɓihin witemɗe də iya nawa, wapeleŋ ma meleketeni. 
MRK.16.18	Warmenin dohoŋɗe də veti walla wasaaŋ mufutu, amma abeyna ɓa samə, məs gbəgbaɗe wambəlaŋ.]
MRK.16.19	[Dərɓaga Zezu agrak wəpel sit vaska, Ɗəfdaya azlahək a disiŋ asanək aka va dəzəŋ na Maŋgəlva. 
MRK.16.20	Gewleɗ adoŋko, apelinik Wən Nenek ko aŋga pakə. Ɗəfdaya agəɗək wəza dənɗaŋ, arbanək na wən məs adawpeleŋgəŋ na, gesiŋgi dit sokeneɗi.]
LUK.1.1	Ɗəf gakdak Tewfilu:
LUK.1.1	Ɗii diiɗa agayaŋgək wəver zigeɗ məs dəɗaŋ awalaŋgmə. 
LUK.1.2	Averinik an məs məpprəm sə zet məs dulenin zigeɗis də hereti daga wətəŋ neti, məpsiti tive narban wənnani. 
LUK.1.3	Vi vaski naw nulak lewi naw tam nəsok zuwa wəkayan wənnan pak daga wətəŋ nani vi nərban sukgən də mabərki ziti, ɗəf gakdak Tewfilu. 
LUK.1.4	Nəɗɗa na vi kəsən gən gesiŋ an məs mərbanəŋka də an məs kəpprəmə.
LUK.1.5	Yaŋ pay Herodə asan məlĩ a Zude, ɗəf maɓɓan tay məs dələv* na Maŋgəlva, iya nan na Zakari, suwalaŋ ngaɓa net məs dəlveŋge Abiya. Iya nat ɗak nan na Elizabet, hilfit may Aron daya net məs dəlveŋge na Maŋgəlva. 
LUK.1.6	Sulegit pak ɗii təstəssəŋ aba Maŋgəlva. Tahəŋ wəsbanən wən məs Ɗəfdaya aɗiyə də ma henziŋ nan pak lewlewi. 
LUK.1.7	Amma dərəhaŋ muzliya ɓa, vi Elizabet ndarzlayək tə, ndəɗaŋ sulegit pak agalaŋka.
LUK.1.8	Pay mbərən Zakari tayəɗɗa wəza na məs dələv* nan aba Maŋgəlva, vi pay na wəza na ngaɓa neti. 
LUK.1.9	Məs dəlveŋge asərəkaŋgək uɗakən wəza də piɗe nabalan aketi. Pay nani, abətək aka Zakari dəɗɗa gən wəza naw zla tursan aba Ɗəfdaya aka təki naw zla tursan adəv gəla metiŋ naw zuliya*. 
LUK.1.10	Daga adawzla tursan, ɗii tahəŋ wəzuliyaŋ appaka. 
LUK.1.11	Yas ləŋ, Zakari awlak maslay dəki adawzla tursan dəka van dəzəŋ ziwe. 
LUK.1.12	Adan awla vaska, ageslneke, maɗulan azlərwika. 
LUK.1.13	Amma maslay apsən na: Kəgeslne ɓa, Zakari, vi Maŋgəlva apprəmək wəzuli noko. Ɗak nok Elizabet watuwə wina, kelvan gən na Zaŋ. 
LUK.1.14	Zuk wannek sawɓa, ɗii wanekenən zit di'is pay nawa wiyən nani. 
LUK.1.15	Vi wasan ɗəf metiŋ aba Ɗəfdaya. Assə na mbazla net wəleŋɗe ɓa, walla mbazla maɓɓan məbay ɗəf ɓa. Waknahək də Əmpəs na Maŋgəlva daga sədəvət mani. 
LUK.1.16	Wamilgit Israyelɗe diiɗa aza Maŋgəlva Ɗəfdaya neti. 
LUK.1.17	Watoŋ aba Ɗəfdaya də sembe na məs kleŋ Eliyas, vi kawsleret kirin dit migilti, wakpeŋget ɗii meɓɓet dəsbanən gən Maŋgəlva, wən an məɗiyən pak wazaɓani vi wəzzo na Ɗəfdaya.
LUK.1.18	Amma yaŋ Zakari apsən maslay na: Mbarmbari nədawsəŋgən na wagəɗ gesiŋ di? Vi naw nəgalək səkay, ɗak naw bo wəzva nat diiɗayi. 
LUK.1.19	Maslay azlan sənək na: Əntə Gabriyel aba Maŋgəlva nədawsawa vi kawgəɗ sən wəza. Ndən də slənwa, nəpel suk gən labara neneke. 
LUK.1.20	Amma kətaf wən məs dəgil sə mawəŋ ɓa, an pay nan agapka wənnəŋ wasan gesiŋ. Vi vaski wakəkpaŋ goryom, kəɓap na wəpel ɓa ha gap pay net zigeɗis adaɗɗaŋ.
LUK.1.21	Pay nan bo ɗii tahəŋ wəganən Zakari. Agətaŋgək vi wəliya nan adəv gəla metiŋ naw zuliya*. 
LUK.1.22	Yaŋ agili dəɓap wəpel sit ɓa, asənənka awələk sokene adəv gəla metiŋ naw zuliya. Aslanək van wəgəɗ sit zəzaya, amma dəɓap kawpel ɓa.
LUK.1.23	Yaŋ pay na wəza na Zakari agrak sədəv gəla metiŋ naw zuliya, ambat keŋgili annanda. 
LUK.1.24	Dərɓagan wəvoŋ suɗike, Elizabet ɗak nan təɗiyək daway, təɗɗamanək gap təla sle. 
LUK.1.25	Təmna: Awla an məs Ɗəfdaya agəɗ suwa. Atorik wil nat ndarzlayək sərawa.
LUK.1.26	Yaŋ də təla ma sləreni, Maŋgəlva aslənək maslay nan Gabriyel awalaŋ gəla məs adawyaŋ na Nazaret aka dələv na Galile. 
LUK.1.27	Aslənək azat waŋ gbuɓɓo, akən məs ɗəf adawyaŋ Zozef adaw kaya, gabet may Davit. Iya nat waŋ vatə Mari. 
LUK.1.28	Maslay adek azata, apsət na: Nəsɗokuko, nok kərahək mbəlembəle na Maŋgəlva. Ɗəfdaya tay disi. 
LUK.1.29	Wəsɗa nan akgrəŋgatək Mari, təɗumko va wənah mbari kandi. 
LUK.1.30	Maslay apsət na: Geslne aduk ɓa Mari, vi nok kərahək mbəlembəle na Maŋgəlva. 
LUK.1.31	Wakəɗi daway, wakuwə wiyən mizilin, kəlvan gən na Zezu. 
LUK.1.32	Wakpaŋ daya, kaw yani na Wətən Maŋgəlva* an dəday pakə. Maŋgəlva Ɗəfdaya waɗi ka məlĩya, va aɗi dəhən an Davitti. 
LUK.1.33	Wazəm məlĩ aket Israyelɗe ha faɗə, məlĩ nan agrak na ɓa.
LUK.1.34	Mari təpsən na: Mbarmbari adaɗɗa vaskan yaŋ naw bo nəsən ɗəf mizilin ɓaŋ di?
LUK.1.35	Maslay apsət na: Əmpəs Salala* wadekoko, sembe na Maŋgəlva an dəday pak wadekok va zeŋgille. Vi vaski wiyən məs kəl dawa, kaw yani na salala* gəm Wətən Maŋgəlva*. 
LUK.1.36	Elizabet mamndayoko dədawaytə, ko vi təgalə, may adawnahaŋ na ndarzlayək tə, amma kəkaŋ dədawaytə təla slire. 
LUK.1.37	Zəga tay məs na gbakan Maŋgəlva ɓa.
LUK.1.38	Mari təmna: Balamək na Ɗəfdaya nani, dəgəɗ azaw va kənahə. Yaŋ maslay appata ambat səzata.
LUK.1.39	Dəpaske'e ləŋgə, Mari təsilke təmbatək də kakara awalaŋ gəla nak gərəm aka dələv na Zude. 
LUK.1.40	Tutoŋ keŋgil ana Zakari da, təsɗatək Elizabet. 
LUK.1.41	Səza Elizabet təpprəm wəsɗa nat Mari, wiyən atəŋgək wəɓla adəvta. Makrat Elizabet aknahək də Əmpəs Salala, 
LUK.1.42	yaŋ tənah dayadaya: Maŋgəlva aɗɗak zəzay akok daykiyit gil pakə, zəzay nan tay aka wiyən məs kəl dawaŋka. 
LUK.1.43	Naw nawa nan kan ma Ɗəfdaya naw təde gən annaw daŋ di? 
LUK.1.44	Vi səza nəpprəm wəsɗa noko, wiyən aɓələk sədəvu də wənneken zəni. 
LUK.1.45	Wakpaŋ zəzay azoko vi kətafək an Ɗəfdaya anah suko, wagəɗ va anahə.
LUK.1.46	Mari təmna:
LUK.1.46	Say nəgakdakan Ɗəfdaya,
LUK.1.47	makraw aknahək də nenek na Maŋgəlva, məzu koh guwa.
LUK.1.48	Aŋgələk ulət balamək nan məs aw gakdakatən ɓa.
LUK.1.48	Vaski daga kakaŋ ɗii pak wənahaŋ suwənna də zəzay na Maŋgəlva kənani,
LUK.1.49	vi Maŋgəlva məs də sembe aɗɗe suwək zigeɗ məs dədayaŋgə.
LUK.1.49	Iya nan salalayi*,
LUK.1.50	ula saha nan wasan aket məzu geslne'eŋ sənənni ha faɗə.
LUK.1.51	Aɗɗek wəzeɗe diiɗa də sembe na vanni,
LUK.1.51	andolik məzu gakdakanən zit də wəɗum net pakə.
LUK.1.52	Aprigitik milyeŋge səka mazaŋga neti,
LUK.1.52	aɗiyik en məs adaw gissetin a disiŋ.
LUK.1.53	Abetik ɗiiyen də may də zigeɗ moggeti.
LUK.1.53	Arɓihik məs aryeɗi ambataŋgək vet mekeleŋ.
LUK.1.54	Abaah sitik Israyelɗe məs məɗɗaŋ sənən wəza,
LUK.1.55	vi dəsgət ki an anahsən dəhəm,
LUK.1.55	Abraham na, wapsit kirtin də son gən ha faɗə.
LUK.1.56	Mari təsatək dət Elizabet gap təla hoku, yaŋ təmndat eŋgil annat da.
LUK.1.57	Adan pay nawa nat Elizabet agapə, tuwək wiyən mizilin. 
LUK.1.58	Megeŋgiɗta dit hilfiŋgidta apprəmənək na Ɗəfdaya agəɗ sətək mogoni, annekenənək zit dənta. 
LUK.1.59	Yaŋ wiyən agəɗ wəvoŋ buhul, yaŋ adoŋ wəskələn awra də wəpsən iya, aŋglaŋ wəlvanən na Zakari va iya nafəni. 
LUK.1.60	Amma man təmna: Awwo vaski ɓa, say iya nan dəsan Zaŋ. Ndəɗaŋ pak agətaŋka. 
LUK.1.61	Aɓɗaŋ na: Ɗəf tay ko taka də iya vas ambet hilfiŋgiɗuk ɓa.
LUK.1.62	Yaŋ apeleŋ sənən affən də veti, vi kassohon na iya awani aŋgəl napsən wətən di. 
LUK.1.63	Zakari arban sitik dəpsənən gən wəlaŋga na ver akani. Yaŋ avere: Iya nan na Zaŋ. Ɗii pak agətaŋka. 
LUK.1.64	Daska'a ləŋ Zakari atəŋ wəpele, agakdakanək Maŋgəlva də wəlan dayadaya. 
LUK.1.65	Megeŋgiɗin pak ageslne'eŋgək sawɓa. Ha dələv na gərəm na Zude pak tay pel nən wennet labareɗeski. 
LUK.1.66	Məs dəpprəmən wənəs pak tahəŋ wəɗumonən pay pak: Winəŋ mambar adawsan di? Sembe na Ɗəfdaya tay dəndən kpakə.
LUK.1.67	Zakari affən wiyən naka makran aknahək də Əmpəs Salala. Agəɗək kleŋ, amna:
LUK.1.68	Gakdak aza Maŋgəlva, Ɗəfdaya net Israyelɗe
LUK.1.68	vi apanək zən viyit ɗii nani, akohgitke.
LUK.1.69	Agil gənək ɗəf məs nawkoh gəm də sembe,
LUK.1.69	səza gabba məlĩ Davit gawla nani.
LUK.1.70	Aŋki məs anah lahəŋ də met məs kleŋɗe en salala*.
LUK.1.71	Amna wakoh gəm sə vet məzuzel məni,
LUK.1.71	may səvet məɗɗaŋ kotorok namə.
LUK.1.72	Arbanək ula saha nan aket dəhiŋgiɗmə,
LUK.1.72	də wəɗumon wən minan daga far an salalaŋka.
LUK.1.73	Vi Maŋgəlva asuway sənək dəhəm Abraham,
LUK.1.74	wakoh gəm səvet məzuzel məni də sembe,
LUK.1.74	vi məgəɗ sən gən wəza məza də geslneɓa,
LUK.1.75	Vi məsam gən ɗii nan təstəssə hagap wəsva nam pakə.
LUK.1.76	Nok bo wətuwa, kaw yuki na məs kleŋ na Maŋgəlva
LUK.1.76	an dəday pakə vi wakəsok aba Ɗəfdaya vi kaw zaɓan tive nani.
LUK.1.77	Warban sit ɗii nan na wakohgiti,
LUK.1.77	də wəviyan mambray neti.
LUK.1.78	Maŋgəlva nam tay də ula saha adəvən diiɗa,
LUK.1.78	gəm də mogoni, waslən səm wəkasak nan daga sə disiŋ,
LUK.1.79	vi də kasak gin ɗiiyen nara guzliyo dit ɗiiyen nara
LUK.1.79	zeŋgille namta, wadaw gən tələm aka tive na zamə.
LUK.1.80	Zaŋ aɓayka, maɗulan bo tay diiɗa kana. Asanək awra ha gap pay arban zən abet ɗii na Israyel.
LUK.2.1	Yaŋ pay Agustus asan məlĩ na Roma aɗiyək wənnan də vereŋ gən iya net ɗii naka dələv na Roma pakə. 
LUK.2.2	Ndəni wəver madabəŋ an dəgəɗ gala Kiriniyus asan governer aka dələv na Siriya. 
LUK.2.3	Ɗii adoŋguk wəvere, naway pak awalaŋ gəla nani.
LUK.2.4	Zozef tam asilik sə Nazeret dələv na Galile, ambatək aka dələv na Zude awalaŋ gəla na Betelihem, walaŋ gəla məs muwa məlĩ Davit, vi Zozef əlfa nan səza Davitti. 
LUK.2.5	Ambatka daka vi kaw vere, ndəni dət Mari, ɗak nan dədaway nakə. 
LUK.2.6	Adan adasoŋ adaka, təla nawa nat Mari agapka. 
LUK.2.7	Tuwək wiyən mizilin, tizi nata tətərək də lukutu, təvoŋ gənək adəv zəga nawzəmgit zigeɗi, vi dərəhaŋ təki atəki net melekeɗ ɓa.
LUK.2.8	Yaŋ məzuteɗeŋɗe tahəŋ aka moya na dələv nani, tahəŋ wəgenin timeŋgiɗ net dəfɗa. 
LUK.2.9	Maslay na Ɗəfdaya arbanək zənna zeti, gakdak na Ɗəfdaya awiɗik aketi, ageslne'eŋgək sawɓa. 
LUK.2.10	Amma maslay apsit na: Kədaw geslne'eŋ ɓa, vi labara nenek nəki sukum, wan neken zit ɗii pakə. 
LUK.2.11	Dəfɗəŋki, muwa məzu koho vi kum awalaŋ gəla na Davit, ndəni Krestu Ɗəfdaya. 
LUK.2.12	Məpprəma zəga an narban sukum: Wakərəhən wiyən mətərən də lukutu, məvoŋ gən atəki nawzəm zəga net zigeɗi.
LUK.2.13	Go'ləŋ metiŋgit net maslayɗe azoŋguk wəsapaŋ də maslay annaka, agakdakanənək Maŋgəlva, aɓɗaŋ na:
LUK.2.14	Gakdak aza Maŋgəlva na disiŋ,
LUK.2.14	zam adek aka dəlva hagap azet ɗiiyen aŋgələ,
LUK.2.14	gəm məs dəŋgluwən Maŋgəlva veti.
LUK.2.15	Yaŋ maslayɗe apetini, amndoŋ a disiŋ, məzuteɗeŋɗe apelenənək awalaŋ ziti: Mədamsa Betelihem mula gən zəga an məs Ɗəfdaya arban səməŋka. 
LUK.2.16	Agəmənək zit wəmbat adaka, arətənək Mari də Zozef gəm wiyən priŋge, məvoŋ gən adəv zəga nawzəm zəga net zigeɗi. 
LUK.2.17	Yaŋ awlanən wina, annəhənək an məs maslay anah sit aka wənna wina. 
LUK.2.18	Ɗiiyen dəpprəmən wən məs məzuteɗeŋɗe apeleŋgi, agətaŋgək sawɓa. 
LUK.2.19	Amma Mari tərmak wənnan pak a makrata, tatəɗum akani. 
LUK.2.20	Yaŋ məzuteɗeŋɗe amilyoŋ, tahəŋ wəgakdakanən Maŋgəlva də wəɗi kini, vi wən məs apprəmaŋ, an məs awlaŋ, vi as pak agəɗək va maslay anahsiti.
LUK.2.21	Yaŋ wəvoŋ buhul dərɓaga wənnani, pay agapək nawkan wəskələn awra də wəlvani, apsənənək iya Zezu, iya nan maslay dənah sət man daga təɓəl wəɗi daway ɓa.
LUK.2.22	Yaŋ pay naɗɗa salala nat Mari agrakə va an ma henziŋ na Moyis anahə, migilin akanənək wiyən a Zerusalem, vi karban aba Ɗəfdaya, adəv gəla metiŋ naw zuliya. 
LUK.2.23	Vi ma henziŋ na Ɗəfdaya amna: Wiyən an tizi pak na Ɗəfdayayi. 
LUK.2.24	Aziyaŋka vi kaɗɗa sazlaga va Ɗəfdaya aɗi wənnani: Mukuɗuŋguleɗ sula walla mukuɗuŋguleɗ na maha sula.
LUK.2.25	Ɗəf maɓɓan taya daka, iya nan na Simeyoŋ, ɗəf təstəssi, tay ɓesən Maŋgəlva, tay ga ɗəffan nawkoh git ɗii na Israyel. Əmpəs Salala tay dəni, 
LUK.2.26	arban sənəka amtəna ɓa, say an awlak Messiya* masləŋ na Ɗəfdaya. 
LUK.2.27	Əmpəs akak adəv gəla metiŋ naw zuliya. Pay nani migil Zezu akinənək vi kaɗɗa sən an məs ma henziŋ anah naɗɗa. 
LUK.2.28	Simeyoŋ aslanək wiyən aka vani. Aɗɗak soko sən Maŋgəlva, amna:
LUK.2.29	Aw Ɗəfdaya an məs kənah nak agəɗək kakaŋ kana.
LUK.2.29	Apan balam nok dəmtə də zam kana.
LUK.2.30	Vi haraw awlak wəkoh noko,
LUK.2.31	an məs kəzaɓan viyit ɗii pakəŋka.
LUK.2.32	Təki babarəŋka ndəni dədarbok azet ɗii naka dələv pakə,
LUK.2.32	wapsit gakdak sit ɗii nok Israyelɗe.
LUK.2.33	Affəni dət ma Zezu vata agətaŋka adan apprəmən Simeyoŋ apel wən akan vaska. 
LUK.2.34	Simeyoŋ agəɗ sitik zəzaya, apsət Mari ma Zezu na: Maŋgəlva awelik winəŋka, vi dəsan gən tive naw zet ɗii diiɗa gəm nawkohgit ɗii diiɗa səmbet ɗii na Israyel. Wakpaŋ zəga narban aza Maŋgəlva an məs ɗii atafən na ɓa. 
LUK.2.35	Warban wəɗum net ɗii məɗamaŋka. Nok tamə gulku, wasok diiɗa aka wənnani.
LUK.2.36	Guluk maɓɓat tatə məs kleŋkə, iya nat na Hanna, wətən Fanuyel, zemvit may Asərtə. Təgalək sawɓa. Təɗiyək zil wəsva buhul daga səka goruk nata. 
LUK.2.37	Yaŋ zilit amtə, yaŋ təsat məzaɗi zil əmpa ɓa, hagap wəsva nat agəɗək kaklaw dədopoɗo kiyən poɗo. Tatə mbat adəv gəla metiŋ na zuli pay pakə, tatəgəɗ sən wəza sən Maŋgəlva dəfəɗ də kapay pakə, tatə se' meme də wəzuliya. 
LUK.2.38	Tədek dəpaska, təgəɗək soko sən Maŋgəlva, tənah sitik ɗii məzu ganən Maŋgəlva dəkoh gənəgən Zerusalem gəm wənna winəŋka.
LUK.2.39	Yaŋ migil Zezu agrakən wəɗɗa an ma henziŋ na Ɗəfdaya aɗi naɗɗa, amndoŋguk dəndən aka dələv na Galile, awalaŋ gəla net a Nazaret. 
LUK.2.40	Wiyən tay ɓaya, tay ɓəlan zəni, aknahək də wəpprəma. Maŋgəlva aɗɗak zəzay nan akani.
LUK.2.41	Aza wəsva pak migil Zezu tahəŋ wəmbataŋ a Zerusalem wədaɗɗa wəzləra na Paska*. 
LUK.2.42	Adan Zezu agəɗ wəsva klaw kiyən sula, ambataŋgək wəzləra naka va ɗayɗayə. 
LUK.2.43	Yaŋ wəzləra agrakə, yaŋkan adamndoŋgu, amma Zezu abewik dirɓe a Zerusalem, migilin də sənən ɓa. 
LUK.2.44	Azet na tay dit ɗiiyen dəmbataŋ dənɗaŋ. Adawaŋgək wəsɓəta taka, yaŋ atəŋgaŋ wəkayanən aweleŋgit milmiŋgiɗti dit bayneŋgiɗti. 
LUK.2.45	Amma dərəhnən ɓa, vi ni amndoŋ a Zerusalem wədaw kayani. 
LUK.2.46	Pay ma hoko'ən, arəhənək adəv gəla metiŋ naw zuliya. Tay tuŋgo aweleŋgit məsənaŋ zəga na ma henziŋ dit Yahudiyenɗe, tay əpprəm an adawpeleŋ, tay sohon meti. 
LUK.2.47	Ɗiiyen dəpprəmən wənnan pak agətaŋgək aka wəpprəm nani də wəzlan nan məs adawzlani. 
LUK.2.48	Yaŋ migilin awlanəni agətaŋgək sawɓa. Man təpsən na: Wətuwa vi mi kəgəɗ səm vaŋ di? In də affuk pak maɗulam azlərwiyək daw koyok sawɓa. 
LUK.2.49	Azlansitike amna: Vi mi kədaw kayawən di? Kəsənən na say nəsaw gən adəv gəla na əbba ɓa sa? 
LUK.2.50	Amma dəpprəmən an məs anah sit ɓa.
LUK.2.51	Yaŋ Zezu amndan dənɗaŋ a Nazaret, apprəmək meti. Man tərmak wənnan pak amakrata də wəɗumon wənnan pay pakə. 
LUK.2.52	Zezu tay ɓaya wəpprəm nan bo tay mbat abe abe, neki aza Maŋgəlva dit ɗii pakə.
LUK.3.1	Yaŋ Tiberiyus, məlĩ na Roma, azəmək məlĩ wəsva klaw kiyən sle, Pontiyu Pilatuyi governer aka dələv na Zude, Herodə tamə ndəni məlĩ na Galile, məlmən an Filipi tamə ndəni dədawzəm məlĩ aka dələv na Ituriya gəm dələv na Tarakonitis, Lizaniya tamə ndəni dədawzəm məlĩ aka dələv na Abilene. 
LUK.3.2	Annas də Kayafas tamə ndəɗaŋgəŋ ɗii gugiriɗ net məs dəlveŋge na Maŋgəlva. Pay dəpaska wəpel na Maŋgəlva adek aza Zaŋ wətən Zakari awra. 
LUK.3.3	Abalək aka dələv na maŋgava məlpa na Zordan pakə, amna: Mətubiyə, mətaf baptem Maŋgəlva waviyan sukum mbreyit nokum. 
LUK.3.4	Agəɗək va məs kleŋ Ezay aver adəv kleŋ nani:
LUK.3.4	Ɗəf tay wənzla vamvəl awra:
LUK.3.4	Məzaɓan tive vi Ɗəfdaya,
LUK.3.4	məɗɗa sən tive dəsoŋgən sarara.
LUK.3.5	Təki an kətikətik pak dəsan gən daka daka,
LUK.3.5	ki gərəm də mosorgo pak kaw ziw gəni,
LUK.3.5	tiveɗ məherɗeke pak wakpaŋ slerɗeki.
LUK.3.6	Ɗii pak wawlanən va Maŋgəlva adawkoh gəmə.
LUK.3.7	Ɗii diiɗa azoŋguk aza Zaŋ vi dəɗɗa sit gən baptem. Apsit na: Kirtit barwayɗe nawa dənah sukum na wakukohoŋ səma wəda gədəv na Maŋgəlva an dədazan di? 
LUK.3.8	Məgəɗ wəza an narban na kətubiyaŋka, kəpplanənək wəza nokum məsvani, kədaɗumoŋ amokrokum də wənnəh na: Dəhiŋgiɗin Abraham mənani ɓa. Naw əntatənah sukum, Maŋgəlva tay də sembe na kpeŋget kuneŋge dəkpaŋgaŋgən kirtin Abraham. 
LUK.3.9	Məzaɓani zlimbe kaw bəl wəlaŋga daga səza gbumgburən, wəlaŋga məs awa mogon ɓa pak kaw bəlni, kaw sapni aka offo.
LUK.3.10	Ɗii assohonənka: Awani dəslə azam naɗɗa kandi? 
LUK.3.11	Apsit na: Ɗəffan də lukutɗe sula say duɗakan də ɗəffan məs nan tay ɓa. Ɗəffan də zəga nawzəm tamə, say dəɗɗa vaska'a. 
LUK.3.12	Duwanɗe bo azoŋguk aza Zaŋ vi kawrəh baptem, assohonənka: Məsən zəga, ya nam mi an dəslə azam naɗɗa kandi? 
LUK.3.13	Azlan sitik na: Kədawtafaŋ zəga səvet ɗii dayki an məɗi sukum wənnan nawtafən ɓa. 
LUK.3.14	Sozeɗ bo azoŋko, assohonənək vaska, aɓɗaŋ na: Nam tam awani dəslə azam naɗɗa di? Azlan sitik na: Kədawtafaŋ arya net ɗii də gagay ɓa walla də saydawa na teperke ɓa, amma məga iya nokum.
LUK.3.15	Ɗii tahəŋ wəganən də mekreti ko naway pak tay ɗum na: Kuzuŋ Zaŋ ngi Messiya*. 
LUK.3.16	Yaŋ Zaŋ anah sit enet pak na: Naw əntatə gəɗ sukum baptem dit iŋkile, amma ɗəf məs dəday kiyu də sembe wade. Ko nawpel slapat net hensek nani nəgap ɓa. Wagəɗ sukum baptem də Əmpəs Salala gəm də offo na kita. 
LUK.3.17	Tay də tekpesle naw seŋger hay nan avani, vi kaw ɗakan hay dit keselme. Wakkalan hay a maha annanda, amma wazle keselme də offo an məza amta ɓa.
LUK.3.18	Də wəpel wən temtem diiɗa sit ɗii vaska, ndəni Zaŋ arah wəpel sit labara neneke. 
LUK.3.19	Zaŋ ahayanək Herodə vi agəmət guluk na məlməni, agəɗək mambray maɓɓan temtem diiɗa. 
LUK.3.20	Yaŋ Herodə agəɗ zəga mbrayen an dəray diiɗa əmpa, asganək Zaŋ a daŋgay.
LUK.3.21	Yaŋ dərɓaga ɗii pak arəhaŋ baptem, yaŋ Zezu tam arah baptem. Adan adawzuliya, disiŋ akolko, 
LUK.3.22	Əmpəs na Maŋgəlva aprikik akan də gəba zən va mukuɗuŋgulo. Wəpel adek sə disiŋ, amna: Əstə Wətu an na makrawa, əntatə neken zu di'is sawɓa.
LUK.3.23	Zezu agəɗək wəsva kaklaw hoku yaŋ atəŋ wəza nani. Va ɗii ada ɗumoŋ, wətən Zozeffi, Zozef tamə wətən Heliyi, 
LUK.3.24	Heli wətən Mattat, Mattat wətən Lewi, Lewi wətən Melki, Melki wətən Zannay, Zannay wətən Zozef, 
LUK.3.25	wətən Mattatiyas, wətən Amos, wətən Nahum, wətən Esli, wətən Naggay, 
LUK.3.26	wətən Maata, wətən Maatatiya, wətən Semeyn, wətən Zozek, wətən Zoda, 
LUK.3.27	wətən Zowanan, wətən Resa, wətən Zorobabel, wətən Salatiyel, wətən Neri 
LUK.3.28	wətən Melki, wətən Addi, wətən Kosam, wətən Elmadam, wətən Eri, 
LUK.3.29	wətən Zezu, wətən Eliyezer, wətən Zorim, wətən Mattat, wətən Lewi, 
LUK.3.30	wətən Simoŋ, wətən Zuda, wətən Zozef, wətən Zonam, wətən Eliyakim, 
LUK.3.31	wətən Meleya, wətən Menna, wətən Mattata, wətən Natan, wətən Davit, 
LUK.3.32	wətən Zeze, wətən Obet, wətən Bo'ez, wətən Sala, wətən Nasoŋ, 
LUK.3.33	wətən Aminabut, wətən Admin, wətən Arni, wətən Hesrom, wətən Fare, wətən Zuda, 
LUK.3.34	wətən Zakub, wətən Isak, wətən Abraham, wətən Tara, wətən Nakor, 
LUK.3.35	wətən Saruku, wətən Ragaw, wətən Falek, wətən Eber, wətən Sala, 
LUK.3.36	wətən Kaynam, wətən Afarasada, wətən Sem, wətən Nuwa, wətən Lamek, 
LUK.3.37	wətən Matusala, wətən Enok, wətən Zarat, wətən Malelel, wətən Kaynam, 
LUK.3.38	wətən Enos, wətən Setu, wətən Adam, wətən Maŋgəlva.
LUK.4.1	Zezu amə'ək daga sə məlpa na Zordan, aknahək də Əmpəs Salala*, Əmpəs akak awra. 
LUK.4.2	Satan arakanək adaka, pay kaklaw poɗo. Pay nan pak dəzəm zəga ɓa. Yaŋ pay nan agrakə, may tay dani. 
LUK.4.3	Satan apsən na: An Wətən Maŋgəlva* kənan na, aɗi wənnan sən gərməŋka dəkpaŋ gən zəga nawzəma. 
LUK.4.4	Zezu azlan sənək na: Ɗerewel amna: Ɗəf asanna madaran vi way vi kaaka ɓa.
LUK.4.5	Satan akak a disiŋ, arban sənəka, dule gən məlyeŋge na dələv pak də haran pilim taka, 
LUK.4.6	apsən na: Wanəpsuk sembeɗ na dəlvəŋka də arya nadəvən də gakdak na məlĩ nan pakə, vi məpsuwi, naw van tam wanəɓap wəpsən ɗəffan nəŋgəl pakə. 
LUK.4.7	An kukdukuk takprok afuŋ kə zuli suwəka, zigeɗis pak wasoŋ konoko. 
LUK.4.8	Zezu azlan sənək na: Ɗerewel amna: Azulisən Maŋgəlva Ɗəfdaya nok kaaka'ə, sən katər gən kəl gəɗsən wəza.
LUK.4.9	Yaŋ Satan akak a Zerusalem əmpa, asu gənək aka gəla metiŋ naw zuliya*, apsən na: An Wətən Maŋgəlva* kənanna, azlah daga saŋka ha a fuŋ. 
LUK.4.10	Vi ɗerewel anahək na: Maŋgəlva waɗi wənnan sit maslayɗe nani vi dəzoŋ gən wəguko. 
LUK.4.11	Əmpa na də kaslkun gən də veti, vi tuluk adaŋgbay aza gərəm ɓa. 
LUK.4.12	Zezu azlan sənək na: Ɗerewel amna: Kədawrakan Maŋgəlva Ɗəfdaya nok ɓa. 
LUK.4.13	Yaŋ Satan agrak wənna rakani də kuket nan pakə, ambatka, apanəka, say pay mambərən əmpa.
LUK.4.14	Yaŋ Zezu amndan aka dələv na Galile, aknahək də sembe na Əmpəs Salala. Atəŋgaŋgək wəpel wənnan aka dələv nan pakə. 
LUK.4.15	Apel sitik ɗii wənna Maŋgəlva adəv gəla nawpel wənna Maŋgəlva net Yahudiyenɗe, agakdakanənka.
LUK.4.16	Yaŋ Zezu ambat a Nazaret, awalaŋ gəla məs aɓayə. Pay naffet* na atoŋguk adəv gəla nawpel wənna Maŋgəlva net Yahudiyenɗe, va an adaɗɗa ɗayɗay. Asilik vi kaŋɗan ɗerewel, 
LUK.4.17	apsənənək ɗerewel na məs kleŋ Ezay, akoluk ɗerewel, arəhək təki məs məverin vaŋka:
LUK.4.18	Əmpəs na Ɗəfdaya taya kawa,
LUK.4.18	awelwəka vi nəpel gən alabara nenek sit məs saheŋɗe,
LUK.4.18	aslənwəka vi nərban sit gən ɗiiyen na daŋgay wənna peti,
LUK.4.18	vi kawkol sit heret deŋgerɗe,
LUK.4.18	vi kawkohgit məzu zəmaŋ saha.
LUK.4.19	Vi wətəl ma aka wənna wəsva an Ɗəfdaya adarban mbəlembəle nani.
LUK.4.20	Yaŋ ampan ɗerewel naka, apsən məzu gani, asanka. Ɗii na dəv gəla nawpel wənnet Yahudiyenɗe pak heret azan nyo. 
LUK.4.21	Yaŋ atəŋ wəpelsiti: Gəla təki an məvernəŋ adəv ɗerewel laŋkəŋka aknahək azokum kakaŋka va ɗerewel na Maŋgəlva anahə. 
LUK.4.22	Ndəɗaŋ pak atafənək wənnani, agətaŋgək aka wəpel nan mogonəŋka, aɓɗaŋ na: Ndəni wətən Zozef ɓa sa? 
LUK.4.23	Zezu apsit na: Nəsənka, wakənahaŋ suwən wən məkpaŋgaŋka: Zloktor, ambəl gən kizuko. Wakənah suwənna: Məpprəmək an kəgəɗ a Kafarnahum pakə, aɗɗa awalaŋ gəla nokuŋ tam kan ɗa. 
LUK.4.24	Yaŋ kəmpa amna: Gesiŋ nədawnah sukum, məs kleŋ tay ko taka adawtafaŋ awalaŋ gəla nan də mogon ɓa. 
LUK.4.25	An nəsəŋ nədawnah sukum, gil məzəmaŋ saha tahəŋ aweleŋgit Israyelɗe diiɗa gala pay na məs kleŋ Eliyas, kolay agəɗ wəsva hoku də təla slire buwən dəzi ɓa, may metiŋgin agəɗək amba dələv pakə. 
LUK.4.26	Amma Maŋgəlva də sləŋ Eliyas azat guluk mə zəm saha ko taka səmbet ɓa, say azat ga gəbay taka awalaŋ gəla na Sarepta aka dələv na Sidon kaaka'ə. 
LUK.4.27	Məs kokoleɗ tahəŋ diiɗa aweleŋgit ɗii na Israyel gala pay na məs kleŋ Elisa. Ko səmbet taka tay dəmbəl ɓa, say Naaman ɗəf naka dələv na Siriya kaka dəmbələ.
LUK.4.28	Adan apprəmən wəpelis vaska ɗiiyen nadəv gəla nawpel wənnet pak gidivit adək sawɓa. 
LUK.4.29	Asilyoŋko, akdəhnənka, akkanənək ama poho səza gəla aka mosorgo an məs walaŋ gəla net asan akani, vi kaw slaŋ gən afuŋ. 
LUK.4.30	Amma agilik suwaleŋti, ambatka.
LUK.4.31	Yaŋ Zezu ambat a Kafarnahum, awalaŋ gəla naka dələv na Galile, apel sitik ɗii nadak wənna Maŋgəlva pay naffete*. 
LUK.4.32	Agətaŋgək aka wəsən nani, vi də sembe na Maŋgəlva adawpele. 
LUK.4.33	Ɗəf maɓɓan taya dəv gəla nawpel wənnet Yahudiyenɗe, tay də əmpəs mbrayen, atəŋgək ənzla vamvəl də sembe, amna: 
LUK.4.34	Is Zezu na Nazaret məsok də mənam di? Issi, is Zezu mə Nazaret, kədek vi kawzam gən saha sa? Nəsənkuko: Əstə masləŋ an Salala* məs Maŋgəlva asləŋ kənani. 
LUK.4.35	Zezu abay sənək gagay sən witem naka, apsən na: Aɓatə, agil səkani. Witem aslbak ɗəf nak abet ɗii pakə, yaŋ witem agili, apanəka, dəgəɗ sən zəga ɓa. 
LUK.4.36	Ɗii pak agətaŋka apeleŋgək awalaŋ ziti: Wən mi yaŋ van di? Tay ɗi wən sit witemɗe mbreyit də sembe, tahəŋ wəgilyoŋ səka ɗəffa. 
LUK.4.37	Apelinək wənna Zezu aka dələv nan pakə.
LUK.4.38	Adan Zezu agil sədəv gəla nawpel wənnet Yahudiyenɗe, ambatək ana Simoŋ da. Arəhtək attən Simoŋ, tat məvoŋgət də gbəgba' na gamba diiɗa, akkamanənək Zezu də mbəl gətəgəni. 
LUK.4.39	Aɓe'ək akat məs gbəgba'ək nakə, apelək daya daya aɗiyək wənnan sən gbəgba'a dəgil gəni. Agilik səkat ɗak nakə, təsilik go'ləŋgə tədə sitik waya.
LUK.4.40	Moskoy təki zayə, aki sənənək məs gbəgbaɗe dit ɗii mitemti gəm məs gbəgbaɗe temtem sən Zezu. Aɗiyək van aket taka taka pakə, ambəl gitike. 
LUK.4.41	Witemɗe mbəreyit agulyoŋguk səket ɗii diiɗa, tahəŋ wənzlaŋ vamvəl də wənnəh vaska: Əstə Wətən Maŋgəlva*.
LUK.4.41	Amma Zezu apel sitik də gagay, atekik dawpeleŋ vi asənənka ndəni Messiya*.
LUK.4.42	Adan təki addaŋgə, agilke ambatək awra katər gəni. Ɗii akayanənka, yaŋ arəhənni dəŋglaŋ dəpeti gən ɓa. 
LUK.4.43	Amma Zezu apsit na: Aslək nəpel gən labara nenek na məlĩ na Maŋgəlva atəki maɓɓan tamə, vini Maŋgəlva aslənwa. 
LUK.4.44	Ambatka, apelik adivit gəleɗe nawpel wənnet Yahudiyenɗe naka dələv na Zude.
LUK.5.1	Pay maɓɓani Zezu tay ziwe ama busgum na pe'e na Galile, ɗii bo tahəŋ wə haslanən ziti vi kapprəm wəpel na Maŋgəlva. 
LUK.5.2	Awlek bəlayɗe sula ama busgum net mərmaŋ kilif agulyoŋ sidivti, tahəŋ wəskoɓɓin zəveɗe neti. 
LUK.5.3	Zezu atoŋguk adəv bəlay an taka bəlay na Simoŋgi. Akkamanək dəzar gənə gən bəlay van suɗike səza ma busgum. Zezu asanək adəv bəlay, atəŋgək wəpel sit ɗiiyi.
LUK.5.4	Adan agrak wəpel nani, apsən Simoŋ na: Aka bəlay aret iŋkile kpukpumɗe, asna is dit məɗɗaŋ wəza noko, kəsgetin gən zəveɗe nokum, wa kərmaŋ kilfi. 
LUK.5.5	Simoŋ azlan sənək na: Məsən zəga, kim məvoŋ na dəfɗəŋ akaɗɗa wəza aret iŋkile mərah zəga ɓa, amma adan əstə kənahə, wanəsget zəveɗe.
LUK.5.6	Asgetinik zəveɗe, armaŋgək kilif diiɗa, ha zəveɗe atəŋgaŋgək wəŋgaraŋ. 
LUK.5.7	Ayeninik bayneŋgiɗit nadəv bəlay maɓɓan vi dəzoŋ gən wəbaahsiti. Azoŋko, aknahənək bəlay sulegit pak dit kilfi, ha bəlayɗe atəŋgaŋgək wətəpa aret iŋkile. 
LUK.5.8	Adan Simoŋ Piyer awla vaska, akdukuk takpran aba Zezu, azuli sənəka, amna: Ader səzawa, Ɗəfdaya, naw də mambray nani. 
LUK.5.9	Simoŋ agətka, ɗiiyen dədaɗɗaŋ wəza dəndən pak agətaŋka vi kilfiŋ armaŋ diiɗeŋki. 
LUK.5.10	Vaski bo may Zak də Zaŋ kirtin Zebede məzə ɗaŋ wəza də Simoŋ agətaŋgə. Amma Zezu apsən Simoŋ na kədaw geslne ɓa wakəsok məkay ɗiiyi. 
LUK.5.11	Akeninik bəlayɗe net ama busgum, apetinik zigeɗ pak asbanənək Zezu.
LUK.5.12	Daga Zezu adawsan awalaŋ gəla maɓɓani, məs kokolo adeke. Adan awla Zezu, azuli sənəka, akkamanəka, amna: Məsən zəga, an kəŋgəlka akəɓap əmbəl guwa, 
LUK.5.13	Zezu atələk vani, arəŋ gənəka, apsən na: Nəŋgəlka, say ambələ. Go'ləŋ kokolo apanək ɗəf vani. 
LUK.5.14	Zezu abayək mani: Kədawnah sən ɗəf ɓa, amma dok kərban zuk aza məs dələv* na Maŋgəlva, vasna wapsən zəga sən Maŋgəlva va Moyis aɗɗi wənnani, vi wərban sit ɗii pak na kəmbəlka. 
LUK.5.15	Də as pak wənna Zezu tay ɓaya, atrayək aweleŋgit ɗiiyi də wəmbat abe abe. Ɗii diiɗa azoŋko zani vi kapprəm wəpel nani, də wəmbəl git səka gbəgba' neti. 
LUK.5.16	Amma Zezu agilke, ambatək awra katər gəni vi kawzuliya.
LUK.5.17	Yaŋ pay mbərən Zezu tay pel wənna. Farisiyenɗe* dit məsənaŋ zəga na ma henziŋ tahəŋ gurom gurom amaŋgavani, daga suweleŋgit gileɗe naka dələv na Galile azoŋgu, daga sə Zude may sə Zerusalem. Sembe na Ɗəfdaya tay də Zezu na mbəl git məs gbəgbaɗe. 
LUK.5.18	Ɗii akinənək ɗəf maɓɓan də gbəgba' məɗəŋgreŋ, aslanənək də zəga naw voŋ nani, akayaŋgək tive nawtoŋ gən aza Zezu, vi kaw voŋ gən abani. 
LUK.5.19	Amma adan awlenin ɗii diiɗa awsənən təki nawtoŋ gən ɓa. Vi vaski apeŋgeŋ dəndən aka gəla, abətən ki gəla, aprik gənən dədak də hargaŋgu neki duwaleŋgit ɗii ha atəki Zezu asani. 
LUK.5.20	Adan Zezu awla wətaf neti, apsən məs gbəgba' na: Baynawa mambray nok avika.
LUK.5.21	Məsənaŋ zəga na ma henziŋ dit Farisiyenɗe* atəŋgaŋgək wəɗumoŋ: Aŋ ɗəf naŋgay yaŋ di, məpel mbrayen aka Maŋgəlva vaŋkəŋ di? Naway məviyan mambray an Maŋgəlvayi ɓa di? 
LUK.5.22	Zezu asənək wəɗum neti apsit na: Vi mi kədaw yanən zukum də wəɗum vas kəŋ di? 
LUK.5.23	Awani məza tay tuwãh ɓa di? Wə nah na mambray nok avika sa, walla wənah na: Asili, doko sa? 
LUK.5.24	Amma nəŋgəl vi kəsənən gən na Wətən Ɗəf* tay də sembe aka dələv na viyan mambraya. Yaŋ apel sən məs gbəgba' məɗeŋgreŋ naka: Intatə nah suko: Asili, agəm zəga naw voŋ noko, doko ŋgil anok da. 
LUK.5.25	Məs gbəgba' nak asilik go'ləŋ keret ɗii pakə, agəmək zəga naw voŋ məs avoŋ akan naka ambatək eŋgil annanda tay ɗi ki Maŋgəlva. 
LUK.5.26	Ɗii agətaŋka, agakdakanənək Maŋgəlva, geslne edeke, aɓɗaŋ na: Dəpaŋ məwələk sokeneɗi.
LUK.5.27	Yaŋ dərɓaga aska, Zezu agilke, awlak duwan mətaf zəga, iya nan na Lewi, tay tuŋgo adəv gəla nawtaf zəga. Zezu apsən na: Asbawa. 
LUK.5.28	Lewi asilke apetik zigeɗ pak asbanəka.
LUK.5.29	Lewi aɗɗak zəga nawzəm diiɗa ayak Zezu, eŋgil annanda. Mətafaŋ zəga meɓɓet diiɗa azəmaŋgək dənɗaŋ. 
LUK.5.30	Dətaf makret Farisiyenɗe* dit məsənaŋ zəga na ma henziŋ ɓa, vini anah sitin gewleɗ nan na: Vi mi kədawzəmaŋ dit mətafaŋ zəga may məɗɗaŋ mambray pakəŋ di? 
LUK.5.31	Zezu apsit na: Ɗiiyen də zam wəray tay naŋglu zloktor ɓa, say məs gbəgbaɗe. 
LUK.5.32	Nəde vi kaw keyet ɗiiyen təstəssi ɓa, amma vi kawye ɗiiyen də mambray də tubiyaŋ gəni.
LUK.5.33	Yaŋ ɗii azoŋ wənah sənən Zezu na: Gewleɗ na Zaŋ tahəŋ wə see'eŋ meme dit gewleɗ net Farisiyen paku, amma ya vi mi gewleɗ nok ada zəmaŋ adawsaaŋ asbanən wənnan ndən ɓadi? 
LUK.5.34	Zezu apsit na: Muɗumon ɗa, munokum tat də sembe nawtak ɗii miyet atəki wəɓel dawzəm sa? Agəɗ na ɓa sam. 
LUK.5.35	Amma pay maɓɓan wade məzu ɓelit waŋ kaw gəmni sə waleŋti, asna pay nani adawsee'eŋ meme. 
LUK.5.36	Zezu anah sitik wən məkpaŋga əmpa, amna: Ɗəf tay naw ngar gabaga meleketen kaw ɗisən məsvan dəndən ɓa, vasna waŋgar gabaga meleketeni, vi gabaga meleketen asapna də gabaga məsvan ɓa. 
LUK.5.37	Ɗəf tay naw zi mbazla məza məhəsən ɓa adəv kenekene məsvan ɓa, vasna mbazla waŋgar kenekene məsvan daw həsa wambat afuŋ kenekene bo warayə. 
LUK.5.38	Amma aslək na, wəzi mbazla məza dəhəs ɓa adəv kenekene meleketeni. 
LUK.5.39	Ya an ɗəf asək mbazla məhəsən, yaŋ aŋgəl wəsa məza məhəsən ɓa, wanah na an məhəsən nek dayki məza məhəsən ɓa.
LUK.6.1	Yaŋ pay naffet na Zezu atoŋguk kla dəv guli na alkamari (zev hay neti) dit gewleɗ nani. Gewleɗ nan anzlaŋ kiyən taka taka, asurotənək aza veti, ampərənka. 
LUK.6.2	Farisiyenɗe* meɓɓet apsitin na: Vi mi kədaɗɗaŋ zəga an məs ma henziŋ dəpan tive naɗɗan pay naffet ɓa di? 
LUK.6.3	Zezu azlan sitike: Kəŋɗanən ɗaah ɓa sa an məs Davit dit ɗii nan aɗɗaŋ pay mbərən, yaŋ maay adawdet ɓa sa? 
LUK.6.4	Atoŋguk adəv gəla na Maŋgəlva, agəmək memteke məs məɗiyit vi Maŋgəlva, azəməka, apsitik ɗii nani, azəmnənka, ko vi ma henziŋ nam atak ɗii meɓɓet dawzəməni, say məs dəlveŋge kaaka'ə. 
LUK.6.5	Zezu aməsək wənah na: Wətən Ɗəffi* affən pay naffete.
LUK.6.6	Yaŋ pay naffet* maɓɓan əmpa, Zezu atoŋguk adəv gəla nawpel wənnet Yahudiyenɗe atəŋgək wərba wənna. Ɗəf məs van dəzəŋ məmtən taya daka. 
LUK.6.7	Məsənaŋ zəga na ma henziŋ dit Farisiyenɗe* tahəŋ wəganən Zezu kuzuŋ wambəl gən ɗəffəŋ pay naffete, vi dərəhaŋ gən tive naw ɗi sən dolgoy. 
LUK.6.8	Amma Zezu asənək wəɗum neti. Apsən ɗəf məs van məmtən nak na: Asili, aziw aweleŋgit ɗiiyiŋki. Ɗəf nak asilke, aziwke. 
LUK.6.9	Yaŋ Zezu apsit na: Nəssohokum: Mi ma henziŋ nam apsəm tive naɗɗan pay naffet di? Wəɗɗa mogon sa, walla wəɗɗa mbrayen? Wəkoho gən zeŋgille ɗəf sa, walla wəzani? 
LUK.6.10	Awlek pakə, yaŋ apsən ɗəf nak na: Appar voko. Apparəka, ambəlka. 
LUK.6.11	Ɗii meɓɓet gidivit adək sawɓa, aslereŋgək aka an adaɗɗaŋ sənən Zezu.
LUK.6.12	Yaŋ pay nani Zezu apeŋgək aka gərma vi kawzuli ya avoŋguk kim akawzuli sən Maŋgəlva. 
LUK.6.13	Yaŋ təki adaŋgə, ayek gewleɗ nani, awelik klaw kiyit sula suweleŋgiti, ayek na masləŋɗe. 
LUK.6.14	Simoŋ (məs apsən iya na Piyer) gəm məlmən Andre, Zak gəm Zaŋ gəm Filipi gəm Bartolomi, 
LUK.6.15	Matiye gəm Tomas gəm Zak wətən Alfa, Simoŋ (məs adawyaŋ na məkay wəgil git ɗii nan səka balam). 
LUK.6.16	Zudas wətən Zak gəm Zudas Iskariyot an məs dələ zəm ki Zezu.
LUK.6.17	Yaŋ Zezu aprik səka gərəm nak dənɗaŋ, yaŋ aziw atəki ɗawrakə, ɗiiyen dətaf nən tahəŋ diiɗa adaka. Ɗii diiɗa məs naka dələv na Zude pakə gəm ɗii na Zerusalem gəm ɗii naka məlpa ndəɗaŋgəŋ ɗii na Tirus gəm ɗii na Sidon pak tahəŋ adaka. 
LUK.6.18	Azoŋguk vi kapprəm wəpel nani, gəm vi kaw mbəl git səka gbəgba' neti. Ɗii məs tuyeŋɗe adawzəm gitin saha azoŋko, ambəlgitke. 
LUK.6.19	Ɗii pak aŋglaŋ wərəŋ gənəni, vi ni sembe agulyoŋ səzani, ambəl git ɗii pakə.
LUK.6.20	Adan Zezu awle gewleɗ nani, amna:
LUK.6.20	Wakpaŋ azokum zəzaya, munokum məzurayɗe,
LUK.6.20	vi məlĩ na Maŋgəlva nokumi.
LUK.6.21	Wakpaŋ azokum zəzaya munokum məs maay adawda kakaŋka,
LUK.6.21	vi nokum wakə baŋ ba'ə.
LUK.6.21	Wakpaŋ azokum zəzaya, munokum məzu həmmaŋ kakaŋka,
LUK.6.21	vi wakə masaŋ ba'ə.
LUK.6.22	Wakpaŋ azokum zəzaya, an ɗii azel kumənko, andol kumənko, arokumənko azelekumənko vi wənna Wətən Ɗəffa*. 
LUK.6.23	Mənekenzukum, məɗələ, vi riba nokum tay gukum metiŋgin a disiŋ. Vi dəhiŋgiɗit vas aɗɗaŋ sitin məs kleŋɗe laŋka.
LUK.6.24	Amma wakpaŋ azokum bonoy, munokum, məs aryeɗi,
LUK.6.24	vi kərəhaŋgək zam nokum.
LUK.6.25	Wakpaŋ azokum bonoy, munokum məzu baŋ kakaŋka,
LUK.6.25	maay wadukum ba'ə.
LUK.6.25	Wakpaŋ azokum bonoy, munokum məzu masaŋ kakaŋka,
LUK.6.25	wa kəhəmmaŋ də wəska morkoyo ba'ə.
LUK.6.26	Wakpaŋ azokum bonoy, an ɗii anah sukumənək na mogoni,
LUK.6.26	vi vas dəhiŋgiɗit anah sitin məs kleŋɗe məwaŋ wənna.
LUK.6.27	Intatə nah sukum, munokum məzapprəmən wəpel nawa: Məŋglu məzu zelkuməni, məgəɗ mogon sit məɗɗaŋ hire nokum. 
LUK.6.28	Məgəɗsit zəzay sit məzu raygukuməni. Məzuli viyit məzu zəm gukumən saha. 
LUK.6.29	An ɗəf avərkuk aka tapaslayuk dahãh, akpaŋgan sən an dahãh əmpa. An ɗəf agəmək lukut metiŋgin noko, kəl takən daw gəmət akən muzliyək ɓa. 
LUK.6.30	Ko mi ɗəf assoh pak apsəni. An ɗəf agəmək zəga noko, kədawkayan ɓa. 
LUK.6.31	An məs kəŋglaŋ ɗii dəɗɗanən sukumən gən nəŋka, məɗɗa sit ɗii tamə.
LUK.6.32	An munokum tatəŋgluwin ɗiiyen dəŋglu kuməni, zəga na soko awan kədawgaŋ əmpa di? Ko ɗii məɗɗaŋ mambray pak tahəŋ əŋgluwin ɗiiyen dəŋgluwini. 
LUK.6.33	An munokum tatə ɗaŋ mogon sit ɗii məɗɗaŋ sukumən mogon na zəga na soko awan kədawgaŋ kan di? Ko məɗɗaŋ mambray pak vaska daɗɗaŋ. 
LUK.6.34	An munokum tatə zəm gitin ɗiiyen məs kədawrəhaŋ laha siveti, zəga na soko awan kədawgaŋ kan di? Ko məɗɗaŋ mambray pak tahəŋ wəzəm gitin məɗɗaŋ mambraya, vi dəɗɗaŋ sitin gən tamə. 
LUK.6.35	Amma məŋliw məzu zel kuməni məgəɗ sit mogoni məza wəɗum na wanərahə ɓa. Wakərəhaŋ riba diiɗa, wakəkpaŋgaŋ kirtin Maŋgəlva an dəday pakə. Vi ɗəf mogoni azet ɗii mogeti dit məɗɗaŋ mambray pakə. 
LUK.6.36	Məsoŋ də ula saha va Affukum asan məwəl saha.
LUK.6.37	Kədawtawaŋ kita aket ɗii meɓɓet ɓa, Maŋgəlva bo ataw na kita akokum ɓa. Kədazlbenin ɗii də kita ɓa Maŋgəlva bo azlbukum na də kita ɓa. Məviyan sit mambray net ɗiiyi Maŋgəlva bo waviyan sukum mambray nokum. 
LUK.6.38	Məpsit ɗii meɓɓeti, Maŋgəlva wapsukum, zəga naw sla zəgaŋka mogoni, aslak paah setete, azi sukumək adəv ziba na lukut nokuməŋ metiŋginiŋka. Yaŋ zəga məs kədawslenin ɗii dəndənnəŋka, dəndəni Maŋgəlva adawslukum.
LUK.6.39	Zezu apel sitik wən məkpaŋga əmpa: An daŋgar tay əkdəh daŋgar, sulegit pak abətaŋ na adəv vov ɓa sa? 
LUK.6.40	Məzu yagan zəga a day na ki məzərban sən ɓa, amma məzu yagan zəga an agrakək wəyagan zəga wagap va məzərban səni.
LUK.6.41	Vi mi kədawla kevile ara məlmuk di, amma nok kan kaɗum aka wəlaŋga narok ɓa di? 
LUK.6.42	Mbari kəɓap wənah sən məlmuk na: Məlmuwa appawa nəgəm suk kevile səroko, amma nokna kawla wəlaŋga sərok ɓana vi mi di? Muluvuluvu, agəm wəlaŋga sərok tagay, kuwəl gən mogoni, asna kə gəm gən kevile səra məlmuko.
LUK.6.43	Wəlaŋga mogon awə na kirtin mbreyit ɓa, wəlaŋga mbrayen awə na kirtin moget ɓa. 
LUK.6.44	Wəlaŋga pak kaw səni də uwa nani. Kaw ɓuhi sukoyo səka gedirge ɓa, kaw ɓuhi uwa na vin səka dezeze ɓa. 
LUK.6.45	Ɗəf mogon wagil gən zəga mogon səki wəzaɓan sə makranəŋ bo mogoni. Ɗəf mbrayen, wagil gən mambray səki məs azaɓan amkranəŋka. Vi ma ɗəf wapel an makra ɗəf aɗamə.
LUK.6.46	Vi mi kədawyuwənna Ɗəfdaya, Ɗəfdaya di? Amma kaɗɗanən an məs nənah sukum ɓaŋ di? 
LUK.6.47	Wanərban sukum ɗəffan dədezawa, məzəpprəm wənnawa, məzər mani, va naway agil di. 
LUK.6.48	Agilik va ɗəf mərkə gəla, aso'ək vov nan kpumu aɗiyək gabban aka milɓe. Iŋkile azoŋko aziweŋke amba gəla naka, amma dəɓəsl ɓa, vi mərkani mogoni. 
LUK.6.49	Amma məs apprəm wəpel naw ɓa məza arman ɓa, agilik va ɗəf mərkə gəla aka membike, məza wəso vov nan ɓa. Adan iŋkile azoŋ amba gəla naka go ləŋgə aɓəslək pakə.
LUK.7.1	Adan Zezu agrak wəpel wən sit ɗiiyi, ambatək a Kafarnahum. 
LUK.7.2	Daya net sozeɗ na Roma gawla nan məs aŋgəl tay də gbəgba' go'i namta. 
LUK.7.3	Yaŋ daya net sozeɗ nak apprəm wənna Zezu, aslinik ɗii gugiriɗ net Yahudiyenɗe azani vi kakamani dəde gən wəmbəl gən gawla nani. 
LUK.7.4	Azoŋko aza Zezu, akkamanənək sawɓa, aɓɗaŋ na Ɗəffəŋka, aslək kə baah sən gəni 
LUK.7.5	vi aŋgluwik ɗii namə, ndən dərka gəla nawpel wənnamə. 
LUK.7.6	Yaŋ Zezu ambat dənɗaŋ Adan agap go'o də gəla, daya net sozeɗ naka aslinik bayneŋgiɗin apsənən na Mərbə zəga kəyan zuk ɓa, vi nəgap ɗəf kətoŋ gən annawda ɓa. 
LUK.7.7	Vi vaski nulak zuna nəgap nawmbat amaŋgavok ɓa. Apel wən taka kaaka'ə gawla naw wambəllə. 
LUK.7.8	In sən kiyu amba təlit ɗii gugiriɗ naw nani, naw van tamə sozeɗ tahəŋ amba təlwa. An nənah sənək aŋka doko wambatə. An nənah sənək andaka bo ade wade. An nənahək na gawla nawa aɗɗa vana waɗɗa. 
LUK.7.9	Adan Zezu apprəm wənəska, agətka. Yaŋ akpaŋgə, appsit məzəsba nən na: Ko aweleŋgit Israyelɗe nərah ɗaah ɗəf də wətaf vaŋ ɓa. 
LUK.7.10	Yaŋ masləŋɗe amilyoŋko eŋgil ana daya net sozeɗ da arəhənək gawla ambəlka.
LUK.7.11	Yaŋ Zezu ambat awalaŋ gəla məs adawyaŋ na Nayin. Gewleɗ nan dit ɗii diiɗa ambataŋgək dəndən. 
LUK.7.12	Adan agap gbah a memeŋle na walaŋ gəla nani, yaŋ ɗii adawslanən ɗəf məmtən kadaw ndəkən. Ɗəf məmtən van wətət ga gəbayi, ndəni taka vaska vata. Ɗii nawalaŋ gəla nan tahəŋ diiɗa dənta. 
LUK.7.13	Adan Ɗəfdaya awləta awələk saha kata amna kədawhəm ɓa. 
LUK.7.14	Yaŋ ambatə arəŋgən zəga an adaw slanən ɗəf van dənnəŋka. Ɗii məzu slanən aziweŋke. Zezu amna: Gawla, əntatə nah suko: Asili 
LUK.7.15	Ɗəf məmtən asilke, asanka, atəŋgək wəpele. Zezu apsətək mani. 
LUK.7.16	Ɗii pak ageslne'eŋke, agakdakanənək Maŋgəlva, aɓɗaŋ na: Məs kleŋ metiŋgin arbanək zən awalaŋmə, Maŋgəlva adek wəbaah sit ɗii nani. 
LUK.7.17	Halabara na Zezu atrayək aka dələv na Zude dit dəlveŋge pakə.
LUK.7.18	Yaŋ gewleɗ na Zaŋ anah sənən wənnan pakə. Yaŋ Zaŋ aye ɗii sula suweleŋgit gewleɗ nan neki. 
LUK.7.19	Aslinik aza Ɗəfdaya, dəsohonən gəni: Əstə an məsəna wadeŋ sa? Walla məga ɗəf maɓɓani? 
LUK.7.20	Yaŋ azoŋ aza Zezu, apsənən na: Zaŋ məgəɗ baptem də slənəm azoko, məssohok gəni: Əstə an məsəna wade nak sa, walla mə ga ɗəf maɓɓani? 
LUK.7.21	Dəpaska Zezu ambəl gitik məs gbəgbaɗe diiɗa də gbəgba' temtemi, akohgitik ɗii meɓɓet səmet tuyeŋɗe mbrayti, akoluk heret deŋgerɗe. 
LUK.7.22	Yaŋ azlan sit masləŋɗe na Zaŋ nek na: Mədoŋ mənah sən Zaŋ an kulaŋ an kəpprəmaŋ: Deŋgerɗe tahəŋ ulaŋ, vədelɗe tahəŋ wədawaŋ, məs kokoleɗ ambəlaŋka, goryomɗe tahəŋ wəpprəmaŋ, ɗii mimtit asilyoŋko, məs sahaŋɗe tamə məpel siti Wən Neneke. 
LUK.7.23	Zəzay aza ko naway məs dəpan wətaf nan ɓa.
LUK.7.24	Adan mesliŋɗe na Zaŋ ambataŋ Zezu atəŋgək wəpel wənna Zaŋ sit ɗiiyi amna: Mi kəduwaŋ ula awra di? Ngav an səmnya adaɓlan sa? Awwo vaski ɓa. 
LUK.7.25	Ya mi kəduwaŋ ula kan di? Ɗəf məgul lukutɗe moget sa? Məguloŋ lukutɗe mogeti, məs aryeɗi, ameŋgle net milyeŋge da adasoŋ. 
LUK.7.26	Ya mi kəduwaŋ ula kandi? Məs kleŋ sa? Intatə nah sukum: Gesiŋ, aŋki dədayki məs kleŋ. 
LUK.7.27	Vi Zaŋgi an məs ɗerewel apel akani:
LUK.7.27	Maŋgəlva amna: Yaŋ əntatə slən masləŋ naw aboko,
LUK.7.27	vi dəzaɓan gən tive viko.
LUK.7.28	Gesiŋ nədawnah sukum: Ɗəf tay məwan dayki Zaŋ də gakdak ɓa, amma ɗəffan muzliya adəv məlĩ na Maŋgəlva ndəni dədayki Zaŋ də gakdaka.
LUK.7.29	Ɗii dit duwanɗe pak apprəmənək na Maŋgəlva an təstəssi, atafnənka, Zaŋ aɗɗa sitik baptem. 
LUK.7.30	Amma Farisiyenɗe* dit məsənaŋ zəga na ma henziŋ, dəŋgereŋ wətaf wəŋgla na Maŋgəlva ɓa, aɓoŋgoŋgək dawtaf baptem sə va Zaŋ.
LUK.7.31	Yaŋ Zezu anah əmpa na: Dəmi nədawsla ɗiiyen kakaŋ kiŋ di? Va mədəŋga agilyoŋ di? 
LUK.7.32	Agilyoŋguk va kirin məsoŋ aɗawrak na walaŋ gəla, tahəŋ wiyanən ziti, tahəŋ wənahaŋ na: Məfon sukumək gozloro, ya kəskəlaŋ ɓa. Məya sukumək gəlya naw həmma ya kəhəmmaŋ ɓa. 
LUK.7.33	Vi Zaŋ məgəɗ baptem adeke awzəm zəga nawzəm maɓɓan ɓa, aw saa biya net wəleŋɗe ɓa, amma kəɓɗaŋ na mitemni. 
LUK.7.34	Wətən Ɗəf* adeke, tay zəma, tay saa, kəɓɗaŋ na məza zəma, məza saa biya net wəleŋɗe, baynet duwanɗe dit ɗii ɗəɗerɗeyi. 
LUK.7.35	Amma wəsən na Maŋgəlva arbanək zən mogon azet ɗii dətafnən pakə.
LUK.7.36	Yaŋ Farisiyen maɓɓan aya Zezu vi kawzəm dəni. Zezu ambatək eŋgil ana Farisiyenda naka, asanək kan kawzəma. 
LUK.7.37	Guluk maɓɓat məs mambray tatə awalaŋ gəla nani. Adan təpprəm na Zezu tay zəm eŋgil ana Simoŋ Farisiyenda, təkiyək bəbər na tursan. 
LUK.7.38	Təziwik dərɓaga Zezu amba təlni. Tatəhəma, ha təlɓanək təl Zezu dit sin nata, yaŋ təkəlɓit də muhur-kita, tətuwəɗək vat azani təgba sənək tursan azani. 
LUK.7.39	Adan Farisiyen məs dəya Zezu awla vaska, aɗumuk amakrani: Va ɗəffəŋ məs kleŋgi, wasən kəta guluk məzaw rəŋgən kəŋkə də mambray tə. 
LUK.7.40	Yaŋ Zezu atəŋ wəpele, apsən Simoŋ na: Wən tay nədaŋgla wənah suko. Simoŋ azlan sənək na: Apele mərbə zəga. 
LUK.7.41	Zezu amna: Ɗəf maɓɓan taysbet ɗii sula aka dəmən. Ɗəffan takaŋka suleyɗe na təbəs səkat sle. Ɗəf maɓɓan tam suleyɗe na təbəs kaklaw sle. 
LUK.7.42	Yaŋ dəɓapən wəfaɗən ɓa, apan sitike, ndəɗaŋ sulagit pak na naway dəŋglu maɓɓan daydi? 
LUK.7.43	Simoŋ amna nulak na ɗəffan dəppan nəŋki day. Zezu apsən na: Kəsənək goŋga nani. 
LUK.7.44	Yaŋ Zezu akpaŋgan haran akat guluk nakə, apsən Simoŋ na: Kulətək guluk kəŋ sa? Nədek eŋgil anok da, kəvay iŋkile nawɗa tələw ɓa, amma nata təlɓanək də sin nata, təɗɗanək də muhur-kita. 
LUK.7.45	Kəvoŋ gən kiyuk azaw ɓa, amma nata daga nəde anokda, təpan wəpayan tələw ɓa. 
LUK.7.46	Kəpay sən mel na tursan sən kiyu ɓa, amma nata, təgba sənək tursan sən təlwa. 
LUK.7.47	Vi vaski əntatə nah sukum: Wəŋgla natəŋ diiɗaŋka ndən dərban mambray nat diiɗayi ya avika. Amma məs məviyan suɗike, wəŋgla nan tam bo suɗike. 
LUK.7.48	Yaŋ Zezu apsət guluk nak na: Mambrayɗe nok aviyaŋka. 
LUK.7.49	Məzawzəmaŋ dəndən atəŋgaŋgək wəɗumoŋ amakreti. Aɓɗaŋ na: Naway aŋ məviyan mambrayəŋ di? 
LUK.7.50	Amma Zezu apsət guluk nak na: Wətaf nok akoh gukuko, dok zamə.
LUK.8.1	Yaŋ dərɓaga wən aska Zezu ambatək kəla aweleŋgit gəleɗe dit gəleɗe meɓɓeti, arbək wənna, anah sitik halabara nenek na məlĩ na Maŋgəlva. Gewleɗ nan klaw kiyit sula ambataŋgək dəndən. 
LUK.8.2	Gəm gil meɓɓet məs agilgin tuyeŋɗe səketi məs ambəl giti səka gbəgba' pak tahəŋ dəndən. Ndəɗaŋgəŋ Mari (məs adawyaŋ na Mari na Magdala), akən məs agilgit tuyeŋɗe buhul səkata. 
LUK.8.3	Zannet, guluk na Kuza gawla na məlĩ Herodə gəm Suzana dit gil meɓɓeti, məza baahaŋ sənən Zezu də arya neti.
LUK.8.4	Ɗii diiɗa daga suwalaŋ gəleɗe temtemi, akkalaŋgək aza Zezu. Yaŋ Zezu apel sit wən məkpaŋga: 
LUK.8.5	Məzense ambatka gulyo, vi kaw ndol haya. Adan adawndolən, zemve maɓɓan abətək aka tive, ɗii andapanənka, biŋgeɗ bo ayaɗənka. 
LUK.8.6	Zemve maɓɓan abətək aka soyomo. Yaŋ zemve nan agili, akələk go'ləŋgə, vi təki zəzay tayamban ɓa. 
LUK.8.7	Zemve maɓɓan əmpa abətək awalaŋ hogoy, agilke, hogoy azəm gənək saha. 
LUK.8.8	Amma maɓɓan abətək aka ba'arə, agilke, aɓayka, aɗika, kiyən taka pak aɗiyək səkat səkatə. Yaŋ Zezu abay ma wəpele, anah də wəlan daya daya na: Ɗəffan də sləman napprəma say dəpprəma.
LUK.8.9	Yaŋ gewleɗ na Zezu assohonən wən məkpaŋga nan va aŋgəl wənaha. 
LUK.8.10	Yaŋ Zezu azlan sit na: Munokum nokum kərəhaŋgək wəsən wən məɗaman na məlĩ na Maŋgəlva, amma azet ɗii meɓɓet na say də wən məkpaŋga.
LUK.8.10	Vi tahəŋ wəziyən hereti, amma awlaŋ ɓa,
LUK.8.10	tahəŋ wəpprəməni, amma awsənən ɓa.
LUK.8.11	Aŋki an wən məɗama aɗɗamə: Zemve ndəni wəpel na Maŋgəlva. 
LUK.8.12	Ɗii meɓɓet tahəŋ va zemve dəbət aba tive. An apprəmənək wəpel na Maŋgəlva, Ibilisa wade, wanda wəpel na Maŋgəlva sə mekreti, vi adawtafənən dəkohoŋ gən ɓa. 
LUK.8.13	Ɗii meɓɓeti tahəŋ va təki soyomo, an apprəmənək wənna, watafənən də wəneken ziti. Amma apanən na suwerit dənzoŋ gən ɓa, watafənən vi pay suɗike kaaka'ə. An wərak adeke wapanən wətaf neti. 
LUK.8.14	Zemve an dəbət awalaŋ hogoy tamə, tay va məzupprəmaŋ wənna, wapanən zigeɗ temtem də wəŋgla na arya də nenek na duniya wazəm gən saha na wənnaka, atərna wəray ɓa. 
LUK.8.15	Zemve an dəbət aka ba'arə tay va məzupprəmaŋ wənna Maŋgəlva, armanənək də mekret taka, wətər wəray net warban zən də wəza neti.
LUK.8.16	Ɗəf tay nasɗa offo adəv pitirla kaw ɗup mosgoy akan ɓa, walla kaw ɗiyən ambet hargaŋgu ɓa. Amma waɗi atəki nawɗi pitirla, vi ɗii nawtoŋgoŋ pak dulanən gən məkasakən. 
LUK.8.17	Zəga an məɗama pak wasan appaka, wən məs məseske'en pak wapprəm appaka.
LUK.8.18	Məzi zukum də wəpprəma. Ɗəffan də zəga avani warah akan diiɗa, amma məs saha an məs adawrəh suɗike kawtafni səvani.
LUK.8.19	Yaŋ milmiŋgiɗin Zezu gəm mani azoŋko rəhənni, amma dərəhaŋ batam nagap azan ɓa vi ɗii diiɗaŋ. 
LUK.8.20	Ɗii apsənən na: Mok dit milmiŋgiɗuk tahəŋ appaka metekawluko. 
LUK.8.21	Amma yaŋ azlan na: Emma dit milmiŋgiɗwa ndəɗaŋgəŋ məpprəmaŋ wəpel na Maŋgəlva məzasbanən makret taka.
LUK.8.22	Yaŋ pay maɓɓani Zezu atoŋguk adəv bəlay dit gewleɗ nani, apsit na: Mədam dəgar ki məlpa. Ambataŋka. 
LUK.8.23	Adan asoŋ aka tive də bəlay, Zezu aleŋke. Go'ləŋ vemvil azoŋguk aket iŋkile, bəlay aknahək dit iŋkile, go'oŋ aza wəzaŋ. 
LUK.8.24	Yaŋ gewleɗ adoŋ amaŋgava Zezu afɗaahanəni, aɓɗaŋ na: Mərbə zəga, mərbə zəga, mənam tatə za.
LUK.8.24	Zezu asilke, ahayetik vemvilli dit vovolumɗe net iŋkile, aɓətaŋka. Geŋgere pak sləɓək agəɗə. 
LUK.8.25	Apsit gewleɗ nan na: ngay wətaf nokum kandi?
LUK.8.25	Amma geslne armeke, agətaŋka, aɓɗaŋ na: Ɗəf miyaŋ di? Vemvil dit iŋkile pak wəpprəmən manəŋ di.
LUK.8.26	Yaŋ azoŋ aka dələv na Gergasiyenɗe, dəgar ki pe'e na Galile. 
LUK.8.27	Zezu agilik sədəv bəlay, ɗəf də witemɗe taya awalaŋ gəla nani. Adeke, aləmək də Zezu. Ɗəf nan anziyək sawɓa məza aw gul lukut ɓa, awsan eŋgil ɓa, adivit magamasɗe adawsani. 
LUK.8.28	Adan awla Zezu, aŋgəzlək vamvəlla, apelik daya daya: Məsok də in di, Zezu, Wətən Maŋgəlva* an dəday pakə? Nəkamokuko, kəl daw zəmgu saha ɓa. 
LUK.8.29	Anah vas na: Vi Zezu aɗiyək wənnan witem dəgil gən səkani. Təl ɓəɓay adarmanən ɗəf mitemin vani wəɓruk tələn də van pak dit ngiyamɗe də wəkpa'ən dit sisele, vi də səki gəni, amma aspak anzletike, witem tay kan awra. 
LUK.8.30	Zezu assohonko: Mbari iya nok di? Yaŋ azlan na: Iya naw na ɗii mgboŋgu, vi tuyeŋɗe diiɗa dəkkalaŋ akani. 
LUK.8.31	Yaŋ tuyenɗe nek akkamanən Zezu vi adarɓihit ɓa, vi adawket adəv vov kpukpum ɓa.
LUK.8.32	Ngaɓa net vedemɗe tahəŋ adaka, tahəŋ wətaɗaŋ aka mosorgo. Tuyeŋɗe nek akkamanənək Zezu, də doŋ gən aket vedemɗe neki, apan sitik tive. 
LUK.8.33	Yaŋ tuyeŋɗe nek agulyoŋ səka ɗəf naka, atoŋgoŋguk aket vedemɗe. Vedemɗe pak arɓəzlaŋka, alotoŋguk səka mabusgum an na disiŋ aret iŋkile a pe'e, azaŋgək adak pakə.
LUK.8.34	Adan məzu teɗeŋɗe net vedemɗe awla nən an məs dəgəɗə anzoŋko, anahaŋ sitinik ɗii wənnan awalaŋ gəla də mapoho nan pakə. 
LUK.8.35	Ɗii ambataŋgək vi kawla an dəgəɗə. Azoŋguk aza Zezu, arəhənək ɗəf nak tuyeŋɗe agulyoŋguk səkani, tay tuŋgo amaŋgava Zezu, aguluk lukutu, maɗulan bo asəkika. Ageslne'eŋke. 
LUK.8.36	Ɗiiyen dulanən an məs dəgəɗə anah sitinik va ɗəf də witemɗe ambəllə. 
LUK.8.37	Ɗii naka dələv nan pak akkamanənək Zezu dəmbat gən səka dələv neti, vi a geslne'eŋgək sawɓa. Zezu atoŋguk adəv bəlay, ambatka. 
LUK.8.38	Ɗəf məs tuyeŋɗe agulyoŋ səkan naka, akamanənək Zezu dətaf gən dəsan gən dəndən. Zezu amil ginike, apsən na: 
LUK.8.39	Amndoko anok da, anah sit ɗii pak an məs Maŋgəlva agəɗ suk pakə. Ambatka, anah sitik ɗii nawalaŋ gəla pak an məs Zezu agəɗ səni.
LUK.8.40	Adan Zezu ade, ɗii diiɗa atafnənka, vi ndəɗaŋ pak tahəŋ wəganənni. 
LUK.8.41	Yaŋ ɗəf məs adawyaŋ na Zayrus daya na gəla nawpeln wənnet Yahudiyenɗe adek aza Zezu, akdukuk abani, akkamanək dəmbat gən eŋgil annanda. 
LUK.8.42	Vi wətən tat taka məs wəsva nat klaw kiyən sula, go'otə aza əmta.
LUK.8.42	Adan Zezu adawmbat adaka, ɗii ahaslanənka. 
LUK.8.43	Guluk maɓɓat tat adak də gbəgba' na zələha wəsva klaw kiyən sula. Təzanək zəga nat sit məkayaŋ miha pakə, amma tay məs dəɓap wəmbəl gət ɓa. 
LUK.8.44	Yaŋ təzar dərɓaga Zezu, tərəŋ gən maŋgava lukut nani. Go'ləŋgə wəzələh nat arsləka. 
LUK.8.45	Zezu assohko: Naway dərəŋgu di? Naway pak tay ənəhna əntə ɓa. Piyer amna: Mərbə zəga, ɗii akok sapsapə, tahəŋ wəhãslkuni, nok kənah gən əmpa na naway dərəŋgu di? 
LUK.8.46	Amma Zezu amna: Ɗəf tay dərəŋguwa, vi nəsənək aza zuwa sembe agulyoŋguk səzawa. 
LUK.8.47	Adan guluk tula təɓap na kaw ɗaman zət ɓa, tədeke, də wəkkere, təkdukuk abani, tənahək aweleŋgit ɗii pak an məs tərəŋ gən Zezu akani, va təmbəl səka gbəgba' nat go'u. 
LUK.8.48	Yaŋ Zezu apsət na: Wətuwa wətaf nok ambəl gukuko dok zamə.
LUK.8.49	Daga Zezu dəɓəl wəgrak wəpel nan tagay ɓa, ɗəf siŋgil ana Zayrus da adeke, amna: Wətuk təmtəka, kədawyanən mərbə zəga ɓa. 
LUK.8.50	Amma adan Zezu apprəm vaska, apsən Zayrus na: Kədaw geslne ɓa, nok ataf kaaka'ə. 
LUK.8.51	Adan agap eŋgili, dəpan tive sit ɗii dətoŋgoŋ gən dəndən ɓa, say Piyer də Zaŋ də Zak gəm affət waŋkə gəm mata. 
LUK.8.52	Tahəŋ wə həmmaŋ, tahəŋ wəskaŋ morkoyo akat waŋ nakə. Zezu apsit na: Kədawhəmaŋ ɓa, waŋ təmtəɓa, wəleŋ tədaw leŋge. 
LUK.8.53	Awlanənək va dərwa vi asənənək na təmtəka. 
LUK.8.54	Amma yaŋ Zezu arma vata, anah də wəlan daya daya: Wakə, asili. 
LUK.8.55	Zeŋgillet amilik azata, təsilik go'ləŋgə. Yaŋ Zezu aɗi wənnan dəpsətən gən zəga təzəm gəni. 
LUK.8.56	Məgilit waŋ agətaŋka, amma Zezu apsit na, kədawnah sənən ɗəf wən məs dəgəɗəŋ ɓa.
LUK.9.1	Yaŋ Zezu akkelet gewleɗ klaw kiyit sula, apsitik daya də sembe narɓih tuyeŋɗe gəm na mbəl git məs gbəgbaɗe. 
LUK.9.2	Aslinik wərban wənna məlĩ na Maŋgəlva də wəmbəl git məs gbəgbaɗe. 
LUK.9.3	Apsit na: Kədawgəmaŋ zəga vi malaka nokum ɓa, ko zleŋge walla gabal ɓa, ko zəga nawzəma ko deleɗ ɓa, ko naway adawgəm lukut sula ɓa, 
LUK.9.4	adəv gəla an mətaf kum pak məsoŋ adak ha gap pay nawmbat nokum. 
LUK.9.5	An ɗii aɓoŋgoŋguk dawtaf kumən awalaŋ gəla nani, məgil suwalaŋ gəla nani, mətu hologodo səza tulkum dəsan gən saydawa azeti. 
LUK.9.6	Ambataŋka, ambataŋgək awalaŋ gəla temtemi, arbanənək halabara neneke, ambəl gitinik məs gbəgbaɗe.
LUK.9.7	Yaŋ Herodə daya na dəlva, apprəm halabara nani, attapanəka. Vi ɗii meɓɓet aɓɗaŋ na: Zaŋ dəsil səka əmta. 
LUK.9.8	Ɗii meɓɓet tamə aɓɗaŋ na: Eliyas dəde. Yaŋ əmpa ɗii meɓɓet aɓɗaŋ na: Suweleŋgit məs kleŋɗe en daga farfar dəsil səka əmta. 
LUK.9.9	Amma Herodə amna: Nətawək ki Zaŋ. As ɗəf naŋgay məs nədapprəm adawpelenən wənnan kpak kəŋ di? Yaŋ akay tive kawla Zezu.
LUK.9.10	Masləŋɗe amilyoŋko, anahsənənək Zezu an məs aɗɗaŋ pakə. Andek ketirgiti ambataŋgək atəki maɓɓani, kla za walaŋ gəla məs adawyaŋ na Baytisayda. 
LUK.9.11	Ɗii pak apprəmənənka, asbanənka. Zezu atefike, apel sitik halabara na məlĩ na Maŋgəlva, ambəl gitik ɗiiyen də wəray naw mbəl gən ziti.
LUK.9.12	Adan pay go'oy aza wətəpa, gewleɗ klaw kiyit sula nek azaraŋgək amaŋgavani, apsənən na: Anah sit ɗiiyiŋ dəmbataŋ kla aweleŋgit gəleɗe, dərəhaŋ gən zəga nawzəma də təki nafna, vi aŋka awra mənani. 
LUK.9.13	Zezu apsit na: Munokum məpsit zəga nawzəma. Amma yaŋ azlanən na: Zəga taya vam ɓa, say dupeŋɗe sle gəm kilif sula kaaka'ə. Asna an kəŋgələk na məmbatə, məlbaah gən zəga nawzəm sit ɗiiyiŋ pak kan soko? 
LUK.9.14	Wəŋɗa net ɗii bo uzine sle. Zezu apsit gewleɗ nan na: Mənah sit dəsoŋ kaklaw sle sle. 
LUK.9.15	Aɗɗanənək vaska, asoŋguk pak vaska. 
LUK.9.16	Zezu agimik moŋgosokɗe dit kilif sula neki. Aslanək haran a disiŋ agəɗək soko sən Maŋgəlva vi way vani, yaŋ awɗakani, yaŋ apsit gewleɗ nani vi duɗakanən gən sit ɗiiyi. 
LUK.9.17	Ɗii pak azəmaŋka, abaŋka, yaŋ akkaletin dəmbər git moŋgosokɗe, aknahaŋgək kekelɗe klaw kiyit sula.
LUK.9.18	Yaŋ pay maɓɓani Zezu tay zuli katər gəni. Gewleɗ nan a zoŋguk azani. Assohetike: Mi ɗii adawpeleŋ akawkpak di? 
LUK.9.19	Azlan sənənək na: Ɗii meɓɓet tahəŋ wənahaŋ na Zaŋ məgəɗ baptem kənani, ɗii meɓɓet tahəŋ wənahaŋ na Eliyas kənani, ɗii meɓɓet tamə ɗəffi səmbet məs kleŋɗe en farfarə disil səkəti əmta. 
LUK.9.20	Assohetike: Ya nokum, ka nawa kədawɗi wən di? Piyer amna: Əstə Messiya na Maŋgəlva.
LUK.9.21	Yaŋ Zezu aɗi wənnan sit gewleɗ nan də gagay adawnah sənən ɗəf ko taka wənnan ɓa. 
LUK.9.22	Yaŋ aməs wənaha dewle Wətən Ɗəf* wazəm saha diiɗa, avet ɗii gugiriɗ dit dayaɗe net məs dəlveŋge na Maŋgəlva, dit məsənaŋ zəga na ma henziŋ wasganən agisbe. Wabayəni amma dərɓaga wəvoŋ hoku wasil sətəki əmta də zeŋgilleni. 
LUK.9.23	Yaŋ anah sit ɗii pakə. An ɗəf aŋgələk wəsbawa, say dəpan wəɗum vi ki zəni, də slan wəlaŋga məzliwrihe nan pay pakə, dəsbaw gəni. 
LUK.9.24	Vi ko naway dəŋgəl əkoh gən zeŋgilleni wazani. Amma məs dəzan zeŋgillen vi wənnawa, wakoh gəni. 
LUK.9.25	An ɗəf arəhək duniya pakə, amma azannək zeŋgilleni, walla adayək ki zəga pak mi altər sən di? 
LUK.9.26	Vi vaski an wil adanənək ɗəf suwa walla vi wəpel wənnawa, Wətən Ɗəf wagəɗ sən zəga na wil pay adazan də gakdak nani gəm gakdak na Affəni, gəm gakdak net maslayɗe en salala*. 
LUK.9.27	Gesiŋ nədawnah sukum ɗii meɓɓet suwalaŋkum amtaŋ na ɓa say an awlanənək məlĩ na Maŋgəlva.
LUK.9.28	Yaŋ wuvoŋ dədopoɗo dərɓaga apel labareɗeski, agəmək Piyer də Zaŋ gəm Zak apeŋgək aka gərəm vi kawzuliya daka. 
LUK.9.29	Adan adawzuliya haran akpaŋka, lukut nan akpaŋgək babar ndasl, awiɗke. 
LUK.9.30	Go'ləŋ ɗii sula tahəŋ wəpeleŋ dəndən may Moyissi də Eliyas. 
LUK.9.31	Arbanənək gakdak na disiŋ, apeleŋgək aka wənna wəza nan va adagrak də wəmta nan a Zerusalem. 
LUK.9.32	Piyer dit ɗiiyen dəndən pak aleŋgeŋgək diiɗa sawɓa, amma adan afɗaahaŋ, awlanənək gakdak na Zezu dit zel sula məs dəsoŋ dəndən. 
LUK.9.33	Gala ɗiiyeŋ sula adadoŋ səza Zezu Piyer apsən na: Mərbə zəga mogoni məsamgən aŋka. Appam məzaɓ zlereɗe hoku, taka viko, taka vi Moyis, taka əmpa vi Eliyas dəsən məs adawpel ɓa. 
LUK.9.34	Adan adawpelin vaska, ernene adek wəsiritti. Gewleɗ nan ageslne'eŋke adan awlanən aguloŋ adəv ernene. 
LUK.9.35	Wəla adek sədəv ernene naka, amna: Aŋki Wətuwa an məs nəweli, məpprəm mani. 
LUK.9.36	Adan wəla nak apeli, dulaŋ ɗəf maɓɓan ɓa, say Zezu katər gəni. Daga pay dəpaska'a ləŋ gewleɗ assuwaŋgək ɓata ɓata'ə, də nahaŋ sənən ko ɗəf taka an məs awlaŋ ɓa.
LUK.9.37	Adan aprikeŋ səka gərma vit pumpum nani, ɗii diiɗa azoŋko, almaŋgək də Zezu. 
LUK.9.38	Ɗəf aŋgəzlək vamvəl aweleŋgit ɗiiyi, amna: Mərbə zəga nəkamokuko, wiyən naw yana, ndəni taka, ndəni meɗegewe nawa. 
LUK.9.39	Tuya tay wərmani, ndən ləŋ gəm wənzla vamvəlla, wəɓlan də sembe gəm wəgil gən masla amani, tay zəm gən saha. Wəɓəta na say də tattuwãha, dərɓaga an azəm gənək saha. 
LUK.9.40	Nəkametik gewleɗ noko dərɓahanən gəni, amma dəɓapən wərɓəhən ɓa. 
LUK.9.41	Zezu azlanək na: Awlet kana munokum məs wətaf nokum tay diiɗa ɓa, məs mambrayɗe, pay gbəgbari nənzi də munokum kpak di? Aŋga nan namagaŋ wəɓəs sukum di? Aki wətuk van ɗa. 
LUK.9.42	Adan adazani, tuya aslbaka, aɓlanək də sembe. Amma Zezu aɗiyək wənnan sən tuya, ambəl gənək wiyən naka, amndaganək aza affəni. 
LUK.9.43	Ɗii pak agətaŋgək aka sembe na Maŋgəlva.
LUK.9.43	Adan ɗii pak agətaŋgək aka an məs Zezu agəɗə, apsit gewleɗ nan na: 
LUK.9.44	Məpprəm lewlewi, an məs nədawnah sukum kakaŋka. Wapsənən Wətən Ɗəf avet ɗiiyi. 
LUK.9.45	Amma gewleɗ nan dəpprəmən gabba wənnan ɓa, wənnan akpaŋgək azet məɗama vi adapprəmnən ɓa. Geslne adek dassohon aka wənnani.
LUK.9.46	Yaŋ gewleɗ adassohonən zit na naway nawsan daya di? 
LUK.9.47	Zezu asənək wəɗum na makreti, aslanək wiyən muzliya aziwginik aweleŋti, 
LUK.9.48	apsit na: Ko naway dətaf wiyən muzliya də iya nawa: Anaw atafə. Ko naway dətafwa ana ɗəf də slənu atafə, ɗəffan muzliya nambokum pakə, ndəni daya.
LUK.9.49	Yaŋ Zaŋ anahsən Zezu na: Mərbə zəga, mulak ɗəf tayərɓəh tuyeŋɗe də iya noko. Amma mətakəka, vi tay də mənam ɓa. 
LUK.9.50	Zezu azlan sənəka: Kədawtakənən ɓa, ko naway an tay də kire nokum ɓa, ɗəf nokumi.
LUK.9.51	Adan pay nawmbat a disiŋ go'oy, yaŋ aɗum nawmbat a Zerusalem. 
LUK.9.52	Aslinik mesliŋɗe nan abani. Ambataŋka, atoŋgoŋguk awalaŋ gəla net Samariyeɗi vi kawzaɓan təki naw teh nani. 
LUK.9.53	Dətafnən ɓa vi aŋgələk wəmbat a Zerusalem. 
LUK.9.54	Adan Zak də Zaŋ awlanən vaska, aɓɗaŋ na: Ɗəfdaya wakəŋger məs soh gən offo dəpri gən sə disiŋ dəzet gən sa? 
LUK.9.55	Amma Zezu akpaŋganək harani, ahayetike, amna: Kəsəŋgən na əmpəs awani azokum di ɓa. 
LUK.9.56	Wətən Ɗəf* dəde vi kawzan zeŋgillet ɗii ɓa, amma ade na vi kawkoh gən zeŋgilleti. Yaŋ ambataŋ awalaŋ gəla maɓɓani.
LUK.9.57	Yaŋ adadoŋ aka tive, ɗəf taka apsəna: Wanəsboko ko aŋga kəmbat di pakə. 
LUK.9.58	Zezu azlan sənək na: Balwayɗe tahəŋ də vovɗe, biŋgeɗ tahəŋ dit gəleɗe. Amma Wətən Ɗəffa* tay də təki naw voŋ na feten zən ɓa. 
LUK.9.59	Apsən ɗəf maɓɓan na: Asbawa. Ɗəf nan apsən na: Məsən zəga apəl su tive ndaw wəndək əbba tagay. 
LUK.9.60	Zezu apsənna: Appet ɗii mimtit də ndikin mimtit neti, amma nok dok kərban Wən Nenek na məlĩ na Maŋgəlva. 
LUK.9.61	Ɗəf maɓɓan bo apsəna: Wanəsboko Ɗəfdaya, amma apəl su tive nəmbat wənah sit ɗii nanaw da na naw nəmbatək kana. 
LUK.9.62	Zezu apsən na: Ko naway dəɗi van aka bardaw, yaŋ adawla dirɓe, atər na wəray aza məlĩ na Maŋgəlva ɓa.
LUK.10.1	Dərɓagan vaska, Ɗəfdaya awelik gewleɗ meɓɓet kaklaw buhul kiyit sula, aslinik sula sula abani, awalaŋ gəla metiŋ dit walaŋ gəleɗe memeɗeŋɗe ndən van bo wambatə. 
LUK.10.2	Apsit na: Mawala agəɗka. Zəga naw bəl tay diiɗa, amma məzu bəlaŋ tahəŋ diiɗa ɓa. Məkaman Affən wəbəla də məs gən wəslin məzu bəlaŋ nani. 
LUK.10.3	Mədoŋ nə slənkumək va timeŋgiɗ aweleŋgit kərɗe muya. 
LUK.10.4	Kədawgəmaŋ gabal net deleɗ ɓa, walla zəga nawzəm aka tive ɓa, ko henseki. Kədasɗaŋ ɗəf aka tive ɓa'a. 
LUK.10.5	Gəla məs kəl toŋgoŋ pakə, mənah tagay na zam wasan adəv gəlaŋka. 
LUK.10.6	An ɗəf nasan zam taya dəv gəla vani, zam nokum wasan azani. An tay ɓa, zam nokum wamil azokum. 
LUK.10.7	Məsuwaŋ adəv gəla an mətaf kum pakə, məzəma məsaa an məpsukum pakə. Vi məgəɗ wəza aslək dərah gən iya nani. Kədawzaraŋ sədəv gəla aŋka, adəv gəla maɓɓan ɓa. 
LUK.10.8	An kətoŋgoŋguk awalaŋ gəla awandi pakə, an ataf kumunko, məzəm an məs apsukuməni. 
LUK.10.9	Məmbəl git məs gbəgbaɗe nadaka, mənah sit na: Məlĩ na Maŋgəlva go'oy də munokum. 
LUK.10.10	Amma an kədoŋguk ko awalaŋ gəla aŋga, dətaf kumun ɓa, məgil aket tiveɗ nani, mənah sit na: 
LUK.10.11	Ko hologodo nokum naza təlmə, wamətu sukum, amma wakəsənən na məlĩ na Maŋgəlva go'oy. 
LUK.10.12	Intatə nah sukum, pay wəgrak dəlva, kita naka walaŋ gəla na sodoma wasan ɗəɗaah ki na walaŋ gəlaŋ nan də tattuwãha.
LUK.10.13	Wakpaŋ bonoy azok is Korazin. Wakpaŋ bonoy azoko is Baytisayda. Va sokeneɗ məs nəgəɗ awalaŋ gəla nokuməŋ, va awalaŋ gəla na Tirus də Sidon nəɗɗe na, kəta ɗii net wasoŋ, waguloŋ lukut net sakɗe, wavohoŋ moŋlo a zeti, dərban gən na atubiyaŋka. 
LUK.10.14	Vi vaski pay wəgrak dəlva, kita na Tirus də Sidon wasan ɗəɗaah ki kita nokum. 
LUK.10.15	Is Kafarnahum, azok na Maŋgəlva waslok a disiŋ sa? Aw haya! Kaw toŋguki atəki net ɗii mimtiti.
LUK.10.16	Yaŋ Zezu apsit gewleɗ nan na: Məs dəpprəm mokum maw apprəmə, məs dətoŋ ki mokum, ki maw atoŋgu, dətoŋ ki maw tamə ki ma ɗəf dəslənu atoŋgu.
LUK.10.17	Masləŋɗe kaklaw buhul kiyit sula amilyoŋguk də wənneken ziti, aɓɗaŋ na: Ɗəfdaya, ko tuyeŋɗe wəɓe'eŋ səməni vi iya noko. 
LUK.10.18	Yaŋ Zezu apsit na: Nulak Satan wəbəta daga sə disiŋ va uwiɗ na buna. 
LUK.10.19	Yaŋ nəpsukumək sembe nawdaw dəket dohoŋɗe dit harziyeɗi mədoŋ bo də sembe dəka məzəɗɗa hire nokum pakə ko mi azəm gukum na saha ɓa. 
LUK.10.20	Amma kə nekenən zukum vi tuyeŋɗe aɓe'eŋ sukumən ɓa, amma məneken zukum vi iya nokum məverni a disiŋ.
LUK.10.21	Yaŋ pay nani Əmpəs Salala aslanək Zezu də wəneken zəni, amna: Aw Affən Daya na disiŋ də dəlva fuŋ, soko azoko vi kərban sitik kirin muzliyeɗ an məs kəɗaman azet məsənaŋ zəga dit məzapprəmaŋ. Vaski aw Affuwa, vaski an dəslə suk kana.
LUK.10.22	Affu apan suwək zigeɗ pakə. Ɗəf tay dəsən Wətən* ɓa, say Affəni, ɗəf tay dəsən Affən ɓa, say Wətəni gəm an məs aŋgəl nərban pakə.
LUK.10.23	Yaŋ akpaŋ azet gewleɗi, apel sit ketirgiti: Zəzay azokum məzulaŋ an məs kədawlaŋ. 
LUK.10.24	Intatə nah sukum: Məs kleŋɗe diiɗa dit milyeŋge diiɗa aŋglaŋ ulanən an məs kədawlaŋ, amma dulanən ɓa. Aŋlaŋ wəpprəmənən an məs kədapprəmaŋ, amma dəpprəmənən ɓa.
LUK.10.25	Yaŋ mərbə zəga na ma henziŋ ade vi kawmbəɗan Zezu, assohonəka: Mərbə zəga, mi nədaɗɗa nərah gən zeŋgille məza agrak na ɓa di? 
LUK.10.26	Zezu apsən na: Mi məverin adəv ma henziŋ di? Məkədaŋɗan adak di? 
LUK.10.27	Azlanək na: Aŋlu Maŋgəlva Ɗəfdaya nok də makrok pakə, də ma genegenok pakə, də gurom nok pakə, də əmpəs nok pakə. Aŋglu meggok va kəŋglu zuko. 
LUK.10.28	Zezu apsən na: Kəzlanək mogoni, aɗɗa vaska, wakərah zeŋgille məza agrak na ɓa.
LUK.10.29	Amma nani aɗiyək zən va təstəssə, apsən Zezu na: Naway megew di? 
LUK.10.30	Zezu amna: Ɗəf tay dəsil sə Zerusalem wəmbat a Zeriko. Məvoŋgoŋ tive arəh nənka, agbukunək zəga səzani, avərənka, adoŋko, apanənək va məmtəni. 
LUK.10.31	Məs dələv* maɓɓan bo adawək tive nani, awlak ɗəf naka amzlaka, ndən toŋgu. 
LUK.10.32	Məs lewi adek kla təki nani, awlak ɗəf naka. Nan bo amzlaka, atoŋko. 
LUK.10.33	Amma yaŋ məs Samariya tay mbat malaka, agapək təki nani. Yaŋ awla ɗəf naka awələk saha kani. 
LUK.10.34	Azarək azani, agəɗsənək mele də mbazla an məzlə zigeɗ səra huwa aket huweɗ nan neki, aynetike, aslanək aka koro nani akak atəki net melekeɗi, agak adaka. 
LUK.10.35	Vit pumpum nani, andek deleɗ na təbəs sula, apsənək affən təki net melekeɗi, amna: Aga an kəzetik deleɗ daykiyit eski, an nədek na wanəmndeget suko. 
LUK.10.36	Yaŋ Zezu amna: Azok kana, suweleŋgit ɗii hokiski naway mege məs məvoŋgoŋ tive avəraŋ di? 
LUK.10.37	Mərbə zəga na ma henziŋ azlanka: Ɗəf məs duwəl saha akanəŋki. Zezu apsəna: Dokə gəɗ vas tamə.
LUK.10.38	Yaŋ adan Zezu tay daw aka tive dit gewleɗ nani, atoŋgoŋguk awalaŋ gəla maɓɓani, guluk məs adawyaŋ na Marta tətafək eŋgil annat da. 
LUK.10.39	Məlmət tat məs adawyaŋ na Mari, təsatək amaŋgava Ɗəfdaya, tatəpprəm wənna Zezu. 
LUK.10.40	Marta tatəgay də wəza temtem eŋgili. Tədeke, təmna: Ɗəfdaya kawlət məlmukəŋ təppaw nədawgay dit wəzeɗeŋ ɓa sa? anah sət təbaah su gən tam ɗa? 
LUK.10.41	Ɗəfdaya azlan sətəka: Kay Marta, kay Marta, istatə yan zuk də zigeɗ diiɗa. 
LUK.10.42	Zəga taka ana tər wəray harana, Mari təgəmək zəga mogoni, an məs kaw ɓapi wətafən səvat ɓa.
LUK.11.1	Yaŋ pay maɓɓani Zezu tay zuli atəki maɓɓani. Adan agrak wəzuliya, ɗəf taka səmbet gewleɗ nan apsən na: Ɗəfdaya arban səm wəzuliya va Zaŋ arban sit gewleɗ nani. 
LUK.11.2	Apsit na: An munokum tatə zuliyaŋ na mənah na:
LUK.11.2	Aw Affən, salala* kənani,
LUK.11.2	aɗɗa ko naway pak də gakdakan gən iya noko.
LUK.11.2	Arban səm məlĩ noko.
LUK.11.3	Apsəm zəga nawzəm nawtər səm wəray nam pay pakə.
LUK.11.4	Aviyan səm mambray namə,
LUK.11.4	vi nam van bo mənam tatə viyan mambray net
LUK.11.4	ɗii məzaɗɗaŋ səmən mbrayen pakə.
LUK.11.4	Ataɗmə vi Satan ada mbəɗamə, kapan wətaf nam ɓa.
LUK.11.5	Zezu apsit əmpa na: An ɗəf səmbokum tay dəbay nani, ambatək azani tətaŋ dəfɗa vi kawnah sən na: Baynawa avay moŋgosokɗe hoku. 
LUK.11.6	Vi ɗəf taka səmbet bayneŋgiɗu adek səmalaka, taya naw da, zəga tay nədapsən ɓa. 
LUK.11.7	Yaŋ baynan nak azlan səna: Kədaw yaw kakaŋ kəmpa ɓa, ma giziŋ pak məmpani, mənam dit kirtu pak məvoŋgum mənani, nəɓapna wəsilyaw vi kapsuk moŋgosokɗe ɓa. 
LUK.11.8	Yaŋ naw əntatə nah sukum, kuzuŋ ko an asilik vi kapsəni na vi baynani ɓa, amma wasili wapsəni gap tər wəray nani vi akiyək man də wəssohoni. 
LUK.11.9	Intatə nah sukum: Məssohu, wakərəhaŋ. Məkayani wakərəhəni. Məsɗə eŋgili kawkol sukumi. 
LUK.11.10	Vi ko naway dəssohu, warahə. Ko naway də kayanni warəha. Ko naway dəsɗə eŋgili kakol səni. 
LUK.11.11	Naway səmbokum an wətən assohonək kilif na wapsən doho di? 
LUK.11.12	Walla an assohuk ɗeŋzle na wapsən hərziya sa? 
LUK.11.13	Munokum mbraykum kəsənənək wəpsit zigeɗ moget sit kirtukum. Mbari kan Affukum na disiŋ dərəŋ kan aday na dapsit Əmpəs Salala* sit ɗii məzə sohonən ɓa sa?
LUK.11.14	Zezu agil gənək tuya məs məkpaŋgan ɗəf goryom. Adan tuya nan agili, ɗəf nan apelke, ɗii pak agətaŋka. 
LUK.11.15	Amma ɗii meɓɓet aɓɗaŋ na: Məlĩ net tuyeŋɗe dədapsən sembe narɓehet tuyeŋɗe. 
LUK.11.16	Ɗii meɓɓet bo aŋglaŋ wəmbəɗanəni, vi vaski assohonəni. Agəɗ sit sokene vi də sənən gən na Maŋgəlva də slənko. 
LUK.11.17	Adan Zezu asən wəɗum neti, apsit na: An ɗii nadəv dələv awɗakaŋka, tahəŋ wəgayaŋ awalaŋ ziti, məlĩ na dələv nan wazə, gəla waɓəsl aka gəla. 
LUK.11.18	An Satan agayək də maɓɓani, mbari məlĩ nan adawsan əmpa di? Munokum tatə nahaŋ na də sembe na Belzebul nədarɓi tuyeŋɗe. 
LUK.11.19	Ya an əntat wərɓi tuyeŋɗe də sembe na Belzebul, ya də sembe na mi kirtukum tam adarɓihin di? Vi vaski kirtukum arbanənək wən nokum munokum tat də goŋga ɓa? 
LUK.11.20	Amma an də sembe na Maŋgəlva nədarɓi tuyeŋɗena, asna tayərban na məlĩ na Maŋgəlva adek azokum.
LUK.11.21	An ɗəf gurom azaɓanək zən də zəga naw gaya, tay ga gəla nani, zəga nan pak wasan zamə. 
LUK.11.22	Amma an məday kiyən sembe adeke waday kiyən, wataf zəga naw gay nani məs adawsan viyən naka, wawɗakan arya nan məs ataf də guroməŋka.
LUK.11.23	Ɗəf məs tay də inɓa məzuzel wi. Ɗəffan məza abaah su wəkkal ɓa watərayə.
LUK.11.24	An tuya agilik səka ɗəffa, wabbal awra wəkay təki naffete*, an dərah ɓa, asna wanah na: Wanəmil adəv gəla naw məs nəgil sədəvən naka. 
LUK.11.25	An amilik adəvən, warəh məfaɗəni, məzaɓani. 
LUK.11.26	Asna wambatə, waki tuyeŋɗe meɓɓet buhul, mbreyit dayki an madabəŋ, wasoŋ adəv gəla nani. Wəsuwa na ɗəf nan wasan tuwãh dayki an dabəŋ.
LUK.11.27	Adan Zezu adawpel vaska, guluk təslanək wəlat aweleŋgit ɗiiyi təmna: Zəzay azat guluk akən tuwəko də bide nat an kəwaɗə. 
LUK.11.28	Amma nan amna: Zəzay azet məzəpprəmaŋ wənna Maŋgəlva, məzər manən wənnani.
LUK.11.29	Yaŋ ɗii diiɗa akkalaŋ amaŋgava Zezu, atəŋgək wəpele: Ɗiiyen kakaŋ kiŋki, mbreyitiŋ, tahəŋ wəssohoŋ sokene. Amma arəhaŋ na ɓa, say sokene na məs kleŋ Zonas. 
LUK.11.30	Vi va Zonas asan sokene azet ɗii na Niniwe, vaski Wətən Ɗəf* ada kpaŋ azet ɗiiyen kakaŋka. 
LUK.11.31	Məlyaŋgək naka dələv na dohoŋ, watəsil də kita bet ɗiiyen kakaŋka kawtaw kita aketi pay nagrak dəlva, tədek sə faraɗa vi kapprəm wən səma Salmoŋ məs məzu gilyan də wəsən diiɗa. Yaŋ məs dədayki Salmoŋ tayaŋka. 
LUK.11.32	Pay wəgrak dəlva ɗii na Niniwe wasilyoŋ abet ɗiiyen kakaŋka kawtaw kita keti, vi ɗii na Niniwe atubiyaŋgək adan apprəmən wənna Zonas. Yaŋ məs dədayki Zonas də daya bo tayaŋka.
LUK.11.33	Ɗəf tay nasɗa offo adəv pitirla, kaw məsa uɗamani walla kaw ɗup hiliw akan ɓa, amma waɗi atəki naw kekeɓe na pitirla, vi ɗii nawtoŋgoŋ pak dulaŋ gən təki abeti. 
LUK.11.34	Horok tay va pitirla na zuko. An horok tay mogoni, zuk pak wasan va naw kekeɓe'e. Amma an horok tay mogon ɓa, zuk pak wasan ara guzliyo. 
LUK.11.35	Ya ataɗ zuko vi zukuŋ adakpaŋ ara guzli ɓa. 
LUK.11.36	An zuk pak tay vana kekeɓe'e, an zuk tay dəpəl ara guzli ɓa, zuk pak taya kəti naw kekeɓe'e, asna tay va pitirla adaw kekeɓe təki nani.
LUK.11.37	Adan Zezu agrak wəpele, Farisiyen maɓɓan ayak Zezu dəzəm gən annanda, Zezu atoŋko, atəŋgək wəzəma. 
LUK.11.38	Adan Farisiyen nak awla Zezu dawzəm məzawɗa van ɓa, agətka. 
LUK.11.39	Ɗəfdaya apsəna: Munokum Farisiyenɗe, munokum tatə ɗanən zəga naw saa zəga nokum də hiliw nawzəm zəga, amma amokrokum aknahək də wəkay mama gəm də mambraya. 
LUK.11.40	Ɗii Məza maɗulet tay ɓa, Maŋgəlva məs dəɗɗa gəɓani aɗɗana gədəvən ɓa sa? 
LUK.11.41	Məpsit məzurayɗe ana dəv zəga naw saa zəga nokum də na dəv hiliw nokum, asna zigeɗ pak wasoŋ sukumən mogeti.
LUK.11.42	Amma wakpaŋ sukum bonoy munokum Farisiyenɗe, vi munokum tatə gəmnən məklaw net teɓ na minti dit teɓ naguli nawzəm nokum pakə, munokum tatə panən təstəssə gəm wəŋgla na Maŋgəlva ndəni an dəslə narma, amma kəl zeletin meɓɓet ɓa.
LUK.11.43	Wakpaŋ azokum bonoy, munokum Farisiyenɗe, vi kəŋglaŋgək təki nasso ana bet ɗiiyi adəv gəla nawpel wənnet Yahudiyenɗe, kəŋglaŋgək bo dəsɗo kumən gən a lumiɗi. 
LUK.11.44	Wakpaŋ azokum bonoy, vi munokum tat va magamasɗe məza awlaŋ ɓa tahəŋ wədawaŋ dəketi məza aw sənaŋ ɓa.
LUK.11.45	Yaŋ ɗəf taka səmbet məsənaŋ zəga na ma henziŋ apeli, apsəna: Mərbə zəga, məs kədawnahəŋ na annam kədawra.
LUK.11.46	Zezu azlanka: Wakpaŋ azokum bonoy munokum mərbaŋ zəga na ma henziŋ. Munokum tatə slanən zəga gakdak sit ɗiiyi nokum kabaahaŋ sitin wəslan ko də mətəl va ɗəf ɓa. 
LUK.11.47	Wakpaŋ azokum bonoy, vi munokum tat ərkanən magamas net məs kleŋɗe məs dəhiŋgiɗkum abayaŋ. 
LUK.11.48	Vaski bo, saydawa nokum tayərban zən na kə slereŋgək də wəza net dəhiŋgiɗkum abeyinək məs kleŋɗe, munokum tatərkanən magamas neti. 
LUK.11.49	Wəsən na Maŋgəlva amna: Waməslin məs kleŋɗe dit masləŋɗe, wabeyin meɓɓeti, wazəm gitin saha a net meɓɓeti. 
LUK.11.50	Bonoy adawgəɗsit ɗiiyen kakaŋka, vi abayinik məs kleŋɗe daga wətəŋ na dəlva fuŋ. 
LUK.11.51	Daga wəbay na məs kleŋ Abel, ha məs kleŋ Zakari məbayən akawalaŋ təki salala də təki nawtaw wəla zəga. Vaski nədaw nah sukum, ɗiiyen kakaŋ kiŋki, kita armeke vi gəbayɗe abayaŋgiŋki.
LUK.11.52	Wakpaŋ bonoy azokum munokum məsənaŋ zəga na ma henziŋ, vi kəgəmənək lakle naw səna, munokum sən kikum bo kətoŋgoŋ ɓa ɗiiyen dəŋglaŋ wətoŋgoŋ bo ya kəppetin dətoŋgoŋ gən ɓa.
LUK.11.53	Yaŋ agil sədaka, məsənaŋ zəga na ma henziŋ dit Farisiyenɗe*, asbanənək də wənna, assohonənək aka wənnet zigeɗ diiɗa. 
LUK.11.54	Aziyənək zit azani vi kapprəm wənɗe mbreyit səmani vi ka wəliyən dəka wəneti.
LUK.12.1	Pay nani ɗii akkalaŋgək uzineɗe ha wəndapanən ziti. Yaŋ Zezu atəŋ wəpel sit gewleɗ nani: Məsla zukum səza wuɗo net Farisiyenɗe* va wənah na muluvuluvu neti. 
LUK.12.2	Wən məɗama pak wapasə an məɗaman pak kawsənənni. 
LUK.12.3	An kənahaŋ ara guzli pakə, wapprəm atəki nawiɗe. An məs kəl peleŋ sokosoko aslma zukum a dəmba kətiya waŋgəsl vamvəlla wagil akaki biyən appaka.
LUK.12.4	Intatə nah sukum, munokum bayneŋgiɗwa: Kədaw geslne'eŋ sit ɗii naw ɓapaŋ wəbayən gəba zukum ɓa, amma aɓapaŋ na wəɗɗaŋ dayki asɓa. 
LUK.12.5	Wa nərban sukum ɗəffan kəl daw geslne'eŋ sənənni: Məgeslne sən ɗəf məs naw ɓap wəbay kum, məs də sembe nasgokum aka offo. Vaski nənah sukum ndəni dəslə naw geslne səni.
LUK.12.6	Kaw vəlli biŋgeɗ sle aka koɓo sula ɓa sa? Amma Maŋgəlva dəsgət ko ki taka səmbet ɓa. 
LUK.12.7	Ko muhur kikum pak məŋɗeti taka taka. Vi vaski kədaw geslne'eŋ ɓa, kədayaŋgək kiyit biŋgeɗ də sləma.
LUK.12.8	Intatə nah sukum, ko naway dəgəɗ saydawa akaw abet ɗiiyi, Wətən Ɗəf* wagəɗ saydawa akan tam abet maslayɗe na Maŋgəlva. 
LUK.12.9	Amma ɗəf məs dədawnah na dəsənu ɓa, Wətən Ɗəf tam asəna ɓa haabet maslayɗe na Maŋgəlva.
LUK.12.10	Ko naway dəpel mbrayen aka Wətən Ɗəffa warah wəviyan sən mambray nani: Amma məs dəpel mbrayen aka Əmpəs Salala arah na wəviyan mambray nan ɓa.
LUK.12.11	An akukumənək adəv gəla nawpel wənnet Yahudiyenɗe, walla abet milyeŋge, walla abet ɗii gugiriɗe, kədawzəm gənən saha na zukum an məs kəldawkohoŋ ɓa walla məs kədawpeleŋ ɓa. 
LUK.12.12	Vi Əmpəs Salala warban sukum an məs kədawpeleŋ pay nani.
LUK.12.13	Yaŋ ɗəf səmbet ɗii apsən Zezu na: Mərbə zəga anahsən məlmu muɗakan arya an affəm apəl səməŋka. 
LUK.12.14	Zezu apsəna: Awlani, naway dəɗiyu mətaw kita nokum di, walla məzuɗakan sukum arya di? 
LUK.12.15	Yaŋ anah sit ɗii pakə: Məsla zukum səza əŋgla na arya, vi arya anneken na ənziya egge na ɗəf ɓa ko dəsan məs arya vami zlaŋ. 
LUK.12.16	Apel sitik wən məkpaŋga vana'ə: Ɗəf tay məs arya, gulyeŋɗe nan tahəŋ, aɗɗaŋ sənənək zigeɗ diiɗa. 
LUK.12.17	Aɗumuk amakrani: Mbar nədaɗɗa di? Vi əntat də təki nakkelet zigeɗ nama bardaw naw ɓa. 
LUK.12.18	Amna: Yo vana nədaɗɗa: Wanəŋgrof maheɗ nawa, kerket daykiyit eski, kakklelet zigeɗ nama bardaw naw pak adaka dit aryeɗ naw pak adaka. 
LUK.12.19	Asna wanənah sən zuwa: Arya nok tay diiɗa məzaɓani, wagəɗ suk wəsva diiɗa. Effeti, azəmə, a sə, anneken zuko. 
LUK.12.20	Amma Maŋgəlva apsən na: Məza maɗulan tay ɓa, dəfɗəŋka wanəgəm zeŋgilleko, zigeɗ məs kəkaləŋ pakə, na nawaŋ kan di? 
LUK.12.21	Vas adawsan sən ɗəffan məkalan arya sən kiyən, dəkpaŋ məs arya aza Maŋgəlva ɓa.
LUK.12.22	Yaŋ dərɓaga aska Zezu apel sit gewleɗ nani: Vi vaski nədawnah sukum: Kədawyanən zukum də wənna zəga naw zəma walla wənna lukut ɓa. 
LUK.12.23	Vi zeŋgille tay də sləman dayki wəzəma, zən bo dayki lukut də sləmani. 
LUK.12.24	Mule gaŋgrekeɗ ɗa, aslgaŋ ɓa, awbəlaŋ ɓa, aw zaɓaŋ zəga ɓa, walla maha net ɓa, amma Maŋgəlva tay zəm giti. Ɗii na sləma kənanən dayikiyit biŋgeɗ ɓa sa? 
LUK.12.25	Naway səmbokum də sembe naw kay maŋgesl wəsva nan ko suɗike di? 
LUK.12.26	Adan kəɓapəna vas ko suɗike ɓa, vi mi kədawyanən zukum vi dambər gən di? 
LUK.12.27	Mule wəfiyeɗ nawra va ada fiyoŋgu. Aɗɗaŋ wəza ɓa, awhoŋ gabaga ɓa. Amma naw əntatə nah sukum: Ko Salmoŋ də arya nan diiɗaŋ pak də gul ɗaah lukut mogon va net wəfiyeɗ ɓa. 
LUK.12.28	Maŋgəlva tay gul sən kevile awra dəpaŋka, pumpum offo wazla. An vaski na agul sukum na dayki as ɓa sa, munokum məs wətaf nokum tay diiɗa ɓa? 
LUK.12.29	Kədaw yanən zukum na mi kədawzəmaŋ di walla mi kədawsaŋ di ɓa. 
LUK.12.30	Vi zigeɗis pak məza dəsənən Maŋgəlva ɓa tahəŋ wəkayetini, amma Affukum asənək na munokum tat də wərayti. 
LUK.12.31	Ɗəɗaah məgay sən məlĩ na Maŋgəlva dabəŋg, nan wapsukum zigeɗis va maŋgeslin.
LUK.12.32	Kədaw geslne'eŋ ɓa, ngaɓa muzliya kənanaŋ ɓa, vi Affukum aŋgəl kapsukum məlĩ nani. 
LUK.12.33	Məvəl zəga nokum, məpsit məzurayɗe, mərmah gabelɗe net deleɗ məza agrakaŋ ɓa, arya məza awray ɓa disiŋ. Vi adaka məhala arəh na ɓa, məsuk sləma bo aray gən na ɓa. 
LUK.12.34	Vi atəki arya nokum asani, adaki makrokum adawsani.
LUK.12.35	Minan dadakokum vi wəza, pitirla nokum dəsan məsɗani. 
LUK.12.36	Məsoŋ va ɗii məgaŋ daya neti, pay ada zan də wəɓele, wakol sənən madamba an agapəka argak madamba. 
LUK.12.37	Zəzay azet gewleɗiski an day net arihik tahəŋ wəganəni. Gesiŋ nədawnah sukum, waynan zən vi wəza, waye dəzəmaŋ gəni, nan tam wagiɗsit wəza. 
LUK.12.38	Zəzay azet gewleɗ neti, ko adek tətaŋ dəfɗa walla ko dayki as suɗike arihik tahəŋ wəganəni. 
LUK.12.39	Məpprəm lewlewi: Va affən gəla asənək pay məhala adazan na, apana məhala detoŋgen annanda ɓa. 
LUK.12.40	Nokum bo məzaɓan zukum, Wətən Ɗəf* wade pay an kəɗumoŋ akan ɓa.
LUK.12.41	Yaŋ Piyer apsən na: Ɗəfdaya səm kədawpel məkpaŋgaŋ sa walla sit ɗii pakə? 
LUK.12.42	Ɗəfdaya azlanka: Məgəɗ wəza awani mogonəŋ di, de maɗulanəŋ di? Məs daya nan aɗi aket məɗɗaŋ wəza nani vi dəpsiti gin zəga nawzəm də pay nani. 
LUK.12.43	Zəzay aza gawla nan an daya nan adek wərəhən daɗɗan vaska. 
LUK.12.44	Gesiŋ nedawnah sukum: Daya nan wapan zəga pak ava məgəɗ wəzaŋka. 
LUK.12.45	Amma an gawla nan aɗumonək amakran na: Kakaŋ na daya naw aliyək dazani, yaŋ atəŋ wərge məɗɗaŋ wəza, zel dit guli, tay zəma wəsa, də witem dəni. 
LUK.12.46	Daya nan wade də pay an məs dəɗum akan ɓa də pay məs dəsən ɓa. Daya nan wazəmgən saha an tattuwãh diiɗa, wapsən zəga an napsit muluvuluvuɗe.
LUK.12.47	Gawla məs dəsən an daya nan aŋgələ, amma dəɗi kiyən akan ɓa, dəɗɗa va daya nan aŋgəl ɓa, kaw verni wəvər diiɗa. 
LUK.12.48	Amma gawla məs dəsən an daya nan aŋgəl ɓa, aɗɗak an məs dəslə naw vərən, kar gani suɗike kaaka'ə. Məs məpsən diiɗa, kassohoni diiɗa, məs məpan sən diiɗa kassohoni diiɗa dayki as kəmpa.
LUK.12.49	Yaŋ naw nəde na vi kasgan offo aka dəlva fuŋ, nəŋgəl dərəm gən daga kakaŋka. 
LUK.12.50	Baptem an nədawrəha, nəzəmək saha vi wənnan dəgrak gəni. 
LUK.12.51	Azokum nəde na vi kaw ki zam aka dəlvi sa? Intatə nah sukum zami ɓa, amma uɗaki. 
LUK.12.52	Vi abeska ɗii sle eŋgil taka wawɗakaŋ: Ɗii hoku aslereŋ na dit ɗii sula ɓa, sula aslereŋ na dit hoku ɓa. 
LUK.12.53	Affən wiyən waseɓ dəndəni, wiyən bo waseɓ de affəni. Mat waŋ bo watəseɓ dət wətəta, wətət bo watə seɓət mata. Ɗak dət atət waseɓenən ziti.
LUK.12.54	Yaŋ Zezu anah sit ɗii məkkelit əmpa na: An kulanənək slay buwən asilik səmba pay na moskoyo, go'ləŋ munokum tatə nahaŋ na buwən waziyə, tay ɗa vaska. 
LUK.12.55	An kulanənək səmnya asilik se dohoŋ bo munokum tate nahaŋ na: Təki hiriɓ wagəɗə, tay ɗa vas gesiŋ. 
LUK.12.56	Muluvuluvuɗe, kəsənənək uɗakan an məs naɗɗa aka dəlva fuŋ də məs naɗɗa a disiŋ, vi mi kəsənən uɗakan payan kakaŋ ɓa di?
LUK.12.57	Vi mi kawsənən sən kikum an məs də slə naɗɗa ɓa di? 
LUK.12.58	An ɗəf məs kegayaŋ tayi kuk aka kita, agay wəsler dəndən daga səka tive, vi adappok ava mətaw kita, mətaw kita tam kappok avet sozeɗi, kasgokən a daŋgay ɓa. 
LUK.12.59	Intatə nah sukum: Kəgil na sədak ɓa, say an kəfaɗək an mətaw suk kita akani.
LUK.13.1	Pay ɗii meɓɓet anahsənən Zezu wənnet ɗii na Galile en məs Pilatu abay daga adawtawaŋ wəla zəga sən Maŋgəlva (aslehetik mbel net də mbel na zəga məs mətaw wəlani). 
LUK.13.2	Zezu azlansitik na: Azokum na Galileyenɗe es aɗɗaŋgək mambray daykiyit meɓɓet vi agəɗ vas sa? 
LUK.13.3	Intatənah sukum tay vas ɓa, amma an kətubiyaŋ ɓa, wakəzaŋ venet pakə. 
LUK.13.4	Walla ɗii klaw kiyit dədopodo məs gəla naw ga aɓəsl aket a Silowama, amtaŋ, azokum na adayaŋgək kiyit ɗii na Zerusalem pak də mambray sa? 
LUK.13.5	Intatənah sukum, tay ɓa, amma an kətubiyaŋ ɓa munokum pak wa kəzaŋ vaska.
LUK.13.6	Yaŋ Zezu apel sit wən məkpaŋga: Ɗəf tay ampək sukoyo adəv guli nani, yaŋ ade kaw ɓuh uwa nani, amma dərah ɓa. 
LUK.13.7	Yaŋ anahsən məgə guliyo: Awla wəsva hoku nədazaw wə ɓuh uwa na sukoyoŋka, amma nawrah ɓa. Abəla vi mi adawray gən sembe na dəlva fuŋ ɗar mekeleŋ di? 
LUK.13.8	Məgə guli apsən na: Daya nawa, apan dabyaŋ kəmpa, wanəso' gabbani, wanəzisən ba'arə, 
LUK.13.9	kuzuŋ dəkki na wawə an də wə ɓakan na kə bəllə gən kana.
LUK.13.10	Yaŋ Zezu adarban wən adəv gəla nawpel wənnet Yahudiyenɗe, pay naffete. 
LUK.13.11	Ɗak maɓɓat tatadaka məs tuya avitata wəsva klaw kiyən dədopoɗo, tuya avittatka, aɓegətəka tawɓap wəsilyat ziw ɓa. 
LUK.13.12	Adan Zezu awləta, apel sətka, apsət na: Gulku kəpetik səka wəvit noko. 
LUK.13.13	Aɗiyək van akata, go'ləŋgə guluk təziwke, təgakdakanək Maŋgəlva. 
LUK.13.14	Amma daya nawpel wənnet Yahudiyenɗe gədəvən adəka vi mi Zezu ambəl gət ɗak pay naffet di, apsit ɗii na: Pay slire tay vi kəɗɗa gən wəza, vasna ade mbəl gət dəpaska, amma mogoni wəmbəl gət pay naffet ɓa. 
LUK.13.15	Ɗəfdaya azlan sənəka: Munokum, muluvuluvuɗe kənanaŋ, nokum kapanən ngari nokum walla koro nokum pay naffet vi dəmbat gən wəsa iŋkile ɓa sa? 
LUK.13.16	Guluk zev Abraham kəŋkə, Satan aynatək wəsva klaw kiyən dədopoɗo, də slə kaw pələt pay naffet ɓa sa? 
LUK.13.17	Adan apel vaska, ɗii nadak wil edeninke, amma ɗii pak zit eneke vi zigeɗ gakdekɗeŋ agəɗiŋki.
LUK.13.18	Yaŋ Zezu anah əmpa na: Va mi məlĩ na Maŋgəlva agil di? Dəmi mədawslan di? 
LUK.13.19	Agilik va zeve na sita maɓɓani, ɗəf wagəməta wasl gəta aguli nani, watəgili, watəkpaŋ wəlaŋga metiŋgin ha biŋɗe wazaɓaŋ gəla net akani.
LUK.13.20	Zezu anah əmpa: Va mi məlĩ na Maŋgəlva agil di? 
LUK.13.21	Agilik va wuɗo guluk təgəməka, təslahanək ara gəpa tasa kaklaw sula kiyən sle, ahəsək gəpa pakə.
LUK.13.22	Yaŋ Zezu atoŋ dəka waleŋgit gileɗe gugiriɗe, may dəka va makiɗe, arbək wən daga adawtoŋ a Zerusalem. 
LUK.13.23	Ɗəf apsən na: Ɗəfdaya ɗii suɗike dədawkohoŋ sa? Zezu azlan sitke: 
LUK.13.24	Məsok zukum mətoŋ kəla madamba feŋge. Intatə nah sukum: Ɗii diiɗa wakayaŋ batam nawtoŋgo, amma arəhaŋ na ɓa.
LUK.13.25	An affən gəla asilke, ampanək madamba, munokum an appaka kənanaŋ, kətəŋgaŋgək wərga madamba, munokum tatə nahaŋ na: Ɗəfdaya akol səm madamba. Wazlan sukum na: Nəsən təki kəzoŋ ɓa. 
LUK.13.26	Wakətəŋgaŋ wənah na: Məzəmək də wə saa aboko, kərbək wən aket tiveɗ namə. 
LUK.13.27	Wanahsukum na: Nənah sukumko nəsən təki kəzoŋ ɓa. Məzar səzawa munokum məɗɗaŋ mambraya. 
LUK.13.28	Wakə həmmaŋ wakəmpəranən slaykum adaka, an kulanənək Abraham də Isak gəm Zakub dit məs kleŋɗe pak adəv məlĩ na Maŋgəlva, nokum tamə kasgokumi appoho. 
LUK.13.29	Ɗii wazoŋ daga səmba pay nampum na moskoyo na disiŋ na dohoŋ wasoŋ adəv məlĩ na Maŋgəlva vi kawzəma. 
LUK.13.30	Asna ɗiiyen nebe kakaŋka, wakpaŋgaŋ dirɓe, ɗiiyen dirɓe, kakaŋka wakpaŋgaŋ ɗii nebe.
LUK.13.31	Yaŋ dəpaska Farisiyenɗe* meɓɓet azoŋgu apsənən Zezu na: Dok səŋka Herodə manaka bayko. 
LUK.13.32	Zezu apsit na: Mədoŋ mənah sən balway əŋka: Intatə wərɓi tuyeŋɗe, əntat wəmbəl git məs gbəgbaɗe, dəpaŋ də pumpum pay mo hoko'ən wa nəgrak wəza nawa. 
LUK.13.33	Amma say nəsban gən tive nan dəpaŋ də pumpum gəm huruɓ pumpum taka, vi dəslə məs kleŋ dəmtə gən ama poho na Zerusalem ɓa.
LUK.13.34	Midi, Zerusalem, Zerusalem, kəbeyək məs kleŋɗe, kəskek mesliŋɗe na Maŋgəlva dit kuneŋge. Nəgayək wəkkelet ɗii nok təl diiɗa, va gəmnda ada kelet kirtin amba perslekeni, amma kəŋgereŋ ɓa. 
LUK.13.35	Apprəma gəla nokum wakpaŋ va ki məskiya. Amma əntatə nah sukum: Kuluwənna dərɓaganəs ɓa hagap pay an kədawnahaŋ na: Zəzay aza ɗəf dədazan də wəya na Ɗəfdaya.
LUK.14.1	Yaŋ pay naffet* maɓɓani, Zezu ambatək eŋgil ana daya net Farisiyenɗe* da, vi kawzəm adaka. Ɗiiyen nadak aziyənək zit wətaɗən. 
LUK.14.2	Yaŋ ɗəf gədəvən məskan taya bani. 
LUK.14.3	Zezu apel sitik məsənaŋ zəga na ma henziŋ dit Farisiyenɗe, amna: Ma henziŋ nam apsəmək tive sa, walla dəpsəm ɓa sa na mbəl gən ɗəf pay naffete? 
LUK.14.4	Ndəɗaŋ ɓataɓata. Yaŋ Zezu appar van aka ɗəf naka, ambəl gənka, Zezu apanək ɗəf nak dəmbat gəni. 
LUK.14.5	Yaŋ apsit na: Naway səmbokum, an wətəni walla ngari nani asbərək avov net iŋkile na akdəh na pay naffet ɓa di? 
LUK.14.6	Dəɓapaŋ wəzlan sənən ko wən taka ɓa.
LUK.14.7	Zezu apel sitik ɗiiyen miyet də wən məkpaŋga, vi awlek awelinik kəti mogoni. Apsit na: 
LUK.14.8	An ɗəf ayukuk atəki wəɓele, kədasok a kəti mogon diiɗa ɓa. 
LUK.14.9	Kuzuŋ ɗəf tay aweleŋgit ɗii miyet də daya, vi ɗəf məs dəyukum adawnah na: Apəl təki sən ɗəffəŋka. Wil wadukən dawmbat wəsuwa aka zəga an dirɓe. 
LUK.14.10	Amma an məyukki, dokku sok aka zəga an dirɓe, hagap ɗəffan diyuk adeke, wanahsuko: Baynawa ade sok atəki mogoni. Wakpaŋ gakdak azok amaret ɗiiyen məs kədawzəmaŋ dənɗaŋ pakə. 
LUK.14.11	Vi ɗəffan dəɓay gən kiyən pak kamnda gani dirɓe, ɗəffan dəɓegən kiyən pak kawɓay gəni.
LUK.14.12	Yaŋ Zezu apel sən ɗəf məs diya naka: An kəgəɗək zəga nawzəm na kədawye bayneŋgiɗuk ɓa, walla milmiŋgiɗuk ɓa, walla megeŋgiɗuk məs aryeɗ ɓa, vi adawgukun kaw faɗ suk akan ɓa. 
LUK.14.13	Amma an kəgəɗək zəga nawzəm nawzləra, aye məs sahaŋɗe məs zit məmtəni dit vədelɗe, gəm deŋgerɗe. 
LUK.14.14	Akənneken zuko vi aɓapəna wəfaɗ suk agəlan ɓa. Maŋgəlva wafaɗ suk agəlan pay wəsilyo net ɗii təstəssə.
LUK.14.15	Yaŋ ɗəf taka səmbet ɗii na Zezu apprəm wənɗeska, amna: Zəzay aza ɗəffan nawzəm zəga adəv məlĩ na Maŋgəlva. 
LUK.14.16	Zezu azlan sənək na: Ɗəf maɓɓan agəɗək zəga nawzəm diiɗa, ayek ɗii diiɗa. 
LUK.14.17	Pay nawzəma aslənək gawla dənah sit gin ɗii miyet na: Məde vi zəga pak məzaɓani. 
LUK.14.18	Ndəɗaŋ pak atəŋgaŋgək wəpel aka ziti vi dəppet gini. An dabəŋ amna: Nəlbahək gulyo wanəmbat ulani, nəkomoko. 
LUK.14.19	Ɗəf maɓɓan bo amna: Nəlbahək wazliɗe nense kəlaw waməmbat wəyegeti nəkomoko kəppaw gəni. 
LUK.14.20	Dəf maɓɓan bo amna: Kakaŋ nəgəm gulku vi ni nərah na wəmbat ɓa. 
LUK.14.21	Gawla amndanək aza daya nani, anahsənək wənnan pakə. Yaŋ gədəv affən gəla adə, apsən gawla nan na: Dok awalaŋ gəla go'u, aye məs sahaŋɗe məs zit məmtəni, dit deŋgerɗe gəm vədelɗe. 
LUK.14.22	Gawla asilke ambatka amilke, amna: Ɗəfdaya an məs kəɗi su wənnan nak agəɗka, amma təki apəlkəmpa'e. 
LUK.14.23	Ɗəfdaya apsən gawla na: Dok abet tiveɗ metiŋgiti dit tiveɗ mimeɗeŋɗe, agəɗ sən gagay sən ɗəf kərah adak pakə, dəzoŋ, gəla naw dəknah gəni. 
LUK.14.24	Intatə nah sukum: Ko ɗəf səmbet ɗii miyet dabəŋ a nan na ɗaah zəga nawzəm naw ɓa.
LUK.14.25	Ɗii diiɗa tahəŋ wəmbataŋ də Zezu aka tive. Zezu akpaŋganək harani apsit na: 
LUK.14.26	An ɗəf aŋgələk wəkpaŋ gawla nawa an dəzel affən dət mani dət ɗak nani dit kirtini dit milmiŋgiɗin mezeŋgilleketi dit muguluŋgiti, daga də zeŋgillen pak ɓa, aɓapna wəsan gawla naw ɓa. 
LUK.14.27	Vi ko naway dəslan wəlaŋga məzliwrihe nan dəsbaw gən ɓa, aɓapna wəsan gawla naw ɓa. 
LUK.14.28	Ko naway səmbokum an aŋgələk wərka gəla naw ga, wasan wəɗumon tagay, an məs adawzanni kawla an məs adagrak wəza nani. 
LUK.14.29	Vi an a təŋgəkka, dəɓap wəgrakən ɓa, ɗiiyen məs dədawlanən pak wamasaŋ akani. 
LUK.14.30	Də wənah na: Ɗəffaŋ atəŋgək wərka gəla dəɓap wəgrakən ɓa. 
LUK.14.31	Walla məlĩ awani, an aŋgələk wəlpa də məlĩ mbərən, asanna wəɗumon, an waɓap wəmbat dit ɗii uzine klaw kaw ləmsən ɗəffan dədazan wəzəm walaŋ gəla nan dit ɗii uzine kaklaw sula ɓa di?. 
LUK.14.32	An aɓap na ɓa, adan məlĩ andak tay faraɗa tagay wasləŋ masləŋɗe azani vi kassohon dəslereŋ gəni. 
LUK.14.33	Vaski bo azokum, an ɗəf dəppet zigeɗ nan pak ɓa, aɓapna wəsan gawla naw ɓa.
LUK.14.34	Bəttu zəga mogoni, amma an lelem na bəttu agraka madaw tər əmpa di? 
LUK.14.35	Atər na wəray aza dəlva fuŋ ɓa ko va ba'ar ɓa, kakgbani agisbe. Məs də sləman napprəma dəpprəma.
LUK.15.1	Yaŋ duwanɗe dit məɗɗaŋ mambray diiɗa azaraŋgək aza Zezu kapprəm wəpel nani. 
LUK.15.2	Farisiyenɗe* dit məsənaŋ zəga na ma henziŋ aɗɗaŋgək wərwər, aɓɗaŋ na: Ɗəffaŋka tay taf məɗɗaŋ mambraya, tay zəm dənɗaŋ. 
LUK.15.3	Amma yaŋ apel sit wən məkpaŋga: 
LUK.15.4	Naway səmbokum an tay dit timeŋgiɗ səkat na, an azək taka na, apet na kaklaw vaytak kiyit vaytak awra, vi kadaw kayan məs dəzə dərah gən ɓa di? 
LUK.15.5	An arəhəka waslan ama wəlani də wən neken zəni, 
LUK.15.6	waki eŋgili, waye bayneŋgiɗin dit megeŋgiɗin, wanah sit na: Məneken zukum də ina, vi nərahək time naw məs dəzə naka. 
LUK.15.7	Intatə nah sukum, vaski nenek adaɗɗa a disiŋ an məs mambray atubika adayək ki kaklaw vaytak kiyit vaytak en təstəssə tahəŋ də wəray naw tubi ɓa.
LUK.15.8	Walla an guluk tat də sulayɗe na təbəs klaw, an taka azəka təsɗana offo adəv pitirla kaw faɗan gədəv gəla ɓa sa, təkayan na zət soksok vi tərah gən ɓa sa? 
LUK.15.9	An tərahək na, watiye bayneŋgiɗta dit megeŋgiɗta wa tənah sit na: Məneken zukum də ina, vi nərahək sulay naw məs dəzə naka. 
LUK.15.10	Intatə nah sukum, vaski bo maslayɗe na Maŋgəlva ada nekenən zit an məs mambray taka atubika.
LUK.15.11	Yaŋ Zezu anah əmpa na: Ɗəf maɓɓan tay dit kirtin sula. 
LUK.15.12	An muzliya apsən affən na: Apsu hara arya naw an nədawzəm gəla. Affən awɗakan sitik arya nani: 
LUK.15.13	Dərɓagan wəvoŋ suɗike, wiyən nak akkalanək arya nan pakə, ambatək aka dələv faraɗa. Azanək arya nan də wənna polkoyo ɗarə. 
LUK.15.14	Yaŋ agrak pakə, yaŋ maay metiŋgin agəɗ aka dələv nani, atəŋgək wənnan wən tattuwãha. 
LUK.15.15	Yaŋ ambat wətoŋ wəɗɗa wəza ana ɗəf taka da səmbet ɗii na dələv nadaka. Ɗəf nan apsənək wəza naw taɗ vedemɗe. 
LUK.15.16	Aŋgələk wəzəma kawba dit uwa net wəleŋɗe məs vedemɗe adawzəmaŋ, amma ɗəf tay dədapsən ɓa. 
LUK.15.17	Yaŋ atəŋ wəɗum aka wəsuwa nani, amna: Məɗɗaŋ wəza na affu bo tahəŋ də zəga nawzəm diiɗa aɓapaŋ na wəgrakən ɓa, in tatəmta də maaya. 
LUK.15.18	Wanəsili, wanəmndaw aza affuwa, wanənah sənna: Affuwa nəgəɗək mbrayen aza Maŋgəlva, gəm azoko, 
LUK.15.19	əntat naw saw ka wətuk əmpa ɓa. Aɗiyu va ɗəf məs nambet ɗii məɗɗaŋ wəza noko. 
LUK.15.20	Asilke amndanək ana affən da.
LUK.15.20	Daga səka faraɗa affən awlaka, awələk saha akani. Anzanka, aɓeke akani, də uwaɗ mamba galini va ɗii net adaɗɗaŋ. 
LUK.15.21	Wiyən apsən na: Ebba, nəggəɗək mambray aza Maŋgəlva də azok pakə, əntat naw saw ka wətuk əmpa ɓa. 
LUK.15.22	Amma affən apsit gewleɗ nan na: Məkisu lukut na sləma, məgul səni, məgul sən ndama aka vani, məkpa sən henseki. 
LUK.15.23	Məki ngari məkərən, mətaw wəlani, məzəm səmə məneken səm zəmə, 
LUK.15.24	vi wiyən məs dəmtə kəta naka amma asilke, məzani laŋka amma mərahni. Atəŋgaŋgək wənneken ziti.
LUK.15.25	Pay nani wiyən an daya taya gulyo. Yaŋ adaw milyani, go'oy də gəla, apprəmək wəsmaya də wəskəla. 
LUK.15.26	Ayək ɗəf taka səmbet gewleɗi, assohon an dəgəɗə. 
LUK.15.27	Gawla nak apsən na: Məlmuk də mili, affuk ataw sənək wəla ngari məkərən, vi arəhək zamə. 
LUK.15.28	Yaŋ wiyən an daya nak gədəvən adəka, aɓoŋguk datoŋ eŋgili. Affən agilke akkamanək dətoŋ gəni. 
LUK.15.29	Amma azlan sənək affəni: Awla wəsva diiɗa nədawgəɗ suk wəza. Nətoŋ ɗaah ki wən məs kəɗi abaw ɓa, amma kəvay ɗaah porsok ɓa, vi nəneken gən zu dit bayneŋgiɗu ɓa. 
LUK.15.30	Amma yaŋ wətuk, məs dəzan arya nok də polkoyo, adan ade na yaŋ kətawsən wəla ngari məkərən. 
LUK.15.31	Affən apsən na: Wətuwa, istat də in pay pakə, zəga naw pak noki. 
LUK.15.32	Aslək mə parə gən zəmə, məneken gən zəmə, vi mulmukuŋka, amtək kəta asilke, azək kəta, ya mərahni.
LUK.16.1	Zezu anah sit gewleɗ nan na: Ɗəf məs arya tay də məgəɗ wəza nani. Ɗii apsənən na: Məgəɗ wəza nokuŋ tay ray gən arya noko. 
LUK.16.2	Məs arya ayaka, apsən na: Mi adawnahaŋ suwən aka wənnok vaŋkəŋ di? Aŋɗan su arya nawa, dərɓagani kəsok na məgəɗ wəza naw ɓa. 
LUK.16.3	Məgəɗ wəza aɗumonək amakrani: Mbar nədaɗɗa di. Yaŋ kana daya naw bo atafək wəza nawəŋ di? Winse nəɓapna ɓa wəŋgla wil waduwəni. 
LUK.16.4	Hahãh nəsənək an nədaɗɗa vi ɗii meɓɓet dətaf wən gən eŋgil enet da, an məgilguwi səka wəza nawa. 
LUK.16.5	Ayek ɗii məs dəgəmaŋ dəmən aza Ɗəfdaya nan pakə. Apsən an dabəŋ na: Dəmən na daya naw gbəmgbari akok di? 
LUK.16.6	Azlanək na: Mel goŋgoŋ səkatə. Yaŋ məgəɗ wəza apsən na: Go'u agəm ɗerewel noko aver kaklaw sle. 
LUK.16.7	Yaŋ apsən ɗəf maɓɓan na: Dəmən na daya naw gbəmgbari akok di? Azlanək na: Sak na alkəmari səkat sle. Məgəɗ wəza apsən na: Agəm ɗerewel noko, aver səkat poɗo. 
LUK.16.8	Daya afetik aka məgəɗ wəza nan matakataka naka, vi agəɗək də kukete awalaŋ ziti. Vi ɗii na duniya adayaŋgək kiyit ɗii na təki babar də wəɗɗa wəza də kuket awalaŋ ziti.
LUK.16.9	Intatə nah sukum: Məgəɗ bayna də arya na duniya. Pay an arya nokum agraka watafkumən a təki ana suwa ha faɗə. 
LUK.16.10	Məs dəgəɗ mogon də zəga suɗike, wagəɗ mogon də zəga metiŋgine'e. Ɗəf məs dəgəɗ matakataka də zəga suɗike wagəɗ matakataka də zəga metiŋgine'e. 
LUK.16.11	An kəɗɗaŋ wəza mogon də arya ana duniya məppan sukum ɓa, naway nappan sukum arya an təstəs di? 
LUK.16.12	An kəɗɗaŋ mogon də arya net ɗii meɓɓet ɓa, naway napsukum, məs kədaw rəhaŋ ka arya nokum di?
LUK.16.13	Gawla tay naɗɗa wəza viyit ɗii gugiriɗ sula ɓa, vi wazel ɗəf aŋka, waŋglu ɗəf andaka, wagakdakan ɗəffaŋka, wazelen ɗəf andaka. Kəɓapaŋ na wəɗɗa wəza sən Maŋgəlva də wəgay sit wənnet deleɗ pak ɓa.
LUK.16.14	Farisiyenɗe* məŋglaŋ deleɗ adan apprəmən wənnəska, amasaŋgək akani. 
LUK.16.15	Zezu apsit na: Mokum aka kəsoŋ gən ɗii təstəs amaheret ɗiiyi, amma Maŋgəlva asənək mokrokum, vi an məs ɗii adawlaŋ va zəga metiŋgin, zəga nan tay də sləman aba Maŋgəlva ɓa.
LUK.16.16	Ma henziŋ na Moyis də ɗerewel net məs kleŋɗe anziyək hagap pay na Zaŋ məgəɗ baptem. Daga pay nan bo halabara nenek na məlĩ na Maŋgəlva apelke, ko naway pak agayək də sembe vi dətoŋ gən adəv məlĩ nani. 
LUK.16.17	Wəgrak disiŋ də dəlva fuŋ tay tuwãh, va wəzzan ma masin taka sədəv ma henziŋɗe ɓa.
LUK.16.18	Ko naway duɗak dət ɗak nani, agəmək maɓɓata, mana'a agəɗə, ɗəf də gəm guluk məs tuɗak də zilta, mana'a agəɗe'e.
LUK.16.19	Ɗəf maɓɓan tay məs arya, məzu gul lukutɗe lelekeɗekɗe mogeti. Pay pak taya dəv zəga mogon də arya. 
LUK.16.20	Məs saha an məs adawyaŋ na Lazar, tay voŋ amaddambani, 
LUK.16.21	vi kawzəm məs an dədaw bəta səmba va məs aryaŋka. Kərɗe tahəŋ wəzoŋ wətarna huwa nani. 
LUK.16.22	Məs saha amtəka, maslayɗe aslanənka akanənək aza Abraham a disiŋ. Məs arya amtəka, məndəkəni. 
LUK.16.23	Ha a təki net ɗii mimtiti, aslanək harani, taya dəv təki nawzəm saha awlak Lazar tay də Abraham a təki taka faraɗa. 
LUK.16.24	Aŋgəzlək vamvəlla, amna: Aw Abraham awla səsahuwa. Asləŋ Lazar də gul gən van aret iŋkile, dəde gən wəlɓan su hərzləmwa, vi əntatə zəm saha diiɗa adəv offoŋka. 
LUK.16.25	Amma Yaŋ Abraham azlan səna: Wətuwa, aɗumon pay kədawsok laŋka, istat də arya diiɗa sawɓa, amma Lazar a zəmək saha pay pak va asan laŋka. Awla kakaŋka, tay də maɗulani, nok tam istatə zəm saha. 
LUK.16.26	An day əmpana, vov tay məza meŋge nan ɓa aka walaŋgəmə ɗəf dəŋgəl wəsilyan səzamə kawmbat azokum aɓapna ɓa, walla məs dəŋgəl wəsilyan səzokum kazan azamə, aɓapna ɓa. 
LUK.16.27	Məs arya amna: Intatə komok kana aw Abraham asləŋ Lazar ana affu da. 
LUK.16.28	Vi milmiŋgiɗu tahəŋ sle, dənah sit gən wənəŋ pakə, vi ndəɗaŋ bo adazoŋ atəki nawzəm sahaŋ ɓa. 
LUK.16.29	Yaŋ Abraham azlan sən na: Moyis dit məs kleŋɗe pak tahəŋ vi karban sit wənna, say dəpprəmən gəni. 
LUK.16.30	Məs arya amna: Vaski ɓa, aw Abraham, an ɗəf disil səkəti əmtayi na, watubiyaŋ. 
LUK.16.31	Abraham apsən na: An dəpprəmən ma Moyis dit məs kleŋɗe ɓa, asna ko ɗəf disil səkəti əmta ataf nənna ɓa.
LUK.17.1	Yaŋ Zezu apsit gewleɗ nan na: Tay məs dədawgul ɗii adəv mambray pay pakə. Amma bonoy aza ɗəffan dədawki mambray vani. 
LUK.17.2	Ɗəɗaah sən an minan səni gərəm metiŋgin awlani, məsgani aret iŋkile kpukpumɗe ki an adawrakan muzliya taka səmbet kirni. 
LUK.17.3	Məga zukum.
LUK.17.3	An məlmuk agəɗək mbrayen, anahsən də maɗula. An atubika, aviyan səni. 
LUK.17.4	An agəɗ sukuk mbrayen təl buhul pay taka, tayəzan azok təl buhul nan pakə, tay nah na nəɗɗiyək marava Aviyan səni.
LUK.17.5	Yaŋ masləŋɗe apsənən Ɗəfdaya na: Apsəm meŋgesl wətafa. 
LUK.17.6	Ɗəfdaya bo amna: An munokum tat də wətaf ko suɗike va zemve na sita, wakənah sənən korvoŋ: Apətə, ampə aret iŋkile, waɓe sukum.
LUK.17.7	Naway səmbokum də məgəɗ wəza nan məzənsee walla məzutaɗa na zəga mamaya, an adek sə gulyo wanah səna: Azar aŋ go'o, azəmə di? 
LUK.17.8	Anah na ɓa amma wanah sən dərəŋ na: Azaɓan su zəga nawzəma, agəm lukut na wəza noko, agəɗ su wəza an əntatə zəma, əntatə saa, dərɓagan tamə, wakə zəmə wakə sə. 
LUK.17.9	Wagəɗ sən soko sən gawlaŋ vi aɗɗa sən məs an aŋgələŋ sa? 
LUK.17.10	Vaski nokum van adawsan sukum, an kəɗɗanənək an məs Maŋgəlva aɗi sukum pak mənah na: Mənam ɗarkəŋ məɗɗaŋ wəza mənani, nam məɗɗak an dəslə səm naɗɗa.
LUK.17.11	Zezu ambatək a Zerusalem atoŋguk dəkawalaŋ Samariya də Galile. 
LUK.17.12	Yaŋ atoŋ awalaŋ gəla maɓɓani, məs kokoleɗ klaw azoŋko, almaŋgək dəndən. Aziweŋgik faraɗa. 
LUK.17.13	Anzlaŋgək vamvəl daya daya, aɓɗaŋ na: Zezu mərbə zəga aw awəl saha akamə. 
LUK.17.14	Yaŋ awle apsit na: Mədoŋ mərban zukum azet məs dəlveŋge. Adan adadoŋ adaka, ambəlaŋka. 
LUK.17.15	Ɗəf taka səmbeti, adan awla na ambəlka, amilke, tay gakdakan Maŋgəlva də wəlan daya daya. 
LUK.17.16	Aɓegənək mirbisin aka dəlva fuŋ azuliyək amba təl Zezu, agəɗ sənək soko. Ɗəf nan məSamariyayi. 
LUK.17.17	Zezu assohonko: Ya ɗii klaw pak dəmbəlaŋ ɓa sa? Ya ngahəŋ ɗii meɓɓet vaytakiŋ di? 
LUK.17.18	Tay məs dəɗum wəmilnyan nawgəɗ sən soko sən Maŋgəlva ɓa sa, say malakaŋ kaka sa? 
LUK.17.19	Yaŋ apsən na: Asili, doko, wətaf nok akoh gukuko.
LUK.17.20	Farisiyenɗe* assohonənək Zezu: Dewɗe məlĩ na Maŋgəlva adazan di? Azlan sitik na: Məlĩ na Maŋgəlva adena də ulan ɓa. 
LUK.17.21	Anahaŋ na tayaŋka, walla taya ada ɓa. Vi vaski məsəna məlĩ na Maŋgəlva tayawalaŋ kum.
LUK.17.22	Apsit gewleɗ nan na: Pay wade, akəŋglaŋ ula pay taka səmba pay na Wətən Ɗəffa*, amma kulanən na ɓa. 
LUK.17.23	Wanah sukumən na tayaŋka, taya da. Kədadoŋ adak ɓa, kəda nzoŋ adak ɓa. 
LUK.17.24	Va buwən adawwiɗ a disiŋ daga sə maŋgava ha amaŋgava maɓɓani, vaski bo wəziya na Wətən Ɗəf adawsanni. 
LUK.17.25	Amma dabəŋ nani say dəzəm gən saha diiɗa, ɗii dəɓoŋgoŋ sənən gəni dəsganən gəni. 
LUK.17.26	An məs dəgəɗ pay na Nuwa, vas adaɗɗa pay na Wətən Ɗəffa. 
LUK.17.27	Ɗii tahəŋ wəzəmaŋ, wəsaŋ, wəkayaŋ gili wəpsit kirtit sit ɗii kagili, ha gap pay Nuwa atoŋ adəv bəlay, iŋkile məs dənsləŋgaŋ azoŋko, azetinik pakə. 
LUK.17.28	An məs dəgəɗ pay na Lot, vas adaɗɗa: Ɗii tahəŋ wəzəmaŋ, tahəŋ wəsaaŋ, tahəŋ wəlbahaŋ, tahəŋ wəvələni, wəslgaŋ, wərkaŋ gəleɗe. 
LUK.17.29	Amma pay Lot agil sə Sodoma, offo aziyək sə disiŋ va muhurən, azetik dembirgit pakə. 
LUK.17.30	Vas adawsan pay na Wətən Ɗəf adarban zəni.
LUK.17.31	Pay nani ɗəf məs naka balak adawprike wəgəm zigeɗ sədəv gəla nan ɓa. Ɗəf an na gulyo adaw milyan dirɓe ɓa. 
LUK.17.32	Məɗumon wənat ga Lot. 
LUK.17.33	Ɗəffan dəkayan wəkoh gən zeŋgilleni, wazani, amma ɗəffan dəzanni wakoho gəni. 
LUK.17.34	Intatə nah sukum: Dəfəɗ nani ɗii sula wavoŋgoŋ aka hargaŋgu taka, kaw gəmi taka mbək taka. 
LUK.17.35	Gil sula wasəraŋ aka buwən taka, kaw gəmi taka, mbək taka. 
LUK.17.36	[Ɗii wasoŋ sula agulyo, kaw gəmi taka, mbək taka.] 
LUK.17.37	Gewleɗ nan apsənən na: Aŋga as adaɗɗa kandi Ɗəfdaya? Zezu azlansitike: A təki mogugoy asani adaki mogdokɗe adakalaŋ.
LUK.18.1	Yaŋ Zezu apel sit wən məkpaŋga vi də sənən gən na say dəzuliyaŋ gən pay pakə məza wəpan ɓa. 
LUK.18.2	Apsit na: Ɗəf tay awalaŋ gəla mətaw kitayi awãy Maŋgəlva ɓa awãy ɗii ɓa pakə. 
LUK.18.3	Ga gəbay tat awalaŋ gəla nan məzəzat azan pay pakə, tatənah sən na: Aɗɗa su kita nawəŋ də ɗəf məzu zel wəŋka. 
LUK.18.4	Amma mətaw kita aɓoŋko də wənnata, ha anzika, amma dərɓagan aɗumuk amakrani: Ko vi naw na geslne sən Maŋgəlva ɓa, nawãy wənnet ɗii ɓa, 
LUK.18.5	amma guluk kəŋ tatə ki mawa, wanəɗɗa sət kita nata, vi tə dazat wəzlaɓan su maɗulaw zaya ɓa. 
LUK.18.6	Yaŋ Ɗəfdaya aməs wənah na: Məpprəm va ɗəf mbrayen mətaw kitas a anahə. 
LUK.18.7	Vas na Maŋgəlva agəɗ na təstəs go'ləŋ sit ɗii məs aweli, məzaw həmmaŋ sənən dəfəɗ də kapay pak ɓa sa? 
LUK.18.8	Intatə nah sukum, wagəɗ sit təstəs go'ləŋ. Amma an Wətən Ɗəf* adek na, warah wətaf aka dəlva fuŋ sa?
LUK.18.9	Yaŋ Zezu apel wən məkpaŋga maɓɓan əmpa, vi məzulanən zit va ɗii təstəssə, də wəzelet ɗii meɓɓeti: 
LUK.18.10	Ɗii sula tahəŋ wəmbataŋ adəv gəla metiŋ naw zuliya*, vi kawzuliya, taka Farisiyen, taka bo duwani. 
LUK.18.11	Farisiyen aziwke, azuliyək amakran vaska: Aw Maŋgəlva nəgəɗ sukuk soko vi əntat va ɗii meɓɓet ɓa, va meheleŋɗe, də sənaŋ goŋga ɓa, məɗɗaŋ mana'a, walla bo va duwan nəŋ ɓa. 
LUK.18.12	Intatə se' meme adəv pay buhul pak təl sula, əntatə gəm məklaw na zəga an nərah pakə. 
LUK.18.13	Duwan bo aziwik faraɗa, dəɗum naw slan haran a disiŋ ɓa, amma tayərga makrani, amna: Aw Maŋgəlva awəl saha akawa əntə ɗəf məs də mambraya. 
LUK.18.14	Intatə nah sukum, nan arahək an Maŋgəlva aŋgələ, yaŋ amndan eŋgil annanda, amma Farisiyen dərah an məs Maŋgəlva aŋgəl ɓa. Vi ko naway də gakdakan zəni kaw gəsani ko naway də gəsan zəni, kaw gakdakani.
LUK.18.15	Yaŋ aki sənən kirin muzliyiɗ sən Zezu də rəŋgiti gəni, amma adan gewleɗ awlanən vaska, ahayetinik məzu kiyən kirini. 
LUK.18.16	Zezu ayeke, amna: Məppet kirin memeɗeŋɗe dəzoŋ azawa. Kədawtekin ɓa, vi məlĩ na Maŋgəlva tay viyit kirin zemvit eŋki. 
LUK.18.17	Gesiŋ nədawnah sukum: Ko naway an dətaf məlĩ na Maŋgəlva va wiyən muzliya ɓa, atoŋ na adak ɓa.
LUK.18.18	Yahudiyen maɓɓan tay daya, assohonək Zezu: Mərbə zəga mogoni, mi nədaɗɗa nərah gən zeŋgille məza agrak ɓa di? 
LUK.18.19	Zezu azlan səna: Vi mi kənah su na mogok kenani di? Say ɗəf takayi mogoni, Maŋgəlvayi. 
LUK.18.20	Kəsinik ma henziŋɗe: Kələɗɗa mana'a ɓa, kədaw bay gəbay ɓa, kədawhal ɓa, kədaɗɗa saydawa na tepelke ɓa, agakdakan affuk dət moko. 
LUK.18.21	Es pak nərmek wənnet daga nəsaw muzliya. 
LUK.18.22	Adan Zezu apprəm vaska, apsən na: Apəl sukuk zəga taka əmpa: Avəl zəga nok pakə. Apsit məs sahaŋɗe, asna akərah arya məzaɓan a disiŋ. Asna kəde gən wəsbawkana. 
LUK.18.23	Adan apprəm wəpel vaska, makran asanka, vi məs aryayi sawɓa. 
LUK.18.24	Zezu awlak vaska, amna: Tuwãhi məs arya dətoŋ gən məlĩ na Maŋgəlva. 
LUK.18.25	Ɗəɗaah zlogomo watoŋ dəmba batal ki məs arya wətoŋ məlĩ na Maŋgəlva. 
LUK.18.26	Məzəpprəmən wənnan aɓɗaŋ na: An vaski na naway nakoh di? 
LUK.18.27	Zezu azlanka: An tuwãh azet ɗiiyi, aza Maŋgəlva tay tuwãh ɓa. 
LUK.18.28	Yaŋ Piyer amna: Yaŋ naməŋ məppetik zigeɗ pakə, məsbokuko. 
LUK.18.29	Zezu apsit na: Gesiŋ nədawnah sukum, ko naway dəppan gəla nani, walla guluk nani, walla milmiŋgiɗin, walla migilin, walla kirtini, vi wənna məlĩ na Maŋgəlva. 
LUK.18.30	Warah dayki as də pay nan an kakaŋka, pay an dədazan bo warah zeŋgille məza agrak na ɓa ha faɗə.
LUK.18.31	Yaŋ Zezu aye gewleɗ klaw kiyit sula, apsit na: Yaŋ mənam tatə mbat a Zerusalem, an məs kleŋɗe avereŋ aka Wətən Ɗəf* pak wagrak adaka. 
LUK.18.32	Vi kappani avet ɗii məs dəsənən Maŋgəlva ɓa wanahaŋ wən azani, waranənni, watufoŋ mefɗe akani, 
LUK.18.33	warganən də ɗoŋgroŋɗe, wabayəni. Amma pay ma hoko'ən wasil səkəti əmta. 
LUK.18.34	Amma dəpprəmən an məs Zezu adawpel akan ɓa.
LUK.18.35	Adan Zezu azar aza Zeriko, daŋgar maɓɓan tay tuŋgo aba tive, tayəŋgla zəga. 
LUK.18.36	Yaŋ apprəm na ɗii tahəŋ wətoŋgoŋ, assohko mi dəgəɗ di? 
LUK.18.37	Apsənən na: Zezu məs na Nazaret məzu toŋgo. 
LUK.18.38	Aɗiyək geŋgere: Zezu Wətən Davit* awəl saha kawa. 
LUK.18.39	Ɗiiyen nabe ahayanənka: Vi dəsan gən ɓatə. Amma aɗiyək geŋger dayki laŋka: Wətən Davit awəl saha kawa. 
LUK.18.40	Zezu aziwke, aɗi sitik wənan sit ɗii də kiyən gən azani. Yaŋ daŋgar azar azani, Zezu assohonəka: 
LUK.18.41	Mi kəŋgəl nəgəɗ suku gən di? Azlanka: Mərbə zəga akol su harawa. 
LUK.18.42	Zezu apsən na: Akolu, wətaf nok akoh gukuko. 
LUK.18.43	Go'ləŋ haran akolko, asbanək Zezu, tay gakdakan Maŋgəlva. Ɗii məs dulanən pak aɗiyənək ki Maŋgəlva.
LUK.19.1	Yaŋ Zezu agul a Zeriko, atoŋ kla awalaŋ gəla. 
LUK.19.2	Yaŋ ɗəf məs arya iya nan na Zase, daya net duwanɗe taya daka. 
LUK.19.3	Akayək tive kawla naway Zezu di, amma dəɓap kawlan ɓa vi maŋgərzlayi. 
LUK.19.4	Anzanək abe, apeŋgək aka korvoŋ vi kawlani, vi Zezu dədak al toŋgo. 
LUK.19.5	Adan Zezu agap amba korvoŋ, aslanək haran, apsən na: Zase agəm zuko apriki, vi dəpaŋ zu annekək nadaw eŋgil anok da. 
LUK.19.6	Zase nak agəmək zən apirike, atafək də zən neki. 
LUK.19.7	Adan ɗii awlanən vaska, aɗɗaŋgək wərwərə, aɓɗaŋ na: Yaŋ ambat wəsan eŋgil ana məs mambray da. 
LUK.19.8	Amma Zase aziwik aba Ɗəfdaya, amna: Ɗəfdaya wanuɗakan arya naw daka daka dit məzurayɗe. An ɗəf tay məs nəgəm zəga nan də vurum bo wanəmnda gan sən təl poɗo. 
LUK.19.9	Zezu apsən na: Wə koh atoŋguk eŋgiləŋ dəpaŋka, vi nan bo wətən Abrahammi. 
LUK.19.10	Wətən Ɗəf* ade na vi kawkayani, kaw koh gən an dəzə.
LUK.19.11	Ɗii apprəmənək wəpel na Zezu, azet na məlĩ na Maŋgəlva go'oy nazani vi tay go'o naw gap a Zerusalem. Vini anah sit wən məkpaŋga maɓɓani. 
LUK.19.12	Amma ɗəf məs zemvit ɗii gakdakɗe ambatək aka dələv faraɗa kaw kay məlĩ adaka, kaw milyani. 
LUK.19.13	Ayek ɗii klaw səmbet gewleɗ nani apsitik sulay na meleŋge taka taka, apsit na: Məgəɗ terere dəndən hagap pay naza nawa. 
LUK.19.14	Amma ɗii nan azel nənka, asləŋgaŋgək masləŋɗə dərɓagani vi dənahaŋ gən na: Məŋglu na ɗəffəs ka məlĩ nam ɓa.
LUK.19.15	Adan aɗinən ka məlĩya, adek aka dələv nani. Ayek gewleɗ nan məs apsit sulayɗe vi kawsən an məs arəhaŋ də terere. 
LUK.19.16	An dabəŋ adeke amna: Daya nawa sulayɗe nek awaŋgək klaw aketi. 
LUK.19.17	Daya nan apsən na: Lawi, gawla mogok kənani kəgəɗək wəza aka tələn də zəga suɗike, asok məlĩ aket walaŋ gəleɗe gugiriɗ klaw. 
LUK.19.18	Ma sula'ən adeke, amna: Daya nawa sulayɗe nok awaŋgək aket sle. 
LUK.19.19	Apsən na: Nok bo azəm məlĩ aka walaŋ gəleɗe gugiriɗ sle. 
LUK.19.20	Ɗəf maɓɓan bo adeke, amna: Daya nawa sulay nok yaŋka, nətərək adəv kesekese. 
LUK.19.21	Naw geslne aduwək suko, nəsənəka ɗəf tattuwãh kənani, wakə gəm zəga ko kəɗi zəga ɓa, wakəbələ ko kəslgə ɓa. 
LUK.19.22	Daya nan apsən na: Wanətaw kita akok də wəpel na moko, gawla mbrayen. Kəsənək ɗəf tattuwãh nani, wanəgəm zəga ko nəɗi zəga ɓa, wanəbələ ko nəslgə ɓa. 
LUK.19.23	Vi mi kəɗi su sulayɗe naw abaŋ ɓadi, kəta nəmilik na nirih na də riba ɓa sa? 
LUK.19.24	Məmoh sulay vani, məpsən ɗəffan dit sulayɗe klaw neki. 
LUK.19.25	Apsənən na: Ɗəfdaya, tay dit sulayɗe klaw. 
LUK.19.26	Nənah sukumko, kapsəni ɗəffan də zəga, amma ɗəffan tay də zəga ɓa an navan suɗike kaw gəməni. 
LUK.19.27	Məzuzel wən dəŋglaŋ nəzəm gən məlĩ aket ɓa, məkiye, məbey abawəŋka.
LUK.19.28	Dərɓaga wəpeliska Zezu taya bet ɗiiyi, ambatək a Zerusalem. 
LUK.19.29	Adan agap go'o də Baytifage də Baytaniya, amaŋgava gərəm na hereme, Zezu asliŋgik gewleɗ nan sula, apsit na: 
LUK.19.30	Mədoŋ awalaŋ gəla ana bokum ndaka. An kə guluŋko, wakərəh tən bəlatək nat koruk tat minata məs ɗəf dəpeŋ ɗaah akat ɓa. Məpəlta, məkita. 
LUK.19.31	An ɗəf assohokumək na kami kədawpəltən di na, mənah səna: Wəray Ɗəfdaya taya zata. 
LUK.19.32	Masləŋɗe ambataŋka, arəhənək zigeɗ vet pak va Zezu anahsiti. 
LUK.19.33	Yaŋ apəltən korku, migilit koruk apsitin na: Vi mi kədawpəltən koruk di? 
LUK.19.34	Azlanənək na: Wəray Ɗəfdaya taya zata. 
LUK.19.35	Akitənək koruk sən Zezu, abasənək lukutɗe net akata apaŋ gənənək Zezu akata. 
LUK.19.36	Adan atəŋ wəmbata ɗii abasənək lukutɗe net aka tive. 
LUK.19.37	Adan azar aza Zerusalem dəka tive məs dədawprike səka gərəm na hereme, gewleɗ pak zit anneke, atəŋgaŋgək wəɗi ki Maŋgəlva, də wəlet daya daya, vi sokeneɗ məs awlaŋ pakə. 
LUK.19.38	Aɓɗaŋ na: Zezay aka məlĩ məs dəde də iya na Ɗəfdaya, zam a disiŋ gakdak aza Maŋgəlva an də day pakə.
LUK.19.39	Farisiyenɗe* meɓɓet naweleŋgit ɗiiyi apsənən Zezu na: Mərbə zəga, anah sit gewleɗ nokuŋ dəɓətaŋ. 
LUK.19.40	Zezu azlanəka: Intat nah sukum, an aɓətaŋka, kuneŋgeŋ waɗiyaŋ geŋgere.
LUK.19.41	Adan Zezu azar amaŋgava walaŋ gəla metiŋ, awlaka, ahəm gənəka. 
LUK.19.42	Amna: Va kəsənək nok van bo, awani zam nok pay nan di? Amma kakaŋka məɗamayi ama horoko kulana ɓa. 
LUK.19.43	Pay wade akoko, məzuzel kun wakdahaŋ kiko də gəbay ziti, wampanən moko, wahãslkun kəla təki pakə. 
LUK.19.44	Wazokuni, is dit kirtuk pakə. Appaŋ sukun na ko kuwən aka kuwən maɓɓan ɓa, vi kəsən pay məs Maŋgəlva ade wəbaah suk ɓa.
LUK.19.45	Zezu aguluk adəv gəla metiŋ naw zuliya, atəŋgək wərɓih məɗɗaŋ terere, 
LUK.19.46	apsit na: Məpprəma va an məverin laŋka: Gəla naw na gəla na zuliyi, amma kəɗɗanənək ka bətəŋ net məvoŋgoŋ tive.
LUK.19.47	Tay wərban wən pay pak adəv gəla metiŋ naw zuliya. Ɗii gugiriɗ net mes dəlveŋge dit məsənaŋ zəga na ma henziŋ gəm ɗii tek tek naweleŋgiti. Akayaŋgək tive nawbayni. 
LUK.19.48	Amma aw sənən va adarmanən ɓa, vi ɗii pak tahəŋ wəgayaŋ də wəpprəm wəpel nani.
LUK.20.1	Yaŋ pay maɓɓani Zezu tay ərban wən sit ɗii adəv gəla metiŋ naw zuliya*, anah sitik halabara neneke. Dayaɗe net mes dəlveŋge dit məsənaŋ zəga na ma henziŋ gəm ɗii gugiriɗe, 
LUK.20.2	azoŋko, assohonənka: Anah səmə də sembe na mi kədaɗɗe zigeɗiŋ di? Nawa dəpsuk sembe nan di? 
LUK.20.3	Zezu azlan sitik na: Naw van wanəssohokum wən taka. Mənah suwa: 
LUK.20.4	Naway dəslən Zaŋ məgəɗ baptem di? Maŋgəlva sa, walla ɗiiyi? 
LUK.20.5	Atəŋgaŋgək wəbay ma awalaŋ zit də wənah na: An mənahək na: Maŋgəlva, dəsləna, wasohomna: Ya vi mi kətafnən ɓa di? 
LUK.20.6	Amma an mənahək na ɗiiyən dəslənnəni, vas bo ɗii waskəmən dit kuneŋge, vi asəŋgənək Zaŋ məs kleŋgi. 
LUK.20.7	Yaŋ azlanən na: Məsən təki ade ɓa. 
LUK.20.8	Zezu apsit na: An vaski na naw van tam nənah sukum na məs sembe naɗɗe zigeɗis dəndən ɓa.
LUK.20.9	Dərɓagan ləŋ Zezu atəŋgək wəpel wən məkpaŋgaŋ sit ɗiiyi: Ɗəf agəɗək guli net wəleŋɗe, apanək avet məzən seŋ, ambatək malaka, anziyək dədaka. 
LUK.20.10	Yaŋ pay naw ɓu uwa net wəleŋɗe agapə, aslənək gawla nan azet məzən seŋ, vi dəpsənən gən haran nani səket wəleŋɗe. Amma məzən seŋ avər nənək masləŋ, amil gənənək van mekeleŋ məzapsən zəga ɓa. 
LUK.20.11	Affən guli net wəleŋɗe aslənək gawla nan maɓɓani, avərən kəmpa amil gənənək van mekeleŋ. 
LUK.20.12	Aslənək mohoko'it əmpa, aɗiyaŋ sənənək vamviya, arɓəh nənka. 
LUK.20.13	Affən guli net wəleŋɗe amna: Mbar nədaɗɗa di? Wanəslən wətu an nəŋgələ, nan wagakdakanəni. 
LUK.20.14	Amma adan məzən seŋ awlanəni, apeleŋgik awalaŋ zit na: Məzəm gəla yaŋ dəda zanəŋka, məbay səmə guli dəsan gən kanamə. 
LUK.20.15	Akanənək sə guli ama poho, abayənka.
LUK.20.15	Yaŋ Zezu assohu, vas na affən guli net wəleŋɗe madawgiɗ sit di? 
LUK.20.16	Wade, wabey məzən seŋgi, wappan guli nan avet ɗii meɓɓeti. Adan ɗii apprəmən vaska, aɓɗaŋ na agəɗ na vas ɓa. 
LUK.20.17	Amma Zezu awleke amna: Ya an məverin mbar aŋgəl wənah di?
LUK.20.17	Kunəŋ məs mərkaŋ gəla asgaŋgəŋka,
LUK.20.17	awla ndəni dəkpaŋ kuwən na sləma.
LUK.20.18	Ko naway dəsbər səka gərəməŋka warah vamviya. An abətək aka ɗəf bo watakaɗ va kəppa.
LUK.20.19	Yaŋ məsənaŋ zəga na ma henziŋ dit ɗii gugiriɗ net Farisiyenɗe* aŋglaŋ wərmanən Zezu dəpaska, amma a geslene'eŋgək viyit ɗiiyi, asənənək pak wən məkpaŋgaŋ Zezu apeləŋ eketi. 
LUK.20.20	Atəŋgaŋgək wəga Zezu, asləŋgaŋgək ɗiiyi vi kaw ki sit an məs adaɗɗa. Ɗii net aɗɗanənək zit va ɗii tektekki, vi karma Zezu də wəssoho kapsit ɗii na governer. 
LUK.20.21	Assohonənka: Mərbə zəga, məsənək an kədarba, də an kədawpele as pak goŋgayi. Ɗii pak aslaŋgək daka daka azoko, is tatərban tive na Maŋgəlva də goŋga. 
LUK.20.22	Ma henziŋ atatək əpsən zomorgol sən məlĩ na Roma sa walla də tak ɓa? 
LUK.20.23	Zezu asənək vurum neti, apsit na: 
LUK.20.24	Mərban su sulay vani. Foto na naway də iya məverin akanəŋ di? Azlan nənək na: Na məlĩ na Romayi. 
LUK.20.25	Apsit na: Məmndagan sən an dəslə sən məlĩ na Roma, məpsən Maŋgəlva bo an dəslə səni. 
LUK.20.26	Dərəhaŋ wənnarman abet ɗii ɓa. Amma agətaŋgək aka wəzlan nani, aɓətaŋka.
LUK.20.27	Yaŋ ɗii meɓɓet səmbet Sadusiyenɗe. (Net tahəŋ wənahaŋ na Wasilya tay səka əmta ɓa.) Assohonənək Zezu: 
LUK.20.28	Mərbə zəga, Moyis aver səmək na: An ɗəf amtəka, apatək guluk nani tuwa ɓa, say məlmən dəzəm gəla zata, dəɗi sən gən zev məlməni. 
LUK.20.29	Kirin tahəŋ də məlma zit buhul. An daya akayək gulku, yaŋ amtə məza duwaŋ ɓa. 
LUK.20.30	Masula'it azəmək gəla azata, ma hoko'it bo azəmək gəla zata. 
LUK.20.31	Ha ndəɗaŋ buhul pak aɗitənka amtaŋgək məza ərəhaŋ kirin ɓa. 
LUK.20.32	Yaŋ guluk tam təmtə. 
LUK.20.33	Kaŋ as kana pay wəsilyo səkəti əmta na kawsat kaguluk na nawa səmbet kandi? Vi ndəɗaŋ buhul pak aɗitənka.
LUK.20.34	Zezu azlan sitik na: Zel dit gul annaka dəlva wagəmən ziti. 
LUK.20.35	Amma ɗiiyen məs dəgapaŋ nawsilyoŋ səki əmta nasoŋ də zeŋgillet aka dələv an dəda zani, agəməna zit ɓa. 
LUK.20.36	Vi amtaŋ na əmpa ɓa. Wagulyoŋ va maslayɗe, wakpaŋgaŋ va kirtin Maŋgəlva vi asilyoŋgək səki əmta. 
LUK.20.37	Moyis anahək kotakə ɗii mimtit wasilyoŋ də zeŋgille. Atəki adawpel wənnet dezeze, amna: Ɗəfdaya Maŋgəlva na Abraham, Maŋgəlva na Isak, Maŋgəlva na Zakub. 
LUK.20.38	Maŋgəlva tay va Maŋgəlva net ɗii mimtit ɓa, amma Maŋgəlva net ɗii medereti, vi ɗii pak dəndən ada soŋ medereti. 
LUK.20.39	Ɗii meɓɓet səmbet məsənaŋ zəga na ma henziŋ aɓɗaŋ na: Mərbə zəga kəpelik mogoni. 
LUK.20.40	Geslne adek dassoh wən maɓɓani.
LUK.20.41	Zezu apsit na: Mbari adawnahaŋ na Messiya Wətən Davitti* di? 
LUK.20.42	Vi Davit sən kiyən anahək adəv gəlya nan na:
LUK.20.42	Ɗəfdaya anahsən Ɗəfdaya naw na:
LUK.20.42	Asok aka va dəzəŋ nawa,
LUK.20.43	hagap nəvoŋgiti gən məzu zel kun amba tulko.
LUK.20.44	Davit ayak na Ɗəfdaya ya mbari Krestu ada kpaŋ wətən di?
LUK.20.45	Zezu apel sitik gewleɗ keret ɗii məzapprəmaŋ wənnan pakə, amna: 
LUK.20.46	Məga zukum səzet məsənaŋ zəga na ma henziŋ, məŋglaŋ wəbal də lukutɗe zezekɗe. Aŋlaŋ ɗii disɗetin gən agilet lumiɗi. Tay weleŋ təki nasa mogon day pak adəv gəla nawpel wənnet Yahudiyenɗe, atəki nawzəma, tahəŋ wəkayaŋ təki mogon naso. 
LUK.20.47	Tayəɗɗaŋ kuket aket gil net gəbayɗe, taŋ zəmən gəla neti, tayənziyaŋ diiɗa aka wəzuli neti vi ɗii duleniŋgən va ɗii na Maŋgəlva. Warəhaŋ kita an tatuwãha.
LUK.21.1	Yaŋ Zezu aslan harani, awlek məs aryeɗ tahəŋ wəɗiyaŋ deleɗ adəv akoti net deleɗi. 
LUK.21.2	Awlətək guluk na gəbay məs sahaŋkə, təsgək koɓo sula tamə. 
LUK.21.3	Yaŋ anah na: Gesiŋ nədawnah sukum: Guluk məs sahaŋ kəŋkə, təɗiyək day kiyit ɗii pakə. 
LUK.21.4	Vi neti aɗiyaŋgək suɗike səza arya net an diiɗa, amma guluk kəŋkə, ko vi təsat məzuraykə, təɗiyək arya nat pak an məs təl zəm dəndən.
LUK.21.5	Yaŋ ɗii meɓɓet adawpeleŋ wənna gəla metiŋ naw zuliya, va mə bay sən gawla dit kuneŋge gəm dit zigeɗ məɗiyit sən Maŋgəlva. Zezu amna: 
LUK.21.6	Pay maɓɓan wade, an məs kulaŋgəŋ pak waɓəzlə, kuwən apəl na aka kuwən maɓɓan ɓa.
LUK.21.7	Assohonənka: Ɗəfdaya dewɗe zigeɗis adaɗɗaŋ di? Mi narban na zigeɗis go'oŋ aza wəɗɗaŋ di?
LUK.21.8	Zezu azlanka: Məzi zukum, vi al mbəɗokumən dərwa ɓa. Vi ɗii diiɗa wazoŋ də iya nawa, wanahaŋ na: Əntə Messiya* pay nan go'oy. Kədasbetin ɓa. 
LUK.21.9	An kəpprəmənək wənnalpa wəɓoŋ net ɗiiyi. Kədaw geslne'eŋ ɓa, vi say zigeɗis dəzoŋ gən dabəŋ, amma wəgrak dələv tay go'ləŋ ɓa. 
LUK.21.10	Yaŋ apsit na: Ɗii meɓɓet wagayaŋ dit ɗii meɓɓeti, məlĩ maɓɓan wakayaŋ məlĩ maɓɓani. 
LUK.21.11	Dəlva fuŋ waɓəl diiɗa gəm gbəgbaɗe waɗɗaŋ diiɗa də maaya wagəɗ a təki temtemi. Sə disiŋ adazoŋ zigeɗ na gəttaketi dit sokeneɗ diiɗa dədaɗɗaŋ.
LUK.21.12	Amma daga dəɓəlaŋ ɓa, warum kuməni wazəm gukumən saha, wakukumən abet ɗiiyen dayaɗe net gəleɗe nawpel wənnet Yahuɗiyenɗe, was gokumən a daŋgay, wakukumən abet milyeŋge dit ɗii gugiriɗ na dəlva, vi wənnawa. 
LUK.21.13	Zigeɗis pak wazoŋ sukuməni vi kapsukum tive naɗɗa saydawa akawa. 
LUK.21.14	Mərma wənnan a mokrokum, kəda ɗumoŋ va kədawkohoŋ ɓa. 
LUK.21.15	Vi wanəpsukum mokum də maɗula, ha məzu zel kumən aɓapaŋ na wəbayaŋ ma də munokum ɓa də wə day kikum ɓa. 
LUK.21.16	Ya ko migil kum ɗit milmiŋgiɗ kum gəm hilfiŋgiɗ kum gəm bayneŋgiɗ kum wazəmən kikum, wabeyin ɗii meɓɓet diiɗa suwalaŋkum. 
LUK.21.17	Ɗii namba dələv pak wazelkuməni viwa. 
LUK.21.18	Amma ko muhur kikum taka azə naɓa. 
LUK.21.19	Də wəsok zukum wakukoh gitin zeŋgillekum.
LUK.21.20	An kuleninik ɗii naw gay akaraŋgək ki Zerusalem, asna məsən kana wənnawzlan go'oy. 
LUK.21.21	Pay nani ɗiiyen na Zude dənzoŋ aket gərmeŋge, ɗiiyen na Zerusalem bo dəgilyoŋ, ɗiiyen nawra adamndoŋ awalaŋ gəla ɓa. 
LUK.21.22	Dəpas wakpaŋ pay na bonoy vi kagrak an məverin. 
LUK.21.23	Midi bonoy azet gil dədawayɗe dit məzu waɗɗaŋ pay nani. Vi wəzəm saha də wəda gədəv na Maŋgəlva wasan aket ɗiiyiŋki. 
LUK.21.24	Kaw beyti də kafahi, kawketi a daŋgay anet ɗii da pakə. Ɗii melekeɗ watafən Zerusalem hagap pay an net adagraka.
LUK.21.25	Zəga tay dəgil narban ara paya, ara təla ara ngərzla. Aka dəlva fuŋ bo geslne wasan azet ɗiiyi, ha asənən na an adaɗɗaŋ ɓa, wageslne'eŋ vi ɓaɓəlma məlpa dit vovolumɗe net iŋkile. 
LUK.21.26	Ɗii wamtaŋ vi geslne məs dəldazan aka dəlva, vi gakdakɗe na disiŋ waɓlaŋ. 
LUK.21.27	Pay nani wawlanən Wətən Ɗəf dazan aka slay buwən a disiŋ də sembe də gakdak nani. 
LUK.21.28	An zigeɗ atəŋgaŋgək wəzoŋ, mula lewlewi, məsla zukum, vi wəkoh nokum go'oy.
LUK.21.29	Zezu apel sitik wən məkpaŋga: Mula sukoyo dit wəleŋɗe pakə. 
LUK.21.30	An kulanənək andəfka kəsənənək na mənzi go'oy. 
LUK.21.31	Vaski, an kulanənək zigeɗiski, məsən kanna məlĩ na Maŋgəlva go'oy. 
LUK.21.32	Gesiŋ nədawnah sukum: Ɗiiyən mederet kakaŋka amtaŋ na zam sa zigeɗis dəɗaŋgən ɓa. 
LUK.21.33	Disiŋ də dəlva fuŋ pak wagrakaŋ, amma wəpel naw agrak na ɓa.
LUK.21.34	Məga zukum vi mokrokum adaɗum də wənna wəzəm ɓa, də wənna saa ɓa, də ula zəga na duniya ɓa, vi pay nan adazan akokum, mədəgbirzike ɓa. 
LUK.21.35	Vi wade aka dəlva fuŋ pak va zəva. 
LUK.21.36	Vi vaski məfɗaahə, məzuli pay pakə, vi kərəhaŋ gən sembe nawkoh səmet zigeɗ dədazoŋgis pakə, kə ziwəŋgin aba Wətən Ɗəffa.
LUK.21.37	Kapaya Zezu tayərban zəga adəv gəla metiŋ naw zuliya* dəfəɗ bo tay voŋ aka gərəm məs adawyaŋ na gərəm na hereme. 
LUK.21.38	Də mompumo ɗii pak tay mbataŋ azan adəv gəla metiŋ naw zuliya vi kapprəm wən səmani.
LUK.22.1	Yaŋ pay nawzləra dit dupeŋɗe məza woɗo ɓa, məs adawyaŋ na Paska* go'oy wəzani. 
LUK.22.2	Ɗii gugiriɗ net məs dəlveŋge dit məsənaŋ zəga na ma henziŋ akayaŋgək kuket nawbay Zezu, amma tahəŋ wə geslne'eŋ sitin ɗiiyi.
LUK.22.3	Yaŋ Satan atoŋ amakra Zuda məs adawyaŋ na Iskariyot, məs suweleŋgit gewleɗ klaw kiyit sula. 
LUK.22.4	Zuda ambatka, aslerik dit ɗii gugiriɗ net məs delveŋge gəm dit ɗii gugiriɗ net sozeɗ məgaŋ gəla metiŋ naw zuliya*, aka wənna kuket narma Zezu. 
LUK.22.5	Annekenənək ziti, aslereŋgək kapsən deleɗi. 
LUK.22.6	Dərɓaga wəsler neti, Zuda akayək tive narma Zezu də haɗama ɗii adaw sənən ɓa.
LUK.22.7	Pay wəzləra net dupeŋɗe məza wuɗo ɓa, məs nawtaw wəla məsgəla na Paska. 
LUK.22.8	Zezu aslənək Piyer də Zaŋ, apsit na: Mədoŋ məzaɓan zəga nawzəm na Paska, məzəm gəni. 
LUK.22.9	Assohnənka: Aŋga kəŋgəl məzaɓan gən zəga nawzəm vandi? 
LUK.22.10	Azlansitike məpprəma, an kətoŋgoŋguk awalaŋ gəla metiŋ, wakəlmaŋ də ɗəf dazan sə məlpa də hinziw akani. Məsban ha eŋgil an adawtoŋ pakə, 
LUK.22.11	mənah səna: Mərbə zəga amna ngay gəla nawzəm way na Paska naw dit gewleɗ naw di? 
LUK.22.12	Warban sukum gəla metiŋgin, məɓayən, dit zigeɗ pak məzaɓet adəvən, məzeɓet zigeɗ pak adaka. 
LUK.22.13	Adoŋko, arəhənək zigeɗ pak va Zezu anahsiti, azaɓanənək dupeŋɗe na Paska.
LUK.22.14	Adan pay nan agəɗə, Zezu atəŋgək wəzəm dit masləŋɗe. 
LUK.22.15	Apsit na: Nəŋgələk nəzəm gən way na Paska* də munokum sawɓa nəzəm gən saha dərɓagani. 
LUK.22.16	Intatə nah sukum nəzəm na ɗaah ɓa ha say an məɗama nan arbanək zən adəv məlĩ na Maŋgəlva. 
LUK.22.17	Agimik mbel nani, asokonək Maŋgəlva, amna: Məgim mbeliŋki muɗeketi awalaŋ zukum, 
LUK.22.18	ya əntatə nah sukum abeska nəsə na ɗaah mbazla net wəleŋɗe ɓa say an məlĩ na Maŋgəlva adeke. 
LUK.22.19	Dərɓagani agəmək dupeŋ, asokonək Maŋgəlva, arɗanəka, apsitike amna: Aŋki gəɓa zuwa [məpsən vikum, məɗɗa vi kəɗumonən gən wənnawa. 
LUK.22.20	Vaski bo agəm zəga naw saa dərɓaga dupeŋ, apsitike, amna: Zəga naw saaŋka ndəni winan wən meleketeni, an məs Maŋgəlva aɗi də mbel nawa, məs dənzoŋ vikum.]
LUK.22.21	Amma yaŋ, ɗəf nawzəm Kiyu tay zəm də in aŋka. 
LUK.22.22	Wagəɗə Wətən Ɗəf* wamtə va Maŋgəlva a zaɓanni, amma wakpaŋ bonoy aza ɗəf dəl zəm kiyən. 
LUK.22.23	Atəŋgaŋgək wəssohon ziti, naway səmbet naɗɗan kandi.
LUK.22.24	Yaŋ wəbay ma agəɗ awalaŋ zit mesliŋɗe aka wənna naway naw san daya di. 
LUK.22.25	Zezu apsit na: Milyeŋge net ɗii də məza zəm məlĩ neti, dit migil sembe aŋglaŋ ɗii diyenən gən na məɗɗaŋ wəza mogoni. 
LUK.22.26	Amma nokum, vaski ɓa, say an dəgəs suwalaŋkum ndəni dədawsan daya, daya bo dəsan məgəɗ wəza. 
LUK.22.27	Yo naway daya di, məs dəsan wəzəm sa, walla məgəɗ sən wəza? Məs dəsan wəzəməŋki ɓa sa? Vi vaski əntatə awalaŋ kum va məgəɗ wəza.
LUK.22.28	Munokum tat də in pay pak adəv wəsla nawa. 
LUK.22.29	Nəɗi sukumək məlĩya va Affu aɗi suwa. 
LUK.22.30	Wakə zəmaŋ, wakə saaŋ atəki naw saa zəga naw adəv məlĩ nawa, wakəsoŋ aket mazeŋgeɗ na məlĩya, wakə tawaŋ kita aket ma əlfa net Israyelɗe klaw kiyit sula.
LUK.22.31	Ɗəfdaya amna: Simoŋ, Simoŋ apprəma, Satan assohuk sembe kaɓlokum, kaw seŋgerkum va adaw seŋgereŋ haya, vi kawɗeket keselme də haya. 
LUK.22.32	Amma nəkkamək viko, vi wətaf nok adagrak ɓa. Pay kəl tubiya wakisɓet milmiŋgiɗko. 
LUK.22.33	Piyer apsən na: Daya, əntatə zaɓan zu nawmbat disi, ko a daŋgay, ko ha atəki namta. 
LUK.22.34	Zezu apsən Piyer na: Intatə nah suko ha gap gəmnda dəɓəl əhəm paah man taka ɓa wakə nah na kəsənu ɓa təl hoku.
LUK.22.35	Yaŋ Zezu apsit na: Pay nəslən kum məza deleɗ ɓa məza zəga nawzəm aka tive ɓa, məza hensek ɓa, zəga tay də pəl sukum sa? Aɓɗaŋ na ko suɗike də pəl səm ɓa. 
LUK.22.36	Apsit na: Amma kakaŋ na vaski ɓa. Ɗəffan dit deleɗi di gime, ɗəf də zəga nawzəm aka tive də gəma. Ɗəf məs tay də kafahi ɓa, də vəl lukut nani dəlbaah gən kafahi. 
LUK.22.37	Nədawnah sukum na vi an məverin akaw na say dəsan gən gesiŋ: Məŋɗani aweleŋgit məɗɗaŋ mambraya. Vi an məverin akaw pak tayə zani. 
LUK.22.38	Aɓɗaŋ na: Ɗəfdaya, kafahiɗ yeŋ sula. Apsit na: Məkki.
LUK.22.39	Adan Zezu agili, ambatək aka gərəm na hereme va an asərəkə. Gewleɗ nan asbanənka. 
LUK.22.40	Yaŋ agap atəki nani, apsit na: Məkkaman Maŋgəlva vi kədawtoŋgoŋ adəv wərak ɓa. 
LUK.22.41	Yaŋ ambat səzet faraɗa nan va wəskan kuna, akdukuk takparani, azulika amna: 
LUK.22.42	Əbba, an kəŋgəlka azar gən bonoy naw saaŋ səzawa, amma an məs nəŋgəl adaɗɗa ɓa, say an kəŋgələ. 
LUK.22.43	[Yaŋ maslay sə disiŋ arban zən azani vi kasɓani. 
LUK.22.44	Adan wəɗum assanək sawɓa, azuliyək də sembe, hanza nan akpaŋgək va mbel məzimaŋ aka dəlva fuŋ.]
LUK.22.45	Dərɓaga azuliyə, asilke, adek azet gewleɗi, arihik məleŋgti vi zit sirippi. 
LUK.22.46	Apsit na: Vi mi kəleŋgeŋ di? Məsili, məkaman Maŋgəlva vi kədawtoŋgoŋ adəv mambraya.
LUK.22.47	Adan Zezu adawpel tagay ɗii azoŋko. Zuda məs naweleŋgit gewleɗ klaw kiyit sula akiyike. Azarək aza Zezu aɓeke akani (va ɗii net adaɗɗaŋ). 
LUK.22.48	Zezu apsən na: Zuda də wəɓe akani kəl zəm ki Wətən Ɗəf* sa? 
LUK.22.49	Adan məzəsoŋ də Zezu awlanən məs dədaŋgla wəɗɗa, aɓɗaŋ na: Ɗəfdaya məbil də kafahi naməŋ sa? 
LUK.22.50	Ɗəf taka səmbet abələk gawla na daya net məs dəlveŋge, atawək sləman dəka van dəzəŋ. 
LUK.22.51	Amma Zezu amna: Məppani məkə. Arəŋ gənək sləma ɗəf naka anzaɗ sənka.
LUK.22.52	Ɗərɓagani Zezu anah sitik ɗii gugiriɗ net məs dəlveŋge dit ɗii dayaɗe net məgaŋ gəla metiŋ naw zuliya*, dit ɗii gugiriɗ dəzoŋ wərma nəni: Kəzoŋ də kafahiɗi dit zleŋɗe, vi kawrəmu va məvoŋ tive sa? 
LUK.22.53	Intatə də munokum pay pak adəv gəla naw zuliya kərəm wən ɓa. Amma aŋki pay nokum də sembe na guzliyo.
LUK.22.54	Yaŋ dərɓaga arman Zezu, akanənək eŋgil ana daya net məs dəlveŋgeda, Piyer asbanək faraɗa. 
LUK.22.55	Armanənək offo adaŋla daka, asoŋguk amani. Piyer bo asanək awaleŋti. 
LUK.22.56	Waŋ goruk, məgəɗ wəza adəv gəla nani tulak taya maŋgava offo, harat akan sek tulaka, təmna: Ɗəffəŋ pak asanək də Zezu. 
LUK.22.57	Piyer azelenik wənnani, amna: Nəsən ɗəffəs ɓa wakə. 
LUK.22.58	Dərɓagan suɗike ɗəf maɓɓan awlaka, amna: Nok bo istat dit ɗii veti. Amna: Kaya ɗəffa, əntat aret ɓa. 
LUK.22.59	Dərɓagan va ler taka ɗəf maɓɓan asənəka, amna: Nəsənəka, ɗəffəŋ asanək dəni, vi məs Galileyi. 
LUK.22.60	Piyer azlanəka: Ɗəffa nəsən an va kədawnah ɓa. Daga dəgrak wəpel ɓa gəmnda ahəmka. 
LUK.22.61	Ɗəfdaya akpaŋganək harani awlak Piyer. Yaŋ aɗumon wən məs Ɗəfdaya anahsən laŋ nak na: Daga gəmnda dəɓəl həm paah man taka ɓa wakə nah na nəsənuk ɓa təl hoku. 
LUK.22.62	Piyer agilke, ahəmək dit sin en tuwãh diiɗa.
LUK.22.63	Yaŋ ɗiiyen məs dərmanən Zezu anahaŋgək wən azani, arganənka. 
LUK.22.64	Azəɗaŋgək zəga akani, assohonənka: Asəna naway dərguk di? 
LUK.22.65	Anahaŋgək wən azan də wən temtemi.
LUK.22.66	Adan təki adaŋgə, ɗii gugiriɗ net Yahudiyenɗe dit dayaɗe net məs dəlveŋge gəm məsənaŋ zəga na ma henziŋ, akkalaŋka, akiyənək Zezu aba wəsler an metiŋgin neti. 
LUK.22.67	Aɓɗaŋ na: An əstə Messiya* anah səmə. Zezu azlansitike: An nənah sukumək na: Kətafənən na ɓa. 
LUK.22.68	An nəssohokumək bo kəzlanən na ɓa. 
LUK.22.69	Abeŋka Wətən Ɗəf* wasan aka va dəzəŋ na Maŋgəlva məs də sembe. 
LUK.22.70	Ndəɗaŋ pak aɓɗaŋ na: Nok na Wətən Maŋgəlva* kənan sa? Azlan sitike vaski. 
LUK.22.71	Yaŋ aɓɗaŋ na: Wəray nam tay nassoh saydawa əmpa sa? Mənam sən kiyəm məpprəmək səmani.
LUK.23.1	Yaŋ asilyaŋ pakə, akanən Zezu aba Pilatu. 
LUK.23.2	Atəŋ gənək əwəlini aɓɗaŋ na: Mərəhək ɗəffəŋ tay nah sit ɗii də ɓoŋgoŋ gəni, tay tak ɗii dapsənən zomorgol sən məlĩ na Roma, tay nah na ndən sən kiyən na Messiyayi* məlĩyi. 
LUK.23.3	Pilatu assohonək vaska: Əstə məlĩ net Yahudiyenɗe sa? Zezu apsən na: Vaski. 
LUK.23.4	Pilatu apsit ɗii gugiriɗ net məs dəlveŋge dit ɗii pakə: Nərah mbrayen aza ɗəffəŋ ɓa. 
LUK.23.5	Amma yaŋ asɓanən wənnani, aɓɗaŋ na: Tay ɓoŋgit ɗii də wərban sit wən aka dələv net pakə, atəŋ daga səka dələv na Galile hagap aka dələv na Zude ha kakaŋka tayaŋka.
LUK.23.6	Adan Pilatu apprəm adawpelin wənna Galile, assohonəka ɗəffəŋ məs Galileyi sa? 
LUK.23.7	Adan apprəm na səka dələv na Herodə ade, aslənək aba Herodə, vi pay nani Herodə taya Zerusalem. 
LUK.23.8	Adan Herodə awla Zezu, annekenək zən diiɗa, vi anziyək də man akan kawlani, vi apprəmək məs adawpeleŋ akani, azana wawla Zezu daɗɗa sokene maɓɓani. 
LUK.23.9	Assohonək wəssoh diiɗa, amma Zezu dəzlan sən ko wən taka ɓa. 
LUK.23.10	Ɗii gugiriɗ net məs dəlveŋge dit məsənaŋ zəga na ma henziŋ tahəŋ adaka. Awəliyənək də sembe. 
LUK.23.11	Herodə dit sozeɗ pak anahaŋgək wən azani. Dərɓaga apeleŋ wən azani, agul sənək lukut mogoni, amil gənənək aza Pilatu. 
LUK.23.12	Pay nani Herodə arəmək bayna də Pilatu, vi laŋ awslereŋ ɓa.
LUK.23.13	Pilatu akkeletik ɗii gugiriɗ net məs dəlveŋge dit ɗii gugiriɗ net ɗiiyi dit ɗii pakə. 
LUK.23.14	Apsit na: Kəki suwənək ɗəffəŋka kə nahaŋgək na tay ɓoŋgit ɗiiyi. Ya, nəssohonək abokum, nərah mbrayen azan net zigeɗ məs kə wəliyən aket ɓa. 
LUK.23.15	Herodə bo dərah mbrayen azan ɓa vi ni amil gən azamə. Ya ɗəffəŋ dəgəɗ mbrayen gala nawbayən ɓa. 
LUK.23.16	Vini wanərga wanəpani. 
LUK.23.17	[Vi dewle Pilatu wapəl mədaŋgay taka pay na wəzləra na Paska* pakə.] 
LUK.23.18	Atəŋgaŋgək wənzlaŋ vamvəl də sembe, ndəɗaŋ pak: Abay ɗəffəŋka appan səm Barabbas. 
LUK.23.19	Ɗəf nan mugulən a daŋgay vi tay ɓoŋgit ɗii awalaŋ gəla, gəm wəbay gəbaya. 
LUK.23.20	Pilatu apel sitik əmpa vi aŋgəl kappan Zezu. 
LUK.23.21	Aɗiyaŋgək giŋger daya daya: Məkpaa'a aka wəlaŋga məzliwrihe. Məkpaa'a aka wəlaŋga məzliwrihe. 
LUK.23.22	Pilatu anah sitik ma hoko'ən: Mbrayen mi agəɗ di? Nərah mbrayen azan gala nawbayən ɓa. Wanərga asna kappani. 
LUK.23.23	Amma asɓanənək wənnani, aɗiyaŋgək geŋgere diiɗa, aŋglaŋ dəkpaa'ən gən Zezu aka məzliwrihe. Giŋgere net adayək kini. 
LUK.23.24	Pilatu atafək wəɗɗa sit an akayaŋ. 
LUK.23.25	Apanək ɗəf məs muɓoŋgit ɗii məbay gəbaya an məs assohoŋ naka apsitik Zezu dəɗɗanən gən an aŋglaŋ.
LUK.23.26	Yaŋ adan adawkanən Zezu, ɗəf tay məKirene, məs adawyaŋ na Simoŋ, tay zan sə guliyo, armanənka. Dəslan sən gən məzliwrihe dədaw gən dərɓaga Zezu.
LUK.23.27	Ɗii diiɗa asbanənka dit gili, məzu həmaŋ də wəska morkoyo ambrani. 
LUK.23.28	Zezu akpaŋganək haran aketi, amna: Gil na Zerusalem, kədaw həmaŋ viyu ɓa. Məhəm gən ki zukum dit kirtukum. 
LUK.23.29	Vi pay wade wanahaŋ na: Wənek wasan azet ndarzlayɗe məs duwaŋ ɗaah ɓa, dit bideɗ məs məweɗti ɗaah ɓa. 
LUK.23.30	Asna wanahaŋ sitin gərmeŋge na: Məɓəsl akamə! Wanahaŋ sitin mosorgeɗe na: Məɗamamə! 
LUK.23.31	Vi an aɗɗeninik zigeɗis vas aza wəlaŋga mədəkan na, mi nawtakən daɗɗan aza wəlaŋga məklakan di?
LUK.23.32	Pay nani akaŋgək zel sula məɗɗaŋ mambray vi kaw beyit də Zezu. 
LUK.23.33	Yaŋ agapaŋ atəki adawyaŋ na bəbər kiya, akpaa'ənək adaka, dit məɗɗaŋ mambray sula nek pakə, taka dəka van dəzəŋ, taka dəka van zlaɓay. 
LUK.23.34	Zezu amna: Affuwa, aviyansiti, vi dəsəŋgən məs adaɗɗaŋ ɓa. Awɗakanənək lukut nan awaleŋgit də wəska saasa. 
LUK.23.35	Ɗii tahəŋ də ziweŋ adaka vi kawla. Ɗii gugiriɗ net Yahudiyenɗe anahaŋgək wən azani, aɓɗaŋ na: Wakoh git ɗiiyi, dəkoh gən ki zən kanɗa, an ndəni Messiya* məs Maŋgəlva a weli kana. 
LUK.23.36	Sozeɗ bo anahaŋgək wən azani, azaraŋgək azani, apsənənək zəga naw saa ɓaɓlaka, aɓɗaŋ na: 
LUK.23.37	An əstə məlĩ net Yahudiyenɗena, akoh gən ki zuko. 
LUK.23.38	Avereŋgək a disiŋ ki məzliwrihe məs akpaa'ənən akan na: Ɗəffəŋki məlĩ net Yahudiyenɗe.
LUK.23.39	Ɗəf taka səmbet məɗɗaŋ mambray məkpaa'ən dəndən aranəka, amna: Ya əstə Messiya* ɓa sa? Akoh gən zuk kana kə koh gəm gəni. 
LUK.23.40	Amma ma sula'ən ahayyanəka, amna: Nok kaw geslne sən Maŋgəlva ɓa sa? Awla nok bo istat adəv kita vanani. 
LUK.23.41	Nam kam kita nam aslək aza mambray namə, amma nan dəgəɗ mambray ɓa. 
LUK.23.42	Yaŋ apsən Zezu na: Kəɗum gən akawa pay kəgap adəv məlĩ noko. 
LUK.23.43	Zezu azlan sənək na: Gesiŋ nədawnah suko, dəpaŋka wakəsok də in adəv məlĩ nawa.
LUK.23.44+LUK.23.45	Yaŋ dəpaska tətaŋ payi, amma guzli titir agəɗək aka dələv pak hagap ler hoku. Pay asərətka, gabaga dəɗaman təki adəv gəla metiŋ na zuli aŋgarək səka dadakən daga sə disiŋ ha a fuŋ. 
LUK.23.46	Zezu aslanək wəlan də sembe, amna: Aw Affuwa, nəpanək əmpəs naw avoko. Dərɓaga wəpelɗeski, amtəka. 
LUK.23.47	Adan daya net sozeɗ na Roma awla məs dəgəɗə, agakdakanək Maŋgəlva, amna: Ɗəffəŋ kpak ɗəf təstəssi. 
LUK.23.48	Ɗii məs dəzoŋ ngaɓa neti vi kawla pakə, adan awlanən məs dəgəɗə, tahəŋ wərganən mekreti. 
LUK.23.49	Bayneŋgiɗ Zezu, dit gil məs dədasbanən daga sə Galile pak tahəŋ ziw ziw ulanən an məs dədaɗɗa.
LUK.23.50	Yaŋ ɗəf tay iya nan na Zozef, ɗəf mogoni, təstəssi. 
LUK.23.51	Də sler dit ɗii adəv kuket net ɓa, də wəza net ɓa. Ɗəf na Arimatiyayi, dələv net Yahudiyenɗe, tay ga wəziya na məlĩ na Maŋgəlva. 
LUK.23.52	Ambatək aza Pilatu, assohonək gəbay na Zezu. 
LUK.23.53	Apri gənək səka məzliwrihe. Atərək də boɗoko avoŋ gənək adəv magamas an məso'ən adəv milɓe məs məndəki ɗaah ɗəf adak tagay ɓa. 
LUK.23.54	Dəpas na pay nan go'oy də pay naffete*.
LUK.23.55	Gil dəmbataŋ də Zezu daga sə Galile ambataŋgək də Zozeffi, awlanənək magamasə, awlanənək va məvoŋ gən gəbay na Zezu. 
LUK.23.56	Amilyeŋke akayaŋgək wəleŋɗe məs məŋginti gəm tursan.
LUK.23.56	Yaŋ affeteŋ pay an naffete, va ma henziŋ anahə.
LUK.24.1	Yaŋ də mompum pum na Alatə, gil nek ambataŋgək a magamasə, akanənək tursan məs akayaŋ. 
LUK.24.2	Arəhənək gərəm məslaŋgan sə magamasə. 
LUK.24.3	Atoŋgoŋguk adaka, amma dərəhən gəbay na Ɗəfdaya Zezu ɓa. 
LUK.24.4	Atapetik aka an məs dəgəɗə. Yaŋ ɗii sula arbanən zit azeti, tahəŋ də lukut azet məzu wiɗ diiɗa. 
LUK.24.5	Gil nek ageslne'eŋke, aɗamanənək hereti, amma ɗii net aɓɗaŋ na: Vi mi kədaw kayanən ɗəf madaran aweleŋgit ɗii mimtit di? 
LUK.24.6	Tayaŋ ɓa, asilke. Məɗumon məs apel daga adawsan aka dələv na Galile, amna: 
LUK.24.7	Say kapsəni Wətən Ɗəf* avet məɗɗaŋ mambray wakpaa'ən aka wəlaŋga məzliwrihe, wasil pay ma hoko'ən səki əmta.
LUK.24.8	Yaŋ aɗumonən wənna Zezu. 
LUK.24.9	Yaŋ azaraŋ səza magamasə, ambataŋgək wənah sit gewleɗ klaw kiyit taka dit ɗii meɓɓet pak wənnet zigeɗiŋki. 
LUK.24.10	Ɗii məs dəzoŋ wənahaŋ ndəɗaŋgəŋ Mari na Magdala gəm Zannə gəm Mari ma Zakə, gəm gil məs dəda soŋ dənɗaŋ. 
LUK.24.11	Gewleɗ awlanənək wənnet gul wən ɗar mekeleŋ, dətafnən ɓa. 
LUK.24.12	Amma Piyer asilke, anzanka, ambatək a magamasə, aɓeke adaka, duwəl zəga ɓa, say boɗoko afuŋ. Yaŋ amndani agətək aka məs dəgəɗə.
LUK.24.13	Yaŋ, pay nani gewleɗ sula tahəŋ wəmbataŋ awalaŋ gəla na Emawus, faraɗayi gap kilometər klaw kiyən taka də Zerusalem. 
LUK.24.14	Tahəŋ wəsgaŋ meŋ aka wən məs dəgəɗ aka Zezu. 
LUK.24.15	Daga dəɓəlaŋ wəgrakən wəpelən ɓa, yaŋ Zezu agapək ambeti tay mbat dənɗaŋ. 
LUK.24.16	Awlanənka, amma zəga tay dətek daw sənənni. 
LUK.24.17	Zezu apsit na meŋ na mi kədawzəmaŋ də wədaw di? Yaŋ aziweŋ zit sirip. 
LUK.24.18	Yaŋ ɗəf taka məs adawyaŋ na Keliyopas azlan na: Malaka kənan a Zerusalem sa? Kəsən məs dəgəɗ adəv wəvoŋgəŋ ɓa sa? 
LUK.24.19	Assohotike: Mi dəgəɗ di? Yaŋ azlan sənən na: Məs dəgəɗ aka Zezu məs na Nazaret, məs kleŋ metiŋ, də sembeyi adivit wəzaɗe də wəpel aba Maŋgəlva də abet ɗii pakə. 
LUK.24.20	Ɗii gugiriɗ net məs dəlveŋge namə dit dayaɗe net ɗii namə azəmənək kini, atawaŋgək kita namta akani, a kpaa'ənək aka wəlaŋga məzliwrihe. 
LUK.24.21	Azam na wasan məzu koh git Israyelɗe. Amma də as pakə, pay hoku yaŋ dəpaŋka zigeɗ net aɗɗaŋ akani. 
LUK.24.22	Əmpa bo gil suwalaŋgəm atapamənka, na mom pumoŋ pum ambataŋgək a magamasə, 
LUK.24.23	dərəhən gəbay nan ɓa. Gil net amilyoŋko, anahaŋ səmənək na, maslayɗe arbanənək zit azeti, apsitin na madarani. 
LUK.24.24	Ɗii meɓɓet suwalaŋgəm ambataŋgək a magamasə, arəhənək zigeɗ net va gil anahaŋ amma ndən sən kiyən, dulanən ɓa.
LUK.24.25	Yaŋ Zezu apsit na: Kay Zel məza tahəŋ də wətaf ɓa, dewɗe kədawtafnən an məs kleŋɗe anahaŋ di? 
LUK.24.26	Ya say an Messiya* azəmək sahayi kan dətoŋ gən adəv gakdak nan ɓa sa? 
LUK.24.27	Yaŋ apprəman sit an ɗerewelɗe apeleŋ akan pak daga ɗerewelɗe na Moyis ha ɗerewelɗe net məs kleŋɗe pakə.
LUK.24.28	Yaŋ adawgapaŋ go'o də walaŋ gəla məs adawmbataŋ agəɗək va wətoŋgo. 
LUK.24.29	Ayanənək də wənah na: Asok də mənamə, vi pay tay ɓa, dəfɗi kana. Atoŋko kawsan dənɗaŋ. 
LUK.24.30	Yaŋ asan dənɗaŋ kawzəma, agimik dupeŋɗe, asokonək Maŋgəlva, arɗetike, apsitike. 
LUK.24.31	Yaŋ heret akolu, asənənka, amma azək səma hereti. 
LUK.24.32	Yaŋ anahaŋ awalaŋ zit na: Makram dəzla va offo daga adawpel səm aka tive, də wəpprəman səm wənna ɗerewelɗe net məs kleŋɗe nak ɓa sa?
LUK.24.33	Pay nani yaŋ asilyoŋ, amilyoŋ a Zerusalem, arihinik gewleɗ klaw kiyit taka, akkalaŋgək dit ɗii məs dəda soŋ dənɗaŋ, 
LUK.24.34	tahəŋ wənahaŋ: Gesiŋ kpakə Ɗəfdaya asilke Simoŋ awlaka. 
LUK.24.35	Net bo anah sitinik an məs diri aka tive, va asənən Zezu pay arɗet dupeŋɗe.
LUK.24.36	Yaŋ adan adawpelenən wənnani, ndən sən kiyən arbanək zən azeti, apsit na: Wasan zam azokum. 
LUK.24.37	Makret azlaka, ageslne'eŋke, azet na tuyayi awlaŋ. 
LUK.24.38	Amma apsit na: Vi mi kədaw geslne'eŋ di? Vi mi wəɗum vas asan a mokrokum munokum pak di? 
LUK.24.39	Mula vaw sula gəni də təllu sula gəni, əntə. Mərəŋguwa, mula, vi Əmpəs tay də sluw walla dit slesleŋɗe va kulanən nəsaw dəndən ɓa. 
LUK.24.40	Yaŋ adawnaha, arbanək van sula gəni də təllən sula gəni. 
LUK.24.41	Zit annekək sawɓa, agətaŋgək sawɓa, ha dəɓapaŋ wətaf nən tagay ɓa. Adan tahəŋ gərəŋ gərəŋ tagay, apsit na: Zəga naw zəm taya vokum aŋ sa? 
LUK.24.42	Akisənənək kilif məpsani. 
LUK.24.43	Aboŋguk səzani, ampərək ama hereti. 
LUK.24.44	Yaŋ amna: Aŋki məs nədawnah sukum daga nədaw saw də munokum naka. An məverin akaw adəv ma henziŋ na Moyis də ɗerewelɗe net məs kleŋɗe də gəlya na Davit pak dəsan gən gesiŋ. 
LUK.24.45	Yaŋ akol maɗuleti dəpprəmanən gən wənnet ɗerewelɗe, 
LUK.24.46	apsit na: Vaŋki va məverin: Messiya* wazəm saha, wasil səkəti əmta aka pay ma hoko'ən, 
LUK.24.47	vi dərbanən gən wənna tubi na viyan mambray dərbə gən azet ɗii pak də iya nani, dətəŋ daga sə Zerusalem. 
LUK.24.48	Munokum təsaydawa na wənnəŋka. 
LUK.24.49	Wanəslən sukum an məs Affu aynan wənnani. Amma məsoŋ awalaŋ gəla metiŋ ha an sembe na disiŋ adek akokum kana.
LUK.24.50	Yaŋ, Zezu agil suwalaŋ gəla metiŋ, akek kla Baytaniya. Aslanək van sula gəni, agəɗ sitik zəzaya. 
LUK.24.51	Daga daya adaw gəɗ sit zəzaya, awɗakək dənɗaŋ, apeŋgək a disiŋ. 
LUK.24.52	Net bo, dərɓaga azuliyaŋ sənənni, amndoŋguk a Zerusalem də wənneken ziti. 
LUK.24.53	Tahəŋ wəsbanən wəmbat adəv gəla metiŋ na zuli pay pakə, tahəŋ wəɗiyən ki Maŋgəlva, tahəŋ wə gakdakanəni.
JHN.1.1	Səza wətəŋga, daga Maŋgəlva dəɓələɗɗa dələv tagay ɓa, tay məs adaw yaŋ na wəpele. Wəpel nan asanək də Maŋgəlva, ndəni Maŋgəlva. 
JHN.1.2	Asanək də Maŋgəlva daga wətəŋ nani. 
JHN.1.3	Maŋgəlva aɗɗak ko mi pak də wəpel nani. Zəga tay ko taka məɗɗan məza dəndən ɓaɓa. 
JHN.1.4	Səzani zeŋgille nawkoh ade, zeŋgille nawkoh nan tay ki sit təki babar sit ɗiiyi. 
JHN.1.5	Təki babar tay kasak ara guzliyo, amma guzli dəɓap wəsərətən ɓa.
JHN.1.6	Maŋgəlva aslənək ɗəf məs iya nan na Zaŋ. 
JHN.1.7	Adek vi karban təki babar nak sit ɗiiyi, vi ɗii dətafnən gəni. 
JHN.1.8	Ndən sən kiyən təki babari ɓa, amma adek kaɗɗa saydawa aka təki babara. 
JHN.1.9	Wəpel naka ndəni təki babar an təstəssə adek adəv dəlva, tay kasak azet ɗii pakə.
JHN.1.10	Wəpel nan taya dəv dəlva, Maŋgəlva aɗɗa dələv pak dəni, amma dələv dəsən ɓa. 
JHN.1.11	Yaŋ ade aka dələv nani, amma ɗii nan dəŋgluwən ɓa. 
JHN.1.12	Amma ɗii meɓɓet aŋgluwənka, atafənka. Yaŋ net apsit sembe də kpaŋgaŋ gən kirtin Maŋgəlva. 
JHN.1.13	Dəkpaŋgaŋ də tive na nziya net ɓa, də uweti va ɗii adawaŋ ɓa, amma vi Maŋgəlva apsitik zeŋgille meleketeni.
JHN.1.14	Wəpel nak akpaŋgək ɗəffa məs də gəɓa zəni, asanək awalaŋgəmə. Mulak gakdak nani, ndəni gakdak va Wətən məs taka arah aza Affəni. Dəndəni Maŋgəlva arban mbəlembəle nani də gegesiŋ nan pakə. 
JHN.1.15	Zaŋ apelik wənnani, anahək daya daya amna: Ndəni məs nəpel wənnani, nənah na: Wade dərɓagawa, amma waday kiyu də sembe, daga məɓəlli uwəw ɓa tay səkay.
JHN.1.16	Mənam pak mərahək haran nam səzet aryeɗ nani, mərahək zəzay aka zəzaya. 
JHN.1.17	Maŋgəlva apsənək ma henziŋ ava Moyis, amma mbəlembəle nani də gegesiŋ nani arbanək də Zezu Krestu. 
JHN.1.18	Ɗəf tay dula ɗaah Maŋgəlva ɓa. Amma Wətən məs taka, an dəsan də Affən, ndəni dərban səm Maŋgəlva.
JHN.1.19	Aŋki saydawa na Zaŋ dagan Yahudiyenɗe na Zerusalem asliŋgin məs dəlveŋge dit Lewiɗ azani, vi dəssohonən gəni: Nawa kənan di? 
JHN.1.20	Dəɓoŋ dawzlan ɓa, arbanək lewlew abet ɗii pakə: Əntə Messiya* ɓa. 
JHN.1.21	Assohonənka: Ya nawa kənan kan di? Eliyas kənan sa? Zaŋ azlan na: Awwo, Eliyas nan ɓa. Aɓɗaŋ na: Əstə məs kleŋ məs mədawga tay sa? Amna: Awwo vaski ɓa. 
JHN.1.22	Apsənən na: Ya nawa kənan kan di? Məmnda gan gən wəsləŋ sit ɗii də sləŋ məni. Ya ka nawa kəda ɗi zuk kandi? 
JHN.1.23	Zaŋ azlan na:
JHN.1.23	Əntə an məs kleŋ Ezay apel akani, amna:
JHN.1.23	Vamvəl tayənzla awra tay nah na:
JHN.1.23	Məgəɗsən tive metiŋ sarara sən Ɗəfdaya.
JHN.1.24	Suweleŋgit ɗii məsliŋgit aza Zaŋ neki, Farisiyenɗe* meɓɓet tahəŋ. 
JHN.1.25	Assohonənka: Ya an Messiya kənan ɓa, walla məs kleŋ Eliyas, walla məs kleŋ maɓɓani ɓa, ya vi mi kədaɗɗa baptem di? 
JHN.1.26	Zaŋ azlansitike: Intatə gəɗ sukum baptem də iŋkile, amma ɗəf maɓɓan tay awalaŋkum, kəsənən ɓa. 
JHN.1.27	Wade dərɓagawa, amma nəgap nawpel helegeɗ net hensek nan ɓa.
JHN.1.28	Wənnəs pak awalaŋ gəla na Baytaniya agəɗə, dəgar ki məlpa na Zordan, atəki Zaŋ adawgəɗ sit baptem sit ɗiiyi.
JHN.1.29	Yaŋ vit pumpum nani, Zaŋ awlak Zezu dazan azani, amna: Andaki botol na Maŋgəlva naw gəm mambray na dəlva. 
JHN.1.30	Ndəni ɗəf məs nədawpel sukum wənnani, nənah na: Ɗəf maɓɓan wade dərɓagawa, amma adayək kiyu də sembe, vi tay daga məɓəlli uwəw ɓa. 
JHN.1.31	Nəsəna naway dəl san vaskəŋdi ɓa, amma nədek wəɗɗa baptem viyit Israyelɗe dəsənən gəni.
JHN.1.32	Zaŋ anah əmpa na: Nulak Əmpəs na Maŋgəlva aprikik sə disiŋ va mukuɗuŋgulo, adek əsan akani. 
JHN.1.33	Pay nani nəsən ɓa, amma Maŋgəlva məs də slənu wəɗɗa baptem ndəni dənah suwa, apsu na: Akula Əmpəs daw pirke, wasan aka ɗəffa, ndəni naɗɗa baptem də Əmpəs Salala*. 
JHN.1.34	Zaŋ amna: Nulaka nəgəɗək saydawa akani, ndəni Wətən Maŋgəlva*.
JHN.1.35	Vit pumpum nani Zaŋ tay ziwe atəki naka dit gewleɗ nan sula neki. 
JHN.1.36	Yaŋ awla Zezu dawtoŋgo, amna: Aŋki botol na Maŋgəlva. 
JHN.1.37	Gewleɗ na Zaŋ sula nek apprəmənək məs anahə, asbanənək Zezu. 
JHN.1.38	Zezu amanək haran dirɓe, tahəŋ wəsbanəni, assohotike: Məkədaw kaya nən di? Apsənən na: Mərbə zəga, aŋga kəsok di? Apsit na: Məde mula. 
JHN.1.39	Yaŋ ambataŋ awlanənək aki adawsani. Dəpas tay va ler poɗo anziyaŋgək dəndən.
JHN.1.40	Ɗəf taka səmbet ɗii məzəpprəmən wəpel na Zaŋ, asbanək Zezu, ndəni Andre, məlmən Simoŋ Piyer. 
JHN.1.41	Andre aləmək də Simoŋ məlməni dabəŋ apsəna: Mərəhək Krestu. 
JHN.1.42	Akak aza Zezu. Zezu awlaka, amna: Əstə Simoŋ wətən Zaŋ abesna iya nok wasan Kefas, va wənah na milɓe.
JHN.1.43	Vit pumpum nani, Zezu aŋgələk əmbat a Galile. Aləmək də Filip apsən na: Asbawa. 
JHN.1.44	Filip bo sə Baytisayda ade, sə walaŋ gəla nani, ndəni gəm Andre də Piyer. 
JHN.1.45	Filip bo aləmək də Nataniyel, apsən na: Mərəhək an məs Moyis apel akan adəv ɗerewel na ma henziŋ, məs kleŋɗe bo apelinək wənnani, ndəni Zezu wətən Zozef məs na Nazaret. 
JHN.1.46	Nataniyel apsən na zəga mogon waɓap wəzzan sə Nazaret sa? Filip amna ade awla.
JHN.1.47	Adan Zezu awla Nataniyel dazan azani, apelik akani, amna aŋki Israyel məs tay də muluvuluvu azan ɓa. 
JHN.1.48	Nataniyel assohonəka: Mbarmbar kəsənu di? Zezu azlan sənəka: Nulukuk daga kədawsok amba sukoyo, daga Filip dəɓəl əyuk tagay ɓa. 
JHN.1.49	Yaŋ Nataniyel anah sən na: Mərbə zəga istə Wətən Maŋgəlva*, istə məlĩ net Israyelɗe. 
JHN.1.50	Zezu apsən na! Kətaf na vi nənah na nulukuk amba sukoyo sa? Akula zigeɗ daykiyit zigeɗes də gugiriɗe. 
JHN.1.51	Apsən əmpa na: Gesiŋ nədaw nah suko, akulanən disiŋ məkolən, maslayɗe wapeŋgeŋ wapirkeŋ dəka Wətən Ɗəffa*.
JHN.2.1	Yaŋ pay sula dərɓaga wənnani wəɓel taya Kana, aka dələv na Galile. Ma Zezu tata daka. 
JHN.2.2	Məyani Zezu dit gewleɗ nan adaka. 
JHN.2.3	Yaŋ mbazla net wəleŋɗe agrak səzeti, ma Zezu təpsəna: Mbazla net wəleŋɗe agrakək səzeti. 
JHN.2.4	Zezu azlanək na: Ɗakə əstə kədawnah su an nədaɗɗa sa? Pay naw dəɓəl wəzzan tagay ɓa. 
JHN.2.5	Yaŋ man tənah sit məɗɗaŋ wəza na: An məs anah sukum naɗɗa pak kəɗɗanən gəni.
JHN.2.6	Adak na, təlbiɗe na gərəm tahəŋ sləre, Yahudiyenɗe adawɗiyaŋ naskoɓ tilti va an adasbanəni adəv wəsba neti, təlbiɗe net taka nan pak iŋkile tahəŋ wəmbataŋ adəvən litər səkatə. 
JHN.2.7	Zezu apsit məɗɗaŋ wəza na: Məknih təlbiɗeŋ dit iŋkile. 
JHN.2.8	Yaŋ Zezu amna: Kakaŋ na məmbaɗ kana, məke sən daya na affən wəɓele. Aɗɗanənək va aɗi sit wənani. 
JHN.2.9	Daya nawɓel anetike, arihik akpaŋgaŋgək mbazla net wəleŋɗe. Amma dəsənən na səŋga ade di ɓa, say məɗɗaŋ wəza məs də mbeɗini net asənənka. Ayak zilit waŋ məɓelta, 
JHN.2.10	apsən na: Ko naway an ayek ɗiiyi wapsit mbazla an mogon dabəŋ. An ɗii asanənək diiɗa kana, wapsit an məs tay gənɗət diiɗa ɓa. Amma nok kəzaɓanək mbazla an mogon ha kakaŋka.
JHN.2.11	Ndəni sokene an Zezu agəɗ dabəŋ a Kana aka dələv na Galile. Arbanək gakdak nani, gewleɗ nan atafənənka.
JHN.2.12	Dərɓagani, ambatək a Kafarnahum dət mani gəm milmiŋgiɗin dit gewleɗ nani, asoŋgək adak pay suɗike.
JHN.2.13	Yaŋ wəzləra na Paska* net Yahudiyenɗe go'oy, Zezu ambatək a Zerusalem. 
JHN.2.14	Arihik məvəllaŋ wasliɗe dit timeŋgiɗi gəm mukuɗuŋgileɗ na maha adəv gəla metiŋ naw zuliya, arihik mədəɗaŋ deleɗ tahəŋ adaka, tahəŋ aka tabəl adaka. 
JHN.2.15	Zezu armak helege va ɗoŋgroŋ arɓehetik timeŋgiɗ neti dit wasliɗe net pak sədəv gəla metiŋ naw zuliya. Aslaŋganək tabəl net mədəɗaŋ deleɗ pak atərayaŋka. 
JHN.2.16	Apsit məvəllaŋ mukuɗuŋgileɗ na: Məzar sahəŋka kədaw manən gəla na Affu gəla naɗɗa terere ɓa. 
JHN.2.17	Gewleɗ nan aɗumonənək an məverin adəv ɗerewel: Wəŋgla na gəla noko, aw Maŋgəlva, tay zləw amakraw va offo.
JHN.2.18	Amma Yahudiyenɗe assohonənka: Sokene awani kədaɗɗa məsən gən na gesiŋ istat də sembe naɗɗa zəga vaska di? 
JHN.2.19	Zezu azlan sitik na: Məɓzlu gəla metiŋ na zuliyəŋka, wanə məs wərkan aka pay hoku. 
JHN.2.20	Yaŋ Yahudiyenɗe apsənən na: Mərka gəla metiŋ na zuliyəŋ wəsva kaklaw poɗo kiyən sləre mərkani. Yaŋ nok kəmna wakərka aka wəvoŋ hoku?
JHN.2.21	Amma nan aslak zən də gəla metiŋ naw zuliya. 
JHN.2.22	Adan Zezu asil sətəki əmta, gewleɗ nan aɗumonənək an məs məverin adəv ɗerewel də wəpel məs anahsiti.
JHN.2.23	Zezu asanək a Zerusalem ha gap pay na zləra na Paska pakə, ɗii diiɗa atafənka vi sokeneɗ məs agəɗə. 
JHN.2.24	Amma Zezu dətaf wənnet ɓa, vi asənək wəɗum net pakə. 
JHN.2.25	Wəray tay ɗəf dənah sən gən wənnet ɗii ɓa, vi asənək ana mekret pakə.
JHN.3.1	Ɗəf maɓɓan tay aweleŋgit Farisiyenɗe*, iya nan na Nikodemus Ɗəfdayayi aweleŋgit Yahudiyenɗe. 
JHN.3.2	Adek aza Zezu də dəfɗa, apsən na: Mərbə zəga, məsənka əstə mərbə zəga əstə ɗə an Maŋgəlva aslənə, vi ɗəf tay ko taka naɗɗa sokeneɗ va kədaɗɗetiŋ ɓa, say an Maŋgəlva tay dəni. 
JHN.3.3	Zezu azlan sənək na: Gesiŋ nədawnah suko: Ɗəf aɓapna ula məlĩ na Maŋgəlva ɓa, say an awək ma sula'ən. 
JHN.3.4	Nikodemus assohonəka: An ɗəf agalək na mbarmbari adawa əmpa di? Waɓap wəmndan adəvət man, kawan ma sula'ən sa? 
JHN.3.5	Zezu azlan sənəka: Gesiŋ nədawnah suko: An ɗəf duwə dit iŋkile gəm də Əmpəs ɓa, aɓap na wətoŋ məlĩ na Maŋgəlva ɓa. 
JHN.3.6	An muwan də ɗəffa ɗəffi, an muwan də Əmpəsa Əmpəsyi. 
JHN.3.7	Kəda gətta kan vi nənah suk na: Aslək kuwə gən ma sula'ən ɓa. 
JHN.3.8	Səmnya tay əɓla atəki məs aŋgəl pak istat əpprəm ɓaɓəlmani, amma kaw səŋgən na səŋga ade di ɓa walla aŋga dadandi ɓa. Vaski an muwan də sembe na Əmpəs adawsani. 
JHN.3.9	Nikodemus assohonəka: Kawrəhən mbarmbar kandi? 
JHN.3.10	Zezu azlan sənəka: Is mərbə zəga net Israyelɗe na kəsən ɓa sa? 
JHN.3.11	Gesiŋ nədawnah suko nam mənam tatə pel an məsənə, mənam tatəɗɗa saydawa aka an muwəl də haramə amma də as pak kətafənən na saydawa nan ɓa. 
JHN.3.12	Kətafwən vi nədawpel sukum wənnet zigeɗ na duniya ɓa, mbari kədawtafən an nəpel sukumək wənnet zigeɗ na disiŋ di? 
JHN.3.13	Ɗəf tay dəmbat ɗaah a disiŋ ɓa bo, say an məs dəde sə disiŋ, ndəni Wətən Ɗəffa*.
JHN.3.14	Va Moyis alaw doho na tabəs na meleŋge aka wəlaŋga awra, vaski adawlawən Wətən Ɗəffa. 
JHN.3.15	Asna ko naway dətafa nan warah wəkoh nassa ha faɗə. 
JHN.3.16	Maŋgəlva aŋgluwək duniya sawɓa. Vini apsən Wətən an taka nani. Ko naway dətaf Wətənəŋka, azə naɓa, amma warah wəkoh an nassa ha faɗə. 
JHN.3.17	Maŋgəlva də slən Wətən aka dələv vi kawtaw kita akan ɓa, amma vi duniya dərah gən wəkoh dəndən.
JHN.3.18	Ko naway dətaf Wətən, kita arma na ɓa. Amma ɗəffan dətaf ɓa, kita warma vi dətaf Wətən Maŋgəlva* an taka nak ɓa. 
JHN.3.19	Awla va kita nan asani: Təki babar adek a duniya, amma ɗii na duniya aŋgluwənək guzli dayki təki babara, vi tahəŋ wəɗɗaŋ zəga məs tay mogon ɓa. 
JHN.3.20	Ko naway tayəɗɗa zəga mogon ɓa tay zel təki babara, tay san ara guzliyo, geslne warma vi wəza nan mbrayenəŋ adawgilyan appaka ɓa. 
JHN.3.21	Amma ko naway dəsban goŋga, wambat aza təki babara, vi ɗii pak dulanən gəni tay ɓesən Maŋgəlva də wəza nani.
JHN.3.22	Yaŋ, dərɓagani Zezu ambat aka dələv na Zude. Anziyək dənɗaŋ suɗike, agəɗək baptem sit ɗiiyi. 
JHN.3.23	Zaŋ bo agəɗ sitik baptem sit ɗiiyi a Aynon, walaŋ gəla nan tay faraɗa də Salim ɓa, vi iŋkile tahəŋ adak diiɗa. Ɗii tahəŋ wəmbataŋ azani, tay gəɗ sit baptem. 
JHN.3.24	Dəpasna mərmani Zaŋ a daŋgay tagay ɓa.
JHN.3.25	Ɗii meɓɓet səmbet gewleɗ na Zaŋ atəŋgaŋgək wəbay ma dit Yahudiyenɗe aka wənnasban Maŋgəlva də wənna salalan zit dit zigeɗi. 
JHN.3.26	Ambataŋgək aza Zaŋ, apsənən na: Mərbə zəga, istatə ɗumon ɗəf məs dəsan di'is dəgar ki məlpa na Zordan nak sa, məs kəpel səm wənnan nak sa? Nan bo tayɗ ɗa baptem sit ɗiiyi, ɗii diiɗa tahəŋ wəmbataŋ azani. 
JHN.3.27	Zaŋ azlanəka: Ɗəf tay nawrəh ko mi ɓa say an Maŋgəlva dəpsəni. 
JHN.3.28	Munokum sən kikum munokumtə saydawa nawa, nənah ka: Əntə sən kiyu Messiya* ɓa, amma məslənwi nəde gən dabəŋ kini. 
JHN.3.29	Məzu ɓelta, ndəni zilta. Amma bayna məzu ɓel tay ziwe amaŋgavata, taypprəm wənna ni. An apprəmək wəlani waneken zəni. Vaski bo wənek naw adaknəh kakaŋka. 
JHN.3.30	Say daya nan dəl abe abe, naw nəmil gən dirɓe.
JHN.3.31	Ɗəf məs dəde sə disiŋ ndəni dayki zəga pakə. Ɗəf məs dəde sə duniya bo ɗəf na duniyayi, wənna duniya adawpele bo. Ɗəf məs dəde sə disiŋ ndəni dayki zəga pakə. 
JHN.3.32	An məs awələ, an məs apprəmə, anani adawpele, amma ɗəf tay ko taka dətaf saydawa nan ɓa. 
JHN.3.33	Ko naway dətaf saydawa nani asənək Maŋgəlva goŋga adawnaha. 
JHN.3.34	Masləŋ na Maŋgəlva tay pel wənna, vi Maŋgəlva aknəhək də Əmpəs nani. 
JHN.3.35	Affən aŋgluwək Wətəni, apsənək sembe aka zəga pakə. 
JHN.3.36	Ko naway dətaf Wətəni arahək wəkoho. Ko naway dətaf Wətən ɓa, arah na wəkoh ɓa, amma wəda gədəv na Maŋgəlva wasan akani.
JHN.4.1	Yaŋ Farisiyenɗe* apprəmən na Zezu tayəɗɗa baptem aket ɗiiyi, tay rəh gewleɗ dayki Zaŋ. 
JHN.4.2	Goŋga nan na, Zezu sən kiyən dəgəɗ baptem aka ɗəf ko taka ɓa, amma gewleɗ nan dədaɗɗanəni. 
JHN.4.3	Adan Zezu apprəm məs adawpeleŋ, asilik sə Zude amilik aka dələv na Galile. 
JHN.4.4	Vi wəmbat adak na say kawtoŋ kla ka dələv na Samariya.
JHN.4.5	Agapək awalaŋ gəla məs adawyaŋ na Sikar, go'oy dəguli an Zakub apsən wətən an Zozef. 
JHN.4.6	Vov na iŋkile na Zakub taya daka. Zezu ayək dəwədaw malaka, vini asan ama vov nani. Dəpaska tətaŋ payi.
JHN.4.7	Guluk na Samariya tədek wəmbaɗ iŋkile, Zezu amna: Avay iŋkile vet nəsə. 
JHN.4.8	(Gewleɗ nan ambataŋgək awalaŋ gəla vi kalbəh zəga nawzəma). 
JHN.4.9	Guluk tapsən Zezu na: Is ɗəf na Zude, kəssoh iŋkile naw saa, avaw in guluk na Samariya sa? Vi wəsler tay aweleŋgit ɗii na Zude dit ɗii na Samariya ɓa. 
JHN.4.10	Zezu apsit na: Va kəsənək wəvəl na Maŋgəlva, wakəvayə, va kəsənək naway dəssoh iŋkile naw saa vok di na, wakəssohoni, dəpsuk gən iŋkile an napsuk zeŋgille. 
JHN.4.11	Guluk tapsən na Mərbə zəga, zəga naw mbaɗ iŋkile taya vok ɓa, vov bo kpumi diiɗa mbarmbari kədawrah iŋkile vet di? 
JHN.4.12	Dəhəm Zakub dəpsəm vov net iŋkileŋki, asaaŋgək iŋkileŋki, ndən dit kirtini dit zigeɗ mamayɗe nani. Asna kədayək ki Zakub də daya sa? 
JHN.4.13	Zezu azlan sətəka: Ko naway də sə iŋkile veti meme wadanənne'e. 
JHN.4.14	Amma ɗəf dəda saa iŋkile məs nədapsən niŋki meme adanən na ɗaah ɓa. Iŋkile məs nədapsənniŋki, wakpaŋgaŋ heret iŋkile adəvən, waymaŋ zeŋgille an nawsan ha faɗə. 
JHN.4.15	Guluk təpsən na: Avay su iŋkile veti, vi meme adaw duwən ɗaah əmpa ɓa, nəkoh gən səka wəmilya wəmbaɗ iŋkileŋki.
JHN.4.16	Zezu apsət na: Dokuya zilko, kəzoŋ gən aŋka. 
JHN.4.17	Guluk təmna zilu tay ɓa. Zezu apsət na: Kəpelik goŋga, adan kənah na ziluk tay ɓaŋka. 
JHN.4.18	Vi kəgəmək zel sle, an məs kəsok amban kakaŋ bo ziluki ɓa. Kəpelik goŋga. 
JHN.4.19	Yaŋ guluk tapsən na: Mərbə zəga, nəpprəməka məs kleŋ kənani. 
JHN.4.20	Dəhŋgiɗəm azuliyaŋ sənənək Maŋgəlva aka gərməŋka, amma munokum Yahudiyenɗe munokum tatə nah na Zerusalemmi təki na zuli sən Maŋgəlva. 
JHN.4.21	Zezu apsət na: Ɗakə, arma an məs nədawnah suko: Pay nan wade, an məs kədaw zuliyaŋ sənən Maŋgəlva aka gərməŋki ɓa, ko a Zerusalem mi ɓa'a. 
JHN.4.22	Munokum Samariyeɗ munokum tatə zuli sən an məs kəsəŋgən ɓa, amma namə mənam Yahudiyenɗe məsənək məs mədawzulisəni, vi wəkoh səzet Yahudiyenɗe ade. 
JHN.4.23+JHN.4.24	Amma pay nan wade, adek kakaŋ səkay, Əmpəs dərban gən goŋga na Maŋgəlva, waɓap wənah sit ɗii dəzuliyaŋ sənən gən Maŋgəlva ko aŋga pakə. Maŋgəlva Əmpəssi, ɗii dəŋglaŋ wəzuliyaŋ sənən na say dəsoŋ gən məwet də Əmpəs an gesiŋ. Zemvit məzu zuliyaŋ eskiŋ Maŋgəlva aŋgələ.
JHN.4.25	Guluk təpsən na: Nəsənka Krestu wade. An adeke, warban zəga pakə. 
JHN.4.26	Zezu azlanəka: Əntə nədawpel suk vanəŋka in vatə ndəni.
JHN.4.27	Pay nani gewleɗ amilyoŋko. Agətaŋgək sawɓa adan awlanən dawpel dət gulku. Mi kəŋgəl avan di? Amma ɗəf tay ko taka dəssohot vas ɓa. Vi mi kədawpel dəndət di? Ɗəf tay dəssohon Zezu vas ɓa'a.
JHN.4.28	Guluk təpanək hinzuw nat adaka, təmilik awalaŋ gəla, tənah sitik ɗiiyi, təmna: 
JHN.4.29	Məde, mula ɗəf yana məs dənah su an məs nəgəɗ daga far pakə. Kuzuŋ ndəni Messiya*. 
JHN.4.30	Ɗii agulyoŋguk suwalaŋ gəla, ambataŋgək aza Zezu.
JHN.4.31	Pay nani gewleɗ na Zezu akamanənək dəzəm gəni, apsənən na: Mərbə zəga, azəm way suɗike. 
JHN.4.32	Amma azlanək na: Way naw tay məs kəsəŋgən ɓa. 
JHN.4.33	Gewleɗ assohonənək ziti: Ɗəf aki sənək way sa? 
JHN.4.34	Zezu amna: Way naw ndəni wəɓesən ɗəf məs də slənwa də wəɗɗa an məs aɗi su naɗɗa. 
JHN.4.35	Nokum munokum tatə nah na apələk təla poɗo kaw bəli, amma naw əntatə nahsukum, mula guliyeŋge law law ɗa, wəbəl aɓəlka, wəbəl go'oy. 
JHN.4.36	Məzu bəl warah iya nani, wəkkalan hay na zeŋgille an nasa faɗə, vi məzəslga də məzu bəla pak wanekenən ziti. 
JHN.4.37	Vi wən məkpaŋga anəhək goŋga: Ɗəf waslga, ɗəf maɓɓan wabələ, wən məkpaŋgaŋ goŋga anahə. 
JHN.4.38	Nəslən kumək wəbəl aki məs kəɗɗaŋ wəza ɓa, ɗii meɓɓet dəɗɗanəni, nokum tamə watəraŋ wəray də wəza neti.
JHN.4.39	Samariyeɗ nawalaŋ gəla nan diiɗa atafənək Zezu. Vi guluk nak tənah sitik na: Anah suwək an məs nəgəɗ far far pakə. 
JHN.4.40	Yaŋ azoŋ aza Zezu, akkamanənək dənzi gən dənɗaŋ. Zezu avoŋguk anet da pay sula. 
JHN.4.41	Ɗii diiɗa atafənək Zezu vi wəpel nani. 
JHN.4.42	Apsətən guluk nak na: Kakaŋ mətafəka vi kənah səmi kaaka'a ɓa, vi mənam sən kiyim məpprəmək wəpel nani, məsənək kpakə, ndəni nawkoh git ɗii naka dəlva.
JHN.4.43	Yaŋ dərɓaga Zezu anzi adak pay sula, apetike ambatək aka dələv na Galile. 
JHN.4.44	Zezu sən kiyən anahək na: Məs kleŋ arah na gakdak aka dələv nan ɓa. 
JHN.4.45	Amma adan agap aka dələv na Galile, ɗii nadak atafənək mogoni, vi ambatək wəzləra na Paska* a Zerusalem, awlanənək məs agəɗ adəv wəzləra nan pakə.
JHN.4.46	Yaŋ Zezu amil awalaŋ gəla a Kana dələv na Galile, atəki akpaŋget iŋkile, akpaŋgaŋ mbazla net wələŋɗe. Ɗəf metiŋ na məlĩ taya daka, wətən tay gbəgba'a, tay məvoŋ gən a Kafarnahum. 
JHN.4.47	Adan apprəm Zezu adek səka dələv na Zude, taya ka dələv na Galile, ambatək azani, akkamanəka: Dam matak a Kafarnahum, vi kəmbəl gən su wə gən wətu tay, gu'oy də əmta. 
JHN.4.48	Zezu amna: Munokum kətaf wənna ɓa say an kulenənək sokeneɗi. 
JHN.4.49	Ɗəf metiŋ apsən na: Mərbə zəga ade daga wətu dəɓəl wəmta tagay ɓa. 
JHN.4.50	Zezu apsən na: Amndok eŋgil anok da, wətuk wambələ. Nan bo atafək məs Zezu anahsəni, ambatka. 
JHN.4.51	Daga taya ka tive tagay, ɗii nan almaŋgək dəndən, appsənən na: Wətuk ambəlka. 
JHN.4.52	Assohotike: Pay mbarmbari agəɗ ɗəɗaah di? Azlanənək na: Nadəvɗaŋga də pay vuroku gamba apani. 
JHN.4.53	Yaŋ affən aɗumonək na pay va Zezu anahsən nak na: Wətuk wambələ naki. Yaŋ ndəni dit ɗii naŋgil ananda pak atafənək Zezu.
JHN.4.54	Ndəni sokene an məs Zezu agəɗ ma sula'ən dərɓaga agil sə Zude, ambat a Galile.
JHN.5.1	Dərɓagani Yahudiyenɗe aɗɗanənək wəzləra na Paska*, Zezu bo ambatək a Zerusalem. 
JHN.5.2	Adak amaŋgava walaŋ gəla metiŋ məs adawyaŋ na madamba net timeŋgiɗi, pe'e tay məsso'ən, genzekɗe tahəŋ sle kiyən tərwəslə. Iya na pe'e nan də ma net Ibrahiŋkoreɗ na Baytizata. 
JHN.5.3	Məs gbəgbaɗe tahəŋ məvoŋgit ambet genzekɗe nek diiɗa: Deŋgerɗe vədelɗe dit məs gbəgbaɗe məɗeŋgreŋɗe. [Tahəŋ wəgenin iŋkile daɓlaŋ, 
JHN.5.4	vi pay maɓɓani maslay na Ɗəfdaya tay pirken aret iŋkile a pe'e neki, də wəɓleti. Məs gbəgba' məs dətoŋ dabəŋ aret iŋkile net pak dərɓaga wəɓla neti, ambəlka səka gbəgba' nan ko awani di pakə.] 
JHN.5.5	Adak na ɗəf tay məs gbəgba' dəgəɗ wəsva kaklaw hoku kiyən dədopoɗo. 
JHN.5.6	Adan Zezu awla tay ɗuffo, asənək avoŋgək də gbəgba' nani, assohonəka: Mok tayaka wəmbəla sa? 
JHN.5.7	Məs gbəgba' azlanəka: Mərbə zəga ɗəf tay natoŋgu aret iŋkile pay adaɓlaŋ ɓa. An əntatə wəgay wəmbata ɗəf maɓɓan toŋ kiyu dabəŋ aret iŋkile. 
JHN.5.8	Zezu apsən na: Asili, agəm kukur noko doko. 
JHN.5.9	Go'ləŋ ambəlka, agəmək kukur nani, ambatka.
JHN.5.9	Amma pay nani pay naffeti*. 
JHN.5.10	Vi ni Yahudiyenɗe anah sənən ɗəf məs dəmbəl naka: Dəpaŋ pay naffeti, ma henziŋ nam dəpan suk tive nawslan kukur nok pay naffet ɓa. 
JHN.5.11	Azlansitike: Ɗəf məs dəmbəl gu dənah suwa agəm kukur noko, doko. 
JHN.5.12	Yaŋ assohonəni: Naway dənah suk na agəm kukur noko, doko di? 
JHN.5.13	Amma dəsən na naway dəmbəl gəni di ɓa, vi Zezu azarək səkəti nani ambatka, vi ɗii diiɗa tahəŋ adaka.
JHN.5.14	Dərɓaga aska Zezu arəhək adəv gəla metiŋ naw zuliya*, anah sənəka: Yaŋ, kakaŋ kəmbəlka, kədaɗɗa ɗaah mambray əmpa ɓa, vi an dədayki as adazan azok ɓa. 
JHN.5.15	Ɗəffəŋ ambatka, anahsitik Yahudiyenɗe. Zezu dəmbəl gəni. 
JHN.5.16	Vini Yahudiyenɗe atəŋgən wəkayan Zezu, vi ambəl gən ɗəf nan pay naffete*. 
JHN.5.17	Amma azlanək na: Affu tay ɗa wəza ha faɗə, naw bo say nəgəɗ gəni.
JHN.5.18	Vi wən aski Yahudiyenɗe akayanən Zezu day vi kawbayən, vi agəɗ wəza pay naffeti kaaka ɓa, amma vi anah əmpa na Maŋgəlvayi Affəni, asla ki zən də Maŋgəlva.
JHN.5.19	Vi aski Zezu anahsiti: Gesiŋ nədawnah sukum, Wətən agəɗ na ko mi sən kiyən ɓa, say an məs awəl ava Affən agəɗi. An məs Affən agəɗ pakə, ndəni Wətən bo adaɗɗa. 
JHN.5.20	Vi Affən aŋgluwək Wətən, tay wərbansən an adaɗɗa pakə. Warbet zigeɗ dekiyit es də metiŋ, vi Wətən dəɗɗe gəni. Vini akəgətaŋ akani. 
JHN.5.21	Va Affən adawsil git ɗii məmtiti, asugit medereti, vaski bo Wətən adapsit zeŋgille sit ɗii en məs aŋgəl pakə. 
JHN.5.22	Affən ataw na kita aka ɗəf ko taka ɓa, amma apsənək sembe sən Wətən nawtaw kita, 
JHN.5.23	vi ɗii dəgakdakanən gən Wətən va ada gakdakanən Affən məs dəsləna, ɗəf məs aw gakdakan Wətən ɓa, agakdakan na Affən məs dəslən ɓa.
JHN.5.24	Gesiŋ nədawnah sukum: Ko naway dəpprəm wəpel nawa, dətaf ɗəf də slənwa, warəh wəkoh ha faɗə, kita armana ɓa. Atoŋguk ki wəmta, ha gap atəki wəkoho ha faɗə. 
JHN.5.25	Gesiŋ nədawnah sukum: Pay nan wade, agəɗək səkay kana, ha ɗii məmtit wapprəmən wəla Wətən Maŋgəlva*, ɗiiyen dəpprəmən pak wasoŋ medereti. 
JHN.5.26	Va Affən asan də sembe nasugit medereti, vaski apsən sembe sən Wətən nawsugit medereti. 
JHN.5.27	Apsənək sembe sən Wətən dətaw gən kita vi Wətən Ɗəffi*. 
JHN.5.28	Adawsan wənnagət azokum ɓa, vi pay wade, ɗii mimtit sədəv magamas wapprəmən wəlani, wagilyoŋ sədəv magamas neti. 
JHN.5.29	Məɗɗaŋ wəza mogon wasilyoŋ vi kawrəh zeŋgille məs nawsan ha faɗə. Amma məɗɗaŋ mambray wasilyoŋ vi kita.
JHN.5.30	Nəɓap na wəɗɗa ko mi sən kiyu ɓa. Intatə taw kita va Maŋgəlva aɗi suwa. Kita məs nədawtawəŋka, asləka, vi nəkay na wəɗɗa an məs nəŋgəl ɓa, amma an məs də slənu aŋgələ. 
JHN.5.31	An nəgəɗək saydawa aka zuwa, saydawa nan asana gesiŋ ɓa. 
JHN.5.32	Amma ɗəf tay naɗɗa saydawa akawa, nəsənək məs adaɗɗa akawəŋ gesiŋgi. 
JHN.5.33	Kəsliŋginik masləŋɗe aza Zaŋ, saydawa nan gesiŋgi. 
JHN.5.34	Maw taya ka saydawa na ɗəf ɓa, amma nəpel sukum wənna Zaŋ na vi dəbaah sukum gən nawkoh gukum. 
JHN.5.35	Zaŋ tay va pitirla məsɗani, tay kasaka, kənekenənək zukum də pitirla nan suɗike. 
JHN.5.36	Amma əntat də saydawa dayki Zaŋ də daya: Wəzeɗe məs Affu avayiŋki vi nəɗɗe gəni, ndəɗaŋgəŋ dədaɗaŋ saydawa akawa Affən də slənwa. 
JHN.5.37	Affu də slənu tayəɗɗa saydawa. Nokum kəpprəmən na ɗaah wəlan ɓa, kulanən na ɓa bo. 
JHN.5.38	Kərmanən wəpel nan amokrokum ɓa, vi kətafən an məs aslən ɓa. 
JHN.5.39	Munokum tatəŋɗetin ɗerewelɗe, munokum tat də wəɗum nawrəh zeŋgille məs nasa ha faɗ dəndən. Mbarakana ɗerewelɗe net wənnaw adawpeleŋ. 
JHN.5.40	Amma kəŋgereŋ wəzoŋ azaw kərəhaŋ gən zeŋgille an nasa ha faɗ ɓa.
JHN.5.41	Nəkay na gakdak səzet ɗii ɓa. 
JHN.5.42	Amma nəsən kumko, kəŋgluwən Maŋgəlva ɓa. 
JHN.5.43	Nəɗɗak an Affu aɗi su naɗɗa amma kətafwən ɓa. An ɗəf maɓɓan adek də saydawa sən kiyən wakəŋgluwəni. 
JHN.5.44	Ko naway tay kay wəŋgla nani, amma kəkayaŋ na wəŋgla na Maŋgəlva ɓa. Ya mbarmbari kəda ɓapən wətafwən di? 
JHN.5.45	Kəda ɗumoŋ na wanəwəli kum aba Affuwa ɓa. Moyis məs kəsənaŋgəŋka, ndəni na wəli kum. 
JHN.5.46	Va kətafənək Moyis gesiŋ na, kəta wakətafwəni, vi Moyis wənaw averi. 
JHN.5.47	Amma adan kətafən an aver ɓa, mbari kəda ɓapən wətafən wəpel naw di?
JHN.6.1	Yaŋ dərɓaga aska Zezu ambatək dəgar ki pe'e na Galile, məs adaw yaŋ na pe'e na Tiberiyas. 
JHN.6.2	Ɗii diiɗa asbanənka, vi ɗii awlanənək sokeneɗ məs agəɗ də wəmbəl git məs gbəgbaɗe. 
JHN.6.3	Zezu apeŋgək aka gərəma, asanək adaka, dit gewleɗ nani. 
JHN.6.4	Paska* wəzləra net Yahudiyenɗe go'oy. 
JHN.6.5	Zezu aslanək harani, awlek ɗii diiɗa dəzoŋ azani. Apsən Filip na: Səŋga mədawrəh way nalbaah napsit ɗiiyiŋ pak di? 
JHN.6.6	Anah vas na vi kapprəm an Filip adawzlani, vi asənək an adaɗɗa. 
JHN.6.7	Filip azlan sənəka: Ko deleɗ na təbəs səkat sula bo almaŋ na ɓa an məŋgələk ko naway pak dərah gən way suɗike ɓa. 
JHN.6.8	Andre, məlmən Simoŋ Piyer, məs nambet gewleɗ nan apsən na: 
JHN.6.9	Wiyən maɓɓan tayaŋ dit dupeŋɗe sle gəm kilif sula, amma madawtər sit ɗii diiɗa veŋkiŋ di?
JHN.6.10	Yaŋ Zezu amna: Mənah sit ɗiiyiŋ pak dəsoŋ. Kevile taya dak diiɗa atəki nani. Asoŋko wəŋɗa net wasoŋ uzine sle zel kaaka'ə. 
JHN.6.11	Zezu agimik dupeŋɗe neki, asokonək Maŋgəlva, yaŋ awɗakan sit ɗii veti. Vaski agəɗ dit kilfi bo. Ko naway pak arahək va aŋgələ. 
JHN.6.12	Yaŋ ndəɗaŋ pak abaŋka, Zezu apsit gewleɗ nan na: Məkelet dambirgiti vi adawrayaŋ ɗar ɓa. 
JHN.6.13	Akeletinik dambirgit dupeŋɗe sle məs ɗii azəmaŋ, aknahaŋgək kekelɗe klaw kiyit sula.
JHN.6.14	Ɗii awlanənək sokene məs Zezu agəɗə, aɓɗaŋ na: Ɗəffəŋka ndəni məs kleŋ gesiŋ an məs nazan a duniya. 
JHN.6.15	Zezu asənək na go'oŋ wəzoŋ wərmanəni də gagay, kawɗiyən ka məlĩya. Vini ambat aka gərəm əmpa, ndən katər gəni.
JHN.6.16	Yaŋ ɗii ameŋgle gurom, gewleɗ na Zezu apirkeŋke ama busgum na pe'e. 
JHN.6.17	Atoŋgoŋgək adəv bəlay kambat a Kafarnahum. Yaŋ dəfəɗ atiri, Zezu dəde azet tagay ɓa. 
JHN.6.18	Iŋkile aɓlaŋgək sawɓa, vi səmnya tayəɓla də sembe. 
JHN.6.19	Yaŋ aɓlanən bəlay gap kilometər sle walla slire, awlanənək Zezu tay zar aza bəlay, tay daw aket iŋkile də təlni, geslne armeke. 
JHN.6.20	Amma Zezu apsit na: Kədaw geslne'eŋ ɓa, əntə. 
JHN.6.21	Aŋglaŋ wəslanən adəv bəlay, amma go ləŋ bəlay aziwik aka dəlva fuŋ atəki məs aŋglaŋ wəmbata.
JHN.6.22	Vit pumpum nani ɗiiyen dəpaŋ dərɓe aɗumonənək na bəlay maɓɓan taya dak ɓa, say taka kaaka'ə, asəŋgənək bo na Zezu dətoŋ adəvən dit gewleɗ nan ɓa, gewleɗ ketirgit dətoŋgoŋ, dəmbataŋ. 
JHN.6.23	Amma bəlayɗe meɓɓet azoŋguk sə Tiberiyas, azoŋguk atəki məs Ɗəfdaya apsit dupeŋɗe neki, dərɓaga agəɗsən soko sən Maŋgəlva, viyit dupeŋɗe. 
JHN.6.24	Adan ɗii awlanən Zezu taya dak ɓa, ko gewleɗ nan zlaŋ tahəŋ adak ɓa, atoŋgoŋguk adəv bəlayɗe neki, ambataŋgək a Kafarnahum wədaw kayani.
JHN.6.25	Arəhənək Zezu dəgar ki pe'e, assohonənka: Ɗəfdaya dewe kəde aŋ di? 
JHN.6.26	Zezu azlan sitik na: Gesiŋ nədawnah sukum: Kədaw kayawənna vi kəzəmaŋ wayi, kəbaŋgi. Amma kəsənən na sokene mi nəgəɗ di ɓa. 
JHN.6.27	Kədawgayaŋ vi way məs naŋgənaŋ ɓa, amma məgay vi way nawsan ha faɗə, napsukum wəkoh ha faɗə. Way məs Wətən Ɗəf* adapsukum, va an məs də sembe məs arah səza Maŋgəlva Affəni. 
JHN.6.28	Yaŋ ɗii assohonən na: Mbarmbari mədaɗɗa wəza məs Maŋgəlva aŋgələŋ di? 
JHN.6.29	Zezu azlansitike: Məpprəm wəza an Maŋgəlva aŋgəl avokum: Mətaf ɗəf məs aslənə. 
JHN.6.30	Assohonənka: Sokene awani kədarban səm vi mətaf ku gən di? Wəza awani kədaɗɗa di? 
JHN.6.31	Dəhiŋgiɗkum azəmənək manu a muya, va məverin: Apsitik way məs dəde sə disiŋ. 
JHN.6.32	Zezu azlansitike: Gesiŋ nədawnah sukum: Moyis dəpsukum way məs dəde sə disiŋ ɓa, amma Affu dəpsukum way məs dəde sə disiŋ. 
JHN.6.33	Way məs Maŋgəlva adapsukuməŋka, məs dəprik sə disiŋgi, ndəni napsən zeŋgille sən dunuya. 
JHN.6.34	Yaŋ apsənən na: Mərbə zəga apsum way nan ha faɗ kana. 
JHN.6.35	Zezu apsit na: Əntə dupeŋ na zeŋgille. Ko naway dəde azawa, may adana ɗaah ɓa. Ko naway dətafwa meme adanəna ɗaah ɓa. 
JHN.6.36	Amma Intatə nahsukum: Kuluwənka də as pak kətafwən ɓa. 
JHN.6.37	An məs Affu avay pakə, wade azawa. Ko naway dəde zaw bo nəɓoŋsəna kpak ɓa. 
JHN.6.38	Nəprik sə disiŋ vi kaɗɗa an məs nəŋgəl ɓa, amma kaɗɗa əŋgla na ɗəffan də slənwa. 
JHN.6.39	Apprəm an məs də slənu aŋgələ: Nədawzan ko taka səmbet ɗiiyen məs avay ɓa, amma wanəsilgit səkəti əmta pakə, an pay nagrak dələv agapka. 
JHN.6.40	Apprəm an məs Affu aŋgələ: Ko naway dula Wətən Ɗəffa* dətafa, warah zeŋgille ha faɗə, wanəsil gən səkəti əmta pay wəgrak dəlva.
JHN.6.41	Yahudiyenɗe aɗɗaŋgək wərwər aka Zezu vi anah na: Əntə dupeŋ məs dəde sə disiŋ. 
JHN.6.42	Aɓɗaŋ na: Zezuwi ɓa sa? Wətən Zozeffi ɓa sa? Məsənək affən dət mani. Mbarmbari adaw nəhna sə disiŋ apriki di? 
JHN.6.43	Zezu apsit na: Məppan wərwər awalaŋ zukum. 
JHN.6.44	Ɗəf tay naɓap wəzzan azaw ɓa, say an Affu məs də slənu dəkiya. Ko naway dəde azawa, wanəsil gən səkəti əmta pay wəgrak dəlva. 
JHN.6.45	Məs kleŋɗe aver nənka, ndəɗaŋ pakə, Maŋgəlva arbansitike. Ko naway dəpprəm ma Maŋgəlva, atafək wərba nani, wade azawa. 
JHN.6.46	Amma as bo tay va wənah na, ɗəf awlak Maŋgəlva ɓa, say məs dəde səza Maŋgəlva, ndən katər gən dula Maŋgəlva.
JHN.6.47	Gesiŋ nədawnah sukum: Ko naway dətafə, warah zeŋgille ha faɗə. 
JHN.6.48	Əntə dupeŋ napsən zeŋgille ha faɗə. 
JHN.6.49	Dəhiŋgiɗkum azəmaŋgək manu a muya, də as pak amtaŋka. 
JHN.6.50	Amma ko naway dəzəm dupeŋ məs dəde sə disiŋ, amtə na kpak ɓa. 
JHN.6.51	Əntə dupeŋ madarani, məs dəprik sə disiŋ. An ɗəf azəməka, wasan madaran ha faɗə. Dupeŋ məs nədapsukuməŋka gəɓa zuwi. Wanəpsən vi duniya dəsan gən madaran.
JHN.6.52	Wəpelis asil gənək wəbay ma aweleŋgit Yahudiyenɗe: Mbarmbari ɗəffəŋ adawɓap wəpsəm gəɓa zən di? 
JHN.6.53	Zezu azlansitike: Gesiŋ nədawnah sukum: An ɗəf dəzəm gəɓa zə Wətən Ɗəf* ɓa, an də sə mbel nan ɓa, wəkoh taya zokum ɓa. 
JHN.6.54	Ɗəf məs dəzəm gəɓa zuwa, məs də sə mbel nawa, arahək zeŋgille ha faɗə, wanəsil gən pay wəgrak dəlva. 
JHN.6.55	Gəɓa zuwi zəga nawzəm an təstəssə, mbel nawəŋ zigeɗ naw saa an təstəssə. 
JHN.6.56	Ko naway dəzəm gəɓa zuwa, də sə mbel zuwa wasap də ina, naw bo wanəsap dəndən. 
JHN.6.57	Affən məs dəpsən wəsso madaran ndəni də slənwa, vi ni nəsaw madarawa. Vi vaski ko naway dəzəm gəɓa zuwa wasan madaran viwa. 
JHN.6.58	Aski way məs dəprik sə disiŋ. Dəgil va way məs dəhiŋgiɗkum azəmaŋ, yaŋ amtaŋ əmpaŋ ɓa. Ko naway dəzəm wayəŋka, wasan madaran ha faɗə. 
JHN.6.59	Zezu apel wənnəska, daga adawsan adəv gəla nawpel wənnet Yahudiyenɗe a Kafarnahumyi.
JHN.6.60	Səza apprəmən wəpel na Zezu vaska, ɗii suweleŋgit gewleɗ na Zezu diiɗa aɓɗaŋ na: Wənnəs tuwãhi. Naway naɓap wətafən di? 
JHN.6.61	Zezu asənək na tahəŋ sekeseke aka wən nani, apsit na: Mi dəzlaɓan maɗulokum van di? 
JHN.6.62	Mbari kan an kulanənək Wətən Ɗəf tay peŋ atəki məs asan far di? 
JHN.6.63	Əmpəs na Maŋgəlva wapsən zeŋgille, gəɓa zə ɗəffa aɓap na ko mi diɓa. Wəpel məs nəpel sukuməŋka, ndəni Əmpəs də zeŋgille. 
JHN.6.64	Amma ɗii meɓɓet tahəŋ awalaŋkum, tahəŋ də wətaf ɓa. (Vi daga wətəŋ nani Zezu asənək na mədəŋgaŋ nawtafnən di, asənək ɗəf nawzəm kini.) 
JHN.6.65	Anahək əmpa: Vi vaski Intatə nahsukum, ɗəf aɓap na wəzzan azaw ɓa say an Affən apsənək tive.
JHN.6.66	Daga dəpaski məzəsbanən diiɗa amilyoŋ dasbani. 
JHN.6.67	Yaŋ Zezu assohet gewleɗ nan klaw kiyit sula: Nokum bo mokum aka wəmbat sa? 
JHN.6.68	Simoŋ Piyer azlan sənəka: Ɗəfdaya aŋga mədadam di? Wəpel məs napsən zeŋgille ha faɗə sə moki adaw gilyeni. 
JHN.6.69	Kakaŋ mətafəka, məsənkuko, əstə Salala* məs dəde səza Maŋgəlva. 
JHN.6.70	Zezu apsit na: Əntə nəwelkum klaw kikum sula ɓa sa? Amma taka suwalaŋkum Ibilisayi. 
JHN.6.71	Apel vas na aka Zudas wətən Simoŋ Iskariyotti. Vi ko Zudas asan aweleŋgit gewleɗ klaw kiyit sula zlaŋ, wazəm kini.
JHN.7.1	Yaŋ dərɓagani, Zezu abalək aka dələv na Galile, dəŋgəl wəmbat aka dələv na Zude ɓa, vi Yahudiyenɗe tahəŋ wəkayanən kawbayən. 
JHN.7.2	Adan wəzləra net Yahudiyenɗe məs adawyaŋ na wəzləra net gizlirkeɗe go'oy. 
JHN.7.3	Məlmiŋgiɗin Zezu apsənən na: Asil sahəŋka, dok aka dələv na Zude, vi gewleɗ nok dulanən gən wəzeɗe noko. 
JHN.7.4	Ɗəf aɗamana zən an aŋgələk ɗii dəsənən gən ɓa. Adan istatəɗɗa zev wəzeɗe vaŋkəŋ na, say aɗɗa keret ɗii pakə. 
JHN.7.5	Ko milmiŋgiɗin bo, dətafənən ɓa. 
JHN.7.6	Zezu apsit na: Pay məs də slə su dəde su tagay ɓa. Azokum na pay awani di pak asləka. 
JHN.7.7	Duniya agəɗ na here nokum ɓa, amma wagəɗ here nawa, vi əntat wərban wəzeɗe nan mogetiŋ ɓa. 
JHN.7.8	Nokum məduwaŋ a wəzləra vani, naw maw tayaka wəmbat ɓa, vi pay an məs də slə su dəde tagay ɓa. 
JHN.7.9	Yaŋ anahsiti, nan asanək aka dələv na Galile, dəmbat ɓa.
JHN.7.10	Adan milmiŋgiɗ Zezu ambataŋ wəzləra, Zezu bo ambatək adaka. Amma dərban zən azet ɗii ɓa. Aɗamanək zəni. 
JHN.7.11	Yahudiyenɗe akayanənək aweleŋgit ɗii na wəzləra, assohoŋko: Aŋgay aŋ nak asan di? 
JHN.7.12	Ɗii apelinək wənnan awalaŋ zit də wəseske'e. Ɗii meɓɓet aɓɗaŋ na: Ɗəf mogoni. Ɗii meɓɓet tam aɓɗaŋ na: Awwo, ɗii adaw zeti. 
JHN.7.13	Amma ɗəf tay dəpel wənnan appaka ɓa, vi geslne armek viyit ɗii gugiriɗ net Yahudiyenɗe.
JHN.7.14	Yaŋ aka pəɗak na wəzləra atoŋgu, Zezu atoŋguk adəv gəla metiŋ naw zuliya*, atəŋgək wəpel sit ɗiiyi. 
JHN.7.15	Yahudiyenɗe agətaŋka, aɓɗaŋ na: Mbari ɗəffəŋ asən zəga vaŋ di, də yagan zəga ɓaŋ di? 
JHN.7.16	Zezu azlansitike: Məs an nədawpel pak dəde səzaw ɓa, amma səza Maŋgəlva məs də slənu ade. 
JHN.7.17	Ko naway dəŋglu wəɗɗa an məs Maŋgəlva aŋgələ, wasənna wəpel nawəŋ səza Maŋgəlva ade sa, walla də sembe naw nədawpele. 
JHN.7.18	Ko naway dəpel wən sən kini, gakdak adawkaysən zəni. Amma ko naway də kay gakdak sən ɗəf məs də sləna, ɗəf təstəssi, mambray taya makran ɓa. 
JHN.7.19	Moyis dəpsukum ma henziŋ ɓa sa? Amma ɗəf ko taka tay dədarma wənnan ɓa. Vi mi kədawkayaŋ tive nawbayu di? 
JHN.7.20	Ɗii azlan sənənka: Dərwa kənani: Naway də koyok nawbay di? 
JHN.7.21	Zezu azlansitike: Nəgəɗək wəza taka kaaka'ə, munokum pak kəgətaŋka. 
JHN.7.22	Moyis aɗi sukumək wənna wəskəl wiyən pay dədopoɗo səza muwani təstəs nan bo Moyis dətəŋ ɓa, amma dəhiŋgiɗkum məs dabəŋ dətəŋ gəni. Vini munokum tatə wəskilin kirtukum ko pay naffete*. 
JHN.7.23	Munokum tatə wəskəlnən ɗəf pay naffete vi kədamzlahaŋki ma henziŋ na Moyis ɓa. An wakəskələn ɗəf pay naffet na mədəray gədufkum adawda akaw vi nəmbəl gən ɗəf pay naffet di? 
JHN.7.24	Məppan wətaw kita aka məs kulaŋ də horokum. Amma mətaw kita də goŋga.
JHN.7.25	Yaŋ ɗii meɓɓet sə Zerusalem aɓɗaŋ na: Ndəni məs adawkayanən naw bay nak ɓa sa? 
JHN.7.26	Yaŋ tay pel appaka, ɗəf tay nawgəɗ sən zəga ɓa. Ya ɗii gugiriɗ nam asəŋgənək na ndəni Krestu sa? 
JHN.7.27	Amma an Krestu adeke, ɗəf tay nawsən təki adazan ɓa, amma ɗəffaŋka, məsənək təki ade.
JHN.7.28	Pay nani Zezu tay pel sit ɗii adəv gəla metiŋ naw zuliya, aslanək wəlan dayadaya, amna: Kəsən wənək sa, kəsənənək təki nəde sa? Nəde sən kiyu ɓa, amma ɗəf an məs də slənwəŋka təstəssi. Ndəni məs kəsənən ɓa. 
JHN.7.29	Naw nəsənəka, vi səzan nəde, ndən də slənwa. 
JHN.7.30	Yaŋ akayanən karmani, amma ɗəf tay dəɓlan ɓa vi pay nan dəɓəl wəgap tagay ɓa. 
JHN.7.31	Ɗii diiɗa səmbet məs dətafəni, aɓɗaŋ na: An Messiya* adek na wagəɗ sokeneɗ dayki ɗəffəŋ sa?
JHN.7.32	Adan Farisiyenɗe* apprəmən məs ɗii adawpeleŋ aka Zezu də wəseske'e, aslereŋgək dit dayeɗe net məs dəlveŋge asləŋginik məgaŋ gəla metiŋ naw zuliya vi dərmanən gəni. 
JHN.7.33	Zezu Amna: Wanəsaw də munokum suɗike, asna wanəmil aza ɗəf də slənwa. 
JHN.7.34	Wakəkayawəni, kərəwənna ɓa, vi kəɓapən na wəmbat atəki nəsaw ɓa. 
JHN.7.35	Yahudiyenɗe assohonənək ziti: Aŋga adawmbat məɓapna wərəhən ɓaŋ di? Wambat azet Yahudiyenɗe məs dətərayaŋ aweleŋgit Grekɗe vi karban sit wən sa? 
JHN.7.36	Amna: Wakəkayawəni. Amma kərəwənna ɓa, vi kəɓapaŋ na wəgap atəki nəsaw ɓa. Ya mbari aŋgəl wənah də wənnəs di?
JHN.7.37	Pay wəgrak wəzləra, ndəni payan tekteki. Pay nani Zezu asilke, aziwik awaləŋgit ɗiiyi. Apelik də wəlan daya daya, amna: Ko naway məs meme adawdaŋ dəde zawa, wasə, 
JHN.7.38	va wənah na ko naway dətafwa. Məlpeŋge net iŋkile na zeŋgille waymaŋ amakrani va ɗerewel anahə. 
JHN.7.39	Zezu apel wən məkpaŋgaska aka Əmpəs məs ɗii dətafaŋ adawrəhaŋ. Pay nani dəɓəl wərəhaŋ Əmpəs tagay ɓa. Vi Zezu dəɓəl wətoŋ adəv gakdak na Maŋgəlva tagay ɓa.
JHN.7.40	Adan ɗii suweleŋgit ɗii məkkelit apprəmən wəpeliska, aɓɗaŋ na: Gesiŋ, ɗəffəŋ məs kleŋgyi. 
JHN.7.41	Ɗii meɓɓet aɓɗaŋ na: Ndəni Messiya. Ɗii meɓɓet əmpa aɓɗaŋ na: Messiya ade na sə Galile ɓa. 
JHN.7.42	Ɗerewel amna Messiya səza ma əlfa na Davit adawsani, wade sə Betelihem, walaŋ gəla metiŋ məs Davit asani. 
JHN.7.43	Ɗii agohoŋguk aka wənna Zezu. 
JHN.7.44	Ɗii meɓɓet suweleŋgit aŋglaŋ wərmanənni, amma ɗəf tay dərəŋ gən ɓa.
JHN.7.45	Yaŋ məgaŋ gəla metiŋ na zuli nek amilyoŋ azet, dayaɗe net məs dəlveŋge dit Farisiyenɗe, assohotini: Vi mi kəkinən ɓa di? 
JHN.7.46	Azlanənka: Ɗəf tay naw ɓap wəpel va na ɗəf ndak kpak ɓa. 
JHN.7.47	Farisiyenɗe assohotinke: Nokum bo kəŋglaŋ wəsban wərak nan sa? 
JHN.7.48	Ɗəf tay səmbet ɗii gugiriɗ namə, walla suweleŋgit Farisiyenɗe məs dətaf sa? 
JHN.7.49	Say ɗii ɗiɗerɗe dətafəni, vi dəsənən ma henziŋ ɓa, məray gitiŋ. 
JHN.7.50	Nikodemus məs naweleŋgit Farisiyenɗe nadaka, an məs dəmbat təl taka aza Zezu, nan apsit na: 
JHN.7.51	Ma henziŋ dəpan tive nawtaw kita aka ɗəf məza wəssohon ɓaɓa, məsən an agəɗ ɓa. 
JHN.7.52	Azlan sənənka: Nok bo ɗəf na Galile kənan sa? Aŋɗan ɗerewel ɗa, wa kərah məs kleŋ ko taka dəde sə Galile ɓa. 
JHN.7.53	[Yas ko naway ambatək eŋgil anan da.
JHN.8.1	Amma Zezu ambatək aka gərəm na hereme. 
JHN.8.2	Də mompum pum amilik adəv gəla metiŋ naw zuliya*, ɗii azoŋguk azani. Atəŋgək wəpelsiti. 
JHN.8.3	Yaŋ məsənaŋ zəga na ma henziŋ dit Farisiyenɗe* akiyaŋ sənənək guluk məs armaŋ daɗɗa mana'a. Aziw gətənək abet ɗii pakə, 
JHN.8.4	Apsənən Zezu na: Mərbə zəga, gulukəŋ daɗɗa mana'a mərəmta. 
JHN.8.5	Moyis aɗi səmək wənnan adəv ma henziŋ məskət gən guluk zemvit vakəs dit kuneŋge. Ya nok mbar kənah di? 
JHN.8.6	Anahəŋ vas na vi kaw rakani, dərəhaŋ gən tive na wəliyən akani. Amma Zezu aɓeke, averik afuŋ dəppərəm vani. 
JHN.8.7	Yaŋ asbanən də wəssohoni, Zezu asilke, apsit na: Ɗəf səmbokum məs dəgəɗ ɗaah mambray ɓa dəskət dabəŋ də gərma. 
JHN.8.8	Yaŋ aɓe əmpa, averik afuŋ dəppərəm vani. 
JHN.8.9	Adan apprəmən wənəska, ambataŋgək taka taka pakə, ɗii gugiriɗ dədoŋ dabəŋ. Say Zezu dəpəl katər gəni, gəm ndət ziwe abani. 
JHN.8.10	Yaŋ Zezu aslan kini assohu: Ngahəŋ ɗii nek di ɗakə? Ɗəf tay dəslbuk də kita ɓa sa? 
JHN.8.11	Guluk təzlanəka: Ɗəf tay dəslbu də kita ko taka ɓa mərbə zəga. Zezu amna: Naw bo, nətaw na kita akok ɓa. Doko, amma kədaɗɗa ɗaah mambray ɓa.]
JHN.8.12	Zezu apel sitik ɗii əmpa, amna: Əntə təki babar na duniya. Ko naway dəsbawa warah təki babar vi zeŋgilleni, ambat na ara guzli ɓa. 
JHN.8.13	Farisiyenɗe apsənən na: Istatəɗɗa saydawa aka zuko, an məs kəpel tay də sləman ɓa. 
JHN.8.14	Zezu azlansitike: Ko əntatəɗɗa saydawa aka zuwa, saydawa naw goŋgayi, vi nəsənək təki nəde, nəsənək təki məs nədawmbata. 
JHN.8.15	Nokum munokum tatəɗɗaŋ kita də kuket net ɗiiyi, naw na nətaw na kita aka ko naway ɓa. 
JHN.8.16	Ko an nətawək kita aka ɗəf bo kita nan goŋgayi, vi nətaw na katərgu ɓa, amma Affu məs də slənu tay də ina. 
JHN.8.17	Məverni adəv ma henziŋ nokum: An ɗii sula aɗɗaŋgək saydawa taka, saydawa nan gesiŋgi. 
JHN.8.18	Intatəɗɗa saydawa aka zuwa, Affu məs də slənu tayəɗɗa saydawa akawa. 
JHN.8.19	Assohonənka: Aŋgay Affuk van asan di? Zezu azlansitike: Kəsən wən ɓa kəsənən na Affu ɓa'a. Va kəsən wənka, wakəsənən Affa'a.
JHN.8.20	Zezu apel wənnəs na pay adawpel sit ɗii adəv gəla metiŋ naw zuliyi, atəki akoti net ɗeleɗ məs adapsənən Maŋgəlva asəni. Ɗəf tay dətak ɓa, vi pay nan dəɓəl wəzzan tagay ɓa.
JHN.8.21	Yaŋ Zezu anah əmpa: Wanəmbatə, wakəkayawənni, amma wakəmtaŋ adəv mambray nokum. Kəɓapaŋ na wəgap atəki nədadaw ɓa. 
JHN.8.22	Yahudiyenɗe assohonənək ziti: Wambat wəbay zən sa? Vi amna: Kəɓapaŋ na wəgap atəki nədadaw ɓa. 
JHN.8.23	Zezu azlansitike: Nokum sə fuŋ kəzoŋ, naw sə disiŋ nəde. Nokum sə duniya kəzoŋ, amma naw ɗəf na duniya nan ɓa. 
JHN.8.24	Vini nənah sukum: Wakəmtaŋ adəv mambray nokum. Ya an kətafwən na əntə nəsaw ina ɓana wakəmtaŋ adəv mambray nokum. 
JHN.8.25	Assohonənka: Nawa kənan di? Zezu apsit na: Intatə nahsukum daga wətəŋ nani. 
JHN.8.26	Gesiŋ, wən tay diiɗa nawnah sukum, məs nawtaw kita akokum. Amma ɗəf məs də slənu də goŋgayi adawnaha, əntatərban sən duniya an məs nəpprəm səman kaaka'ə.
JHN.8.27	Dəpprəmanən na wənna Affən adawpel siti ɓa. 
JHN.8.28	Yaŋ Zezu apsit na: An kətələnək Wətən Ɗəffa*, wakəsəŋgən na əntə məs nəsaw ina, wakəsəŋgən na nəgəɗ na ko mi də an məs nəɗisən kiyu ɓa, amma an məs Affu arbə suwa anan nədawpele. 
JHN.8.29	Ɗəf məs də slənu tay də ina, appaw na katərgu ɓa, vi pay pak əntatəɗɗa an məs aŋgələ. 
JHN.8.30	Adan Zezu apel vaska ɗii diiɗa atafənənka.
JHN.8.31	Yaŋ Zezu apsit Yahudiyenɗe məs dətafnən na: An munokum tatəsban an nədawnah sukum asna wakəkpaŋgaŋ gewleɗ naw gesiŋ. 
JHN.8.32	Wakəsəŋgən goŋga, goŋga tam wamokum səka balam nokum. 
JHN.8.33	Azlan sənənka: Nam kirtin Abraham mənani məsam ɗaah balemɗe na ɗəf ɓa. Mbari kənah səm gən na. Wakəkpaŋgaŋ məza balemɗe ɓa di? 
JHN.8.34	Zezu apsit na: Gesiŋ nədawnah sukum. Məgəɗ mambray pak balam na mambrayi. 
JHN.8.35	Balam asana wətən affən gəla ɓa, amma wətəni wasan adəv gəla nan ha faɗə. 
JHN.8.36	An Wətən amokuməka, asna məmokumi gesiŋ. 
JHN.8.37	Nəsənka munokumtə kirtin Abraham. Amma munokumtatə kayawən kawbaywa. Vi kətafən wəpel naw ɓa. 
JHN.8.38	An məs Affu arbə su nədawpele, amma nokum munokum tatəɗɗa an məs affukum dənah sukum ɓa.
JHN.8.39	Apsənən na Abraham mi affəmə. Zezu apsit na: Va kirtin Abraham kənanaŋ gesiŋ, wakəɗɗanən wəza an məs agəɗə. 
JHN.8.40	Naw əntatəka wəpel sukum goŋga an məs nəpprəm səmma Maŋgəlva. Də as pak munokum tatə kayawən kawbaywa. Aski məs Abraham dəgəɗ ɗaah ɓa. 
JHN.8.41	Munokum tatəɗɗanən wəza na affukum. Azlan sənənka: Nam sulomɗe mənan ɓa, nam Affəm tay taka, ndəni Maŋgəlva. 
JHN.8.42	Zezu azlansitike: Va Maŋgəlvayi Affukum gesiŋ na, wakəŋgluwəni, vi səza Maŋgəlva nəde, nədek azokum, nəde də an nəɗi sən kiyu ɓa, amma ndən də slənwa. 
JHN.8.43	Vi mi kapprəmanən məs nədawnah sukum ɓa di? Vi wəpak sləmokum ambra wəpel naw tuwãhyi azokum. 
JHN.8.44	Ibilisayi affukum, mokum aka wəɗɗa an məs affukum aŋgələ. Ndəni məbay gəbaya daga wətəŋ nani, dənah ɗaah goŋga ɓa, goŋga taya makran ɓa. An munokum tatə peleŋ hĩnyaw, zəga nan kəgəmaŋ, vi məwə hĩnyawi vi affən hĩnyawyi. 
JHN.8.45	Amma naw əntatə pel goŋga, vi ni kaŋglaŋ wənnaw ɓaŋka. 
JHN.8.46	Naway səmbokum məs naɗɗa saydawa akaw vi nəgəɗ mbrayen di? Amma ya an goŋga nədawnaha, vi mi kawtafwən ɓa di? 
JHN.8.47	Ɗəf na Maŋgəlva wapprəm wəpel na Maŋgəlva. Amma nokum ɗii na Maŋgəlva kənanaŋ ɓa, vi kapprəmən wəpel nan ɓa.
JHN.8.48	Yahudiyenɗe anah sənən Zezu na: Goŋga mənah ɓa sa? Mə Samariya kənani, mitemuk kənani. 
JHN.8.49	Zezu azlansitike: Mitemu nan ɓa. Amma Affu nəda gakdakani, nokum bo munokum tatəzelewəni. 
JHN.8.50	Nəkay na gakdak sən kiyu ɓa. Ɗəf tay taka məs dədawkay su gakdaka, ndəni mətaw kita. 
JHN.8.51	Gesiŋ nədawnah sukum: Ko naway dəsban wəpel nawa, amtə na ɓa. 
JHN.8.52	Yahudiyenɗe apsənən na: Kakaŋ məsənək kana mitemuk kənani. Abraham amtəka, məs kleŋɗe bo amtaŋka, nok kənah gən na: Məs dəsban wənnaw na amtə na ɓana, 
JHN.8.53	Abraham dəhəməŋ amtəka, azok na kədayək kiyən də gakdak sa? Məs kleŋɗe bo amtaŋka, nok kan ka nawa kədawla zuk di? 
JHN.8.54	Zezu azlanka: An nəgakdakanək zuwa gakdak naw tay də sləman ɓa. Ɗəf na gakdakaw tay Affuwa, məs kənahaŋ na Maŋgəlva nokumi. 
JHN.8.55	Amma kəsənən ɓa, naw nəsənka. An nənahək na nəsən ɓa, nəŋgələ kpaŋ məs hinyaw va munokum. Amma nəsənka, əntat wəsban wənnani. 
JHN.8.56	Abraham dəhəkum zən anekək nawla pay nazaawa, awlaka anekenək zəni. 
JHN.8.57	Yahudiyenɗe apsənən na: Kəɓəl wəgap wəsva kaklaw sle tagay ɓa, yaŋ kəmna kulak Abraham? 
JHN.8.58	Zezu azlansitike: Gesiŋ nədawnah sukum: Daga məwani Abraham ɓa, əntatə. 
JHN.8.59	Yaŋ andenin kuneŋge vi kaskani. Amma Zezu aɗamanək zəni, agilik sədəv gəla metiŋ naw zuliya*.
JHN.9.1	Adan Zezu atoŋ kəla təki maɓɓani, awlak ɗəf muwan daŋgar. 
JHN.9.2	Gewleɗ nan assohonənka: Mərbə zəga, vi mi muwa ɗəffəŋ daŋgar di? Vi mambray nan sa? Walla vi mambray net migilni? 
JHN.9.3	Zezu azlanəka: Vi mambray nani ɓa, vi mambray net migilni ɓa bo, məwan daŋgar ɓa. Agəɗ vasna vi sembe na Maŋgəlva dərbə gən azani. 
JHN.9.4	Adan kapayi tagay, say məɗɗa səm wəzeɗe na ɗəf də slənwa. Dəfəɗ go'oy, pay nan ɗəf tay dədawɓap wəɗɗa wəza ɓa. 
JHN.9.5	Pay nəsaw a duniya, əntə təki babar nani. 
JHN.9.6	Dərɓaga Zezu apel wənnəska. Atəfək mefɗe afuŋgu alɓanək dələv dənɗaŋ suɗike, akipik aka hara daŋgar naka, amna: 
JHN.9.7	Dokkuɗa a pe'e məs adawyaŋ na Silowama. Va wənah məs məyan na masləŋ. Daŋgar ambatək adaka, aɗak harani, amilke, tayula.
JHN.9.8	Adan megeŋgiɗin dit ɗii məzulanən daŋgla zəga aba tive, aɓɗaŋ na: Ɗəffəŋki dədawsan aba tive wəŋgla zəga nak ɓa sa? 
JHN.9.9	Ɗii meɓɓet aɓɗaŋ na: Ndəni. Ɗii meɓɓet aɓɗaŋ na: Awwo, ndəni ɓa, amma ɗəffi dəgil va ndəni. Amma ndən sən kiyən amna: Əntə. 
JHN.9.10	Assohonənka: Mbarmbari horok akol di? 
JHN.9.11	Azlansitike: Ɗəf məs adawyaŋ na Zezu dəlaɓ dələv suɗike akip arawa, anah su na: Dokkuɗa a pe'e na Silowama. Nəmbat adaka, nəɗaka, haraw akolko. 
JHN.9.12	Assohonənka: Aŋgay ɗəf nan asan di? Azlansitike: Nəsən ɓa.
JHN.9.13	Akanənək daŋgar nak azet Farisiyenɗe. 
JHN.9.14	Vi pay məs Zezu allaɓ dələv akip ara daŋgar, haran akolu, dəpas pay naffeti*. 
JHN.9.15	Vini, Farisiyenɗe assohonən daŋgar: Mbarmbari agəɗ di, kədawla kakaŋ di? Azlansitike, dələv akip suɗike arawa, nəɗa, haraw akolu. 
JHN.9.16	Ɗii meɓɓet səret Farisiyenɗe aɓɗaŋ na: Məgəɗ zəga vaska dəde səza Maŋgəlva ɓa, vi dərma wənna pay naffet ɓa. Amma ɗii meɓɓet aɓɗaŋ na: Mbarmbari ɗəf adawɓap wəɗɗa zemvit sokeneɗ ves va məs mambrayi di? Agayaŋgək awalaŋ ziti.
JHN.9.17	Farisiyenɗe assohonənək daŋgar əmpa: Kəmna akol sukuk horoko, nok mbar kənah akan kandi? Amna: Ɗəf van məs kleŋgiyi. 
JHN.9.18	Amma ɗii gugiriɗ net Yahudiyenɗe dəŋgereŋ wətaf wənna daŋgar na, daŋgaryi laŋka haran akoluk kakaŋ ɓa. Ayeninik migilni. 
JHN.9.19	Assohotinke: Ɗəffəŋ wətukumi sa? ya mbari adawla kakaŋ di? 
JHN.9.20	Migilin azlanənka: Məsənka wətəmi, məwan daŋgari bo. 
JHN.9.21	Amma məsən va haran akol ɓa, məsən ɗəffan dəkolsən ɓa'a. Məssohoni, nan bo metiŋgini, wazlansən kiyən. 
JHN.9.22	Migilin anəhaŋ vas na vi tahəŋ wəgeslne'eŋ, sit ɗii gugiriɗ net Yahudiyenɗe. Vi ɗii gugiriɗ net Yahudiyenɗe aslereŋgək na, an ɗəf asənək na Zezuwi Messiya* wagil gənən sədəv gəla nawpel wənneti. 
JHN.9.23	Vini migilin anahaŋ na: Metiŋgini wazlansən kini.
JHN.9.24	Farisiyenɗe ayanənək daŋgar ma sula'ən, apsənən na Maŋgəlva tayəpprəm suko anah goŋga. Nam məsənək ɗəffəŋka məs mambrayi. 
JHN.9.25	Azlanəka: Naw na, wanəsən ɓa an məs mambrayi walla tay də mambray ɓa. Amma an məs nəsən harana: Daŋgar nan laŋka, kakaŋ əntatə ula. 
JHN.9.26	Assohonənka: Mi agəɗ suk di? Mbarmbari akol suk horok di? 
JHN.9.27	Azlanəka: Nənah sukuməka daga farə, amma kəpprəmən maw ɓa. Vi mi kəŋglaŋ wəpprəmən əmpa'a di? Walla nokum bo mokum aka wəkpaŋ gewleɗ nan sa? 
JHN.9.28	Aranənənka: Aɓɗaŋ na: Əstə gawla nani, nam gewleɗ na Moyis mənani. 
JHN.9.29	Məsənək na Maŋgəlva apel sənək Moyis amma nan na məsən təki ade ɓa. 
JHN.9.30	Azlansitike: Aye, sokene. Kəsəŋgən təki ade ɓa, ya yas akol suwək harawa. 
JHN.9.31	Məsənəka Maŋgəlva azlansəna məs mambray ɓa, amma tay zlansit məzu gakdakənəni, məzəsbanən wəŋgla nani. 
JHN.9.32	Daga wətəŋ na duniya, ɗəf tay dəpprəm ɗaah na ɗəf akoluk hara ɗəf məwan daŋgar ɓa. 
JHN.9.33	Va ɗəffəŋ səza Maŋgəlva ade ɓa aɓap na wəɗɗa zəga ko suɗike ɓa. 
JHN.9.34	Apsənən na: Istatə adəv mambray daga muwoko, mokaka wərban səm zəga sa? Agil gənənək sədəv gəla nawpel wənnet Yahudiyenɗe.
JHN.9.35	Adan Zezu apprəm na agil gənənka, a akayanəka, assohonəka: Kətafək Wətən Ɗəf* sa? 
JHN.9.36	Azlanəka: Mərbə zəga, anah suwa naway di? Vi nətaf gəni. 
JHN.9.37	Zezu apsən na: Istatə ulani, ndən dədawpel suk kakaŋka. 
JHN.9.38	Amna: Ɗəfdaya, nətafəka. Akdukuk takpran aba Zezu.
JHN.9.39	Yaŋ Zezu amna: Nəde a duniyaŋ na vi kaɗɗa kitayi, vi deŋgerɗe dulaŋ gəni, məs heret bo dətippeŋ gəni. 
JHN.9.40	Yaŋ Farisiyenɗe məs na maŋgavan apprəmən vaska, assohonənka: Nam bo deŋgerɗe mənan sa? 
JHN.9.41	Zezu apsit na: Va deŋgerɗe kənanaŋ ɓa, asna munokum tat də mambray ɓa. Amma munokum tatə nahaŋ na: Mənam tatə ula. Vini mambray nokum tay.
JHN.10.1	Yaŋ Zezu apelək wən məkpaŋga, amna: Gesiŋ nədawnah sukum: Ko naway dətoŋ agazlaŋ net timeŋgiɗ məza kla madamba ɓa, amma atoŋguk dəmba zlava atoŋguk agazlaŋ, ndəni mahala, məvoŋ tiveyi. 
JHN.10.2	Amma məs dətoŋ kla madamba, ndəni məzutaɗa net timeŋgiɗi. 
JHN.10.3	Məzutaɗa wakol sit madamba, timeŋgiɗ bo wapprəmən wəlani. Waye timeŋgiɗ nan pak də iya neti, vi kawket amawtaɗa. 
JHN.10.4	An agil gitik pak appaka, watoŋ abeti, timeŋgiɗ bo wasbanəni vi asəŋgənək wəlani. 
JHN.10.5	Amma asbanən na ɗəf məs də sənən ɓaɓa, wageslne'eŋ sənəni, vi dəsənən wəlan ɓa.
JHN.10.6	Zezu apel sitik wən məkpaŋgaska, amma dəpprəmən na aka mi apel sit di ɓa.
JHN.10.7	Zezu aməsək wənaha: Gesiŋ nədawnah sukum: Əntə madamba na gazlaŋ net timeŋgiɗi. 
JHN.10.8	Ɗii məs dəzoŋ dabəŋ kiyu pak məheleŋɗeŋgeŋ məvoŋgoŋ tiveŋ, amma timeŋgiɗ dəpprəmən wəlet ɓa. 
JHN.10.9	Əntə madamba, ko naway dətoŋ də ina wakohu. Warah wətoŋ də wəgilya, warah wəzəma. 
JHN.10.10	Məhala nan wəzzan na say kawhala, kawbay zəga kawray gəni. Naw nəde na vi ɗii dərəhaŋ gən zeŋgille məs nawrəh zit dəndən.
JHN.10.11	Əntə məzutaɗa mogoni. Məzutaɗa mogoni tayəpsən zeŋgillen sit timeŋgiɗ nani. 
JHN.10.12	Amma məzutaɗ vi arya, timeŋgiɗ nanəŋ ɓa, məzutaɗa mogoni ɓa. An awlak kəra muya tayə zani, wanzani, wapet timeŋgiɗi. Asna kəra muya wazla a aketi watray giti. 
JHN.10.13	Wanzani vi məzutaɗa nawrəh aryayi kaaka'ə, məssan dit timeŋgiɗ ɗaah di. 
JHN.10.14+JHN.10.15	Əntə məzutaɗa mogoni, nəsinik timeŋgiɗ nawa, timeŋgiɗ naw bo asənwənka. Va Affən asənwa, vaski bo nəsəna. Nəpsənək zeŋgillew vi timeŋgiɗ nawa. 
JHN.10.16	Timeŋgiɗ naw tahəŋ meɓɓeti, tahəŋ ara ngaɓa aŋ ɓa. Say nəkiyi gən enet əmpa, wapprəmən wəllawa, wakpaŋgaŋ ngaɓa taka, məzutaɗa taka.
JHN.10.17	Affu aŋgələuwəka, vi nəpsənək zeŋgillewa vi kaw məssa wərahən meleketen əmpa. 
JHN.10.18	Ɗəf tay naw ɓap wəgəm zeŋgillew ɓa, əntə nədapsən də əŋgla nawa. Intat də sembe napsəni, əntat də sembe nawsil gən meleketeni. Aski an Affu aɗi su wənnan naɗɗa.
JHN.10.19	Vi wənnəski Yahudiyenɗe agayaŋ awalaŋ ziti. 
JHN.10.20	Ɗii diiɗa suweleŋgit aɓɗaŋ na: Mitemni, dərway, vi mi kədapprəmən man di? 
JHN.10.21	Ɗii meɓɓet aɓɗaŋ na: Ɗəf mitemin apel na vaŋ ɓa. Witem wa ɓap kawkol heret deŋgerɗe sa?
JHN.10.22	Yaŋ pay nani pay naɗɗa salala aza gəla metiŋ a Zerusalemmi, mawalayi. 
JHN.10.23	Zezu abalək adəv gəla metiŋ naw zuliya* amba genzek na Salmoŋ. 
JHN.10.24	Yahudiyenɗe akaraŋgək kini, apsənən na: Dewɗe kədaw boton səm gəkgrəŋ nam aka wən nok di? An əstə Messiya* na anah səm təstəs kpak ɗa. 
JHN.10.25	Zezu azlansitike: Nənah sukumək daga farə, amma kətafwən ɓa. Wəzeɗe məs nəgəɗ də sembe na Affuwa, tayəɗɗaŋ saydawa akawa. 
JHN.10.26	Amma kətafaŋ ɓa, vi munokum tat aret timeŋgiɗ naw ɓa. 
JHN.10.27	Timeŋgiɗ naw tahəŋ wəpprəmən wəlawa, nəsinike tahəŋ wəsbawəni. 
JHN.10.28	Intatəpsit zeŋgille məs nasa faɗə, amtaŋ na ɓa. Ɗəf tay nawtefit səvaw ɓa. 
JHN.10.29	Affən məs dipsiwe adayək ki zəga pak də daya, ɗəf tay naw mohit səva Affən ɓa. 
JHN.10.30	Ina gəm Affən taka mənanni.
JHN.10.31	Yaŋ Yahudiyenɗe andenin kuneŋge əmpa vi kaskani. 
JHN.10.32	Amma Zezu apsit na: Nəgəɗək wəzeɗe moget diiɗa abokum də sembe na Affuwa. Wəza awani kan səmbet kəŋglaŋ wəskuwən akan kan di? 
JHN.10.33	Yahudiyenɗe azlanənka: Məŋgəl wəskuk vi wəzeɗe moget ɓa, amma vi kəpel mbrayen aka Maŋgəlva. Is ɗəffa, amma yaŋ kədaɗɗa zuk na va Maŋgəlva kənani. 
JHN.10.34	Zezu azlansitike: Məverni adəv ma henziŋ nokum: Maŋgəlva amna: Munokum maŋgəlveɗi. 
JHN.10.35	Məsənka an məverin kawzar gəni ɓa. Maŋgəlva ayek ɗii məpprəmaŋ wəpel nani maŋgəlveɗi. 
JHN.10.36	Amma nawa, Maŋgəlva awelwəka, aslənwək a duniya. Mambray kədaw nahaŋ na əntatə pel mbrayen aka Maŋgəlva di, vi nənah na Wətən Maŋgəlva* nani sa? 
JHN.10.37	Ya an məs nədaɗɗaŋ wəzeɗe na Affuwəŋ ɓa, asna kədawtafwən ɓa. 
JHN.10.38	Amma an wəzeɗe na Affuwəŋ, gesiŋ, ko kətafwən anaw ɓa, mətaf wəzeɗe naw van dayday kana, vi kəsəŋgən gən na Affu taya dəffuwa, naw van bo əntat adəv Affəni!
JHN.10.39	Yaŋ akayaŋ tive narman əmpa, amma akohuk səveti.
JHN.10.40	Zezu ambatək dəgar ki məlpa na Zordan əmpa, atəki məs Zaŋ agəɗ baptem, asanək adaka. 
JHN.10.41	Ɗii diiɗa azoŋguk azani. Aɓɗaŋ na: Zaŋ dəgəɗ sokene ko taka ɓa, amma an apel aka ɗəffəŋ pak goŋgayi. 
JHN.10.42	Ɗii nadak diiɗa atafənka.
JHN.11.1	Ɗəf maɓɓan tay iya nan na Lazar gbəgba'yi. Ɗəf na Baytaniyayi, walaŋ gəla məs Mari dət Marta milmiŋgiɗin məgiliŋgit asoŋ. 
JHN.11.2	Mari ndətə məs təman tursan aka təl Ɗəfdaya, təɗɗan də muhur kita. Lazar məlmətti gbəba'a. 
JHN.11.3	Məlmiŋgiɗin məguliŋgit sula nek asləŋgaŋgək ɗəf aza Zezu, dənah sən gən na Ɗəfdaya baynok tay gbəgba'a. 
JHN.11.4	Adan Zezu apprəm labara nani, amna: Gbəgba na Lazar abay na ɓa, amma warban sembe na Maŋgəlva, də wərban gakdak na Wətən Maŋgəlva*.
JHN.11.5	Zezu aŋglutək Marta dət Mari gəm Lazar. 
JHN.11.6	Adan apprəm na Lazar gbəgba'yi anziyək pay sula əmpa atəki məs asani. 
JHN.11.7	Yaŋ Zezu apsit gewleɗ nan na: Məmil səm aka dələv na Zude. 
JHN.11.8	Yaŋ gewleɗ nan azlan sənən na: Mərbə zəga məvoŋgi səza Yahudiyenɗe adaw koyokun naskuk də kuneŋge ɓa, yaŋ kədaŋgla wəmilya adaka? 
JHN.11.9	Zezu azlanka: Ler tay klaw kiyən sula adəv wəsɓəta ɓa sa? An dəf tay wədaw kapaya, aŋgbay na ɓa, vi tayula təki babar na duniya. 
JHN.11.10	Amma an ɗəf tay wədaw dəfɗa, waŋ gbayə vi təki babar taya zan ɓa. 
JHN.11.11	Zezu apel sit wənəska yaŋ aməs wənah na: Baynam Lazar aleŋke, amma wanəmbat wəfɗaahanni. 
JHN.11.12	Gewleɗ azlanənək na: Ɗəfdaya an wəleŋgi na wafɗaahə. 
JHN.11.13	Zezu aŋgəl wənah sit kəta na Lazar amtaka, amma azet gewleɗ na aka wənnet sin adawpel gesiŋ. 
JHN.11.14	Zezu anah sitik kotak kana: Lazar amtəka. 
JHN.11.15	Amma vi wən nokum əntatə neken zuwa vi əntat adak ɓa, vi kətaf wən gəni. Asna, mədamsa zani. 
JHN.11.16	Tomas məs adawyaŋ na meseŋge apsit gewleɗ meɓɓet na: Nam van mədaməs adaka, məmtə gən də mərbə zəgaŋka.
JHN.11.17	Adan Zezu agap a Baytaniya, arəhək Lazar məndəkni, agəɗək pay poɗo adəv magamasə. 
JHN.11.18	Baytaniya go'oy də Zerusalem, va kilometər hoku. 
JHN.11.19	Yahudiyenɗe azoŋguk diiɗa azat Marta dət Mari vi kaw ɓət git aka wənna məlmit dəmtəŋka.
JHN.11.20	Adan Marta təpprəm na Zezu adeke, təmbatək wələmsəni amma Mari təsatək eŋgili. 
JHN.11.21	Marta təpsən Zezu na: Ɗəfdaya va istataŋ na kəta məlmu wamtə kəta ɓa. 
JHN.11.22	Amma nəsənəkana, ko kakaŋka, Maŋgəlva wapsuk məs kəssohon pakə. 
JHN.11.23	Zezu apsət na: Məlmuk wasili kawsan madarani. 
JHN.11.24	Marta təzlanəka: Nəsənka wasili, kawsan madarani pay wəsilya net ɗii mimtiti, pay wəgrak dəlva.
JHN.11.25	Zezu apsət na: Əntə wəsilya səka əmta, nawsil git ɗii məs dəmtaŋ dəsoŋ gən madereti. Ko naway dətafwa wasan madarani, ko an amtəka. 
JHN.11.26	Ko naway məs madarani dətafwa amtə na ɓa. Kətafək sa? 
JHN.11.27	Marta təzlanəka: Haa'aw nətafəka əstə Messiya*, Wətən Maŋgəlva, məs dəde a duniya.
JHN.11.28	Dərɓaga wənnəska, Marta təmilik azat məlməta Mari, tənah sətək Məɗama: Mərbə zəga adeke, tay yuko. 
JHN.11.29	Adan Mari təpprəma təsilik go'u təmbatək aza Zezu. 
JHN.11.30	Zezu dətoŋ awalaŋ gəla tagay ɓa, taya təki məs Marta təlləm dəndən naka. 
JHN.11.31	Yahudiyenɗe məs dəsoŋ eŋgil dət Mari vi kaw ɓət gəta awlətənək təsilik go'u, təgilik də kakara, asbatənka. Azet na amagamas tədadat vi kawhəm adaka.
JHN.11.32	Mari tədek atəki məs Zezu asani, tulaka, təskək morkoyo amba təlni, təpsən na: Ɗəfdaya, va istat aŋ na, məlmu amtə na kəta ɓa. 
JHN.11.33	Zezu awlətək tatəhəma, Yahudiyenɗe məs dəzoŋ dəndət pak tahəŋ wəhəmaŋ. Asiripik zəni. 
JHN.11.34	Assohotike: Aŋga kəndəkən di? Azlan sənənka: Ɗəfdaya, ade awla. 
JHN.11.35	Zezu ahəmək dit sinni. 
JHN.11.36	Yahudiyenɗe aɓɗaŋ na: Mula va aŋgluta. 
JHN.11.37	Amma ɗii meɓɓet aɓɗaŋ na: Ndəni məs dəkol heret deŋgerɗe nak ɓa sa, aɓap na wəkoh gən Lazar səma əmta ɓa sa?
JHN.11.38	Zezu aməsək wəsirip əmpa, ambatək amagamasə. Bətəŋ na milɓeyi magamas vani. 
JHN.11.39	Zezu amna: Məkol gərma. Marta akən məlməni təmna: Ɗəfdaya kakaŋkəs na wafoku, agəɗək pay poɗo adəv magamasə. 
JHN.11.40	Zezu apsət na: Nənah suk ɓa sa an kətafək na, akula gakdak na Maŋgəlva ɓa sa? 
JHN.11.41	Akolənək gərəm naka. Zezu aslanək haran a disiŋ, amna: Affuwa, nəgəɗ sukuk soko vi kəpprəmək mawa. 
JHN.11.42	Nəsənka istat əpprəm maw pay pakə, amma nənah vas na vi ɗii məs dəkaraŋ kiwiŋki vi dətafaŋ gən na is kəslənwa. 
JHN.11.43	Adan apel wənəska, anahək də wəlan daya daya: Lazar agili. 
JHN.11.44	Gəbay agilginik vani də tələn tay mətwəɗən də gabaga, haran pak mətərən də lukutu. Zezu apsit ɗii na: Məpparsəni, məppan dəllə.
JHN.11.45	Yahudiyenɗe diiɗa məs dəzoŋ azat Mari awlanən məs Zezu agəɗə, atafənka. 
JHN.11.46	Amma ɗii meɓɓet səmbet ambataŋgək azet Farisiyenɗe*, anahsitinik an məs Zezu agəɗ pakə. 
JHN.11.47	Farisiyenɗe dit dayeɗe net məs dəlveŋge aslerinik meti, aɓɗaŋ na: Mbar mədaɗɗa di? Vi ɗəffəŋ tayəɗɗa sokeneɗ diiɗa. 
JHN.11.48	An məppanək tayəɗɗan vaska, ɗii pak watəfəni. Asna Romeɗe məs də sembe watoŋgoŋ wənnani, waray gənən gəla metiŋ naw zuliya* dit ɗii nan pak warayaŋ. 
JHN.11.49	Ɗəf taka səmbeti məs iya nan na Kayafas, ndəni daya net məs dəlveŋge də wəsva nani, apsit na: Nokum kapprəmaŋ wən ko suɗike ɓa. 
JHN.11.50	Kaw sənən na ɗəɗaah ɗəf taka dəmtə viyit ɗii pakə, ki ɗii pak wəzaŋ ɓa sa? 
JHN.11.51	Ɗəfəs dəpel wənəs də wəsən nan ɓa. Amma ndəni, daya net məs dəlveŋge də wəsva nani, agəɗək kleŋ: Zezu wamtə viyit ɗii net Yahudiyenɗe pakə. 
JHN.11.52	Viyit ɗii netiŋki kaaka' ɓa, amma vi kaw sepet kirtin Maŋgəlva məs dətərayaŋ aka dələv pakə.
JHN.11.53	Daga pay dəpaski ɗii gugiriɗ net Yahudiyenɗe aslereŋ aka kuket nawbay Zezu. 
JHN.11.54	Vi vaski Zezu dəbbal ɗaah aweleŋgit Yahudiyenɗe appaka ɓa. Ambatək atəki amaŋgava muya, na walaŋ gəla məs adawyaŋ na: Efrayim, adakki anzi dit gewleɗ nani.
JHN.11.55	Wəzləra net Yahudiyenɗe məs adawyaŋ na wəzləra na Paska* go'oy, ɗii na aka dələv temtem anzoŋguk a Zerusalem daga wəzləra dəbɓəl ɓa, vi kaw salalan ziti dəsoŋ gən məza də mambray ɓa. 
JHN.11.56	Akayanənək Zezu pay nan adəv gəla metiŋ naw zuliya, assohonənək ziti: Mbar kəda ɗumonən di, wade awəzləra van sa? Wala ade na ɓa sa? 
JHN.11.57	Ɗii gugiriɗ net məs dəlveŋge dit Farisiyenɗe aɗinenek wenani, an ɗef asənək ateki mes Zezu asani, say dənah sit gəni dərmanen gəni.
JHN.12.1	Dəpas apələk pay slire naɗɗa wəzləra na Paska*. Zezu ambatək a Baytaniya awalaŋ gəla na Lazar məs Zezu asil gən sətəki əmta. 
JHN.12.2	Aɗɗaŋ sənənək zəga nawzəm adaka, daga Zezu adawzəm də Lazar may dit ɗii məyet meɓɓeti, Marta tatəpsit waya. 
JHN.12.3	Yaŋ Mari təgəm tursan an tuwãh diiɗa də dədak litər, məslahan də gaŋgəlya an mogoni: Təmanək aka təl Zezu, yaŋ təɗɗan də muhur kita. Gədəv gəla pak aknahək də məŋgənən. 
JHN.12.4	Zuda Iskariyot, məs naweleŋgit gewleɗ na Zezu, an məs nawzəm kiyən amna: 
JHN.12.5	Vi mi məvəlni tursannəŋ deleɗ na təbəs səkat hoku kapsit məs saheŋɗe ɓa di? 
JHN.12.6	Dənah vi ula saha aket məs saheŋɗe ɓa, amma vi məhalayi. Ndəni mərəm deleɗi, tayəhal deleɗ məs məzeɓet avani. 
JHN.12.7	Amma Zezu amna: Kədaɓlatən ɓa təɗɗak dabəŋ an məs adaɗɗaŋ daw ndəkwəni. 
JHN.12.8	Məs saheŋɗe wasoŋ də munokum ha faɗə, amma naw nəsaw na də munokum ha faɗ ɓa.
JHN.12.9	Yahudiyenɗe diiɗa apprəmənək na Zezu taya Baytaniya. Ambataŋgək adaka, vi Zezuwi kaka ɓa, amma ambataŋ vi kawla Lazar məs Zezu asil gən sətəki əmta. 
JHN.12.10	Dayaɗe net məs dəlveŋge akayaŋgək tive vi kawbay Lazar tamə. 
JHN.12.11	Vi wənani Yahudiyenɗe diiɗa apetinik dayaɗe net məs dəlveŋge, atafənək Zezu.
JHN.12.12	Vit pumpum nani, ngaɓa net ɗii dədazoŋ wəzləra na Paska nak apprəmənən na Zezu wade a Zerusalem. 
JHN.12.13	Akzlohunək kiva wəlaŋga na dubunozi, adoŋguk wələmsəni, tahəŋ wənahaŋ də wəlet daya daya: Gakdak aza Maŋgəlva. Maŋgəlva dəɗɗa zəzay nan aka ɗəf məzəzan zan də iya na Ɗəfdaya! Maŋgəlva dəɗɗa zəzay nan aka məlĩ net Israyelɗe. 
JHN.12.14	Zezu arahək koro apaŋgək akani, va ɗerewel anahə:
JHN.12.15	Geslne daduk ɓa walaŋ gəla metiŋ na Siyona.
JHN.12.15	Awla məlĩ nok tayə zani,
JHN.12.15	tay ka'a aka bəlata na koro.
JHN.12.16	Pay nani gewleɗ nan dəsənən gaban tagay ɓa. Amma adan Zezu atoŋ adəv gakdak na Maŋgəlva, aɗumonənək wənnadəv ɗerewel annah akani, goŋga nan arbanək zən də wəzeɗe neti.
JHN.12.17	Pay Zezu aya Lazar, agil gən sədəv magamasə, asil gən səkəti əmta, ɗii diiɗa tahəŋ adaka. Net bo anahsitinik ɗii meɓɓeti məs awlaŋgə. 
JHN.12.18	Vini ngaɓa net ɗii diiɗa azoŋ wəlmaŋ sənən Zezu, vi apprəmənək wənna sokene məs agəɗə. 
JHN.12.19	Yaŋ Farisiyenɗe*, anahaŋ awalaŋ zit na: An məs agəɗ pak dətər wəray ɓa, yaŋ ɗii pak atəŋgaŋ wəsbanəni.
JHN.12.20	Grekɗe meɓɓet tahəŋ aweleŋgit ɗii dədazoŋ a Zerusalem vi kawzuli sən Maŋgəlva pay nawzləra, 
JHN.12.21	azoŋguk aza Filip ɗəf nawalaŋ gəla na Baytisayda dələv na Galile, apsənən na: Ɗəffa abaah səmə, mammaka ula Zezu. 
JHN.12.22	Filip ambatka, anah sənək Andre yaŋ sulegit pak anah sənən Zezu. 
JHN.12.23	Zezu azlan sitik na: Pay agapək kakaŋka, ka gakdak na Wətən Ɗəf* darban gən zəni. 
JHN.12.24	Gesiŋ nədawnah sukum: An zemve na alkamari məslgani ɓa, an dəmtə ɓa wasan katər gəni. Amma an amtəka, asna waɗi aran diiɗa. 
JHN.12.25	Ko naway dəŋglu zeŋgilleni wazani. Amma ko naway dəzel zeŋgillen a duniyaŋka wakoh gən zeŋgillen ha faɗə. 
JHN.12.26	Ko naway dəŋgəl wəgəɗ su wəza say dəsbawa, vi məza gəɗ su wəza, də san gən atəki məs nəsaw tamə. Ko naway dəgəɗ su wəza. Affu wa gakdakni.
JHN.12.27	Zezu amna: Kakaŋ na makraw atapawəka. Mi nədawnah di? Nənahsən Affu dəkohgu gən səma wəzəm saha an nadəv pay aŋkəŋ sa? Amma gesiŋ nəde na vi nəzəm gən saha adəv pay aŋki. 
JHN.12.28	Affuwa aɗɗa ko mi vi gakdak na iya noko. Yaŋ wəpel ade sə disiŋ, amna: Nəgakdakanəka, wanəgakdakan əmpa bo.
JHN.12.29	Ɗiiyen nadak apprəmənək wəpel nani, aɓɗaŋ na: As buni. Ɗii meɓɓet aɓɗaŋ na: Maslay dədawpelsəni. 
JHN.12.30	Amma Zezu apsit na: Wəpelis dəde viyu ɓa, amma vi kum ade. 
JHN.12.31	Kakaŋki də pay aŋki Maŋgəlva adawtaw kita aka duniya. Kakaŋ na karɓəhni məlĩ na duniyaŋka. 
JHN.12.32	Naw an nəpeŋgək a disiŋ na, wanətiɗ ɗii naw pak azawa. 
JHN.12.33	Də wəpeliski arban zev əmta məs adamta. 
JHN.12.34	Ɗii apsənən na: Məpprəmək adəv ɗerewel na ma henziŋ namə, vasna Messiya* wasan ha faɗə. Ya mbari kədawnah na kaw slani Wətən Ɗəf* a disiŋ di? Naway Wətən Ɗəf van di? 
JHN.12.35	Zezu azlansitike: Təki babar tay də munokum pay suɗike kaka tagay. Mədaw ara təki babar pay məs kəsoŋ də təki babarəŋka, vi guzli adawɗamokum ɓa, vi məzu daw ara guzli asəna təki adadan ɓa. 
JHN.12.36	Vi vaski mətaf təki babar pay kərəhənni, vi kəsoŋ gən ɗii na təki babara.
JHN.12.36	Dərɓaga Zezu apel wənnəska, ambatka aɗɗamək səma hereti. 
JHN.12.37	Ko vi Zezu agəɗ sokeneɗ keret pakə dətafən Zezu ɓa. 
JHN.12.38	Vi kleŋ na Ezay dəsan gən gesiŋ, amna:
JHN.12.38	Ɗəfdaya naway dətaf wəpel nam di?
JHN.12.38	Aza naway Ɗəfdaya arban sembe nan di?
JHN.12.39	Dəɓapaŋ wətəfən ɓa, vi Ezay anahək əmpa na:
JHN.12.40	Maŋgəlva atipik hereti,
JHN.12.40	aynanənək makreti,
JHN.12.40	vi heret adawla ɓa, makret bo adapprəman ɓa,
JHN.12.40	adaw milyoŋ azan ɓa, vi adawmbəl git ɓa.
JHN.12.41	Ezay amna: Vaski va awla gakdak na Zezu, akan apeli.
JHN.12.42	Ko aweleŋgit Yahudiyenɗe bo ɗii diiɗa atafənək Zezu. Amma dərbanən zit ɓa, vi geslne net Yahudiyenɗe, vi ada rohən met sədəv gəla na zuli net Yahudiyenɗe ɓa. 
JHN.12.43	Aŋgluwinik ɗiiyi dayki wəŋgla na Maŋgəlva.
JHN.12.44	Yaŋ Zezu anah də wəlan dayadaya: Ko naway dətafuwa, anaw ataf kaaka ɓa, amma ana ɗəf məs də slənu atafe'e. 
JHN.12.45	Ko naway duluwa awlak ɗəf məs də slənwa. 
JHN.12.46	Nədek a duniya, əntə təki babar na duniya, vi ɗəf məs dətafu pak adawsan ara guzli ɓa. 
JHN.12.47	An ɗəf apprəmək wəpel nawa, ya dəsban ɓa, əntə nawtaw kita akan ɓa, vi nawkoh gən duniya nəde, vi kawtaw kita kani ɓa. 
JHN.12.48	Ko naway dəɓoŋ akawa, dəŋglu wənnaw ɓa, an məs nawtaw kita akan tay. Wən məs nədawpeliŋka, ndəni nawtaw kita akan pay wəgrak dəlva. 
JHN.12.49	Vi nəpel də sembe naw ɓa, amma də sembe na Affən məs də slənwa, ndəni dəda ɗisu məs nədawpele də an məs nədarba. 
JHN.12.50	Nəsənək məs aɗi suwa waki sukum zeŋgille məs nawsan ha faɗə. Tay məs nədapelsən kiyu ɓa, say an məs Affən aɗisu nawpel kaaka'ə.
JHN.13.1	Apələk wəsɓəta taka naɗɗa wəzləra na Paska*. Zezu asənək pay nan agapək napan duniya, kamndan aza Affən. Aŋgluwik ɗii nan na duniya aŋgluwik ha pay nagrak nani.
JHN.13.2	Zezu dit gewleɗ nan tahəŋ wəzəmaŋ moskoya, Ibilisa aɗɗak wəɗum nan amakra Zuda, wətən Simoŋ Iskariyot, vi kawzəm ki Zezu. 
JHN.13.3	Zezu asənka, daga səza Maŋgəlva ade, wamil aza Maŋgəlva əmpa, Maŋgəlva apsənək sembe aka zəga pakə. 
JHN.13.4	Asilik sətəki wəzəm waya, agbukuk lukut nani, aynanək zana. 
JHN.13.5	Yaŋ amet iŋkile adəv tasa, atəŋgək wəskoɓ tilit gewleɗ nani, akəlɓitik iŋkile dəzana məs aynə naka. 
JHN.13.6	Adek aza Simoŋ Piyer. Piyer apsən na Ɗəfdaya wakəskoɓ təlu sa? 
JHN.13.7	Zezu azlansən na: Kəsəna an məs nədaɗaŋ tagay kakaŋ ɓa. Amma akəsən abeŋ suɗike. 
JHN.13.8	Piyer apsən na: Awwo kəskoɓ na təlu ɓa. Zezu apsəna: An nəskoɓ tuluk ɓa na, haran nok taya zaw əmpa ɓa. 
JHN.13.9	Piyer apsən na: Ɗəfdaya, asna kədaskoɓ təlu kaaka ɓa, amma askoɓ vaw də kiyu pakə. 
JHN.13.10	Zezu apsən na: An ɗəf aslayka, wəray tay naslay əmpa ɓa. Say tələn kaaka adoskoɓo, vi zən salalayi. Salala kənanaŋ, amma pak kənanaŋ vas ɓa. 
JHN.13.11	Zezu asənək ɗəf məs nawzəm kini, vi ni anah na: Pak kənanaŋ salala ɓa.
JHN.13.12	Səɓa Zezu agrak wəskoɓ tilti, aguluk lukut nan əmpa, asanək atəki nawzəma, apsit na kəpprəmanənək məs nəgəɗ sukuməŋ sa? 
JHN.13.13	Munokum tatə yəwənna mərbə zəga may Ɗəfdaya, Vaski gesiŋ bo, vi vas nan gesiŋ. 
JHN.13.14	Vi vaski, an mərbə zəga nani, wala Ɗəfdaya, wanəskoɓ təlkum sa, an vaski na aslək kəskoɓən gən təl zukum. 
JHN.13.15	Nəɗɗa vas na wərban sukumi, vi kəɗɗanən gən vaska va nəɗɗa sukum. 
JHN.13.16	Gesiŋ nədawnah sukum: Məgəɗ wəza aday na ki daya nan də daya ɓa, masləŋ bo aday na ki məzu sləŋ gən də daya ɓa. 
JHN.13.17	Kəkaŋ kəsənənka, wakpaŋ zəzay azokum an munokum tatəɗɗanən vaska.
JHN.13.18	Nəpel akokum pak ɓa, nəsinik ɗiiyen nəweli. Amma aslək an ɗerewel apel dəsaŋ gən gesiŋ: Məs dəzəm way də ina ndən dəɓoŋ akawa. 
JHN.13.19	Nənah sukumək daga kakaŋka, daga wənnan dəɓəl wəɗɗa ɓa. Vi an agəɗka kəsənən gən na əntə nəsaw ina. 
JHN.13.20	Gesiŋ nədawnah sukum: Ko naway dətaf masləŋ nawa, atafwəkana. Ko naway dətafwa, atafək ɗəf məs də slənwa.
JHN.13.21	Səɓa Zezu apel wənnəska, makran assanka, amna: Gesiŋ nədawnah sukum, ɗəf taka səmbokum wazəm kiwa. 
JHN.13.22	Gewleɗ nan awlanənək ziti, dəsənən na aka nawa adawpele di ɓa. 
JHN.13.23	Gawla məs Zezu aŋgəl taya maŋgava Zezu. 
JHN.13.24	Piyer Simoŋ amirzi'ik də haran dəssohon gən Zezu aka naway apel di. 
JHN.13.25	Gawla nan assohonək Zezu də wəseske'e, naway di Ɗəfdaya. 
JHN.13.26	Zezu azlanəka: Wanəgul vawa wanərɗa waya sədəv hiluwe, ɗəf məs nədapsəni ndəni. Yaŋ Zezu arɗa way sədəv hiluwe ayopuko aret teɓi apsənək Zudas wətən Simoŋ Iskariyot. 
JHN.13.27	Yaŋ Zudas ataf way mərɗan naka, Satan aguluk a makrani. Zezu apsən na: An məs kəŋgəl wəɗɗa aɗɗa gu'u.
JHN.13.28	Ɗəf tay səmbet ko taka dəpprəm vi mi Zezu anahsən vas di ɓa. 
JHN.13.29	Vi Zudassi mərəm deleɗi, ɗii diiɗa azet na Zezu adaŋgla wənahsən na dokəlbaah zəga dənɗaŋ an məs naɗɗa wəzləra dəndən walla anah na apsit zəga maɓɓan sit məs saheŋɗe. 
JHN.13.30	Yaŋ Zuda ataf way naka agilik gu ləŋgə. Dəfɗi.
JHN.13.31	Dərɓaga wəgilya na Zuda, Zezu amna: Kakaŋ na gakdak na Wətən Ɗəf* arbanək zəni, gakdak na Maŋgəlva bo arbanək zən dəni. 
JHN.13.32	An gakdak na Maŋgəlva arbanək zən adəv Wətəni, Maŋgəlva bo warban gakdak məs Wətən arah sən kini. Vaski adaɗɗani. 
JHN.13.33	Kirtuwa əntat də munokum pay suɗike kaaka tagay. Dərɓagani wakəkayawəni, amma əntatə nahsukum kakaŋ na məs nənah sit Yahudiyenɗe na: Kəɓapaŋ na wəmbat a təki məs nədadaw ɓa. 
JHN.13.34	Yaŋ nəɗi sukumək məs kədaɗɗaŋ meleketeni: Məŋglu zukum. Say məŋglu zukum va nəŋgulukum. 
JHN.13.35	An munokum tatə wəŋgluwən zukum asna ɗii wasən kumən na gewleɗ naw kənanaŋ.
JHN.13.36	Simoŋ Piyer assohonək Zezu: Ɗəfdaya aŋga kədadok di? Zezu azlan sənəka: Kəɓap na wəmbat atəki məs nədadaw kakaŋ ɓa, amma abe aŋ na wakəsbawa. 
JHN.13.37	Piyer apsən na: Vi mi nəsbok na kakaŋ ɓa di? Nəzaɓanək zuwa vi kapsən zeŋgillewa, kamta viko. 
JHN.13.38	Zezu apsən na: Kəzaɓanək zuk napsən zeŋgillok viyu gesiŋ sa? Gesiŋ nədawnah suko: Ha gəmnda adawhəm paa man taka wakənah təl hoku kəsənu ɓa.
JHN.14.1	Zezu apsit gewleɗ nan na, mokrokum adazlaɓ ɓa. Mətaf Maŋgəlva, mətafuwa. 
JHN.14.2	Gəleɗe tahəŋ diiɗa eŋgil ana Affu da, wanəmbatə, wanəzaɓan sukum təkiya. Va gesiŋgi ɓana nənah sukum na vas ɓa. 
JHN.14.3	An nəzaɓan sukumək təkiya, wanəmil azokum, wanəkukum atəki nawa, vi təki məs nədadawa adak kədosoŋ. 
JHN.14.4	Kəsənənək tive nawmbat atəki məs nədadawa. 
JHN.14.5	Tomas apsən na: Ɗəfdaya məsən təki kədodok ɓa, mbari mədawsən tive nan di? 
JHN.14.6	Zezu azlansən na: Əntə tive an də goŋga də zeŋgille. Ɗəf tay nawrəh wəmbat aza Affu də tive maɓɓan ɓa say də ina. 
JHN.14.7	An kəsən wənka, wakəsənən Affuwa. Daga kakaŋka kəsənənka, kulanənka.
JHN.14.8	Filip apsən na: Ɗəfdaya, arban səm Affən wasan mək azamə. 
JHN.14.9	Zezu apsən na: Filip nənziyək də munokum diiɗa, yaŋ kəmna kəsənu ɓa? Ko naway duluwa, awlak Affuwa. Vi mi kənah na arban səm Affuko di? 
JHN.14.10	Kətaf na əntatə adəv Affuwa, Affu bo taya dəvwa ɓa sa? Wəpel məs nədawpel sukum pakəŋ, səmawi ɓa. Affu məs ana dəvwa, ndəni dədaɗɗa wəza nani. 
JHN.14.11	Mətaf an məs nədawnah sukum pakə: Affu taya dəvwa, naw bo əntata dəvən. An kətafən wəpel naw ɓa, mətaf vi wəzeɗeŋ kan day day ɗa. 
JHN.14.12	Gesiŋ nədawnah sukum: Ko naway dətaf wəzeɗe məs nəgəɗə, wagəɗ wəza metiŋgin dayki aska, vi əntatə mbat aza Affən. 
JHN.14.13	Ko mi kəssohoŋ də iya nawa, wanəɗa, vi Wətən dərban gən gakdak na Affən. 
JHN.14.14	An kəssohowənək ko mi də iya nawa, wanəɗa.
JHN.14.15	Zezu aməsək wənaha: An kəŋgluwənka, wakərmanən wən məs nəɗiyə. 
JHN.14.16	Wanəkaman Affu waslən sukum məzəbaah temme, ndəni Əmpəs Salala, vi wasan də munokum ha faɗə. 
JHN.14.17	Duniya aɓap na wərahən ɓa, vi aɓap na ulan ɓa, aɓap na wəsənən ɓa bo. Amma nokum wakəsənəni, vi wasan də munokum, wasan amokrokum.
JHN.14.18	Nəpokum na katər gukum va mətuɗeŋge ɓa, amma wanəmil azokum. 
JHN.14.19	Abe aŋ suɗike, duniya awlu na ɓa, amma nokum wakuluwənni. Vi əntatə saw madarawa, vi ni nokum bo wakəsoŋ madorokum. 
JHN.14.20	An pay nan adeke, wakəsənən na ina də Affu taka mənani, nokum bo taka kənanaŋ də ina.
JHN.14.21	Ko naway dərma an məs nəɗi naɗɗa, aɓe sənəka, ndəni dəŋgluwa. Affən waŋglu ɗəffan dəŋgəluwa, naw bo wanəŋgluwa, wanərban zu azani. 
JHN.14.22	Ɗəf maɓɓan tay Zuda, mbək sa Zuda Iskariyot, apsən Zezu na: Ɗəfdaya, mbari kədarban zuk azamdi, amma kərbana zuk aza duniya ɓa di? 
JHN.14.23	Zezu azlan sənəka: Ko naway dəŋgəluwa, aɓe sənək wəpel nawa, Affu waŋgluwa. Affuwa ina, waməde waməsam dəndən. 
JHN.14.24	Ko naway dəŋgəlu ɓa aɓe səna wəpel naw ɓa. An məs adapprəm səmawa, dəde sə makraw ɓa, amma səza Affu məs də slənwa.
JHN.14.25	Intatə nahsukum adan əntat də munokum tagay. 
JHN.14.26	Ɗəf məs na baah sukum, ndəni Əmpəs Salala məs Affu adawslən sukum də iya nawa, nan warban sukum zəga pakə, waɗumon sukum an məs nəpel sukum pakə.
JHN.14.27	Intatə pokum də zamə, əntatə pan sukum zam nawa. An məs nədapsukum, tay va an duniya adapsən ɓa. Makrokum adazlab ɓa, kədaw geslne'eŋ ɓa. 
JHN.14.28	Kəpprəmənək nənah sukum na wanəmbatə, amma wanəmil azokum. An kəŋgəluwənka məneken zukum vi əntatə mbat aza Affən, vi Affən day kiyu də metiŋ. 
JHN.14.29	Nənah sukumək wənnan səkay kakaŋka daga dəɓəl wəɗɗa ɓa, vi kətafən gəni an agəɗka. 
JHN.14.30	Nəsbana wəpel də munokum diiɗa əmpa ɓa, vi məlĩ na duniya tayə zani. Tay də sembe akaw ko suɗike ɓa. 
JHN.14.31	Amma vi duniya dəsən gən na nəŋgluwək Affən, vini nədaɗɗa an Affən aɗi su naɗɗa. Məsili, mədamə.
JHN.15.1	Zezu anahək əmpa: Əntə wəlaŋga məmpan na mbazla an də goŋga, Affuwi affən guliyo. 
JHN.15.2	Kivaw an məs awa ɓa, kaw bəlni. Amma ki vaw məzuwa, kaw zaɓani dəsan gən mogon dayki laŋka, də wə gən kirtin akani. 
JHN.15.3	Munokumtə məs məzoɓokum vi wənna wəbaah an məs nərban sukum. 
JHN.15.4	Məsoŋ adəv wəsler də ina, asna naw bo wanəsaw adəv wəsler də munokum. Kiva wəlaŋga na mbazla awə na kirtin ɓa say an asapək də wəlaŋga na mbazla. Vaski nokum bo, kətəraŋ na wəray ɓa, say an kəsapaŋgək də ina.
JHN.15.5	Əntə wəlaŋga na mbazla, munokumtə ki vani. Ko naway dəsler də ina naw bo wənəsler dəndən, nan watər wəraya. Amma an kəslereŋ də in ɓa, kəɓapaŋ na wəɗɗa zəga ko gaban taka ɓa. 
JHN.15.6	Ɗəf məs dəsler də'in ɓa kasgani appaka va ki van məbələn, waŋkələ. Kivan an məkleketiŋ atəraŋ na wəray ɓa, kawlotti kawndol ti aka offo, wazlaŋ. 
JHN.15.7	An kəsuwaŋgək də wəsler də ina, wəpel naw bo wasan də munokum, asna an kəssohoŋgək an məs kaŋglaŋ pakə, wakərəhaŋ. 
JHN.15.8	An kətəraŋgək wəray diiɗa asna gewleɗ naw kənanaŋ gesiŋ. Vaski gakdak na Affu adarban zəni. 
JHN.15.9	Nəŋglukumək va Affu aŋgəluwa. Məsoŋ adəv əŋgla nawa. 
JHN.15.10	An munokum tatə ɓe'eŋ sənən wən an nədaw ɗiyəŋka, wakəsoŋ adəv əŋgla nawa, va naw nəɓesən dawka na Affuwa nəsawək adəv əŋgla nani.
JHN.15.11	Nənah sukum na vi wənek naw dəsan gən a mokrokum, wənek nokum tamə dəknah gəni. 
JHN.15.12	Aŋki wən an naw nəɗiyə, məŋglu zukum va nəŋgulukum. 
JHN.15.13	Wəŋgla aday na ki aŋ ɓa: Ɗəf kapsən zeŋgillen viyit bayneŋgiɗin. 
JHN.15.14	Bayneŋgiɗu kənanaŋ an kəɗɗanənək va dawka an nəɗi sukum. 
JHN.15.15	Nəyukum na məɗɗəŋ wəza nawa ɓa, vi məgəɗ wəza asən na an məs daya nan adaɗɗa ɓa. Wanəyukum na beyneŋgiɗwa, vi nərban sukumək an məs nəpprəm səza Affu pakə. 
JHN.15.16	Yaŋ na munokum kəwelwən ɓa, amma in nəwel kum. Nənah sukumək də kakara kədoŋ gəni. Kətəraŋ gən wəraya, wətər wəray nokum bo dəsan gən ha faɗə Affən wapsukum ko mi kəssohoŋ də iya nawa. 
JHN.15.17	Məŋglu zukum, ndəni kpak nəɗi sukum.
JHN.15.18	An duniya azel kuməka, məsəna anaw atəŋ wəzel dabəŋ. 
JHN.15.19	Va ɗii na duniya kənanaŋ na, asna waŋglukum vi ɗii nan kənanaŋ. Amma nəyukuməka, məgil sədəv wənna duniya. Nokum ɗii na duniya kənanaŋ ɓa, vini duniya adawzel kum. 
JHN.15.20	Məɗumon an məs nənah sukum: Məgəɗ wəza aday na ki daya nan də daya ɓa. Va azel wənni wazelkumənni. Va dəɓe'eŋ sənən wəpel naw ɓa, a ɓe'eŋ na sən wəpel nokum ɓa'a. 
JHN.15.21	Waɗɗaŋ sukumən vas pak vi wənnawa. Vi dəsənən ɗəf də slənu ɓa. 
JHN.15.22	Va nəde ɓa tahəŋ də mambray ɓa, va nəpel sit ɓa, tahəŋ də mambray kəta ɓa. Amma kakaŋ na va awsəna asana vi mambray net ɓa. 
JHN.15.23	Ko naway dəzelwa ana Affu azeli. 
JHN.15.24	Va nəgəɗ wəza məs ɗəf dəɓap wəɗɗan ɗaah ɓaɓa, kəta mambray net awəl na ɓa. Amma kakaŋ na awlanənək wəza nawa, də as pak azel wənka, ina də Affuwa. 
JHN.15.25	Agəɗ vas na vi an məverin adəv ɗerewel na ma henziŋ dəsan gən gesiŋ: Azel wənka məza nəgəɗ zəga ɓa.
JHN.15.26	Məzə baah sukum wade Əmpəs an də goŋgayi məs dəde səza Affən. Wanəslən azokum an nəmbatək aza Affuwa, wagəɗ saydawa akawa. 
JHN.15.27	Nokum bo wakəɗɗaŋ saydawa akawa, vi kəsuwaŋgək də ina daga wətəŋ nani.
JHN.16.1	Nənah sukum vas na vi kədapanən wətaf an kətaf wənni. 
JHN.16.2	Wagil gukumən sədəv gəla nawpel wənnet Yahudiyenɗe. Asna pay nan wade, an ɗəf abayək ɗəf səmbokum wawlanən na va adaɗɗaŋ wəza na Maŋgəlva. 
JHN.16.3	Waɗɗanən vaska vi dəsənən Affu ɓa, dəsən wən ɓa'a bo. 
JHN.16.4	Yaŋ nənah sukumko. An pay nan adeke, wakəɗumonən an məs nənah sukum.
JHN.16.4	Zezu asbanək wəpel əmpa: Nənah sukum daga wətəŋ nan ɓa, vi əntat də munokum. 
JHN.16.5	Kakaŋ əntatə mbat aza ɗəf an də slənwa, amma ɗəf tay ko taka səmbokum dəssoh na: Aŋga kədodok di sa? 
JHN.16.6	Amma kakaŋ makrokum azlaka, vini nənah sukum vaska. 
JHN.16.7	Amma gesiŋ nədawnah sukum: Mogoni azokum an nəmbatka, an nəmbat ɓa məza baah nak ade na azokum ɓa. Amma an nəmbatka, wanəsləna wade azokum. 
JHN.16.8	Nani, an adeke, warbansən duniya tayə zaŋ dəwəɗum neti aka wənna mambray aka wənna goŋga də kita na Maŋgəlva. 
JHN.16.9	Tahəŋ wəzaŋ aka wənna mambraya, vi də tafwən ɓa. 
JHN.16.10	Tahəŋ wəzlaɓaŋ aka wənna goŋga, vi nədadaw aza Affuwa, kuluwənna ɗaah ɓa. 
JHN.16.11	Tahəŋ wəzlaɓaŋ aka wənna kita vi məlĩ na duniya mətawi kita akan səkay.
JHN.16.12	Zigeɗ diiɗa dəpaŋ suwən naw nah sukum, amma wadayki wəpprəm nokum tagay. 
JHN.16.13	Amma an Əmpəs Salala adeke, warban sukum wəpprəm an də goŋga pakə. Apel na aka sembe nan ɓa, amma wanah an məs apprəmə, də an məs dədazan pakə. 
JHN.16.14	Wanah sukum an məs apprəm səmawa. Vaski adarban gakdak nawa. 
JHN.16.15	Zəga na Affu pak nawi. Vini nənah na: Əmpəs wanah sukum an məs apprəm səmawa.
JHN.16.16	Zezu apsit na: Abe suɗike kuluwənna ɓa, dərɓagan suɗike əmpa wakuluwəni. 
JHN.16.17	Gewleɗ assohonənək ziti: Va wənah mbari kan vaskəs di? Abe suɗike kuluwənna ɓa, dərɓagan suɗike əmpa wakuluwəni. Yaŋ kəmpa na: Wanəmbat aza Affən, mbari di? 
JHN.16.18	Mbarmbari adaŋgla wənah də abe suɗike di? Məsəna an məs adaŋgla wənah ɓa. 
JHN.16.19	Zezu asənəka aŋglaŋgək wəssohoni, apsit na: Mənziyayi səza nənah sukum tagay ɓa: Abe suɗike kuluwənna ɓa, dərɓagan suɗike akuluwən əmpa. Aka wənnani kədassohonən zukum sa? 
JHN.16.20	Gesiŋ nədawnah sukum: Wakəhəmmaŋ wakənzlaŋ vamvəlla, amma duniya waneken zəni. Wakəsahanən zukum amma wəssahan zukuməs wakpaŋ wənneken zukum. 
JHN.16.21	An guluk dədaway gu'otə aza uwa, watəssahan zəta vi pay nawzəm saha nat agapka. Amma an tuwəka, watəsgət ki bonoy nani vi wənneken zəta, vi tuwək ɗəf a duniya. 
JHN.16.22	Vaski nokum tamə bo wakəssahanən zukum kakaŋka, amma wanulukum əmpa. Asna makrokum wasan neki, ha ɗəf tay nawɓap wəmoh nenek nan ɓa.
JHN.16.23	An pay nan adeke, kəssohoŋ wənna ko mi ɓa. Gesiŋ nədawnah sukum: Ko mi kəssohoŋ ava Affu də iya naw pak wapsukum. 
JHN.16.24	Ha gap dəpaŋka kəssohoŋ ko mi də iya naw ɓa. Məŋgələ, wakərəhaŋ an məs kəŋglaŋ, vi wənneken zukum deknah gəni.
JHN.16.25	Zezu asbanək wəpel əmpa: Wənnəs pak də wən məkpaŋga nənah sukum. Pay maɓɓan wade asna nəpel sukum na ɗaah də wən məkpaŋga ɓa, amma wanənah sukum wənna Affən kotakə. 
JHN.16.26	An pay nan adeke, wakəkamanən Affən də iya nawa. Nənah sukum na, wa nəkaman Affu vikum ɓa. 
JHN.16.27	Affən aŋglukumko, vi kəŋgluwənka kətafwənək na səza Affu nəde. 
JHN.16.28	Səza Affən nəde, nədek a duniya. Kakaŋ əntatə pan duniya wa nəmndaw aza Affuwa.
JHN.16.29	Gewleɗ nan aɓɗaŋ na: Awla, kakaŋ na istatə pel kotakə məza də wən məkpaŋa ɓa. 
JHN.16.30	Kakaŋ məsənəka kəsənək zəga pakə. Daga ɗəf dəɓəl wəssohok ɓa, kəsənək an aŋgəl wəssoho. Vini mətafəka səza Maŋgəlva kəde. 
JHN.16.31	Zezu apsit na: Kakaŋ kətafaŋgək sa? 
JHN.16.32	Pay nan wade, ko kakaŋ bo agəɗək səkay, munokum pak wakətərayaŋ, ko naway pak eŋgil annanda, wakəppawən katərguwa. Amma nəsaw makatərgu gesiŋ ɓa, vi Affu tay də ina. 
JHN.16.33	Nənah sukum pak vasna vi kərəhaŋ gən wəsuwa zam də ina də wəsler də ina. Wakəsaŋ bonoy a duniya, amma məsok mokrokum, nədayək ki duniya.
JHN.17.1	Yaŋ adan Zezu agrak wənnəs pakə. Aslanək haran a disiŋ, amna: Aw Əbba, pay naw agapka. Arban gakdak na Wətuko, vi Wətən bo dərban gən gakdak noko. 
JHN.17.2	Kəpsənək sembe aket ɗii pakə, vi dəpsiti gən zeŋgille nasuwa ha faɗ sit ɗii məs kəpsənəŋki. 
JHN.17.3	Aŋki zeŋgille məza agrak ɓa, asənkunko istə Maŋgəlva taka təstəssə, asənənək Zezu Krestuwi masləŋ noko. 
JHN.17.4	Nərbanək gakdak nok adəv dəlva, nəgrakanək wəza məs kəvayə. 
JHN.17.5	Kakaŋ kana. Əbba, avay gakdak aboko, gadak məs naw məsvan nəsaw dəndən də isi, daga məɓəli wəɗɗa dəlva fuŋ ɓa.
JHN.17.6	Nərbokuk azet ɗii məs kəgil git sədəv duniya vi kepsiwe. Nokuŋgə, kipsiwike, asbanənək wəpel noko. 
JHN.17.7	Kakaŋ asənənək ko mi kəvay səzok ade. 
JHN.17.8	Nərban sitik halabara məs kəvayəŋka, atafənka. Asənənək gesiŋ səzok nəde, atafənək na əstə kəslənwa.
JHN.17.9	Intatə komoko viti. Nəkomok na vi duniya ɓa, amma əntatə komok viyit ɗii məs kəvayə, vi ɗii nokkuŋ. 
JHN.17.10	Zəga naw pak noki, zəga nok pak tamə nawi, gakdak naw tayərbanzən azeti. 
JHN.17.11	Nəsaw na a duniya ɓa, amma neti tahəŋ wəsoŋ a duniya. Kakaŋ əntat wəmbat azoko. Aw Affən salala*, kərban suwək sembe na iya noko, age də sembe nani, vi dəsoŋ gən taka, va in də isi məsam takaŋka. 
JHN.17.12	Daga nədaw saw dənɗaŋ, nəgek də sembe na iya noko sembe məs kərbə suwiŋki. Ɗəf tay dəzə suweleŋgit ko taka ɓa, say an məs dəzan zəni vi ɗerewel an məverin dəsan gən gesiŋ. 
JHN.17.13	Kakaŋka əntatə mbat azoko, əntatə pelin pak daga əntatə a duniya tagay, vi wənnek naw dəkna gən amekreti. 
JHN.17.14	Nərban sitik halabara noko. Duniya azelike, vi ɗii na duniyaŋ ɓa, va naw bo ɗəf na duniya nan ɓa. 
JHN.17.15	Nəkomok na vi kəgil giti gən sə duniyayi ɓa, amma vi kəkoh giti gən səva ɗəf mbrayenəŋka. 
JHN.17.16	Tahəŋ va ɗii na duniya ɓa, va ina əntat va ɗəf na duniya ɓa. 
JHN.17.17	Wəpel noki goŋga. Yaŋ azeɓetik ka ɗii noko də goŋga naka. 
JHN.17.18	Intatə slinit a duniya va kəslənu a duniya. 
JHN.17.19	Wanəpan zeŋgillewa viti vi dəsoŋ gən ɗii nok gesiŋ.
JHN.17.20	Nəkomok na viyit kaka ɓa, amma əntatə komok viyit ɗii məs naw tafwən aka wənnarba net pakə. 
JHN.17.21	Intatə komoko vi ndəɗaŋ pak dəsoŋ gən taka. Aw Affuwa, dəsoŋ gən məslerit də mənamə, va nok kəsler də ina, naw bo nəsler də isi. Dəsoŋ gən taka, vi duniya dətaf gən na əstə kəslənwa. 
JHN.17.22	Nəpsitik gakdak məs kəvayəŋka, vi dəsoŋ gən taka, va isi də ina məsam taka. 
JHN.17.23	Intatəɗɗa wəza amekreti, nok tamə istatəɗɗa wəza a makrawa, vi vaski adasoŋ taka gesiŋ. Ndəni duniya adawsənən na, is kəslənwa, kəŋgluwik va kəŋgluwa.
JHN.17.24	Aw Affuwa kipsiwik ɗiiyiŋki. Nəŋgəl dəsoŋ gən də in atəki nəsawa, vi dulanən gən gakdak nawa. Kəpsu gakdak nan na vi kəŋgəluwək daga məɓəlli wəɗɗa duniya ɓa. 
JHN.17.25	Aw Affuwa, məs təstəssə, duniya dəsunuk ɓa, amma naw nəsənkuko, net tamə asənənək na əstə kəslənwa. 
JHN.17.26	Nərbokuk siti, wanəsban wərboksiti, vi wəŋgla məs kəŋgəluwəŋ dəknah gən amekreti, naw bo nəknah gən amekreti.
JHN.18.1	Adan Zezu agrak wəzuliyəŋka, ambatək dit gewleɗ nan dəgar kiyit məlpaŋ na Kederon, wəleŋɗe tahəŋ məmpet adaka, Zezu atoŋguk adak dit gewleɗ nani. 
JHN.18.2	Zuda məs nawzəm kiyənəŋ asənək gəla təki nani, vi Zezu dit gewleɗ nan asərəkaŋgək wəmbat adaka. 
JHN.18.3	Zuda ambatək adivit wəleŋɗe veti dit sozeɗi dit məgaŋ gəla metiŋ naw zuliya*. Ɗii gugiriɗ net məs dəlveŋge dit Farisiyenɗe* dəslinini, tahəŋ də zəga naw gaya dit pitirileɗi də offo mətalən. 
JHN.18.4	Zezu asənək məs naw rəhən pakə. Vini alləm dənɗəŋ, assohotike: Nawa kədawkayanən di? 
JHN.18.5	Azlanənka Zezu na Nazaret mədawkayani. Zezu apsit na: Inyakəŋkə.
JHN.18.5	Zuda məs dəzəm kiyən tay dənɗaŋ adak ziwe. 
JHN.18.6	Yaŋ Zezu amna: Əntə, adereŋgək dirɓe, asbəraŋgək afuŋgu. 
JHN.18.7	Zezu assohotik əmpa: Naway kədawkayanən di? Azlanənka: Zezu məs na Nazaret. 
JHN.18.8	Zezu amna: Nənah sukumuko, inyakəŋkə. An anaw kədakayawənna, məpet ɗiiyeŋ də mbataŋ. 
JHN.18.9	Agəɗ vasna vi wən məs məpelin dəsan gən gesiŋ: Aw Affən nəzan ko ɗəf taka suweleŋgit ɗii məs kəvayaŋ ɓa.
JHN.18.10	Simoŋ Piyer tay də kafahi, aptuwəka, abələk gawla na daya net məs dəlveŋge, abələk sləman dəka van də zəŋ. Iya na gawla nan na Malkus. 
JHN.18.11	Amma Zezu apsən Piyer na: Agul kafahi nok agəlani. Azok na nəsət na huloŋ na bonoy məs Affu avaykəŋ ɓa sa?
JHN.18.12	Yaŋ sozeɗ də daya neti, gəm Yahudiyenɗe məzugaŋ dərmanən Zezu, aɓrukunko. 
JHN.18.13	Dabəŋ nani akanənək aba Annas, ndəni dəhən Kayafas, daya net məs dəlveŋge də wəsva nani. 
JHN.18.14	Kayafas vani anahsitik Yahudiyenɗe na: Ɗəɗaah ɗəf taka dəmtə viyit ɗii pakə.
JHN.18.15	Simoŋ Piyer də gawla maɓɓani asbanənək Zezu. Gawla van daya net məs dəlveŋge asənəka, vini arah wətoŋ annanda pay mətoŋ gən Zezu eŋgil annanda. 
JHN.18.16	Amma Piyer tay ziwe appaka, ama meŋgle. Yaŋ gawla məs daya net məs dəlveŋge asən nak apsət guluk məzuga memeŋle na, atoŋ gən Piyer eŋgili. 
JHN.18.17	Guluk nak təpsən Piyer na: Nok gawla na ɗəffəŋ kənan ɓa sa? Azlanəka: Awwo.
JHN.18.18	Gewleɗ dit məzugan armanənək offo, tahəŋ wəluwəni, vi səmnya tay. Piyer aziwik dənɗaŋ, tayə lu offo.
JHN.18.19	Yaŋ daya net məs dəlveŋge assohon Zezu aka wənnet gewleɗ nani də wənna wərba nan məs adarbə sit ɗiiyi. 
JHN.18.20	Zezu azlan sənəka: Intatə pel keret ɗii pakə. Intatə wərban wən adəv gəla metiŋ naw zuliya daga adəv gəla nawpel wənnet Yahudiyenɗe məs adakalaŋ adəvən pakə, nəpel wən məɗama ko suɗike ɓa. 
JHN.18.21	Vi mi kədassohu di? Assohet ɗii məs dədapprəmən an məs nədawpele, net asənənka. 
JHN.18.22	Adan Zezu apel wənnəska, ɗəf taka səmbet məzugaŋ argaka, amna: Vas kədawzlansən daya net məs dəlveŋge sa? 
JHN.18.23	Zezu azlan sənək na: An məs nənah na an gesiŋgi ɓa na, arban ɗa. Amma an gesiŋ nənahə ya vi mi kərgudi? 
JHN.18.24	Amma Annas aslənək muɓrukun ana Kayafas da daya net məs dəlveŋge.
JHN.18.25	Pay nani Simoŋ Piyer taya dak ziwe, tayə lu offo. Ɗii nadak assohonənka: Nok ɗəf nambet gewleɗ na ɗəffəŋ kənan ɓa sa? Amma azelenik wənnani, amna: Awwo vaski ɓa. 
JHN.18.26	Ɗəf səmbet gewleɗ na daya net məs dəlveŋge, məlmən ɗəf məs Piyer abəl sləman naka apsən na: Nuluk adivit wəleŋɗe dəndən ɓa sa? 
JHN.18.27	Amma yaŋ Piyer azelen wənnan əmpa. Dəpas ki gəmnda ahəmə.
JHN.18.28	Vit pumpum nan də mompumo pumu agəmənək Zezu səŋgil ana Kayafas da, akanənək eŋgil ana ngomna net Romeɗ da. Yahudiyenɗe dətoŋgoŋ eŋgil adak ɓa, vi adasoŋ də mambray ɓa, ka arəhaŋ na wəzəm way na Paska* ɓa. 
JHN.18.29	Vini ngomna, Pilatu asili, ade azeti, Assohotike: Aka mi kəwəliyən ɗəffəŋ di? 
JHN.18.30	Azlanənka: Va ɗəf mbrayeni ɓana məkina zok ɓa. 
JHN.18.31	Pilatu apsit na: Məgəmma mətaw kita akan va ma henziŋ nokum. Yahudiyenɗe azlanənək na: Dəpsəm tive nawtaw kita namta aka ɗəf ɓa. 
JHN.18.32	Agəɗ vas na vi an Zezu anah dəsan gən goŋga, darban wəmta nani.
JHN.18.33	Pilatu atoŋguk eŋgil annanda əmpa, ayak Zezu, assohonəka: Əstə məlĩ net Yahudiyenɗe sa? 
JHN.18.34	Zezu azlanəka: Əstə kənahsən kiyuk sa, walla ɗii dənahaŋ sukuni? 
JHN.18.35	Pilatu azlanəka: Yahudiyen nan sa? Əlfiŋgiɗuk dit dayaɗe net məs dəlveŋge dəwəlikun azawa. Mi kəgəɗ di? 
JHN.18.36	Zezu azlanəka: Məlĩ naw dəde səka dələv ɓa. Va məlĩ naw səka dəlva fuŋgi, kəta gewleɗ naw wazoŋ wətaf wənni, səvet Yahudiyenɗe. Amma məlĩ naw dəde səka dələv ɓa. 
JHN.18.37	Pilatu assohonəka: Amma də as pak məlĩ kanan sa? Zezu azlanəka: Vaski məlĩ nani. Məwəwi nəde adəv dəlvəŋka, vi kaɗɗa saydawa an də goŋga. Ko naway dəŋgəl goŋga, wapprəm an məs nədawpele. 
JHN.18.38	Pilatu assohonəka: Mi goŋga di?
JHN.18.38	Yaŋ Pilatu agil azet Yahudiyenɗe əmpa, apsit na: Nərah wən gala naw taw kita aka ɗəfəŋ ɓa. 
JHN.18.39	Amma va an məs kəsərəkaŋ də wəzləra na Paska* pak wanəpel sukum ɗəf na daŋgay taka an məs kəŋglaŋ. Akəŋglaŋ nəppan sukumən gən məlĩ net Yahudiyenɗe sa? 
JHN.18.40	Amma anzlaŋgək vamvəlla, aɓɗaŋ na: Awwo anan kədapa ɓa, mamaka kəppan səmə gən Barabbas. Barabbas van məvoŋ tiveyi.
JHN.19.1	Yaŋ Pilatu aɗi wənan dəkanən gən Zezu, dərganən gəni. 
JHN.19.2	Sozeɗ aturoɗoŋguk gedirge va mətər kiya, aɗəppənək aka Zezu, aklakaŋ sənənək zəga va lukut peppreŋge. 
JHN.19.3	Azaraŋgək azani, aɓɗaŋ na: Usɗoko məlĩ net Yahudiyenɗe. Averenek atapaslayən.
JHN.19.4	Pilatu agilik əmpa, apel sitik ɗiiyi amna: Naw wanəgil gən sukum, vi kəsənən gən na nərah wən gala nawtaw kita akan ɓa. 
JHN.19.5	Yaŋ Zezu agili, mətər kiya na gedirge taya kani, zəga va lukut nak peppreŋ naka taya zan kəlakka. Pilatu apsit na: Ndən yaŋka. 
JHN.19.6	Amma adan məs dəlveŋge dit məzu gaŋ awlanəni, anzlaŋgək vamvəlla, aɓɗaŋ na: Məlawa aka wəlaŋga məzliwrihe. Məlawa. Pilatu apsit na: Məgəmma, məlawa, naw vi nərah wən məs gala nawtaw kita akan ɓa. 
JHN.19.7	Yahudiyenɗe aɓɗaŋ na: Mənam tat də ma henziŋ. Va an ma henziŋ nan aɗi na, say dəmtə gəni, vi aɗiyək zən za Wətən Maŋgəlva*.
JHN.19.8	Adan Pilatu apprəm wənəska, geslne aməsək wərmani. 
JHN.19.9	Atoŋguk eŋgil əmpa, assohonək Zezu: Səŋga kəde di? Amma Zezu dəzlansən ɓa. 
JHN.19.10	Pilatu anah sənək əmpa na: Kəzlan su na ɓa sa? Kəsəna əntat də sembe nappoko, də sembe na lawuk aka wəlaŋga məzliwrihe ɓa sa? 
JHN.19.11	Zezu azlan sənəka: Istat də sembe akaw ko suɗike ɓa, say an Maŋgəlva dəpsuko. Vi vaski ɗəffan dəkiyu aboko mambray nan day kiko.
JHN.19.12	Daga də Paska* Pilatu akay kuket napan Zezu. Amma Yahudiyenɗe anzlaŋgək vamvəlla, aɓɗaŋ na: An kəppanəka, asna kəsok na bayna məlĩ na Roma ɓa. Ko naway dəɗi zən va məlĩya, məzu zel na məlĩ na Romayi. 
JHN.19.13	Adan Pilatu apprəm wənnəska, agil gənək Zezu əmpa, asanək aka mazaŋga na kita, atəki məs adawyaŋ də ma Ibrahiŋkore na Gabbata, va wənah na məkəɗən dit kuneŋge. 
JHN.19.14	Pay nani, ndəni dabəŋ ki wəzləra na Paska, gap pay ziwi. Pilatu apsit Yahudiyenɗe na: Məlĩ nokum yaŋka. 
JHN.19.15	Anzlaŋgək vamvəlla, aɓɗaŋ na: Dəmtə, dəmtə, məlaw aka wəlaŋga məzliwrihe. Pilatu apsit na: Ya asna nəlaw gən məlĩ nokum kan sa? Dayaɗe net məs dəlveŋge azlanənka: Məlĩ nam tay maɓɓan ɓa say məlĩ na Roma. 
JHN.19.16	Yaŋ Pilatu apsit Zezu dəlawən gən aka wəlaŋga məzliwrihe.
JHN.19.16	Yaŋ sozeɗ agəmən Zezu. 
JHN.19.17	Zezu agilik ama poho na walaŋ gəla metiŋ, tay slan wəlaŋga məzliwrihe nani, ha gap atəki məs adawyaŋ də ma Ibrahiŋkore na Golgota, va wənah na bəbər kiya. 
JHN.19.18	Adakki sozeɗ alawən Zezu aka wəlaŋga məzliwrihe. Pay nani alawaŋgək ɗii sula aza Zezu, taka aka van dəzəŋ, taka aka van zlaɓay, Zezu adak kətiya. 
JHN.19.19	Pilatu arbanək wənna kita na Zezu də verni, aɗisitik wənnan də dəkpa'ən gən wənnan aka wəlaŋga məzliwrihe. An məs aver na: Zezu na Nazaret, məlĩ net Yahudiyenɗe. 
JHN.19.20	Yahudiyenɗe diiɗa aŋɗanənək məs məverin vi kəti nan tay faraɗa də walaŋ gəla ɓa. Wərba nan də ma Ibrahiŋkore məverin gəm də ma Girek gəm də ma Roma. 
JHN.19.21	Amma dayaɗe net məs dəlveŋge apsənən Pilatu na: Kədawverin na: Məlĩ net Yahudiyenɗe ɓa, amma aver na: Ndən dənah na məlĩ net Yahudiyenɗe nani. 
JHN.19.22	Pilatu azlan sitike: An məs nəveri kaɓlani ɓa, wasan vaska.
JHN.19.23	Adan sozeɗ agrakən wəlaw Zezu aka wəlaŋga məzliwrihe, agəmənək lukut nani, awɗakanənək gəlan poɗo, ko soze pak dərah gən haran nani. Agəmənək lukut nan məza wərma azan ɓa, məs məhon vaska daga sə disiŋ ha afuŋ. 
JHN.19.24	Yaŋ apeleŋ awalaŋ ziti: Mədawngaran ɓa, məska səm saasa akani mula gən ɗəffan dədawrəhən. Agəɗ vas na vi an məverin dəsan gən gesiŋ amna:
JHN.19.24	Awɗakanənək lukut naw aweleŋti.
JHN.19.24	Askaŋgək saasa aka lukut nawa.
JHN.19.24	Aski məs sozeɗ aɗɗaŋ.
JHN.19.25	Ma Zezu təziwik amaŋgava məzliwrihe nani, dət mamsawani, gəm Mari guluk na Kolopas, gəm Mari sə Makdalla. 
JHN.19.26	Adan Zezu awlət mani, gəm gawla an məs aŋgələ tay ziwe, apsət man na: Gulku wətuk yaska. 
JHN.19.27	Yaŋ apsən gawla nak na: Mok yakəskə. Daga dəpas ləŋ gawla nan agəmət eŋgil ananda.
JHN.19.28	Dərɓaga Zezu asəna, zəga pak agrakək kakaŋka, yaŋ apel vi kagrak an məs ɗerewel anahə: Meme tahəŋ wəduwəni. 
JHN.19.29	Hinzu taya dak məknahən dit moɗokrayɗe ɓaɓlekɗe. Yaŋ sozeɗ ayopən gizlete aret moɗokrayɗe neki yaŋ asləkən ama ngava, atələn ama Zezu. 
JHN.19.30	Adan Zezu aneti amna: Zəga pak agraka. Yaŋ aɓegən kini amtə.
JHN.19.31	Pay nan dabəŋki pay naffeti*, Yahudiyenɗe dəŋglaŋ gəbay nan dəsan gən aka məzliwrihe ha gap pay naffet ɓa, vi pay an təstəssi, naw gakdakani. Assohonənək Pilatu kanzlu tilit ɗii məkpati, dəzlərəɓin gini. 
JHN.19.32	Yaŋ sozeɗ azoŋ, anzluwənək təl an dabəŋ, gəm ma sula'ən ɗii məs məkpa'it də Zezu pay taka. 
JHN.19.33	Yaŋ azoŋ aza Zezu awlanen na amtəka dərəhaŋ va naŋzlu tələn ɓa. 
JHN.19.34	Amma yaŋ ɗəf taka səmbet sozeɗ aska aka təkzləmən də tulho, gu ləŋ yaŋ mbel dit iŋkile agulyoŋ. 
JHN.19.35	Ɗəf məs dəpel wənnani awlak wənnani, an məs anahə goŋgayi. Asənək məs adawnaha goŋgayi, vi nokum bo kətafən gəni. 
JHN.19.36	Yaŋ as agəɗ vasna vi an məverin dəsan gən gesiŋ: Dənzlaŋ sleŋsleŋ nan ko taka ɓa. 
JHN.19.37	Yaŋ atəki maɓɓan bo amna: Wawlanən ɗəffan məmpani.
JHN.19.38	Dərɓaga aska, Zozef məs sə Arimatiya, gawla na Zezu məɗama vi geslne sit Yahudiyenɗe, assohonək gəbay na Zezu. Pilatu apsənək tive nani, yaŋ ade, agəm gəbay na Zezu. 
JHN.19.39	Yaŋ Nikodemus məs dəde aza Zezu dabəŋ dəfəɗ nak ade. Yaŋ aki tursan məslahan də gaŋgilya gəm wəleŋɗe məs məŋginit mogoni gap kilo kaklaw hoku. 
JHN.19.40	Sula git pak agəmənək gəbay na Zezu, atərənək də boɗoko gəm tursan va Yahudiyenɗe asərəkaŋ wəndək ɗəffa. 
JHN.19.41	Akəti məkpa Zezu vanəŋka guli taya daka, adəv guli nani magamas taya dak meleketeni, məndəki ɗaah ɗəf adəvən ɓa. 
JHN.19.42	Adak məndək Zezu vi Yahudiyenɗe tahəŋ wəzaɓanən ziti vi pay naffete* gəm vi magamas van go'oy.
JHN.20.1	Yaŋ pay damasə, də mompumo pum, daga dəɓəl wəɗɗa pasyak ɓa, Mari sə Magədalla təmbatək amagamasə. Tulak gərəm məslaŋgan sə magamasə. 
JHN.20.2	Tənzatəka, təmbatək aza Simoŋ Piyer gəm aza gawla məs Zezu aŋgələ. Təpsit na: Agəmənək Ɗəfdaya sədəv magamasə, məsən təki məɗiyən ɓa. 
JHN.20.3	Piyer gəm gawla məs Ɗəfdaya aŋgələ, ambataŋgək amagəmasə. 
JHN.20.4	Ndəɗaŋ sula git pak anzoŋko, amma gawla aŋkəŋ adayək ki Piyer də wənzuwa, agapək amagamasə dabəŋ ki Piyer. 
JHN.20.5	Aɓe'ək amagamsə, awlak boɗoko də gabaga adaka, ɓosso, amma dətoŋ adak ɓa. 
JHN.20.6	Yaŋ Piyer agapə, atoŋ adəv magamasə, awlak boɗoko də gabaga adak ɓosso. 
JHN.20.7	Gabaga məs mətər ki Zezu dəndən dəsap də gabaga maɓɓan ɓa, amma tay məktəmən sekke atəki maɓɓani. 
JHN.20.8	Yaŋ gawla məs dənzan dəgap dabəŋ amagamas nak bo atoŋko. Awlaka atafəka. 
JHN.20.9	Ha gap pay nan pak dəpprəmanən məs ɗerewel anah ɓa. Vi ɗerewel anahək na Zezu wasil səkəti əmta. 
JHN.20.10	Yaŋ gewleɗ sula nek ambataŋ.
JHN.20.11	Yaŋ Mari təziw appaka gu'o də magamasə, tatə həmma. Təɓe'ək adəv magamasə. 
JHN.20.12	Tulek maslayɗe sula, aguloŋguk lukutɗe beberɗe tahəŋ tuŋtuŋ atəki məvoŋ gən gəbay na Zezu naka. Taka kəla za kini, taka kəla za təlni. 
JHN.20.13	Assohotənka: Gulku vimi kədawhəm di? Təzlan sitike: Agəmənək Ɗəfdaya nawa, nəsən təki aɗiyən ɓa. 
JHN.20.14	Daga adaw apel nən wənnəska, təkpaŋganək harat dərɓe, tulak Zezu tay ziwe, amma təsənna Zezuwi ɓa. 
JHN.20.15	Zezu assohotəka: Ɗakə, vi mi kədawhəm di? Naway kədaw kayan di? Azat Mari na affən guliyi. Təpsən na: An is kəgəm na, anah su təki kəka, nəmbat gən wəgəmən. 
JHN.20.16	Zezu apsət na: Mari, Mari təkpaŋgək azani, təpsən də ma Ibrahiŋkore na: Rabbuni. Va wənah na mərbə zəga. 
JHN.20.17	Zezu apsət na: Kədawrəŋgu ɓa, amma doku nah sit milmiŋgiɗu na, əntatə vi nəɓəl wəpeŋ aza Affu ɓa, Affukumi ya'a, aza Maŋgəlva nawa, Maŋgəlva nokumi ya'a. 
JHN.20.18	Yaŋ Mari na Magdala təmbatka. Təpsit gewleɗ na: Nulak Ɗəfdaya, yaŋ tənah sit an məs Zezu anah səta.
JHN.20.19	Yaŋ pay Alat nani, adan dəfəɗ agəɗə, gewleɗ akkalaŋgək adəv gəla. Ampanənək metive, vi geslne sit Yahudiyenɗe. Zezu adeke, aziwik awaleŋgti, apsit na: Wasan sukum zam. 
JHN.20.20	Dərɓagani anah sit wənnəska, arban sitik vani də təkzləmən. Adan gewleɗ, awlanən Ɗəfdaya, mekret annekək diiɗa. 
JHN.20.21	Zezu anah sitik əmpa: Zam wasan azokum. Va Affən aslənwa, naw bo wanaslənkum. 
JHN.20.22	Yaŋ affu aketi amna: Mətaf Əmpəs Salala. 
JHN.20.23	Ɗiiyen məs kəviyan sitin mambray neti warəhaŋ wəviyan mambray neti, ɗiiyen məs kəviyanən mambray net ɓa, arəhaŋ na wəviyan mambray net ɓa.
JHN.20.24	Adan Zezu ade azet gewleɗ nani, ɗəf taka səmbeti, ndəni Tomas məs adawyaŋ na meseŋge tay dənɗaŋ ɓa. 
JHN.20.25	Apsənən na: Mulak Ɗəfdaya. Amma yaŋ Tomas azlansiti: An nula gəlet huweɗ net penteɗe naza vanəŋ ɓa, an nətaman də məttəl ɗəf ɓa, an nugul vaw ara huwa naka təkzləmən ɓa, nətaf na wənnan ɓa.
JHN.20.26	Lumu taka dərɓagani, gewleɗ akkalaŋgək adəv gəla əmpa. Tomas tay dənɗaŋ. Metive məmpani, amma Zezu adeke, azuwik aweleŋti, amna: Zam wasan azokum. 
JHN.20.27	Yaŋ apsən Tomas na: Agul məttal ɗəf aŋkana. Awla huwa, aki voko, agul aka təkzləmuwa, apan wəbay ma atafə. 
JHN.20.28	Tomas azlan sənəka: Ɗəfdaya nawa, Maŋgəlva nawa. 
JHN.20.29	Zezu apsən na: Kakaŋ na vi kuluwa ndəni kətafu sa? Zəzay azet məs duluwənən ɓa, amma atafwənka.
JHN.20.30	Zezu agəɗək sokeneɗ meɓɓet diiɗa ama heret gewleɗ nani məvertiŋ adəv ɗereweləŋ ɓa. 
JHN.20.31	Amma an məverit adəv ɗerewel nani, məverit vi də tafən gən na Zezu wi Messiya* Wətən Maŋgəlva*, vi kərəhaŋ gən zeŋgille də wətaf nani.
JHN.21.1	Dərɓagani Zezu arbanək zən azet gewleɗ nan a pe'e na Tiberiyas. Awla va arban zən azet kana. 
JHN.21.2	Simoŋ Piyer də Tomas məs adawyaŋ na meseŋge gəm Nataniyel məs nawalaŋ gəla na Kana dələv na Galile gəm kirtin Zebede dit gewleɗ na Zezu meɓɓet sula, asapaŋka. 
JHN.21.3	Simoŋ Piyer apsit na: Wanəmbat wərma kilfi. Aɓɗaŋ na nam bo waməmbat də isi. Ambataŋka, aguloŋguk adəv bəlay. Amma dəfəɗ nan pak dərəhaŋ kilif ɓa. 
JHN.21.4	Yaŋ təki biŋ biŋ ni, Zezu arbanək zən ama busgum, amma: Gewleɗ dəsənən na ndəni ɓa. 
JHN.21.5	Yaŋ Zezu assoheti: Gewleɗi kərəhaŋgək kilif vet sa? Azlan sənənka: Awwo, ko kəlfaŋkə. 
JHN.21.6	Apsit na məsgan zəva aka təkzləm bəlay dəka va dəzəŋ, wakərəhaŋ. Asganənək zəva, armaŋgək kilif diiɗa sawɓa ha dəɓapaŋ wəsgan zəva adəv bəlay ɓa.
JHN.21.7	Gawla məs Zezu aŋgəl apsən Simoŋ Piyer na: Ɗəfdayayi. Adan Simoŋ Piyer apprəm vaska, aguluk lukut nani, vi agbukuk laŋka, azlahək aret iŋkile. 
JHN.21.8	Gewleɗ meɓɓet azoŋguk adəv belay, tahəŋ wəkdəhən zəva məs dəknah dit kilfneki, faraɗaŋ də ma busgum ɓa, tay va metər səkate. 
JHN.21.9	Yaŋ agulyoŋ appaka, yaŋ awlanən offo dit kilif akani gəm dupeŋɗe. 
JHN.21.10	Zezu apsit na: Məki kilif suɗike siret məs kərəmaŋ kakaŋkiŋki. 
JHN.21.11	Simoŋ Piyer atoŋguk adəv bəlay, agil gənək zəva kilif gugiriɗ gugiriɗ diiɗa wəŋɗa net səkat də kaklaw sle kiyit hoku. Ko də diiɗa net pak zəva dəŋgar ɓa. 
JHN.21.12	Zezu apsit na: Məde məzəm waya. Ɗəf tay ko taka səmbet gewleɗ nan dəɓap wəssohon na: Nawa kənan di ɓa? Vi asənənək na Ɗəfdayayi. 
JHN.21.13	Zezu azarək azeti, agimik dupeŋɗe, apsitike dit kilif neki apsitike. 
JHN.21.14	Aŋki wərban zən azet gewleɗ nan ma hoko'ən dərɓaga asil səkəti əmta.
JHN.21.15	Dərɓaga azəmaŋ, Zezu apsən Simoŋ Piyer na: Simoŋ wətən Zaŋ, kəŋgəluwək dayki eŋ sa? Azlanəka: Ɗəfdaya kəsənəka nəŋglukuko. Zezu apsən na say ateɗ kirtit timeŋgiɗ nawa. 
JHN.21.16	Yaŋ apelsən ma sula'ən, apsən na: Simoŋ wətən Zaŋ, kəŋgəluwək sa? Azlanəka: Kəsənəka nəŋglukuko. Zezu apsən na: Kula siw gən timeŋgiɗ nawa. 
JHN.21.17	Apel sənək mo hoko'ən əmpa, apsən na: Simoŋ wətən Zaŋ, kəŋgəluwək sa? Zə Piyer asiripke, vi Zezu assohon ma hoko'ən na: Kəŋgəluwək sa? Azlan sənək na: Ɗəfdaya kəsənək ko mi pakə, kəsənək bo nəŋglukuko. Zezu apsən na: Say ateɗ timeŋgiɗ nawa. 
JHN.21.18	Gesiŋ nedawnah suko: Daga kəsok wəman zuko is sən kiko istat winan dadakko, istatə mbat atəki kəŋgəl pakə. Amma an kəgalka, ɗəf dəda winan suk dadakko, də wərma voko wakuk atəki məs kəŋgəl ɓa. 
JHN.21.19	Wən aski Zezu aŋgəl karban zev əmta an Piyer adamta vi na gakdakan Maŋgəlva. Yaŋ Zezu apsən na asbawa.
JHN.21.20	Piyer akpaŋganək harani, awlak gawla məs Zezu aŋgəl tayəzan dərɓe, ndəni dəsan amaŋgava Zezu daga asan atəki wəzəma, anah nak na assohoni naka: Naway nawzəm kiyən di? 
JHN.21.21	Yaŋ Piyer awla, apsən Zezu na: Ɗəfdaya mbari na ɗəffaŋ di? 
JHN.21.22	Zezu azlan sənəka: An nəŋgələk dəsan gən məza əmta ɓa ha pay nədaw milyo na, mi nok di? Nok na asbawa. 
JHN.21.23	Wənan atrayək akawaleŋgit ɗii dətafaŋ, aɓɗaŋ na: Gawla nan amtə na ɓa. Amma Zezu denahsən Piyer na gawlaŋ amatə na ɓaɓa. Amma apsən na: An nəŋgələk dəsan gən adamta ɓa ha pay nədaw milyo na mi nok di?
JHN.21.24	Gawlaŋka ndəni dəgəɗ saydawa aka halabaraŋka, averike, məsənka məs aver bo gesiŋgi.
JHN.21.25	Zezu agəɗək wəzeɗe meɓɓet diiɗa. Va məverti taka taka pak na, duniya aɓapəna wərma ɗerewel nan ɓa.
ACT.1.1	Baynaw Tewfilu, adəv ɗerewel naw madabəŋ nəver sukuk wən an Zezu agəɗɗə gəm an arban daga ətəŋ nan pakə 
ACT.1.2	ha gap pay an ateŋ a disiŋ. Daga dəɓəl wəteŋ a disiŋ ɓa, asəɓ sitik masləŋɗe en məs awel də sembe na Əmpəs Salala*. 
ACT.1.3	Dərɓaga əmta nani arbanək zən azeti, də wərbansit təstəs na madarani, gap wəvoŋ kaklaw poɗo adarban zən azet də wəpel sit wənna məlĩ na Maŋgəlva. 
ACT.1.4	Pay akkal dənɗaŋ, anah sitik na adaw zaraŋ sə Zerusalem ɓa, amma dəganən gən an məs Affən anah na wapsiti, va anah sukum farə. 
ACT.1.5	Vi baptem na Zaŋ də iŋkileyi, amma nokum abe suɗike akərəhaŋ baptem də Əmpəs Salala.
ACT.1.6	En məs dəkkalaŋ də Zezu atokonənka: Ɗəfdaya daski kədawzaɓan məlĩn net Israyelɗe sa? 
ACT.1.7	Zezu azlansitike, wən nokum taya za əsən uvoŋ nan də pay nan məs Affən aɗi də gakdak nan ɓa. 
ACT.1.8	Amma nokum akərəhaŋ sembe pay Əmpəs Salala adawpriken akokum, akəkpaŋgaŋ saydaweɗ naw a Zerusalem gəm a Zude a Samariya ha aket meŋge na dələv nan pakə. 
ACT.1.9	Adan anah sit vaska, apeŋke a disiŋ tahəŋ ulanənni slay buwən azanək sə ma hereti.
ACT.1.10	Gala adawlaŋ kəla disiŋ dəkki məs Zezu apeŋgi ɗii sula aziweŋgik go'o dənɗaŋ. 
ACT.1.11	Assohotinke: Munokum ɗii na Galile vimi kədawlaŋ a disiŋ di? Zezu məs dəteŋ a disiŋ sə walaŋkuməŋka, wamil va ateŋ a disiŋgəŋka.
ACT.1.12	Yaŋ masləŋɗe amilyoŋ a Zerusalem səka massorgo an adawyaŋ na mosorgo na hereme gu'o də Zerusalem va kilometər taka. 
ACT.1.13	Adan agapaŋ a Zerusalem ateŋgeŋgək adəv gəla atəki adakkalaŋ ɗayɗay adəv gəla ma sula'ən a disiŋ. Piyer də Zaŋ, gəm Andre, gəm Filipi, gəm Tomas, gəm Bartolomi gəm Matiye, də Zak wətən Halfa, gəm Simoŋ məs dəŋglu dələv nani, gəm Zuda wətən Zak. 
ACT.1.14	Ndəɗaŋ pak asapanənək met taka aka wənnakkama, dit gil pak may Mari ma Zezu gəm milmiŋgiɗin Zezu.
ACT.1.15	Daska Piyer asilik aweleŋgit milmiŋgiɗin ɗii məkkalit gap səkat də kaklaw sula neki, anahka: 
ACT.1.16	Munokum milmiŋgiɗwa, kətana, an məs Əmpəs Salala anah adəv ɗerewel dəsan gən gesiŋ, apel də ma Davit dabəŋ daga farə, aka Zudas məs dəzəm ki Zezu. 
ACT.1.17	Zudas ndəni ɗəf sə walaŋmə, arahək haran nan sədəv wəza namə.
ACT.1.18	Zudas albəhək guli dit deleɗ en arah də wəza mambray nani, adaki əmta aslba, gədəvən aɓaka, herɗen agulyoŋguk appaka. 
ACT.1.19	Ɗii na Zerusalem pak apprəmənək wənnani, ndəni ayanən guli nan na: Akeldama də ma net na: Guli net mbeli. 
ACT.1.20	Vi wənnan məverni adəv ɗerewel na Davit:
ACT.1.20	Gəla nan dəsan ki məskiya,
ACT.1.20	ɗəf adasan adak ɓa.
ACT.1.20	Vaski wənnan məverin:
ACT.1.20	Say ɗəf mbərən dəgəm wəza nani.
ACT.1.21+ACT.1.22	Vi vaski say ɗəf mbərən də sap azam dəgəɗ gən saydawa na əsilya na Ɗəfdaya səka əmta. Ɗəf nan dəsan gən sə walaŋgit ɗii məzəbalaŋ də mənam gala Zezu adabal də mənam a təki pakə, təŋ səza arah baptem səva Zaŋ ha gap pay an Zezu apeŋ a disiŋ sə walaŋmə. 
ACT.1.23	Yaŋ arbanən iya net ɗii sula: Zozef məs adawyaŋ na Barsabas məlvan na Zustus, gəm Matiyas. 
ACT.1.24	Ndəɗaŋ pak akkamaŋgək vaŋka: Ɗəfdaya is məs kəsən mekret ɗii pakə, arban səmə naway kəwel suweleŋgit ɗii suleŋ di? 
ACT.1.25	Nagəm wəza an məs Zudas apələŋka ambatək va an dəslə azani. 
ACT.1.26	Yas kan aɗɗanən də kevile aza veti də wəbalan aket ɗii sula neki, abətək aka Matiyas atoŋguk aweleŋgit ɗii klaw kiyit sula ka masləŋɗe.
ACT.2.1	Yaŋ kan pay wəzləra məs adawyaŋ na Pentekosta* agapə, ɗii na Maŋgəlva pak akkalaŋgək atəki taka. 
ACT.2.2	Go'ləŋgə apprəmənək geŋgere wəzzan sə disiŋ va ɓaɓəlmet barkataŋ məs də sembe. Aknahənək gəla məs asoŋ adəvən. 
ACT.2.3	Yaŋ awlanən zəga wərban zən va anzil offo tay traya, asanək aket taka taka pakə. 
ACT.2.4	Ndəɗaŋ pak aknahaŋgək də Əmpəs Salala, yaŋ ndəɗaŋ pak atəŋgaŋgək wəpel də ma temtemi, va Əmpəs apsit sembe nani.
ACT.2.5	Yahudiyenɗe meɓɓet tahəŋ məs dəda soŋ a Zerusalem məzu zuliyaŋ sənən Maŋgəlva, məs dəzoŋ səka dələv na duniya pakə. 
ACT.2.6	Adan apprəmən geŋgere vaska, vadaysa net akkalaŋgək adaka. Maɗulet pak agəɗək gərəŋgə, vi ko naway suweleŋgit pak tayəpprəm ɗii na Maŋgəlva dawpeleŋ də ma nani. 
ACT.2.7	Agətaŋgək sawɓa, aɓɗaŋ na: Ɗii məzu peleŋ maŋki, ɗii na Galile həŋ ɓa sa? 
ACT.2.8	Səŋgay kan ko naway pak adapprimitən daw peleŋ ma nanəŋ di? 
ACT.2.9	Yaŋ nam bo səka dələv na Partiya, Mediya, Elmiya, Mesopotomiya sə Zude sə Kappadosiya, daga Pontus də Asiya, 
ACT.2.10	daga sə Firigiya gəm Pamfiliya, maay sə Misra, maay səkla Libiya səmaŋgava Sirene, məde. Ɗii meɓɓet suwalaŋgəm bo, sə Roma azoŋ. 
ACT.2.11	Ɗii nam meɓɓet bo, sə Kereta azoŋ gəm sə Arabiya. Ɗii meɓɓet bo, Yahudiyenɗe gəm məzu toŋgoŋ wəsban Maŋgəlva net Yahudiyenɗe həŋ. Amma, mənam tatəpprimit tay peleŋ də ma namə, ndəni wəza metiŋgin məs Maŋgəlva agəɗə. 
ACT.2.12	Sokene nan agəɗsitik gərəŋ sit ɗiiyi, ha assohonənək ziti: Aŋ labara miyaŋ di? 
ACT.2.13	Amma yaŋ ɗii meɓɓet amasaŋ aket ɗii na Maŋgəlva, aɓɗaŋ na: Mbazla dəbeye.
ACT.2.14	Piyer asilik dit gewleɗ klaw kiyit taka neki, aziweŋke, atəŋgaŋgək wəpel sit ɗii də sembe, amna: Munokum Yahudiyenɗe, ɗii na Zerusalem, məpak sləmokum məpprəma nənah sukum wənnəŋka. 
ACT.2.15	Ɗiiyeŋki, mbazla dəbey va kəda ɗumoŋgəŋ ɓa, vi pay dəɓəl wəsɓəta tagay ɓa. 
ACT.2.16	Vaski bo, amma agəɗ vas na vi an məs kleŋ Zuwel anah dəsan gən gesiŋ anahə:
ACT.2.17	Maŋgəlva amna an məs dədaɗɗa pay wəgrak nani:
ACT.2.17	Wanəɗi Əmpəs naw aket ɗii pakə.
ACT.2.17	Kirtukum mezeŋgilleket dit mugiliŋgiti, waɗɗaŋ kleŋ.
ACT.2.17	Gewleɗ nokum wawlaŋ hənhən,
ACT.2.17	ɗii gugiriɗ nokum wasineŋ.
ACT.2.18	Asna məɗɗaŋ wəza naw mazeŋgilleket dit mugiliŋgit
ACT.2.18	wanəɗi Əmpəs naw aketi,
ACT.2.18	pay nani, wakpaŋgaŋ məs kleŋɗe.
ACT.2.19	Wanəgəɗ sokeneɗ a disiŋ,
ACT.2.19	də aka dəlva fuŋ pakə,
ACT.2.19	mbeli də offo də guzli titir net enene wagəɗə.
ACT.2.20	Amma pay an metiŋgin
ACT.2.20	də gakdak na Ɗəfdaya adazani, pay wasərətə,
ACT.2.20	təla wasan preŋ va mbeli.
ACT.2.21	Konaway dəya iya na Ɗəfdaya wakohu.
ACT.2.22	Munokum Israyelɗe, məpprəm wənnawəŋ ɗa: Zezu məs na Nazaret, masləŋ na Maŋgəlvayi, kəsənənka, vi awaloŋkumi Maŋgəlva arban sokene də sembe nani məs agəɗ də Zezu. 
ACT.2.23	Daga farə Maŋgəlva aŋgələk kapsukum Zezu. Yaŋ nokum bo kəbayənni, yaŋ kənah sitin ɗii məs mambrayɗe dəkpa'ən gən aka wəlaŋga məzliwrihe. 
ACT.2.24	Amma yaŋ Maŋgəlva asil gən sətəki net ɗii mimtiti, yaŋ akoh gən səma wəssiya na əmta, vi əmta tay də sembe narman ɓa. 
ACT.2.25	Yaŋ Davit anah aka wənan na:
ACT.2.25	Intatula Ɗəfdaya baw pay pakə,
ACT.2.25	tayaka va dəzəŋ nawa, vi nədaw geslne ɓa.
ACT.2.26	Vi vaski makraw tay əneke,
ACT.2.26	maw bo tayəpel Wən Nenekeni.
ACT.2.26	Vasna də wədak na gəɓa zuwəŋ zlaŋ na,
ACT.2.26	wanəfet zamə, də wəgani.
ACT.2.27	Vaski aw Ɗəfdaya kəsganna zeŋgillew atəki net ɗii mimtit ɓa,
ACT.2.27	kəppana gəbay na gawla nok dəŋ gən gən ɓa.
ACT.2.28	Kərban suwək tive nawmbat atəki nawkoho,
ACT.2.28	vi istat də ina, əntat də wənneken zu diiɗa.
ACT.2.29	Milmiŋgiɗwa, nəŋgəl kawnah sukum kotak aka wənna dəhəm Davit, amtəka, məndəkni. Ha kakaŋka magamas nan tayaŋka. 
ACT.2.30	Məs kleŋgi asənək wən məs Maŋgəlva aynan səni: Maŋgəlva amna: Waɗi ɗəf taka ka məlya, səza zemvini va Davit van azəm mələya. 
ACT.2.31	Davit asənək an Maŋgəlva aŋgəl naɗɗa. Ndəni kan apel wənna silyo na Messiya* sətəki əmta, amna:
ACT.2.31	Dəppan atəki net ɗii mimtit ɓa,
ACT.2.31	gəbay nan dəŋ gən ɓa.
ACT.2.32	Zezu wəŋka Maŋgəlva asil gənək səzet ɗii mimtiti, mənam pak mənam tatəɗɗa saydawa aka wənnani. 
ACT.2.33	Maŋgəlva agakdakanək Zezu, aɗiyək aka van dəzəŋ. Maŋgəlva ɗəfdaya apsənək Əmpəs Salala va anah daga farə. An məs kədawlaŋ də an məs kədapprəmaŋ, Zezuwi dədaɗɗan awalaŋkum. 
ACT.2.34	Vi Davit sən kiyən dəpeŋ a disiŋ ɓa, amma amna:
ACT.2.34	Ɗəfdaya, anahsən Ɗəfdaya naw na:
ACT.2.34	Asok aka vaw dəzəŋ,
ACT.2.35	wakəzəm məlĩ aket məzuzel kuni.
ACT.2.36	Vi vaski say Israyelɗe pak dəsənən gesiŋ na, Zezu wəŋka, ndəni məs kəkpa'aŋ aka wəlaŋga məzliwrihe, ndəni Maŋgəlva aziw gəni dəsan gən Ɗəfdaya Messiya.
ACT.2.37	Adan ɗii apprəmən vaska, makret azlaka, apsənən Piyer dit masləŋɗe meɓɓet na: Mambar mədaɗɗa kandi milmiŋgiɗmə? 
ACT.2.38	Piyer azlansitike: Mətubiyə, məppan mambray nokum, mətaf baptem də iya na Zezu Krestu. Asna Maŋgəlva waviyan mambray nokum, wapsukum Əmpəs nan an Salala. 
ACT.2.39	Vi Maŋgəlva aynan sukumək wənnani, dit kirtukum ɗiiyen Maŋgəlva ayə ko naway səŋga pakə.
ACT.2.40	Piyer aməsək wəpel sit də wən diiɗa, akkemetike: Duɗakanən gən zit səzet ɗii məzeti. 
ACT.2.41	Ɗii diiɗa atafənək wəpel nani, atafənək baptem, ɗii uzine hoku dətafaŋ baptem dəpaska. 
ACT.2.42	Asokunək zit aza wəpprəm wən məs masləŋɗe adawpeleŋ sitini, asapaŋka, akpaŋgaŋgək taka ko də wəɗɗa zəga pakə, ko də wənna uɗakan waya, də wəkkaman Maŋgəlva bo.
ACT.2.43	Maŋgəlva apsitik tive sit masləŋɗe aɗɗaŋgək sokeneɗ diiɗa ha ɗii agətaŋgək sawɓa. 
ACT.2.44	Ɗii na Maŋgəlva pak tahəŋ va zəga taka asapanənək arya net pakə atəki taka. 
ACT.2.45	Avələnək zəga net pak vi kaw ɗeket deleɗ nan awalaŋ ziti, aza wəray neti. 
ACT.2.46	Ɗii na Maŋgəlva pak tahəŋ wəkalaŋ adəv gəla metiŋ naw zuliya* də gəla net pak adakalaŋ adawzəmaŋ. Tahəŋ wəzəmaŋ də wənneken ziti, də makret taka. 
ACT.2.47	Tahəŋ wə gakdakanən Maŋgəlva, ɗii pak aŋgluwənək wənneti. Ɗəfdaya tay ki ɗii nan aket pay pakə.
ACT.3.1	Pay maɓɓani Piyer də Zaŋ tay toŋgoŋ adəv gəla metiŋ naw zuliya*, də moskoyo də təbəs hoku, pay naw zuliya. 
ACT.3.2	Gu'o də madamba məs adawyaŋ na madamba mogoni, ɗəf taya daka vədalli daga muwani. Də mompum pak ɗii nan tahəŋ wəslanəni, wəkiyən a madamba naka, vi dəŋgəl gən sazlaga avet ɗii məzu toŋgoŋ adəv gəla metiŋ naw zuliya. 
ACT.3.3	Yaŋ awle maay Piyer də Zaŋ adawtoŋgoŋ, aŋgələk sazlaga aveti. 
ACT.3.4	Piyer də Zaŋ aziyənək heret akani, Piyer apsən na: Awlum ɗa. 
ACT.3.5	Vədal awlek lewlewi, azanna wapsənən zəga. 
ACT.3.6	Piyer apsəna: Seede tahəŋ avam ɓa sam, amma wampsuk zəga ana vamə: Də sembe na Zezu Krestu məs na Nazaret, əntatə nah suko: Asili adawə. 
ACT.3.7	Yaŋ Piyer arma van dəzəŋ, adawsil gəni, go'ləŋ tələn arahək sembe. 
ACT.3.8	Azla gənək zəni, aziwke, atəŋgək wədawa, yaŋ atoŋ dənɗaŋ adəv gəla metiŋ naw zuliya, tay dawa, tay gakdakan Maŋgəlva. 
ACT.3.9	Ɗii pak awlanənka, tay dawa tay gakdakan Maŋgəlva. 
ACT.3.10	Net bo asənənək na vədal məzu san amadamba mogon na gəla metiŋ naw zuliya, məzəŋgla sazlaga naki, agətaŋka.
ACT.3.11	Yaŋ ɗəf nak dəŋgəm wəzar səza Piyer də Zaŋ ɓa, ɗii pak anzoŋko adoŋguk azeti amba genzek məs adawyaŋ na genzek na Salmoŋ, agətaŋgək sawɓa. 
ACT.3.12	Adan Piyer awle, apsit na: Munokum ɗii na Israyel, vimi kəda gətaŋ di? Vimi kədawləmən vakəmna mənam də sembe nami mədaw gəni di? Walla vi məsler də Maŋgəlvayi sa? 
ACT.3.13	Maŋgəlva na Abraham, na Isak, na Zakub, Maŋgəlva net migilmə apsənək gakdak sən gawla nan Zezu. Munokum sən kikum kəkanənək Zezu sit ɗii gugiriɗe, kə wəliyənək aba Pilatu, ko də Pilatu aŋgəl wəppan zlaŋ. 
ACT.3.14	Kəppanənək ɗəf məs salala məs təstəssə, yaŋ kəssohonən Pilatu dəppan sukum gən məbay gəbaya. 
ACT.3.15	Vaski kan kəbayən affən wəkoho. Amma Maŋgəlva asil gənək sətəki əmta. Nam bo saydawiɗ na wənnan mənani. 
ACT.3.16	Vədaləŋka arahək sembe də sembe na Zezu, an məs kulaŋ an məs kəsənaŋ, vi iya na Zezu də wətafa zəgas agəɗə, də wəɗi maɗulam aka Zezuwi ɗəffəŋ ambəl ama horokum pakə.
ACT.3.17	Yo milmiŋgiɗwa, nəsənək an məs kəɗɗaŋ sənən Zezu, munokum dit ɗii gugiriɗ nokum, vi kəsənən ɓayi kəɗɗanən vaskəŋka. 
ACT.3.18	Daga far lahəŋki Maŋgəlva arban də met məs kleŋɗe, dewle Messiya* wazəm saha, an məs apel farəŋka, gesiŋgi kakaŋka. 
ACT.3.19	Mətubiyə məkpaŋgan makrokum aza Maŋgəlva, waviyan sukum mambray nokum. 
ACT.3.20	Ɗəfdaya wapsukum sembe narma wənnani, waslən sukum Zezu ndəni bo Messiya məs awel sukum daga laŋka. 
ACT.3.21	Dewle Zezu wasan a disiŋ tagay, ha payan Maŋgəlva aɗi dəgrak gəni məs akpaŋgan zəga pak meleketeni. Va anah də met məs kleŋɗe en salala laŋka. 
ACT.3.22	Vasna Moyis anahək na: Maŋgəlva Ɗəfdaya waslən sukum, aweleŋgit milmiŋgiɗkum məs kleŋ va aslənwa. Say kəpprəmən gən mani an məs adaw nah sukum pakə. 
ACT.3.23	Ɗəffan məs dəpprəm man ɓa, kawgohni səzet ɗii na Maŋgəlva, wazə. 
ACT.3.24	Məs kleŋɗe daga səza Samuyel ha dit məs dəzoŋ dərɓagan pakə, apelinək wənnani agəɗək də payan azam kakaŋka. 
ACT.3.25	Wən məs Maŋgəlva aynan dit məs kleŋɗeŋ na, vikumi, kətoŋgoŋguk adəv wən məs minan sit migilkum. Va anahsən Abraham: Wanəɗɗa barka aket ɗii namba dələv pak vi wənna əlfa noko. 
ACT.3.26	Vaski bo Maŋgəlva awel gawla nan vikum dabəŋ ki wəslən sukum, dəgəɗ sukum gən zəzay kəkpaŋgaŋ gəni də wəppan mambray nokum.
ACT.4.1	Piyer də Zaŋ apeleŋ sitinik ɗii əmpa, məs dəlveŋge dit ɗii gugiriɗ net məgaŋ gəla metiŋ naw zuliya*, dit Sadusiyenɗe pak azoŋguk azeti. 
ACT.4.2	Gədivit adəka, vi arbanənək sit ɗii na Maŋgəlva asil gənək Zezu sətəki əmta, vini ɗii mimtit pak wasilyoŋ də zeŋgilleti. 
ACT.4.3	Vini armenini asgetin a daŋgay, dətawən kita aket ɓa vi moskoy agəɗka. 
ACT.4.4	Amma ɗii diiɗa məs dəpprəmən wəpel net masləŋɗe, atafənək wəpel neti, ha ɗii na Maŋgəlva aɗɗaŋgək uzinere sle ɗii mazeŋgilleket kaaka'ə.
ACT.4.5	Vit pumpum nani, məlĩyeŋge net Yahudiyenɗe dit ɗii gugiriɗ net məs dəlveŋge məsənaŋ na ma henziŋ na Maŋgəlva akkalaŋgək a Zerusalem. 
ACT.4.6	Məs dəkkalaŋ vet na daya net məs dəlveŋge məs adawyaŋ na Annas də Kayafas gəm Zaŋ gəm Aleksandər dit ɗii gugiriɗ na əlfa na Annas. 
ACT.4.7	Akiyənik masləŋɗe abeti. Assohotinke: Mbarmbari kəmbəl gənən vədaləŋ di? Səŋga kərəhən sembe nan di? Nawa dupsukum sembe nan di? 
ACT.4.8	Piyer aknahək də Əmpəs Salala amna: Aw məlyeŋge dit ɗii gugiriɗe, 
ACT.4.9	məwəliyəm abokum na vi wəza mogon an məs məgəɗsən vədal ambəlli. 
ACT.4.10	Munokum ɗii na Israyel pak say məsəna: Ɗəffəŋ adawsan abokum vaŋkəŋ na, vi iya na Zezu Krestu na Nazaretti. Ndəni məs kəkpa'aŋ aka wəlaŋga, amma Maŋgəlva asil gənək sətəki əmta. 
ACT.4.11	Aka Zezu wəŋki ɗerewel na Maŋgəlva anahə amna:
ACT.4.11	Gərməŋka mərkaŋ gəla asganənka,
ACT.4.11	yaŋ akpaŋ gərəm na sləma.
ACT.4.12	Dəndəni kaaka mədawrəh wəkoho, vi ɗəf maɓɓan tay a duniya ɓa sam, məs Maŋgəlva apsəm mərah gən wəkoh dəndən ɓa.
ACT.4.13	Ɗii məzu slireŋ net Yahudiyenɗe agətaŋgək sawɓa, awlanən Piyer də Zaŋ də geslne'eŋ ɓa sam, maay sap kana ɗii məs də gakdakəŋ ɓa, də sənaŋ zəga ɓa. Adan asənən na ɗii məs dəsoŋ də Zezu wəŋ, 
ACT.4.14	amma dəɓapən wəpel wən maɓɓan ɓa, vi tahəŋ ulanən ɗəf məs dəsan vədal nak amaŋgevet maay Piyer də Zaŋ ambəlka. 
ACT.4.15	Apsitinik tive dəgulyoŋ gən sətəki nakkal neti, yaŋ atəŋgaŋ wəpeleŋ awalaŋ zit aka wənnani. 
ACT.4.16	Aɓɗaŋ na mbar mədawgəɗ sit ɗiiyiŋ di? Awaleŋgit ɗii na Zerusalem pak ɗii tahəŋ məza dəsənən wənna sokone məs aɗɗaŋ ɓaɓa, waməɓap kawzelen wənnan ɓa. 
ACT.4.17	Amma vi wənnan adanzləra abe, say mənah səm siti məbay səm meti adawpeleŋ sənən ɗəf ɗaah də iya na Zezu ɓa. 
ACT.4.18	Yaŋ ayenin əmpa, atekini, apsitin na: Kədarbanən wənna Zezu sit ɗii ɗaah ɓa, ko wəpel wənna iya nan sən ɗəffa kədawpeleŋ ɗaah ɓa.
ACT.4.19	Amma Piyer də Zaŋ azlanənka: Mətaw kita nan sən kikum ɗa, mogoni aba Maŋgəlva məpprəm gən mokum dayki Maŋgəlva sa? 
ACT.4.20	Amma məɓapna wəray gən wənnan ɓa walla wəppan dawpel an məs məwələ də an məs məpprəm ɓa. 
ACT.4.21	Məzu slireŋ apelsitinik də gagay əmpa adaɗɗaŋ vas ɓa. Yaŋ apetini. Vi dərəhaŋ mambray azet ko suɗike nawtaw kita aket ɓa, vi ɗii pak tahəŋ wəgakdakanən Maŋgəlva vi zəga məs dəgəɗə. 
ACT.4.22	Ɗəf məs ambəl gənən də sokone van wəsva nan wadayki kaklaw poɗo.
ACT.4.23	Adan apanən Piyer də Zaŋ amilyoŋguk azet ɗii neti. Anahsitinik an ɗii gugiriɗ net məs dəlveŋge dit məzuslereŋ anahsitini. 
ACT.4.24	Adan ɗii net apprəmən vaska, ndəɗaŋ pak akkamanənək Maŋgəlva də makret taka: Aw Ɗəfdaya əstə kəzəməɗ disiŋ də dəlva fuŋ, də məlpa də zigeɗ nadəvən pakə. 
ACT.4.25	Əstə kəɗɗa dəhəm Davit məs dəsan gawla noko, məs kəpel də sembe na Əmpəs Salala də mani:
ACT.4.25	Vimi ɗii məza Yahudiyenɗe həŋ ɓa adawsil gənən wən di?
ACT.4.25	Vimi ɗii ada ɗumoŋ aka wən zevin mbrayen vaŋ di?
ACT.4.26	Məlĩyeŋge na duniya tahəŋ wəɗɗaŋ wən ɗarɗarə,
ACT.4.26	ɗii gugiriɗ bo tahəŋ wəɗɗaŋ kuket
ACT.4.26	aka Ɗəfdaya də aka Messiya* nani.
ACT.4.27	Vaski bo Herodə də Pontiyu Pilatu dit ɗii məza Yahudiyenɗe həŋ ɓa, dit ɗii na Israyel, ndəɗaŋ pak akkalaŋgək awalaŋ gəla metiŋ aka gawla nok məs təstəssə an məs kəweli dəsan gən Krestu. 
ACT.4.28	An məs aɗɗaŋ pak adəv sembe nokki də wəŋgla noko an məs kəɗum akan laŋka. 
ACT.4.29	Kakaŋ na aw Ɗəfdaya vaski kan wəza mbrayen neti. Apsit sembe sit ɗii nok nawpel wən nok də gabbani məza də geslne ɓa. 
ACT.4.30	Arban sembe noko, naw mbəl git məs gbəgbaɗe, naɗɗa wəza də sokeneɗi məs nagət aketi, kaɗɗet də sembe na Zezu məgəɗ wəza nok an təstəssə. 
ACT.4.31	Adan agrakən wəzuli neti təki məs akkalaŋ aɓəlka. Ndəɗaŋ pak aknəhaŋgək də Əmpəs Salala, atəŋgaŋgək wəpel wənna Maŋgəlva məza də geslne ɓa.
ACT.4.32	Ɗii na Maŋgəlva akpaŋgaŋgək makret taka, maɗulet taka. Ɗəf tay dədawnah na aŋ arya nawi katər gən ɓa, amma asapanənək arya net pakə. 
ACT.4.33	Də sembe diiɗayi masləŋɗe aɗɗaŋ saydawa aka wəsilyo na Ɗəfdaya Zezu sətəki əmta. Maŋgəlva aɗɗak zəzay aket pakə də zəzay nan diiɗa. 
ACT.4.34	Ɗəf tay məs saha aweleŋgit ɓa. Ɗəf məs də guli nani walla də gəla nani avələka akkek deleɗ nan məs arah də zəga məs avələ. 
ACT.4.35	Məzeɓeti avet masləŋɗe, net bo apsənənsən ko naway pak va aza wəray nani.
ACT.4.36	Yaŋ ɗəf maɓɓan tay zemvit may Lewi muwan a Kiprus, iya nan na Zozeffi, yaŋ masləŋɗe alvanən na Barnabas (va wənah na ɗəf məzu səɓ sit ɗiiyi). 
ACT.4.37	Nan bo avələk guli nani, akiyik deleɗ nan azet masləŋɗe.
ACT.5.1	Ɗəf tay na, iya nan na Ananiyas, dət ɗak nan Safira, aslerinik meti avələnək guli neti. 
ACT.5.2	Awɗeketik deleɗ nani, azeɓetik meɓɓeti, meɓɓet bo akek azet masləŋɗe. Ɗak nan bo təsənək wənneti. 
ACT.5.3	Piyer apsəna: Ananiyas, vimi kəppan Satan atoŋ amakrok di? Kəwək tepelke sən Əmpəs Salala*, kəɗɗametik deleɗ meɓɓet na guli noko. 
ACT.5.4	Daga kəɓəl wəvəl guli nan ɓa noki, səza kəvəl bo noki. Ya vimi kərma makrok kaɗɗa wəza zevin aŋkəŋ di? Sən Maŋgəlvayi kəwəsən tepelke, sit ɗiiyi ɓa. 
ACT.5.5	Adan Ananiyas apprəm wənnəska, asbərka, amtəka. Ɗii məs dəpprəmən wənnəs pak makret azlaka. 
ACT.5.6	Gewleɗ azoŋko, atərnənka agil gənənka, andəknənka.
ACT.5.7	Dərɓagani təbəs hoku, ɗak nan tədeke, amma təsən an məs dəgəɗ aka zilit ɓa. 
ACT.5.8	Piyer apsət na: Anah su wənnet deleɗ nokum va kəvələn guli nokum da? Safira təzlanəka, təmna: Vaski deleɗ nani. 
ACT.5.9	Piyer apsət na: Vimi kəslerin mokum də ziluk kaw rakan Əmpəs na Ɗəfdaya di? Gewleɗ məs də ndəkən ziluk tahəŋ ameŋgle kakaŋka, nok bo waslokuni. 
ACT.5.10	Vaski ləŋgə təsbərka təmtəka. Gewleɗ atoŋgoŋko, arəh tənək məmtəta, aslatənka, andək tənək amaŋgava magamas na zilta. 
ACT.5.11	Makret kretiyenɗe məs dəpprəmən wənnəs pak azlaka.
ACT.5.12	Masləŋɗe aɗɗaŋgək sokoneɗ diiɗa aweleŋgit ɗiiyi. Ɗii məs dətafaŋ pak akkalaŋgək amba genzek na Salmoŋ. 
ACT.5.13	Ɗəf nawalaŋ gəla tay dədadan azet ko taka ɓa vi geslne, ko də ɗii adawnahaŋ na ɗii mogetiŋ zlaŋ. 
ACT.5.14	Pay pak zel dit gil tahəŋ wənzləraŋ aket də wətaf Ɗəfdaya. 
ACT.5.15	Yaŋ kan ɗii adaw kinin məs gbəgbaɗe aket tiveɗi, məvoŋgit aket hargaŋguɗe dit buseɗe, vi an Piyer tay toŋ dədaka, kuzuŋ zeŋgilhen wambat aketi. 
ACT.5.16	Ɗii diiɗa dəzoŋ sə walaŋ gəla məs tuwəɗ ki Zerusalem pakə, akiyənik məs gbəgbaɗe neti, dit ɗii mitemti, pakəs ambəlaŋka.
ACT.5.17	Məs dələv* metiŋgin dit ɗii məs dədasoŋ dəndən pak dit ɗii məs dədasbetin Sadusiyenɗe, aɗɗaŋgək kotorok net masləŋɗe diiɗa sawɓa. Aɓɗaŋ na, say wəzəm git saha. 
ACT.5.18	Armeninke, asgetinik a daŋgay. 
ACT.5.19	Amma yaŋ dəfəɗ nani maslay na Ɗəfdaya ade, akoluk madambeɗe na daŋgay, agil gitik masləŋɗe apsit na: 
ACT.5.20	Mədoŋ adəv gəla metiŋ naw zuliya*, mənah sit ɗii pak wənna zeŋgille meleketeni. 
ACT.5.21	Masləŋɗe aɗɗanənək vaska, də mompum pum atoŋgoŋguk adəv gəla metiŋ naw zuliya, adaki atəŋgaŋ wərban wənnan sit ɗiiyi.
ACT.5.21	Yaŋ məs dələv metiŋgin dit ɗii məs dədasbanən pakə, ayeninik ɗii gugiriɗ net Yahudiyenɗe pakə dit məzu səɓaŋ net Yahudiyenɗe pak akkalaŋka, yaŋ kan aslinin sozeɗ dədoŋ gən wəkayetin masləŋɗe sə daŋgay də kiyən gini. 
ACT.5.22	Sozeɗ agapaŋgək a daŋgay, dirihin masləŋɗe ɓa, yaŋ amilyoŋ anah sitin wənnan sit məzu səɓaŋ. 
ACT.5.23	Aɓɗaŋ na: Mərəhək madamba pak məmpani, məzu ganən pak tahəŋ wəganəni, amma yaŋ mukol madamba na, mərah ko ɗəf taka adak ɓa. 
ACT.5.24	Adan daya net məgaŋ gəla metiŋ na zuli dit ɗii gugiriɗ net məs dəlveŋge apprəmən vaska, wənnan atapetike, dəsənən an məs dəgəɗ azet masləŋɗe ɓa. 
ACT.5.25	Yaŋ ɗəf ade nah sit na, yaŋ ɗii məs kərmaŋ a daŋgay nek tahəŋ adəv gəla metiŋ naw zuliya, tahəŋ wərbanən wən sit ɗii adaka. 
ACT.5.26	Yaŋ daya net məgaŋ gəla metiŋ na zuli ambat adak dit ɗii nani vi kaw keti, akininik masləŋɗe neki, amma də gagayi ɓa, ageslne'eŋke vi ɗii adaskenin dit kuneŋge ɓa.
ACT.5.27	Adan akiyən masləŋɗe, aziw gitinik abet məzu səɓaŋ sitin ɗiiyi. Yaŋ daya net məs dəlveŋge asgesiti. 
ACT.5.28	Apsit na: Mətakuməka, kədarbanən wən sit ɗii də iya na Zezu ɓa, amma mula kan va məs kədaɗɗaŋ, kərbanənək wənnəŋka, atrayək a Zerusalem pakə. Mokum aka wəki əmta na ɗəffəŋ akam sa? 
ACT.5.29	Piyer dit masləŋɗe azlansənənka: Nam ma Maŋgəlva mədapprəm ɓana, met ɗiiyi ɓa. 
ACT.5.30	Maŋgəlva net dəhiŋgiɗmə məs dəsil gən Zezu səkəti əmta, an məs kəbayaŋ də wəkpa'ən aka wəlaŋga məzliwrihe. 
ACT.5.31	Maŋgəlva bo agakdakanəka, aɗiyək aka van dəzən dəsan gən daya, məzu koh git ɗiiyi, dərban gən wənna tubiya də wənna viyan mambray net ɗii na Israyel. 
ACT.5.32	Mənam də Əmpəs Salala məs Maŋgəlva adapsit ɗii nan məs dətafaŋ, mənamtə mədaɗɗa saydawa na wənnəŋka.
ACT.5.33	Adan məzu səɓaŋ apprəmən wənnəs vaska, gidivit adəka, aynanənək makret nawbay masləŋɗe. 
ACT.5.34	Amma ɗəf maɓɓan tay taka ambeti, Farisiyenni iya nan Gamaliyel. Məsən zəga na ma henziŋgi, ɗəf gakdaki azet ɗii pakə. Asilke, aziwik aweleŋgit ɗii məzu səɓaŋ. Anah sitik sozeɗ də gilgitin gən masləŋɗe. 
ACT.5.35	Yaŋ apsit məzu səɓaŋ sitin ɗii na: Munokum Israyelɗe, məzi zukum aza an məs kədaŋglaŋ wəɗɗaŋ sitin ɗiiyiŋki. 
ACT.5.36	Dabəŋ nani Tewdas dəde, amna ɗəfdayayi. Ɗii gap səkat poɗo dəsbanənni, amma məbayni, məzəsbanən bo atrayaŋka, wənnan agraka. 
ACT.5.37	Dərɓagani, Zudas ɗəf na Galile ade, pay ɗii adawvereŋ na dəlva. Nan bo asbanənka, amma adan məbayən, məzəsbanən atrayaŋka. 
ACT.5.38	Ndəni kan nədawnah sukum məzar səzet ɗiiyiŋki. Məppeti, an wənneti də wəza net pak səza ɗəf ade, asna wazə. 
ACT.5.39	Amma an səza Maŋgəlva ade, kəɓapənna wətak wəlet ɓa. Məzi zukum kədawgayaŋ də Maŋgəlva. Məzu səɓaŋ atafənək wənnani. 
ACT.5.40	Yaŋ aməsaŋ wəyenin masləŋɗe, avirninke, apsitin na kədawpeleŋ ɗaah də iya na Zezu ɓa. Yaŋ apetini. 
ACT.5.41	Masləŋɗe agilyoŋguk suweleŋgit məzu səɓaŋ, ambataŋka, zit annekik diiɗa vi Maŋgəlva aɗiyik ka ɗii məs dəgapaŋ nawzəm saha vi iya na Zezu. 
ACT.5.42	Pay pak tahəŋ wəpeleŋ wənna Maŋgəlva, tahəŋ wərbanən labara nenek na Zezu Messiya* adəv gəla metiŋ naw zuliya*, ko eŋgili.
ACT.6.1	Pay nan dəpaska, ɗii məzu tafaŋ tahəŋ wənzləraŋ pay pakə, wəgay agəɗək aka waleŋgit Yahudiyenɗe məzupeleŋ ma Grek, dit Yahudiyenɗe na walaŋ gəla. Yahudiyenɗe məs dəsənaŋ ma Grek aɓɗaŋ na: Gil net gəbayɗe nam awrəhaŋ way va adawɗakən pay pak ɓa. 
ACT.6.2	Vini gewleɗi klaw kiyit sula akkaletin ɗii məs dətafaŋ pakə, aɓɗaŋ na: Dəslə məppanə gən wəpel wənna Maŋgəlva vi wənna uɗakan way ɓa. 
ACT.6.3	An vaski na, milmiŋgiɗwa, muwel ɗii buhul suwaloŋkum, ɗii təstəssə, məs məknahit də Əmpəs Salala, məs də wəsən an təstəssə, məppanə gən wəzaŋ aveti. 
ACT.6.4	Nam na, məgaysən gən wəzuliya də wəpel wənna Maŋgəlva. 
ACT.6.5	Wən nan annekək zit ɗii dətafaŋ pakə, awelinik Etiyen, ɗəf məs də wətafa, məs dəknah də Əmpəs Salala. Gəm əmpa bo awelinik Filip, gəm Porokorus, gəm Nikanor, gəm Timon, gəm Parmenas, də Nikalawus ɗəf na Antakiya malakayi məs dətoŋ wəsban wənnet Yahudiyenɗe. 
ACT.6.6	Ɗii na Maŋgəlva akeninik azet masləŋɗe. Masləŋɗe azuliyaŋka, aɗiyənək vet aket ɗii məwelit neki, aɗininik aka wəza neti.
ACT.6.7	Vaski bo wəpel na Maŋgəlva adawtraya. Wəŋɗa net ɗii dətafaŋ tayənzləra pay pak a Zerusalem, ɗii diiɗa suweleŋgit məs dəlveŋge atafənək wənnani.
ACT.6.8	Etiyen ndəni ɗəf məs dəknah də sembe də mbəlembəle na Maŋgəlva, agəɗək sokeneɗ diiɗa aweleŋgit ɗiiyi. 
ACT.6.9	Amma ɗii maɓɓet məs dəzoŋ sədəv gəla nakkal net Yahudiyenɗe, məzu ɗiiyen zit na balemɗeŋ ɓa, dəŋgluwən wənna Etiyen ɓa, aweleŋgit bo Yahudiyenɗe tahəŋ məs dəzoŋ sə Sirene də Aleksandiriya. Ndəɗaŋ dit Yahudiyenɗe məs dəzoŋ sə Silikiya də Asiya, abayaŋgək ma də Etiyen. 
ACT.6.10	Amma Əmpəs na Maŋgəlva apelsənək Etiyen də wəsən an metiŋgin ha dəɓapən wəbay man ɓa. 
ACT.6.11	Vini apsitin deleɗ sit ɗii meɓɓet dənahaŋ gən na: Məpprəmək apelik mbrayen aka ma henziŋ na Moyis, də aka Maŋgəlva pakə. 
ACT.6.12	Vaski kan asil gənən makret ɗii na walaŋ gəla, ɗii gugiriɗe dit məsənaŋ zəga na ma henziŋ. Azlahaŋ sənənək Etiyen, armanənka, akanənək abet məzu səɓaŋ. 
ACT.6.13	Yaskan akiyən saydaweɗ məwaŋsənən tepelke, aɓɗaŋ na: Ɗəffəŋka, tay pel mbrayen pay pak aka gəla na Maŋgəlva an salala, də aka mahenziŋ na Moyis pakə. 
ACT.6.14	Vi məpprəmək dawnah na: Zezu məs na Nazaret wazlu gəla na Maŋgəlva, wakpaŋgan wən məs Moyis arban səməŋka. 
ACT.6.15	Məzu səɓaŋ məs dəsoŋ adak pak aziyənək heret aka Etiyen, awlanənək haran agilik va maslay.
ACT.7.1	Daya net məs dəlveŋge assohonək Etiyen: An məs anahaŋ akokəŋ gesiŋgi sa? 
ACT.7.2	Etiyen azlanəka: Milmiŋgiɗu dit afiŋgiɗwa, məpak sləmokum ambra wəpel nawəŋ ɗa: Maŋgəlva məs də gakdaka, arbanək zən aza affəm Abraham daga adawsan a Mesopotamiya, dəpas dəɓəl wəsan a Haran tagay ɓa. 
ACT.7.3	Maŋgəlva apsən na: Agil səka dələv noko, apet hilfiŋgiɗko, doko aka dələv məs nədarban suko. 
ACT.7.4	Yaŋ apan dələv na Kaldiya ambat wəsan a Haran. Adan affən amtə, Maŋgəlva asil gənəka, adek wəsan aka dələvəŋka, an məs kəda soŋ akannəŋka. 
ACT.7.5	Depas na Maŋgəlva dəpsən dələv nan sən Abraham ko təl ɗəf ndap taka ɓa ka dələv nan dəsan gən kanan ɓa. Amma amna wapsən dələv vani, ndən dit kirtini dələv van wasan kanet pakə, Abraham tay də wətən dəpas tagay ɓa. 
ACT.7.6	Amma Maŋgəlva apsən na: Kirtuk wasoŋ va balemɗe də wəzəm saha aka dələv maɓɓani ha gap wəsva səkat poɗo. 
ACT.7.7	Amma Maŋgəlva amna wanətaw kita aket ɗii məs də kpaŋgetin balemɗe. Dərɓagan na wagilyoŋ səka dələv nani, wazuliyaŋ suwən atəkiyaŋka. 
ACT.7.8	Yaŋkan Maŋgəlva aynan wənnan də Abraham, də wəskələn awra, ndəni dərban wən məs minani. Adan Abraham awa Isak, askələk awra aka wəvoŋ dədopoɗo səza muwani, Isak bo askələk Zakubu, Zakub bo askilik kirtin klaw kiyit sula, məs dəkpaŋgaŋ dəhiŋgiɗmə.
ACT.7.9	Net bo aɗɗaŋgək kotorok na Zozeffi, avələnka, akpaŋgək balam a Misra. Amma Maŋgəlva tay dəndən. 
ACT.7.10	Tay gan də wəzəm saha nani. Maŋgəlva apsənək wəsəna aba Firawna məlĩ na Misra. Firawna aɗiyək ka daya aka dələv na Misra də aka gəla nan pakə. 
ACT.7.11	Dəpas bo maay agəɗək a Misra gəm a Kanana pakə. Azəm gitik saha net ɗii sawɓa, ha dəhiŋgiɗmə net dərəhaŋ zəga nawzəm ɓa. 
ACT.7.12	Adan Zakub apprəm na hay taya Misra, aslinik dəhiŋgiɗmə ambani, ndəni malaka an dabəŋ. 
ACT.7.13	Pay adadoŋ malaka ma sula'ən, Zozef arbanək zən azet milmiŋgiɗni. Vaski Firawna asən əlfa na Zozeffi. 
ACT.7.14	Yaŋ Zozef aslən wədaw gəm Zakub affən də gəla nan pakə. Wəŋɗa net ɗii nadəv gəla nan bo tahəŋ kaklaw buhul kiyit sle. 
ACT.7.15	Yaŋ Zakub kan asan a Misra. Adaki amtaŋ ndəɗaŋ dit dəhiŋgiɗmə pakə. 
ACT.7.16	Məketi a Sikem. Adak məndiket adəv magamas məs Abraham albah səvet kirtin Hamor.
ACT.7.17	Pay na wən məs Maŋgəlva aynansən Abraham, asan gu'o aza wəzani, ɗii na Israyel diiɗahəŋ a Misra. 
ACT.7.18	Aɗiyaŋgək məlĩ maɓɓan a Misra, məs dəsən Zozef ɓa. 
ACT.7.19	Aɗɗaŋgək matakataka dit ɗii namə, azəm gitinik saha net dəhiŋgiɗmə neki, aɗɗaŋ sitinik dewle dəsgetin gin kirtit məzu waɗaŋ apoho dəmtaŋ gəni. 
ACT.7.20	Pay nani muwa Moyis, Moyis mogoni sawɓa daga muwani, məɗamani təla hoku ana affən da. 
ACT.7.21	Yaŋ məgilgini məɗiyən ama poho, wətən məlĩ tərəhəka, təslanəka, təsgələk va wətəta. 
ACT.7.22	Moyis asənək zəga net ɗii na misra pakə, ha asanək də sembe aza wəpel temtem pakə.
ACT.7.23	Adan Moyis agap wəsva kaklaw poɗo, aɗumuk wədawle milmiŋgiɗin Israyelɗe. 
ACT.7.24	Yaŋ awla ɗəf na Misra adawvər ɗəf neti, yaŋ ambat wəbaahsən əlfəni. Abayək ɗəf na Misra naka. 
ACT.7.25	Aza Moyis na ɗii nan wasənən na Maŋgəlva wagil git səka balam neti, də gurom nani, amma dəsənən ɓa. 
ACT.7.26	Yaŋ vit pumpum nani, arihik Israyelɗe tahəŋ wəgayaŋ kaziti, yaŋ adawtreti, amna: Miyaŋ di h'aya, məlma kənanaŋ, vimi kədawgayaŋ di? 
ACT.7.27	Amma məkay mama nak aslaŋganək Moyis, apsən na: Naway dəɗiyuk daya nawtaw kita akam di? 
ACT.7.28	Kəŋgəl kawbayu va kəbay mə Misra nadəfɗaŋga nak sa? 
ACT.7.29	Adan Moyis apprəm vaska, anzanəka, ambatək a Madiyan. Asanək adaka, awək kirin mazeŋgilleket sula.
ACT.7.30	Dərɓaga wəsva kaklaw poɗo, maslay na Maŋgəlva arbanək zən aza Moyis adəv offo məsɗan aka dezeze awra, amaŋgava gərəm na Sinay. 
ACT.7.31	An məs awələŋka, agətək akani, azarək aza dezeze vi kawlan lewlewi. Amma yaŋ apprəm wəla Ɗəfdaya dawnah na: 
ACT.7.32	Əntə Maŋgəlva net dəhiŋgiɗko, Maŋgəlva na Abraham, Maŋgəlva na Isak, Maŋgəlva na Zakubu. Geslne adak Moyis, tayəkkere, ageslne'ək dawlani. 
ACT.7.33	Ɗəfdaya apsən na: Agbuk hensek noko, vi təki məs kiziwiŋka salalayi. 
ACT.7.34	Nulak wəzəm saha net ɗii naw a Misra, nəpprəmək wənɗəs neti, nəprikik vi kawkoh giti. Ade wanəslunuk a Misra.
ACT.7.35	Moyis əŋka, ndəni məs Israyelɗe dəŋgluwən ɓa. Apsənən na, naway dəɗiyuk məlĩ akam nawtaw kita akam di? Amma Maŋgəlva aslənək dəsan gən məlĩ neti, də wəkoh gitigəni, də wəbaah na maslay məs dərban zən aza Moyis adəv offo na dezeze naka. 
ACT.7.36	Moyis agil gitik də wəɗɗa sokeneɗ aka dələv na Misra, akek aməlpana Maliya asanək daya net a muya wəsva kaklaw poɗo. 
ACT.7.37	Moyis apsit ɗii na Israyel na: Va Maŋgəlva asləŋwa, vaski bo adawsləŋ məs kleŋ əlfukum. 
ACT.7.38	Ndəni daya net dəhiŋgiɗmə də maslay məs dəpelsən aka gərəm na Sinay pay akkalaŋ a muya. Adakki arəh wəpel narəh zeŋgille dəndən ndəni apsəmə.
ACT.7.39	Amma dəhiŋgiɗmə dəpprəmən ma Moyis ɓa, aɓoŋgoŋko, aŋglaŋ wəmilyoŋ a Misra. 
ACT.7.40	Vini anahsənən Aron na: Agəɗ səm maŋgəlva dəsan gən daya namə, vi məsən an dərəh Moyis məs dəgil gəm səka dələv na Misra ɓa. 
ACT.7.41	Aɗɗaŋgək maŋgəlva məzaɓan va wət wasliya, atawsənənək wəlla zəga aɗɗaŋgək wəzləra neneken zit na wəza neti. 
ACT.7.42	Amma Maŋgəlva aktohuk gəɓan siti apetike, dəzuliyaŋ sitin gin ngərzleɗ na disiŋ, va məverin adəv ɗerewel net məs kleŋɗe:
ACT.7.42	Munokum ɗii na Israyel
ACT.7.42	suwi kətawaŋ wəlla zəga də wəvay zəga
ACT.7.42	wəsva kaklaw poɗo a muya sa?
ACT.7.43	Awwo, kəslanənək gəla na gabaga sən maŋgəlva nokum Moloko,
ACT.7.43	də foto na ngərzla na maŋgəlva nokum Refan,
ACT.7.43	matuya aski kəɗɗaŋ na zuli səni.
ACT.7.43	Vi wənnani wanəkukum kaw ndol kum bal sən Babilon.
ACT.7.44	Dəhŋgiɗəm tahəŋ wəganən gəla na gabaga nalma* sən Maŋgəlva a muya, arbanək na Maŋgəlva tay dənɗaŋ. Amanənək wənnan va arbansən Moyis, va foto arbansəni. 
ACT.7.45	Dərɓagani dəhiŋgiɗmə aslanənək gəla nani ha gap alfiŋgiɗti, aslanənək pay malaka neti, Zosuwayi məzudaw abet pay agapaŋ aka dələv net ɗii meɓɓeti. Maŋgəlva arɓehetik ɗii net abeti. Gəla na gabaga nan asanək ha gap pay na Davitti. 
ACT.7.46	Maŋgəlva ananək nek də Davit sawɓa, ndəni Davit akkaman dəpansən gən tive narka gəla sən Maŋgəlva na Zakubu. 
ACT.7.47	Amma Salmoŋ dərka sən gəla.
ACT.7.48	Amma Maŋgəlva daya na disiŋ awsan adəv gəla mərkan də vet ɗii ɓa, va məs kleŋ anah na:
ACT.7.49	Ɗəfdaya amna: Disiŋgi mazaŋga na məlĩ nawa,
ACT.7.49	dəlva fuŋ bo təki naw ɗi təlwa.
ACT.7.49	Gəla mi kədarkaŋ suwən di?
ACT.7.49	Təki mi naffet naw di?
ACT.7.50	Əntə nəɗɗe zigeɗ pak ɓa sa?
ACT.7.51	Ki ɓəɓəl nokuməŋka, kəpprəmən wənnaw ɓa sa? Kəɓoŋgoŋguk dapprəm ma Əmpəs Salala vanet dəhiŋgiɗkum aɓoŋgoŋ dapprəm mani. 
ACT.7.52	Məs kleŋ tay ko taka məs dəhiŋgiɗkum dəzəm gənən saha ɓa sa? Abayinik masləŋɗe na Maŋgəlva məs dəkiyən labara na gawla məs də goŋga. Yaŋ kə zəmən kiyən kəbayənni. 
ACT.7.53	Kətafənək ma henziŋ na Maŋgəlva məs maslayɗe akiyaŋ, amma kəsbanən wənnan ɓa.
ACT.7.54	Adan məzu səɓaŋ net Yahudiyenɗe apprəmən wənnəska, gidivit adək aka Etiyen sawɓa ha wəmpəranən slayit akani. 
ACT.7.55	Amma Etiyen ɗəf məs dəknah də Əmpəs Salalayi, aziyək haran a disiŋ, awlak gakdak na Maŋgəlva, awlak Zezu bo tay ziwwe aka va dəzəŋ na Maŋgəlva. 
ACT.7.56	Etiyen amna: məpprəma, nulak disiŋ akolko, əntatula Wətən Ɗəf* tay ziwwe aka va dəzəŋ na Maŋgəlva. 
ACT.7.57	Anzlaŋgək vamvəlla, asukunək sləmeti, ndəɗaŋ pak asapaŋka, akaraŋgək kini. 
ACT.7.58	Agil gənənək ama poho na walaŋ gəla neti, kaskan dit kuneŋge. Məɗɗaŋ saydawa apanənək lukutɗe net aza ɗəf məs adawyaŋ na Sol. 
ACT.7.59	Tahəŋ wəskanən Etiyen, nan bo tayəkkaman Maŋgəlva də wənah na: Ɗəfdaya naw Zezu ataf zeŋgillewa. 
ACT.7.60	Akdukuk takprani, anahək də wəlan dayadaya amna: Ɗəfdaya aviyansit mambray neti, dərɓaga anah vaska, amtəka.
ACT.7.60	Sol bo zən neki də wəbay Etiyen.
ACT.8.1	Dəpasna wəzəm saha metiŋgin adek aket kretiyenɗe, a Zerusalem. Atrayaŋgək awalaŋ gəla na ma poho na Zude də Samariya, say masləŋɗe dəplaŋ kaaka adaka. 
ACT.8.2	Ɗii meɓɓet məzu geslne'eŋ sənən Maŋgəlva andəkənək Etiyen, ahəmaŋgək a gəlabay nan diiɗa sawɓa.
ACT.8.3	Amma Sol akayək tive naw bey kretiyenɗe. Ambatək aza memeŋle pakə armek kretiyenɗe, zel dit gil pakə, asgetik a daŋgay pakə.
ACT.8.4	Kretiyenɗe məs də trayaŋ neki, apelinik labara na Zezu ko aŋga atəki məs agapaŋ pakə. 
ACT.8.5	Filip ambatək awalaŋ gəla metiŋ na Samariya, atəŋgək wərban labara na Messiya* sit ɗii nadaka. 
ACT.8.6	Adan ɗii apprəmən labara nani, zit anekək dəndən awlanənək sokeneɗ məs agəɗɗə. 
ACT.8.7	Witem mbrayen diiɗa agilik səket ɗii diiɗa də vamvəlla. Ɗii məmbər sit diiɗa bo ambəlaŋka. 
ACT.8.8	Ɗii na Samariya annekenənək zit sawɓa.
ACT.8.9	Awalaŋ gəla metiŋ vani, ɗəf maɓɓan tayadaka, iya nan na Simoŋ. Ɗii na Samariya aɗɗaŋgək gərəŋ aka wəza nani. Amna, ndəni ɗəf metiŋgini. 
ACT.8.10	Vini kan ɗii na walaŋ gəla metiŋ ɗii gugiriɗ dit kirin gewleɗ pak zit neki də an məs adawpele. Aɓɗaŋ na: Simoŋ vani sembe na Maŋgəlva məs adawyaŋ na sembe metiŋgini. 
ACT.8.11	Wən nan anziyək də ɗii əgətaŋ akan vas sawɓa, ndəni ada soŋ zit nek də wənnani. 
ACT.8.12	Adan Filip anahsit labara nenek na məlĩ na Maŋgəlva də iya na Zezu Krestu, atafənək labara nani, zel dit gil pak atafənək baptem. 
ACT.8.13	Simoŋ bo atafək wənnani, yaŋ ataf baptem, asbanək Filip, adan awla sokeneɗ məs Filip adaɗɗa, agətka.
ACT.8.14	Adan masləŋɗe na Zerusalem apprəmən na, ɗii na Samariya atafənək labara nenek na Maŋgəlva, asliŋninik may Piyer də Zaŋ azeti. 
ACT.8.15	Adan may Piyer də Zaŋ agapaŋ adaka, akkamanənək Maŋgəlva dəpsit gən Əmpəs Salala nan sit ɗii məs dətafaŋ. 
ACT.8.16	Vi ɗii na Samariya baptem də iya na Ɗəfdaya Zezu arəhaŋ kaaka'ə, ɗəf tay dərah Əmpəs Salala tagay ɓa. 
ACT.8.17	Yaŋ may Piyer də Zaŋ aɗiyən vet aketi, arəhaŋ Əmpəs Salala.
ACT.8.18	Adan Simoŋ awla ɗii məs dətafaŋ arəhaŋgək Əmpəs dərɓaga masləŋɗe aɗiyən vet aketi, yaŋ apsit deleɗ sit may Piyer də Zaŋ, 
ACT.8.19	apsit na: Məvay su sembe van tam ko naway məs nədawɗi vaw akan pak dərah gən Əmpəs Salala. 
ACT.8.20	Amma Piyer azlansənək na: Maŋgəlva dəzet deleɗ nok də zəknok pakə. 
ACT.8.21	Haran nok tayara wənnəŋ ɓa, istatara wəza nam ɓa, vi mokrok tay taka də Maŋgəlva ɓa. 
ACT.8.22	Atubiyə vi mambray noko, akkaman Maŋgəlva, waviyan suk mambray məs kəɗuməs soko. 
ACT.8.23	Nulaka makrok tərahi, mambray adayək kiko. 
ACT.8.24	Yaŋ Simoŋ akkaman Piyer də Zaŋ: Kamə, məkkaman Ɗəfdaya, vi məs kənnəhaŋ adaɗɗa azaw vas ɓa.
ACT.8.25	Dərɓaga Piyer də Zaŋ aɗɗaŋ saydawa arbanənək wənna Ɗəfdaya, tahəŋ wəmilyoŋ a Zerusalem. Daw milyo neti, arbanənək labara nenek awalaŋ gəleɗe temtem diiɗa aka tive dawmbata, aka dələv na Samariya.
ACT.8.26	Maslay na Ɗəfdaya apsən Filip na: Asili, dok dəka tive an nambat kla dohoŋ an dəsil sə Zerusalem dəmbat a Gaaza. (Ɗii apanənək wədaw aka tive nani). 
ACT.8.27+ACT.8.28	Filip asilke, ambatka, arəhək ɗəf na Etiyopiya adaka, ɗəf van mərgani tay mbata ngili. Ɗəf metiŋgi, ndən dədarma deleɗ nat Kandake ndətə tədawzəm məlĩ aka dələv na Etiyopiya. A Zerusalem ambatə wədawzulisən Maŋgəlva, yas kan adamndan də mawta net pəlseŋge* nani, dadanəŋ bo, yaŋ adaŋɗan ɗerewel na məs kleŋ Ezayi. 
ACT.8.29	Yaŋ Əmpəs Salala apsən Filip na: Asban mawta nakdəh dit pəlseŋge ndaka. 
ACT.8.30	Yaŋ Filip asban də wənzuwa, arəhək tayəŋɗan ɗerewel na məs kleŋ Ezayi, yaŋ assohoni: Kəsənək gabba an məs kədaŋɗan van sa? 
ACT.8.31	Ɗəf na Etiyopiya nak amna: Mbari kan nədawsənən ɗəf tay naw boton su gaban ɓaŋ di? Akkamanək Filip dəpeŋ gən adəv mawta zani, məs pəlseŋge adakdəhaŋ naka, Filip apeŋke, asanək amaŋgavani. 
ACT.8.32	Aŋki məs adaŋɗan adəv ɗerewel vani:
ACT.8.32	Tay va time məs adawkaŋ kawtaw wəlani,
ACT.8.32	va təmaŋ məza taw həm ɓa,
ACT.8.32	ko an ɗəf nan tay taw zenze nat zlaŋ taw həm ɓa.
ACT.8.32	Vaski bo dəkol man wəpel wən ɓa.
ACT.8.33	Amnda ganənək muzliya.
ACT.8.33	Atakənək dawpele.
ACT.8.33	Naway nawpel wənna əlfa nan di?
ACT.8.33	Vi agrakənək zeŋgillen səka dələv pakə.
ACT.8.34	Ɗəf Etiyopiya apsən Filip na: Anah su ɗa, aka naway məs kleŋ nan adawpel di? Aka zən adawpel sa, walla aka ɗəf maɓɓani? 
ACT.8.35	Filip atəŋgək wəpel sən aka təki nani, anahsənək labara nenek na Zezu. 
ACT.8.36	Adan adadoŋ aka tive dəndən, agapaŋgək atəki net iŋkile, ɗəf na Etiyopiya amna: Ya iŋkile yeŋki, ya mi dəda taku darəh baptem di? 
ACT.8.37	[Filip apsən na: Wagəɗə an kətafək də makrok taka. Azlanəka: Nətafək na Zezu Krestuwi Wətən Maŋgəlva*.] 
ACT.8.38	Yaŋ aziw gən mawta nan naka. Aprikeŋke ndən də Filip pak atoŋgoŋguk aret iŋkile, Filip aɗɗasənək baptem. 
ACT.8.39	Adan agulyoŋ səret iŋkile, Əmpəs na Ɗəfdaya aslanək Filipi. Ɗəf na Etiyopiya dula ɗaah Filip əmpa ɓa. Tay mbat zəga nan də zən nek diiɗa. 
ACT.8.40	Filip arəhək zən a Azotus. Abalək awalaŋ gəleɗe pakə, tayərban sit labara na Zezu, ha gap awalaŋ gəla na Kaysariya.
ACT.9.1	Dəpaski ləŋ Sol atəŋ wəzəm git saha net məzərbanən wənna Ɗəfdaya, tay keyet kawbayti. Ambatək aza daya net məs dəlveŋge. 
ACT.9.2	Assohonək dəver sənən gən ɗerewelɗe azet ɗii gugiriɗ nadəv gəla nawpel wənnet Yahudiyenɗe a Damas. Aŋlu vas na kuzuŋ warah ɗii məzərbanən wənna Ɗəfdaya adak na, zel dit gil pak karmeti, kawkiyit a Zerusalem.
ACT.9.3	Adan adadan aka tive, gu'o nawgap a Damas, vaski ləŋ təki babar ade sə disiŋ, kiyən tuwəɗə. 
ACT.9.4	Asbərək afuŋ, apprəmək wəlla ɗəf dawnahsən na: Sol, Sol, vimi kədaw kayan mamaw vaŋ di? 
ACT.9.5	Yaŋ Sol assohoni: Nawa kənan di Ɗəfdaya? Yaŋ wəla ɗəf nak azlansən na: Əntə Zezu məs kədaw kayan mawa. 
ACT.9.6	Asili, doko awalaŋ gəla. Adak na wanah sukun məs kədaɗɗa. 
ACT.9.7	Ɗii məs dədadoŋ də Sol aziweŋke, dəpeleŋ ko mi ɓa, apprəmənək wəla ɗəf dawpele, amma dulaŋ ɗəf ɓa. 
ACT.9.8	Sol asilke, aziwke, akoluk harani, amma dəɓap ula təki ɓa. Ndəni kan armanən van wəkdahən, akanənək a Damas. 
ACT.9.9	Wəvoŋ hoku dəɓap ula ɓa, dəɓap wəzəm ɓa, də səə zəga ɓa bo.
ACT.9.10	Ɗəf dətaf Maŋgəlva taya Damas vani, iya nan na Ananiyas. Yaŋ Ɗəfdaya aya də wəsine. Ananiyas, azlanəka: Oowi Ɗəfdaya. 
ACT.9.11	Ɗəfdaya apsən na: Asili, dok dəka tive an sarara eŋgil ana Zudas da, assohon ɗəf məs adawyaŋ na Sol ɗəf na Tarsus tay zuliya. 
ACT.9.12	Də wəsine nani awlak ɗəf məs adawyaŋ na Ananiyas dawtoŋ azani, aɗiyək van akani, vi dərah gən ula əmpa. 
ACT.9.13	Ananiyas azlanəka: Ɗəfdaya, ɗii diiɗa anahaŋ suwənək wənna ɗəfəska, anah suwənək na azəm gitik saha net ɗii nok a Zerusalem sawɓa. 
ACT.9.14	Yaŋ ade aŋkəŋ əmpa dəka wəsler dit ɗii gugiriɗ net məs dəlveŋgeyi, vi karma ko naway məzuya iya noko.
ACT.9.15	Ɗəfdaya apsən na: Doko, kakaŋ na, nəwelik dəgəɗ suwə gən wəza, dərban gən iya naw azet ɗii meɓɓeti gəm azet məlyeŋge də azet ɗii na Israyel. 
ACT.9.16	In sən kiwa wanərban səna wazəm saha də wəza nawa.
ACT.9.17	Yaŋ Ananiyas ambatə, atoŋguk eŋgil naka, aɗiyək van aka Sol. Amna: Sol məlmuwa, Ɗəfdaya nam Zezu də slənwa, ndəni məs dərban zən azok aka tive dazokəŋka. Aslənwək azoko ka kəməs gən ula, kərah gən sembe na Əmpəs Salala. 
ACT.9.18	Yas ləŋ zəga agil səra Sol va kosloporo, haran akolko. Asilke, atafək baptem. 
ACT.9.19	Yaŋ kan azəm waya, aməs ərəh sembe nani.
ACT.9.19	Sol anziyək dit ɗii na Maŋgəlva pay suɗike a Damas. 
ACT.9.20	Go'ləŋ ambatək adəv gəla nawpel wənnet Yahudiyenɗe temtemi, apelik wənna Zezu. Amna: Ndəni Wətən Maŋgəlva*.
ACT.9.21	Ɗii məs dəpprəmən wəpel nan pak agətaŋgək akani, aɓɗaŋ na: Ndəni dədawbay ɗii məs dətafən Zezu a Zerusalem nak ɓa sa? Ade aŋ bo na vi kermeti, kawket sit ɗii gugiriɗ net məs dəlveŋgeyi ɓa sa?
ACT.9.22	Amma wərba wənna Sol aməsək wəter wəraya. Yahudiyenɗe na Damas pak dəɓapaŋ wəbayaŋ ma dəndən ɓa, adan arban sit na Zezuwi Messiya*.
ACT.9.23	Dərɓaga wəvoŋ diiɗa, Yahudiyenɗe aslerinik meti, kawbay Sol. 
ACT.9.24	Amma apprəmək an aɗumoŋ nawgəɗsəni, dəfəɗ də kapay pak tahəŋ wəganən memeŋle na walaŋ gəla neti, vi kawbayən. 
ACT.9.25	Amma dəfəɗ maɓɓani, bayneŋgiɗ Sol aslanənka aɗiyənək adəv keŋkele agil gənənək kla ma mazutuwu na zlava na dəlva (va wənahna agilginik dəmba zlawa).
ACT.9.26	Sol amilik a Zerusalem, akayək tive nasap dit ɗii na Maŋgəlva. Amma ndəɗaŋ pak ageslne'eŋ sənənka, də ngereŋ də wənnan na, nan bo akpaŋgək ɗəf na Maŋgəlva ɓa. 
ACT.9.27	Yaŋ Barnabas agəma, akak azet ɗii na Maŋgəlva, anah sitik va Sol awla Ɗəfdaya aka tive də an məs Ɗəfdaya apelsəni, va Sol arban wənna Zezu a Damas, məza də geslne ɓa. 
ACT.9.28	Yaŋ asan dənɗaŋ, tayəbal a Zerusalem, tayərban wənna Ɗəfdaya məza də geslne ɓa. 
ACT.9.29	Tay pel əmpa, tay bay ma dit Yahudiyenɗe məzu peleŋ met Grekɗe, amma neti, akayaŋgək tive kawbayni. 
ACT.9.30	Adan milmiŋgiɗin apprəmən wənnani, akanənək Sol a Kaysariya, asmaɗ gənənək a Tarsus.
ACT.9.31	Ndəni kan kretiyenɗe naka dələv na Zude na Galile dit na Samariya pak asoŋguk zamə, məza wəzəm saha ɓa. Asɓanənək ziti, asuwaŋgək adəv geslne na Ɗəfdaya, tahəŋ wənzləraŋ aketi, vi Əmpəs Salala tay san dənɗaŋ.
ACT.9.32	Piyer tayəbal aka dələv pak ko aŋga, pay maɓɓani ambatək ule ɗii na Maŋgəlva a Lidda. 
ACT.9.33	Yaŋ arəh ɗəf də gbəgba' meɗeŋreŋ, iya nan na Ane'as tay ɗuffo aka zəga naw voŋ nani, awɓap wəsilyan ɓa, wəsva dədopoɗo. 
ACT.9.34	Yaŋ Piyer apsən na: Ane'as, Zezu Krestu tay mbəl guko. Asili, azaɓan zəga nawvoŋ noko. Vaski kan ləŋgə asilke. 
ACT.9.35	Ɗii na Lidda də Saron pak awlanənka, yaskan net bo atafən Ɗəfdaya.
ACT.9.36	Awalaŋ gəla na Zoppe, ɗak tatadaka, iya nat na Tabita, ɗak na Maŋgəlva tə. (Də manet Grekɗe na iya nat na Dorkas, va wənah na mune). Pay pak tatəɗɗa wəza mogoni, tatə baah sit məzurayɗe. 
ACT.9.37	Təgəɗək gbəgba'a ha ndət zam kana, aslay tənək kana, avoŋgətənək adəv gəla ana disiŋ. 
ACT.9.38	Adan dələv na Lidda bo tay faraɗa də Zoppe ɓa, ɗii na Maŋgəlva na Zoppe apprəmənək na, Piyer tayadaka, aslənaŋgək ɗii sula azani, akkamanənka, agəm zuko ade annamda ɗa. 
ACT.9.39	Go'ləŋ Piyer ambatək dənɗaŋ. Adan agapə, akanənək adəv gəla anna disiŋ naka. Gil net gəbayɗe akaraŋgək kiita, tayəhəmaŋ tayərban sənən Piyer godoɗe dit lukutɗe məs tədawhõh daga tədawsat egge. 
ACT.9.40	Piyer agil gitik ɗii pak səzata, akdukuk afuŋ azulika. Yaŋ akpaŋ aza gəbay nata, apsət na: Tabita asili. Tabita təkoluk harata, tulak Piyer, təsilke, təsatək də gabbata. 
ACT.9.41	Piyer armak vata, asil gətək ziwi. Yaŋ aye gil net gəbayɗe neki dit ɗii na Maŋgəlva pakə, arbatək Dorkas sit ɗii na, madaratə. 
ACT.9.42	Labara nan atrayək azet ɗii na Zoppe pakə, ɗii diiɗa atafənək Ɗəfdaya. 
ACT.9.43	Piyer avoŋguk diiɗa a Zoppe ana Simoŋ milmis gəbaɗe da.
ACT.10.1	Ɗəf maɓɓan taya Kaysariya iya nan na Korneliyus, daya net sozeɗ meɓɓet na Roma məs adawyaŋ na ngaɓa na Italiya. 
ACT.10.2	Ɗəf dətaf Maŋgəlvayi, də gəla nan pakə, tahəŋ wəzuliyaŋ sənən Maŋgəlva pay pakə. Pay pak tayəbaah sit Yahudiyenɗe məs sahaŋɗe, apan wəzuli sən Maŋgəlva ɓa. 
ACT.10.3	Pay maɓɓani, dəpas pay vuroki, Maŋgəlva akisənək sokene ama harani, awlak maslay na Maŋgəlva adek azani, apsən na: Korneliyus! 
ACT.10.4	Awlak maslay də geslne, yaŋ assohon na: Aw mi dəgəɗ di Ɗəfdaya nawa? Maslay azlansənək na: Maŋgəlva apprəmək wəzuli noko, awlak wəza nokəŋ mogonəŋka, dəsgət kiyuk ɓa. 
ACT.10.5	Say aslin ɗii a Zoppe dəkayanən gən gəla na Simoŋ Piyer. 
ACT.10.6	Malakayi eŋgil ana Simoŋ məlmis gəba da, gəla nan amaŋgava məlpa metiŋgini. 
ACT.10.7	Yas kan maslay ambatə, yaŋ kan bo, Korneliyus aye ɗii sula səmbet məɗɗaŋ wəza nani, ɗii məs maɗuleti, gəm soze taka məzu geslne sən Maŋgəlva. 
ACT.10.8	Korneliyus aneh sitik an məs maslay anahsəni, yaŋ kan aslin a Zoppe.
ACT.10.9	Vit pumpum nani, va pay ziwi, net bo gu'oŋ aza wəgapaŋ a Zoppe, Piyer apeŋgək aka balakə vi kawzuliya. 
ACT.10.10	May bo tay dani, manaka wəzəma. Amma adan adawdaŋ sənən way tagay. Maŋgəlva akisənək sokene ama harani. 
ACT.10.11	Awlak disiŋ akolko, zəga va godo metiŋgin təkzləmən poɗo, aprikik afuŋ abani. 
ACT.10.12	Adəv zəga nak bo zəga mamaya məs tələn poɗo dit zigeɗ məkroketi dit biŋgeɗ pak tahəŋ adəvən. 
ACT.10.13	Yaŋ apprəm wəla ɗəffa, anahsən na: Piyer! Asil ataw wəlani kəzəm gəni. 
ACT.10.14	Amma Piyer amna: Awwo, aw Ɗəfdaya, nəzəm ɗaah zəga naw see'* nam ɓa walla zəga mbrayen ɓa. 
ACT.10.15	Wəla ɗəf nak apel sənək əmpa. Zəga məs Maŋgəlva azaɓan na kədawlan va zəga naw see ɓa. 
ACT.10.16	Zəga nan agəɗək vas təl hoku, dərɓagan na zəga nan amndanək a disiŋ.
ACT.10.17	Piyer tay ɗumon an məs Maŋgəlva aŋgəl wənahsən də sokene nani. Das bo ndəni ləŋ masləŋɗe na Korneliyus ada sohonən gəla na Simoŋ, aziweŋgək ameŋgle. 
ACT.10.18	Aslanənək wəlet dayadaya assohoŋ na, malaka tayaŋ məs iya nan Simoŋ Piyer sa? 
ACT.10.19	Piyer tay ɗumon an məs Maŋgəlva arbansənəŋka. Yas ləŋ Əmpəs na Maŋgəlva anahsən na: Ɗii yeŋ hoku wəkayokuni. 
ACT.10.20	Asili, apriki dok dənɗaŋ məza wəɗum akan ɓa, əntə nəsline. 
ACT.10.21	Yaŋ Piyer apriki, ambat azet ɗii neki. Inyakəŋkə, əntə ɗəf məs kədaw kayanən vani. Vimi kəzoŋ wəkayawən di? 
ACT.10.22	Azlansənənək na: Korneliyus daya net sozeɗ də slənmə. Ɗəf mogoni, aw geslne sən Maŋgəlva. Yahudiyenɗe pak asənənka, maslay na Maŋgəlva apsən na: Dəyuk gəni eŋgil annanda, vi dəpprəm gən an kədawpele. 
ACT.10.23	Piyer atefik eŋgili dəzəmaŋ gəni.
ACT.10.23	Vit pumpum nani, asilke, ambatək dənɗaŋ. Ɗii na Maŋgəlva sə Zoppe ambataŋgək dənɗaŋ. 
ACT.10.24	Huruɓ pumpum taka nani agapaŋgək a Kaysariya. Korneliyus ayek əlfiŋgiɗni dit bayneŋgiɗni məs təstəssə tahəŋ wəganən Piyer. 
ACT.10.25	Adan Piyer agapə, Korneliyus adek wələm səni, akdukuk takpran abani azulisənəka. 
ACT.10.26	Amma Piyer asil gənəka, apsən na: Aziwi naw bo ɗəf nani. 
ACT.10.27	Piyer tay pelsən Korneliyus ha ndəɗɗaŋ toŋgoŋ eŋgili. Arihinik ɗii akkalaŋgək diiɗa annanda. 
ACT.10.28	Piyer apsit na: Kəsənənka, wəsban ma henziŋ na Maŋgəlva net Yahudiyenɗe atakək ko naway səmbet dawmbat aza ɗəf məs dəsən Maŋgəlva ɓa ko wətoŋ eŋgil annanda. Amma Maŋgəlva arban suwək na nədawla ko naway mbrayen ɓa. 
ACT.10.29	Vini nəde, wəpprəm iya məs kiyuwəni, nəssoh ko mi ɓa. Amma nəŋgəl nəsən gən an məs kiyuwən akani.
ACT.10.30	Korneliyus azlanəka: Agəɗək pay hoku, va pay asan avanəŋka, əntatə zuli ana moskoy eŋgil anaw da, dəpas nuwələk ɗəf də lukut məzu wiɗ abawa. 
ACT.10.31	Apsu na: Korneliyus, Maŋgəlva apprəmək wəzuli noko, dəsgət ki wəza mogon nok ɓa. 
ACT.10.32	Asləŋ ɗəf a Zoppe aya Simoŋ məs adawyaŋ na Piyer. Malakayi eŋgil ana Simoŋ milmis gəba da, amaŋgava məlpa metiŋgin. 
ACT.10.33	Vini nəslən wəyuk go'u, nok bo kəŋgerke, kədeke. Asna mənam pak məkkalək aba Maŋgəlva, vi kapprəm an məs Ɗəfdaya apsuk nawnah səmə.
ACT.10.34	Piyer atəŋgək wəpele, amna: Kakaŋ nəsənək kana, ɗii pak dakadaka həŋ aza Maŋgəlva. 
ACT.10.35	An ɗəf ageslne sənəka, agəɗək wəza mogoni, Maŋgəlva waŋglu ko zemvit maay naway pakə. 
ACT.10.36	Kəsəŋ gənək wən məs asləŋ sit ɗii na Israyel, arban sitik labara nenek ziti, va wənah na zam adek də Zezu Krestu Ɗəfdaya net ɗii pakə. 
ACT.10.37	Kəsəŋgənək məs dəgəɗ a Zude pakə, atəŋ aka dələv na Galile, dərɓaga baptem məs Zaŋ məgəɗ baptem arban wənnani. 
ACT.10.38	Kəsəŋgənək labara na Zezu na Nazaret, məs Maŋgəlva apsən sembe na Əmpəs Salala. Abalək ko aŋga wəɗɗa wəza mogoni, ambəl gitik ɗii məs Satan adawzəm git saha pakə, vi Maŋgəlva tay dəndən. 
ACT.10.39	Mənamtə saydawa na an agəɗ aka dələv net Yahudiyenɗe də a Zerusalem pakə. Abayənək də wəkpa'ən aka wəlaŋga məzliwrihe. 
ACT.10.40	Amma Maŋgəlva asil gənək sətəki əmta nan aka pay ma hoko'ən, arbanək zən azamə. 
ACT.10.41	Dərban azet ɗii pak ɓa, say azam kaaka'ə. Mənamtə saydaweɗ məs Maŋgəlva awel dabəŋ. Dərɓaga asil sətəki əmta, məzəmək dəndən də wəsaa zəga pakə. 
ACT.10.42	Yaŋ Zezu anah səm na mepel gən labara nenek azet ɗii pakə, məpel gən saydawa nan na, ndeni Maŋgəlva aɗiyə nawtaw kita aket ɗii mimtiti dit madereti. 
ACT.10.43	Məs kleŋɗe pak apelinik wənnani, aɓɗaŋ na: Ko naway dətafa, Maŋgəlva waviyan sən mambray nan vi iya nani.
ACT.10.44	Daga Piyer adawpel tagay, Əmpəs Salala aprikik aket ɗii məs dəpprəmən wəpeləŋ pakə. 
ACT.10.45	Yahudiyenɗe məs dətafaŋ dəzoŋ də Piyer agətaŋka, aɓɗaŋ na: Mbaraka na ko ɗii məs Yahudiyenɗe həŋ ɓa bo Maŋgəlva apsitik Əmpəs Salala vanamə'a. 
ACT.10.46	Vi appriminik dawpel də met ɗii meɓɓeti, tahəŋ wəɗinən ki gakdak na Maŋgəlva, Piyer amna: 
ACT.10.47	Ɗii yeŋki, arəhaŋgək Əmpəs Salala vanam mərahə. Ya naway naw tekit dawrəh baptem di? 
ACT.10.48	Apsitik tive məɗɗa siti baptem də iya na Zezu Krestu. Akkamanənka, dəsan gən dənɗaŋ gap wəvoŋ suɗike.
ACT.11.1	Masləŋɗe dit ɗii na Maŋgəlva naka dələv na Zude pak apprəmənək na ɗii məza Yahudiyenɗe həŋ ɓa atafənək Maŋgəlva. 
ACT.11.2	Yaŋ Piyer ambat a Zerusalem, Yahudiyenɗe məs ɗii na Maŋgəlva ahayyanənka, apsənən na: 
ACT.11.3	Kəmbatək anet ɗii da məs dəsklaŋ awra ɓa. Yaŋ bo ka kəzəm way dənɗaŋ. 
ACT.11.4	Amma yaŋ Piyer anah sit an dəgəɗ pakə, va gabban atəŋgə.
ACT.11.5	Apsit na: Intatə zuli a Zoppe, Maŋgəlva arban suwək sokene, nəwələk zəga va godo wəpriken sə disiŋ metiŋgini, məziw gən aka təkzləmən poɗo, agapək ha azawa. 
ACT.11.6	Nulak gədəv zəga nan də maɗulawa, nuwələk zəga mamaya tələn poɗo də zəga nawra zəga məkrokoni dit biŋgeɗi pak tahəŋ adəvən. 
ACT.11.7	Yaŋ nəpprəm wəla ɗəf adawnah suwa: Piyer! Asili, ataw wəlani azəma! 
ACT.11.8	Amma yaŋ nənah na: Kay Ɗəfdaya zəga naw see'* naw də zəga mbrayen nəgul ɗaah amaw ɓa. 
ACT.11.9	Yaŋ wəla ɗəf nak aməs wənah su əmpa daga sə disiŋ: Zəga məs Maŋgəlva azaɓan salala, kədawlan va zəga naw see ɓa. 
ACT.11.10	Zəga nan agəɗək vas təl hoku, yas amil a disiŋ. 
ACT.11.11	Dəpaska'e, yaŋ ɗii hoku azoŋ eŋgil atəki məs nəsawa. Ɗəf na Kaysariyayi də sliŋ azawa. 
ACT.11.12	Əmpəs apsu na say nəmbat dənɗaŋ go'u, nəda ɗum akan ɓa. Ɗii na Maŋgəlva slire sə Zoppe ambataŋgək də ina a Kaysariya, mənam pak məkkalək eŋgil ana Korneliyus da. 
ACT.11.13	Anah səmək va awla maslay eŋgil ananda, apsən na: Aslən ɗəf a Zoppe, dəya gən Simoŋ məs adawyaŋ na Piyer. 
ACT.11.14	Wanah suk wənna kohguko, də gəla nok pakə. 
ACT.11.15	Adan nətəŋ wəpele, Əmpəs Salala aprikik aket va aprik akam daga wətəŋ nani. 
ACT.11.16	Yaŋ kan nəɗumon an məs Ɗəfdaya anah na: Zaŋ məgəɗ baptem aɗɗak baptem dit iŋkile, amma nokum wakərəhaŋ baptem də Əmpəs Salala. 
ACT.11.17	Gesiŋ Maŋgəlva apsitik Əmpəs Salala va apsəmə, pay mətaf Ɗəfdaya nam Zezu Krestu. Ya askaana naw wanəɓap wətak Maŋgəlva kan sa? 
ACT.11.18	Adan apprəmən wənnani, aɓətaŋka agakdakanənək Maŋgəlva, aɓɗaŋ na: Mbaraka Maŋgəlva apsitik tive sit ɗii məza Yahudiyenɗe həŋ ɓa də tubiyaŋ gəni dərəhaŋ gən wəkoho!
ACT.11.19	Ɗii na Maŋgəlva atrayaŋka, vi adawzəm gitin saha, pay məbay Etiyen. Ɗii meɓɓet ambataŋgək ha Finikiya də Kiprus gəm a Antakiya. Dəpeleŋ wənna Maŋgəlva sən ɗəf ɓa, say sit Yahudiyenɗe kaaka'ə. 
ACT.11.20	Amma ɗii na Maŋgəlva məs sə Kiprus də Sirene, adoŋguk a Antakiya, arbanənək wənna Maŋgəlva sit ɗii məs Yahudiyenɗeŋ ɓa. Anahsitinik labara nenek na Ɗəfdaya Zezu Krestu. 
ACT.11.21	Sembe na Ɗəfdaya tay dənɗaŋ, ɗii diiɗa atafənək Ɗəfdaya tahəŋ wəsbanənni.
ACT.11.22	Yaŋ wənnan agap azet kretiyenɗe na Zerusalem, Aslənənək Barnabas a Antakiya. 
ACT.11.23	Adan Barnabas agapə, awlak va Maŋgəlva agəɗ zəzay sit ɗii veti, zən anneke, yaŋ asəɓ sit na, say dəsənən Ɗəfdaya də goŋga də makret taka. 
ACT.11.24	Barnabas vani ɗəf mogoni, aknahək də sembe də Əmpəs Salala gəm də wətafa. Ɗii diiɗa atafənək Ɗəfdaya.
ACT.11.25	Yaŋ Barnabas ambat a Tarsus wədaw kayan Sol. 
ACT.11.26	Arəhəka, akiyək a Antakiya. Aɗɗaŋgək wəzva adak taka dit ɗii na Maŋgəlva arbansitinik zəga sit ɗii diiɗa. Antakiyayi ɗii na Maŋgəlva atəŋgaŋ wəyaŋ na kretiyenɗe.
ACT.11.27	Dəpaska məs kleŋɗe meɓɓet asilyoŋguk sə Zerusalem, adoŋguk a Antakiya. 
ACT.11.28	Ɗəf taka səmbet məs adawyaŋ na Agabus, aziwik aweleŋgit ɗiiyi. Ɗə sembe na Əmpəs Salala, amna: May metiŋgin wagəɗə aka dələv pakə. (Agəɗək daga pay Kalawdiyus asan məlĩya.) 
ACT.11.29	Gewleɗ aɗumoŋguk ko naway wəslən zəga va arah na baah sit ɗii na Maŋgəlva a Zude. 
ACT.11.30	Aslənənək Barnabas də Sol də zəga məs akkalaŋ sit ɗii gugiriɗ na Maŋgəlva a Zuda.
ACT.12.1	Dəpaska məlĩ Herodə atəŋgək wəzəm git saha net ɗii meɓɓet aweleŋgit ɗii na Maŋgəlva. 
ACT.12.2	Abayək Zakub, məlmən Zaŋ də kafahi. 
ACT.12.3+ACT.12.4	Adan awla na lawi vas aret Yahudiyenɗe, armak Piyer asganək daŋgay. (Pay nan bo pay nawzləra net dupeŋɗe məza wuɗo ɓa yi.) Aɗiyək wənnan sit sozeɗ dəganən gəni. Sozeɗ vet bo muɗeketi gilet poɗo, gilet taka pak sozeɗ poɗo. Herodə aŋgəl na kawtaw kita akan abet ɗii pak dərɓaga wəzləra na Paska*. 
ACT.12.5	Sozeɗ bo tahəŋ wəganən vaska, amma ɗii na Maŋgəlva bo tahəŋ wəkkamanən Maŋgəlva aka wənnan zit soksoku.
ACT.12.6	Dəfəɗ nadaŋ kan Herodə adawtaw kita akan kətaŋka, Piyer tay leŋ aweleŋgit sozeɗ sula, minani dit ngiyamɗe sula, sozeɗ məzu gaŋ madamba bo tahəŋ wəganəni. Vas bo pumpum nani adawgil gənən abet ɗiiyi. 
ACT.12.7	Yas ləŋ maslay na Maŋgəlva ade, təki babar akekeɓehik adəv gəla pakə. Maslay aɓlanək Piyer afɗaahanəka, apsən na: Asil gu'u! Vaski ləŋ ngiyamɗe apəlaŋ səza vani, abətaŋka. 
ACT.12.8	Yaŋ maslay apsən na: Aynan dadakoko, akpa hensek noko. Piyer aɗɗak vaska, yaŋ maslay anahsən na: Aklak godo noko, damsa. 
ACT.12.9	Piyer agilik ambani sədəv gəla na daŋgay. Amma dəsəna va gesiŋgi ɓa, azana wissineyi. 
ACT.12.10	Atoŋgoŋguk kiyit sozeɗ en dabəŋ, ndəɗaŋ əmpa toŋ kiyit sozeɗ masuleti, yas kan agapaŋ madamba na daŋgay məs haran ta' aka walaŋ gəla, madamba nan akoluksən kiyən. Agulyoŋko. Ambataŋgək klaka tive na walaŋ gəla, yas ləŋ maslay apan Piyer adaka.
ACT.12.11	Yaŋ Piyer atəŋ wəsən məs dəgəɗ azani, amna: Kakaŋ na nəsənka gesiŋgi! Mbarakana Ɗəfdaya aslənək maslay nan azawa kakoh gu səva Herodə, də məs Yahudiyenɗe aɗumoŋ naɗaŋ suwən pakə.
ACT.12.12	Adan asən gabba məs dəgəɗə, ambatək eŋgil anat Mari da, ma Zaŋ Markus. Ɗii diiɗa tahəŋ wəkkalaŋ eŋgil anatda, tahəŋ wəzuliyaŋ adaka. 
ACT.12.13	Piyer argak madamba na memeŋle, yaŋ waŋ məs adawyaŋ na Rode, təmbat ədawlan na naway asvan di. 
ACT.12.14	Yaŋ təsən wəlani Piyer ri, zət neki sawɓa, amma təkolsən madamba ɓa, təmilik də wənzuwa azet ɗii məs dədasoŋ adak neki. Təmna: Piyer tay ziwe ameŋgle. 
ACT.12.15	Apsətən na: Dərwaŋ kənan sa? Amma təməsək wənah siti: Gesiŋ, ndəni kpakə. Yaŋ aɓɗaŋ na, an vaski na, maslay nani. 
ACT.12.16	Amma Piyer dəppan wərga madamba ɓa, adan akolən madamba, agətaŋgək sawɓa də ulani. 
ACT.12.17	Aslan sitik van ka dəɓətaŋ gəni, arban sitik va Ɗəfdaya agil gən sə daŋgay. Amna kənahsənən gən labara nan sən Zakuba dit ɗii meɓɓeti. Yaŋ ambat atəki maɓɓani.
ACT.12.18	Adan təki adaŋgə, wənnan atapetik sozeɗ sawɓa. Aɓɗaŋ na: Piyer kpak na mbarmbar agəɗ di? 
ACT.12.19	Herodə aɗi sitik wənnan dəkayanən gəni, amma dərəhən ɓa. Vini akayan wənnan amet sozeɗi, aɗi wənnan kaw beyti.
ACT.12.19	Dərɓagani Herodə asilik sə Zude, ambatək a Kaysariya, anziyək adaka.
ACT.12.20	Gədəv Herodə adək aket ɗii na Tirus dit ɗii na Sidon pak sawɓa. Akkalaŋ ka, azoŋguk azani, atəŋgaŋgək wəsler də Balastus gawla na məlĩ dabəŋ, dayayi eŋgil ana məlĩ da. Yaŋ ambataŋ aza Herodə assohonən kaw slire, vi ɗii net tahəŋ wəlbahaŋ hay aka dələv nani.
ACT.12.21	Yaŋ payan məs Herodə aɗi agapka, aguluk lukut na məlĩ nani, asanək aka mazaŋga na məlĩ nani, apelsitike. 
ACT.12.22	Ɗii aɗiyaŋgək geŋgere, aɓɗaŋ na: As ɗəf dəda pel ɓa, maŋgəlvayi. 
ACT.12.23	Vaski ləŋ maslay na Ɗəfdaya arga vi də gakdakan Maŋgəlva ɓa, tentewilgeɗ azəmənka, amtəka.
ACT.12.24	Amma wənna Maŋgəlva tayənzləra abe abe.
ACT.12.25	Yaŋ Barnabas də Sol agrakən wəza net a Zerusalem, ambataŋgək də Zaŋ Markus a Antakiya.
ACT.13.1	Məs kleŋɗe dit mərbaŋ zəga tahəŋ aweleŋgit kretiyenɗe na Antakiya, Barnabas, gəm Simeyoŋ məs adawyaŋ na dəf titire, gəm Lukiyus dəf na Sirene, gəm Manahen məs dəɓayaŋ də məlĩ Herodə, gəm Sol. 
ACT.13.2	Pay maɓɓani, tahəŋ wəzuliyaŋ sənən Ɗəfdaya, tahəŋ wə see'eŋ meme, Əmpəs Salala* apsit na: Muwel su Barnabas də Sol vi wəza məs nəyesəni. 
ACT.13.3	Asee'eŋgək meme, azuliyaŋka, aɗiyənək vet aketi, asliŋninik aka wəza na Maŋgəlva.
ACT.13.4	Vaski kan Əmpəs Salala aslən Barnabas də Sol. Ambataŋgək a Selewkiya sə daki aguloŋ adəv bəlay, ambataŋ aka mətuwəra a Kiprus. 
ACT.13.5	Yaŋ agapaŋ a Salamis, arbanənək wənna Maŋgəlva adəv gəla nawpel wənnet Yahudiyenɗe. Zaŋ Markus tay dənɗaŋ vi kabaah sit aka wəza nani.
ACT.13.6	Agaraŋgək dəgar ki mətuwəra, agapaŋgək a Pafos, adaki arəhən ɗəf məgəɗ sokene iya nan na Bar-Zezu, Yahudiyenni, tay ɗi zən ka məs kleŋ, amma tepelke adawa. 
ACT.13.7	Bayna məlĩ na mətuwəra vani, iya nan na Sergiyus Pol, də maɗulani sawɓa. Məlĩ van ayak Barnabas də Sol ananda, vi manaka wəpprəm wənna Maŋgəlva sə meti. 
ACT.13.8	Amma ɗəf məs adawyaŋ Elimas də ma Grek na məgəɗ sokene, də nger də wənnet ɓa. Akayək tive kaw tak məlĩ, adawtaf wənna Maŋgəlva ɓa. 
ACT.13.9	Amma Sol (məs adawyaŋ na Pol bo,) aknahək də Əmpəs Salala, aziyək haran aka məgəɗ sokene naka. 
ACT.13.10	Apsən na: Wətən Satan! Is tatə ray gən zəga mogon pakə, kəppana wəkpaŋgan goŋga na Ɗəfdaya ka tepelke ɓa. 
ACT.13.11	Kakaŋ na Ɗəfdaya wavərko, watippuk daŋgar kəwəl na təki ɓa ha wənziyə. Yas ləŋ zəga pak akpaŋgək titir aba Elimas, akpaŋgək daŋgar ayək ɗəffa dəkaysən gən ɗəf məs dədak dəhən. 
ACT.13.12	Adan məlĩ awla məs dəgəɗə, atafək wənna Maŋgəlva, agətək aka wərba na wənna Ɗəfdaya sawɓa.
ACT.13.13	Pol dit ɗii məs dədasoŋ dəndən, atoŋgoŋgək adəv bəlay sə Pafos, ambataŋgək a Perge dələv na Pamfiliya. Amma Zaŋ Markus apetike, amilik dirɓe a Zerusalem. 
ACT.13.14	Net bo asilyeŋgik sə Perge, azoŋguk a Antakiya dələv na Pisidiya. Yaŋ pay naffet* na, atoŋgoŋ adəv gəla nawpel wənnet Yahudiyenɗe asuwaŋgək adaka. 
ACT.13.15	Ɗərɓaga məŋɗan ɗerewel nama henziŋ na Moyis, də ɗerewel net məs kleŋɗe, ɗii gugiriɗ nadəv gəla nawpel wən aslənaŋgək azet may Pol, aɓɗaŋ na: An munokum tat də wənnawpel sit ɗiiyi, məpele. 
ACT.13.16	Yaŋ Pol asil ziwi, aslanək van a disiŋ, atəŋgək wəpele amna:
ACT.13.16	Milmiŋgiɗu Israyelɗe dit ɗii məza Yahudiyenɗeŋ ɓa məzuliyaŋ sənən Maŋgəlva, məpak sləmokum amba wənnəŋ ɗa. 
ACT.13.17	Maŋgəlva məs ɗii na Israyel adawzuliyaŋ sənəni awelik dəhiŋgiɗmə, aɓay gitik daga adasoŋ aka dələv na Misra. Maŋgəlva agil gitik sə Misra də sembe nani. 
ACT.13.18	Wəsva kaklaw poɗo tay ɓəs sit a muya. 
ACT.13.19	Azetik məlyeŋge buhul səka dələv na Kanana, apsitik dələv nan sit ɗii nani. 
ACT.13.20	Dələv nan neti, as pak agəɗ na wasan va wəsva səkat poɗo də kaklaw sle.
ACT.13.20	Dərɓagani apsitik mətawaŋ kita, daga pay məs kleŋ Samuyel. 
ACT.13.21	Yaŋ assohoŋ məlĩ ava Maŋgəlva, Maŋgəlva apsitik Sol wətən Kis, ɗəf səza ma əlfa na Benyamin, azəmək məlĩ aket wəsva kaklaw poɗo. 
ACT.13.22	Yaŋ akdəh Sol səka məlya aɗi Davit agəlani. Maŋgəlva apelik aka Davit: Nərəhək Davit wətən Yessa an məs nəŋgələ, waɗɗa an məs nəŋgəl pakə. 
ACT.13.23	Adəv ma əlfa na Davit bo, Maŋgəlva apsitik məzu koh git ɗii na Israyel, va wən minan nani, ndəni Zezu. 
ACT.13.24	Daga Zezu dəɓəl wəzzan tagay ɓa, Zaŋ apel sitik wən sit ɗii na Israyel pakə, də tubiyaŋ gəni dəppanən gən mambray neti, dətafən gən baptem. 
ACT.13.25	Daga Zaŋ asan gu'o də wəgrak wəza nani, apsit ɗii na: Ɗəf məs kədawgaŋgəŋ na əntə ɓa. Amma ɗəf maɓɓan tay dədazan dərɓagawa, naw nəgap ko naw pəl slapat net hensek nan ɓa.
ACT.13.26	Milmiŋgiɗu dəhiŋgiɗin Abraham, munokum məzu zuliyaŋ sənən Maŋgəlva, azami Maŋgəlva aslən labara nawkoh həŋka! 
ACT.13.27	Amma ɗii na Zerusalem dit ɗii gugiriɗ net dəsənən na Zezuwi məzu koh git ɓa, vi dəsənən wəpel net məs kleŋɗe məs ɗii adaŋɗanən ɗayɗay adəv gəla nawpel wənnet Yahudiyenɗe pay naffet ɓa. Ndəni kan aknahanən wəpel net məs kleŋɗe də wətaw kita namta aka Zezu. 
ACT.13.28	Ko dərəhaŋ wən gala nawtaw kita namta akan ɓa, akamanənək Pilatu dəbayə gəni. 
ACT.13.29	Adan agrakən wəgəɗ sən an va ɗerewel na Maŋgəlva apel akan pakə, aprik gənənək səka wəlaŋga məzliwrihe, məndəkni. 
ACT.13.30	Amma Maŋgəlva asil gənək sətəki əmta. 
ACT.13.31	Təl diiɗa adarban zən azet ɗii dəmbataŋ dəndən sə Galile a Zerusalem. Kakaŋ bo ndəɗaŋgəŋ saydaweɗ nan azet ɗii na Israyel. 
ACT.13.32	Nam labara nenek mədawki sukum: Məs Maŋgəlva anah na waɗɗa sit dəhiŋgiɗmə, 
ACT.13.33	aɗɗa səməka, mənam kirtiti, yaŋ asil gən Zezu sətəki əmta. Va məverin adəv gəlya na Davit ma sula'ən:
ACT.13.33	Əstə Wətuwa, dəpaŋ nəwəko.
ACT.13.34	Apprəm an Maŋgəlva apel aka wəsil gən sətəki əmta, vi adaŋgəna ɗaah ɓa:
ACT.13.34	Gesiŋ wanəgəɗ suk zəzay də zəzay nawa,
ACT.13.34	va nənah sən Davitti.
ACT.13.35	Va anah atəki maɓɓan əmpa na:
ACT.13.35	Kəppana gawla məzəpprəm mok dəŋgən gən ɓa.
ACT.13.36	Vi Davit agəɗək wəza sən Maŋgəlva pay adawsani, ha gap ndən zamə, məndək ni amaŋgevet dəhiŋgiɗin, aŋgənka. 
ACT.13.37	Amma ɗəf məs Maŋgəlva asil gən sətəki əmta aŋgən na ɓa. 
ACT.13.38+ACT.13.39	Milmiŋgiɗwa, munokum pakə, say məsən na wərban wənna Maŋgəlva, də wəviyan mambray ade sukumək də Zezu. Ma henziŋ na Moyis aɓapna wə kpaŋgokum salala aba Maŋgəlva ɓa, amma ko naway dətaf Zezu, nan amanək zən səza mambray pakə. 
ACT.13.40	Ya say məzi zukum, vi an məs kleŋɗe apeleŋ adawrəhkum ɓa.
ACT.13.41	Mula munokum məzu zelin wənna Maŋgəlva.
ACT.13.41	Məgətə haaya, wakəzaŋ.
ACT.13.41	Vi wəza məs nəgəɗ pay nokuməŋka.
ACT.13.41	Kətafənən ɓa, ko də ɗəf adawnah sukum wənnan zlaŋ.
ACT.13.42	Adan Pol də Barnabas adawgilyoŋ sədəv gəla naw pel wennet Yahudiyenɗe, ɗii apsitin na: Pay naffet* dirɓe na kəzoŋ gən əmpa, vi də məsaŋ gən wəpel wənnak əmpa. 
ACT.13.43	Yaŋ ɗii atrayaŋ, Yahudiyenɗe diiɗa dit ɗii məs dətoŋgoŋ wənna wəsban Maŋgəlva net Yahudiyenɗe diiɗa, asbanənək Pol də Barnabas. Masləŋɗe apeleŋ sitinke, asɓetinik də soŋ gən də sembe adəv mbəlembəle na Maŋgəlva.
ACT.13.44	Adan pay naffet agəɗ əmpa, ɗii na walaŋ gəla vadaysa net azoŋguk wəpprəmən wənna Maŋgəlva. 
ACT.13.45	Adan Yahudiyenɗe awlenin ɗii diiɗa, aɗɗaŋgək kotorok sawɓa. Azelenənək wəpel na Pol aranənka. 
ACT.13.46	Amma Pol də Barnabas apeleŋgək məza də geslne ɓa, aɓɗaŋ na: Dewle say mərban sukum gən wənna Maŋgəlva dabəŋ. Ya amma yaŋ kəɓoŋgoŋgu, kədaɗumoŋ na wakərəhaŋ wəkoh nasuwa ha faɗə ɓa. Waməppokum, waməmbat azet ɗii məza Yahudiyenɗeŋ ɓa. 
ACT.13.47	Ndəni məs Ɗəfdaya asil gəm də wənnani, amna:
ACT.13.47	Nəɗikuk kəkasek gin ɗii məza Yahudiyenɗeŋ ɓa,
ACT.13.47	kəsok gən tive nawkoh net ɗii namba dələv pakə.
ACT.13.48	Adan ɗii məs Yahudiyenɗeŋ ɓa, apprəmən wənnəska, anneken nək ziti, aɗiyənək ki wənna Ɗəfdaya, ɗii məs məwelit dəkohoŋ gəni, atafənək wənna Maŋgəlva.
ACT.13.49	Labara na Ɗəfdaya atrayək aka dələv nan pakə. 
ACT.13.50	Amma Yahudiyenɗe asil gənənək makret ɗii gugiriɗ na walaŋ gəla, dit gil məs sədəv ma əlfa gakdaka, məs Yahudiyenɗeŋ ɓa, məzu zuliyaŋ sənən Maŋgəlva. Atəŋgaŋgək wəzəm gən saha na Pol də Barnabas, arɓehtinik səka dələv neti. 
ACT.13.51	Masləŋɗe atu'ənək hologodo naza tilit aket ɗii veti. Ambataŋgək a Ikoniya. 
ACT.13.52	Gewleɗ na Antakiya annekenənək zit sawɓa, aknəhaŋgək də Əmpəs Salala.
ACT.14.1	A Ikoniya bo, Pol də Barnabas ambataŋgək adəv gəla nawpel wənnet Yahudiyenɗe. Wən məs arbaŋ atərək wəray sawɓa ha Yahudiyenɗe diiɗa dit ɗii məza Yahudiyenɗeŋ ɓa atafənək wənnani. 
ACT.14.2	Amma Yahudiyenɗe meɓɓet aɓoŋgoŋko dətafənən ɓa. Aɓoŋgitinik ɗii məza Yahudiyenɗeŋ ɓa, dəzelin gən ɗii məs dətafaŋ. 
ACT.14.3	Masləŋɗe avoŋgoŋguk adak sawɓa. Arbanənək wənna Ɗəfdaya məza də geslne ɓa. Ɗəfdaya bo arbanək na zəga məs adarbaŋgəŋ na gesiŋgi, də wəpsit mbəlembəle də sembe naɗɗa sokeneɗi. 
ACT.14.4	Ɗii na walaŋ gəla nan awɗakaŋgək sula aka wənnani, ɗii meɓɓeti asbetinik Yahudiyenɗe, ɗii meɓɓet tamə asbetinik masləŋɗe.
ACT.14.5	Yaŋ ɗii məza Yahudiyenɗeŋ ɓa, dit ɗii gugiriɗe gəm Yahudiyenɗe vet kana pak aslerinik meti, vi kawzəm git saha net masləŋɗe də wəsket dit kuneŋge. 
ACT.14.6	Adan Pol də Barnabas apprəmən vaska, anzoŋko, ambataŋgək a Listira də Derbe, awalaŋ gəla naka dələv na Ikoniya də aka dələv tuwəɗ kini. 
ACT.14.7	Adak bo arbanək labara neneke.
ACT.14.8	A Listira na ɗəf tayadak maŋgalɓaya daga muwani, dədaw ɗaah ɓa. 
ACT.14.9	Apprəmək wən məs Pol adarbani, Pol bo awlak na tay də wətaf na mbəla səka maŋgalɓaya nani. Vini Pol azi haran akani, 
ACT.14.10	aslanək wəlani, amna: Asili, aziwi. Ɗəf nak azlaka, atəŋgək wədawa. 
ACT.14.11	Adan ɗii məs dəkalaŋ awlanən Pol agəɗ zəga vaska, agətaŋgək də wənzla vamvəlla də ma naka dələv neti, Likoniyeɗi, aɓɗaŋ na: Maŋgəlveɗ en məs mədasba nek agilyeŋgik va ɗiiyi aprikeŋgik azamə. 
ACT.14.12	Yaŋ ayanən Barnabas na Zewus. Pol bo Hermes, vi ndəni dədawpele. 
ACT.14.13	Məs dələv* na maŋgəlva Zewus akiyək wasliɗe məs məbeysit gawla də wəffiyeɗ ameŋgle na gəla nasban Maŋgəlva net naka, məs arkaŋ ama poho, məs dələv vani dit ɗii pak aŋglaŋ wətaw wəla wasli kaɗɗa sazlaga sən Barnabas də Pol. 
ACT.14.14	Adan Barnabas də Pol apprəmən an məs adaŋglaŋ wəgəɗsiti, aŋgarənək lukutɗe neti, anzuwaŋgək suweleŋti ambataŋgək vandaka, aslanənək wəleti, apsitin na: 
ACT.14.15	Bayneŋgəɗmə mədəray kədaɗɗaŋ vaŋ di? Nam bo ɗii mənan va munokum! Nam məde ahəŋ na, vi kawnah sukum labara neneki, vi kəppanən gən matuya an ɗar mekeleŋgəŋka, kətafən gən Maŋgəlva məs də zeŋgille. Ndəni dəzəməɗ disiŋ də dəlva fuŋ dit məlpeŋge, də zəga nadəvən pakə. 
ACT.14.16	Daga laŋka apetik ɗii pak dəsbanən gən tive neti. 
ACT.14.17	Ko azokum bo, tayərban wəza mogon nani. Tay ziy sukum buwən daga sə disiŋ, zəga tay gəɗ sukum mogon aza dabya nan pakə. Tay zəm gukum, tay neken sukum zukum də makrokum pakə. 
ACT.14.18	Amma ko də may Pol apeleŋ vas zlaŋ, saha saha atakən kiyit ɗii daw giɗ sit sazlaga.
ACT.14.19	Yahudiyenɗe meɓɓet azoŋguk sə Antakiya dələv na Pisidiya, daga sə Ikoniya. Aɓoŋgitinik ɗii meɓɓeti, ha askanənək Pol dit kuneŋge, akdəhənək amapoho, azet na amtəka. 
ACT.14.20	Amma adan ɗii na Maŋgəlva akkalaŋ akani, asilke, amilik awalaŋ gəla. Vit pumpum nani, ambatək də Barnabas a Derbe.
ACT.14.21	Pol də Barnabas arbanənək labara nenek a Derbe ha ɗii diiɗa atafənək wəsban Zezu. Yaŋ amilyoŋ a Listira a Ikoniya də Antakiya dələv na Pisidiya. 
ACT.14.22	Asɓetinik ɗii məs dətafən Zezu, asəɓaŋsitinke dəsbanən gən wətaf də makret taka. Yaŋ anah sitin na: Say də tattuwãh mədawtoŋ məlĩ na Maŋgəlva. 
ACT.14.23	Atəki məs gəla na zuli asan pak aɗiyaŋgək ɗii gugiriɗ net kretiyenɗe. Azuliyaŋka, asee'eŋgək meme, apetinik ava Ɗəfdaya an məs asənaŋ.
ACT.14.24	Yaŋ atoŋgoŋ klaka dələv na Pisidiya adoŋ a Pamfiliya. 
ACT.14.25	Arbanənək labara nenek a Perge yas kan ambataŋ a Attaliya. 
ACT.14.26	Sədaki aguloŋ adəv bəlay, amilyoŋ a Antakiya, awalaŋ gəla məs apanən mbəlembəle na Maŋgəlva vi wəza məs aɗɗaŋgəŋka.
ACT.14.27	Adan agapaŋ a Antakiya, akkeletinik kretiyenɗe pakə, anahsitinik an Maŋgəlva agəɗ dənɗaŋ pakə, va akol tive sit ɗii məs Yahudiyenɗeŋ ɓa, dətafən gən Zezu. 
ACT.14.28	Avoŋgoŋguk adak diiɗa dit ɗii na Maŋgəlva.
ACT.15.1	Ɗii meɓɓet sə Zude, azoŋguk a Antakiya, atəŋgaŋgək wərban sitin zəga, apsitin na: Kəkohoŋ na ɓa, say an kədoŋguk wəskəl awra, va ma henziŋ na Moyis anahə. 
ACT.15.2	Pol də Barnabas abayaŋgək ma dənɗaŋ diiɗa aka wənnəs sawɓa. Vini aslereŋ də Pol gəm Barnabas dit ɗii na Antakiya meɓɓeti, dəmbataŋ gən a Zerusalem wədawtawan wənnan dit masləŋɗe gəm ɗii gugiriɗ net Kretiyenɗe.
ACT.15.3	Ndəni kan ɗii na Maŋgəlva aslinin adaka, daga adawtoŋgoŋ kla Finikiya də Samariya, anahsitinik Yahudiyenɗe məs dətafaŋ wənnet ɗii məs Yahudiyenɗeŋ ɓa atafənək Maŋgəlva, wənnan anekək zit sawɓa. 
ACT.15.4	Adan agapaŋ a Zerusalem, ɗii məs dətafaŋ dit masləŋɗe gəm ɗii gugiriɗ net kretiyenɗe atefinik anetda, anahsitinik va Maŋgəlva agəɗ sit pakə. 
ACT.15.5	Amma ɗii məs aweleŋgit Farisiyenɗe* laŋka məs dətafaŋ kana, asilyoŋko aɓɗaŋ na: Say dəsbanən wənna əskəl awra, də ma henziŋ na Moyis pakə.
ACT.15.6	Masləŋɗe dit ɗii gugiriɗ net kretiyenɗe, akkalaŋka kawla wənnani. 
ACT.15.7	Adan anziyaŋ aka wəpelən wənnani, Piyer asilke, amna: Milmiŋgiɗwa kəsənənka daga farfarə Maŋgəlva awelwəka, nərban gən labara nenek azet ɗii məza Yahudiyenɗeŋ ɓa, dəpprəmən gəni, dətafən gəni. 
ACT.15.8	Maŋgəlva məs dəsən makret ɗii pakə. Arbanək na atafək wəpsit Əmpəs Salala sit ɗii məza Yahudiyenɗeŋ ɓa, va apsəmə. 
ACT.15.9	Duɗakan walaŋgəm dənɗaŋ ɓa, atafənka aviyan sitik mambray neti. 
ACT.15.10	Vini kana, kami mədaŋgla wərakan Maŋgəlva də wəɗi sit zəga nawsla an tuwãh diiɗa di? An ko mənamə ko dəhiŋgiɗmə kaw ɓapi wəslan ɓa. 
ACT.15.11	Va mətafa, waməkoh də mbəlembəle na Ɗəfdaya nam Zezu, net bo vaski adawkohoŋ.
ACT.15.12	Ɗii pak asoŋguk sləɓəkə, apprəmənək an Barnabas də Pol adawpel sitin aka wənna sokeneɗ məs Maŋgəlva agəɗ dənɗaŋ aweleŋgit ɗii məza Yahudiyenɗeŋ ɓa. 
ACT.15.13	Adan agrakən wəpel neti, Zakuba asilke, amna: Məpak sləmokum ɗa milmiŋgiɗwa! 
ACT.15.14	Kakaŋ na kəpprəmənək va Simoŋ anah sukum, va Maŋgəlva atəŋ wəɗum aket ɗii məza Yahudiyenɗeŋ ɓa, yaŋ awel ɗii meɓɓet suweleŋgit dəsoŋ gən ɗii nani. 
ACT.15.15	Wəpel net məs kleŋɗe aslək də wənnəska, va məverin na:
ACT.15.16	Ɗəfdaya amna: Dərɓagan na, wanəmili
ACT.15.16	wanərka gəla na Davit məs dəɓəslə,
ACT.15.16	wanəziw gəni.
ACT.15.17	Vi ɗii meɓɓet dəkayanən gən Ɗəfdaya,
ACT.15.17	vi ɗii pak məs nəyə dəsoŋ gən ɗii nawa.
ACT.15.18	Vaski Ɗəfdaya anahə, məs dərban zəga pak daga far laŋka.
ACT.15.19	Zakuba aməsək wənaha, amna: Naw nənah na, məzleɓet ɗii məs Yahudiyenɗeŋ ɓaŋ ɓa, dakpaŋ aza Maŋgəlva ɓa. 
ACT.15.20	Ɗəɗaah məver səm sit na: Adawzəmaŋ slu mətaw wəlan ama tuya ɓa, adaɗɗaŋ mana'a ɓa, adawzəmaŋ zəga məs mərrəsl wəlan dərrəsl ɓa, adaw zəmaŋ mbel ɓa. 
ACT.15.21	Vi daga laŋka, ɗii tahəŋ wəŋɗanən ma henziŋ na Moyis adəv gəla nawpel wənnet Yahudiyenɗe taka taka pak pay naffete*, apelinik wənnan adəv ma henziŋ na Moyis sit ɗiiyi.
ACT.15.22	Yaskan masləŋɗe dit ɗii gugiriɗ net kretiyenɗe, aslereŋ aweleŋ ɗii sə waleŋti, vi kaw slinit a Antakiya də Pol gəm Barnabas. Awelinik Zuda məs adawyaŋ na Barsabas, gəm Silas. Ndəɗaŋ sula pak ɗii təstəssəŋ azet Kretiyenɗe. 
ACT.15.23	Asliŋninik də ɗerewel nani:
ACT.15.23	Mənam masləŋɗe dit ɗii gugiriɗ net kretiyenɗe, milmiŋgiɗkum, məslənək wəsɗa nam azet milmiŋgiɗəm məza Yahudiyenɗeŋ ɓa, məs dədasoŋ a Antakiya də Siriya gəm Silikiya. 
ACT.15.24	Məpprəmək na, ɗii sə walaŋgəm aduwaŋgək anokumda, aɓlokumənka, afayokumənək də wəpel neti, ya amma mənamtə məsliŋ ɓa. 
ACT.15.25	Vini məkkalə, məsler aka uwel ɗii na sləna, kaw slinit azokum, də mbataŋ gən də Barnabas gəm Pol ndəɗaŋgəŋ ɗii məs məŋgələ. 
ACT.15.26	Ndəɗaŋgəŋ məs dəzaɓanən zit napan zeŋgillet vi iya na Ɗəfdaya nam Zezu Krestu. 
ACT.15.27	Ndəni bo məsləŋ Zuda də Silas. Net bo wanah sukumən an məs məver sukum. 
ACT.15.28	Əmpəs Salala, də mənam pak məɗumək na mədawɗi sukum zəga dayki wən məs mənah sukum əmpa ɓa. 
ACT.15.29	Kədawzəmaŋ slu mətaw wəlan ama tuya ɓa, kədawzəmaŋ mbel ɓa, kədaw zəmaŋ zəga mərrəsl wəlan dərrəsl ɓa, kədaɗɗaŋ mana'a ɓa. An kəganənək zukum səza zəgas pak na, kəɗɗaŋgək mogoni. Məsoŋ zamə.
ACT.15.30	Asliŋninik masləŋɗe neki, masləŋɗe ambataŋgək a Antakiya. Adan agapaŋ adaka, akkeletinik ɗii na Maŋgəlva pakə, apsitinik ɗerewel naka. 
ACT.15.31	Yaŋ aŋɗanəni, adan apprəmən wənnan na, anekək makret diiɗa asɓetike. 
ACT.15.32	Zuda də Silas anahsitinik labara diiɗa, vi kasɓeti dəsoŋ gən də sembe vi may Zuda sən kiyit bo məs kleŋɗeŋ. 
ACT.15.33	Yas avunoŋ adak suɗike, yaŋ milmiŋgiɗit alhetini, amilyoŋ azet ɗii məs də slinini. 
ACT.15.34	[Amma na Silas asanək adaka.]
ACT.15.35	Pol də Barnabas avunoŋguk a Antakiya sawɓa. Ndəɗaŋ dit ɗii meɓɓet diiɗa, tahəŋ wərbanən zəga sit ɗii də wəpel sit wənna Ɗəfdaya.
ACT.15.36	Adan avunoŋ suɗike kana, Pol apsən Barnabas na: Amndam səm ule milmiŋgiɗəm məs məpel sit labara na Ɗəfdaya neki, mule gən va asoŋ ɗa. 
ACT.15.37	Yaŋ Barnabas adaŋgla wəka Zaŋ məs adawyaŋ na Markus dənɗaŋ. 
ACT.15.38	Amma Pol dəŋgəm ɓa, vi Markus apetik aka tive a Pamfiliya, amilik dirɓe dəgrak wəza məs atəŋ ɓa. 
ACT.15.39	Wən memeɗeŋ agəɗək awaleŋgti, ha awɗakaŋka. Barnabas agəmək Markus, atoŋgoŋguk adəv bəlay ambataŋgək a Kiprus. 
ACT.15.40	Pol tamə, awelik Silas ambataŋka. Milmiŋgiɗit apan sitinik mbəlembəle na Maŋgəlva. 
ACT.15.41	Pol ambatək aka dələv na Siriya də Silikiya asɓetik Kretiyenɗe.
ACT.16.1	Pol ambatək a Derbe də Listira. Ɗəf na Maŋgəlva tayadaka, iya nan na, Timote, man bo Yahudiyenəktə ɗak na Maŋgəlvatə ɓa, amma affən na Grekki. 
ACT.16.2	Milmiŋgiɗim na Listira pak də na Ikoniya pak aɗiyənək ki Timote. 
ACT.16.3	Yaŋ Pol bo, manakambat də Timote, askələk awra. Aɗɗa vas na viyit Yahudiyenɗe naka dələv məs adadoŋ adak pak asəŋgənək na affən Timote na Grekki. 
ACT.16.4	Awalaŋ gəla məs agapaŋ pak tahəŋ wənah sitin ɗii na Maŋgəlva wən məs masləŋɗe dit ɗii gugiriɗ net kretiyenɗe aslereŋ akan a Zerusalem an məs anahaŋ na dəsbanən gən wənnani. 
ACT.16.5	Ndəni kan kretiyenɗe adasɓaŋ də wətaf neti, wəŋɗa net tay mbat abe abe.
ACT.16.6	Əmpəs Salala dəpsit tive narban wənna Maŋgəlva aka dələv na Asiya ɓa, vini atoŋgoŋ ki dələv na Firigiya, də Galatiya. 
ACT.16.7	Adan agapaŋ aket meŋge na dələv na Messiya*, akayaŋgək tive nawtoŋ aka dələv na Bitiniya, amma Əmpəs na Zezu dəpan sit tive ɓa. 
ACT.16.8	Vini kan atoŋgoŋ ki Messiya, ambataŋ a Torowas təki nawziw net bəlayɗe. 
ACT.16.9	Dəfəɗ nan na Pol asinik na, awələk ɗəf na Makedoniya tay ziwe tayək kamani: Ade baah səm a Makedoniya. 
ACT.16.10	Dərɓaga wəsine nanəs ləŋgə, məkayək tive nawmbat a Makedoniya go'ləŋgə vi məsənək na Maŋgəlva də yəmə vi mərban gən labara nenek sit ɗii nadaka.
ACT.16.11	A Torowas na mətoŋguk adəv bəlay, məmbatək a Samotaras, vit pumpum nani, məmbatək a Neyapolis. 
ACT.16.12	Sədaki kan məmbat a Filipi, ndəni walaŋ gəla an dabəŋ aka dələv na Makedoniya, an məs ɗii na Roma arslaŋ, məsamək adaka, məvoŋguk adak suɗike. 
ACT.16.13	Pay naffete*, məgilik sə walaŋ gəla, məmbatək aka ma busgum na məlpa azam na adaki Yahudiyenɗe adawzuliyaŋ, məsamək adaka, məpel sitik gil məs dədakalaŋ adaka. 
ACT.16.14	Ɗak taka səmbeti, məs adawyətən na Lidiya, ɗak nat sə Tiyatira tə. Məgəɗ terere net lukutɗe peppreŋɗe tə, məzu zuli sən Maŋgəlva tə, tatəpprəm wən narba namə, Ɗəfdaya akoluk maɗulata vi tətaf gən an Pol adawpele. 
ACT.16.15	Ndət dit ɗii neŋgil anatda pak arəhaŋgək baptem. Yaŋ tənah səm na: An kuluwənək va ɗak məs tətaf Ɗəfdaya gesiŋ na, məde məsoŋ anawda. Təgəɗ səmək dewle məsam gən anatda.
ACT.16.16	Pay maɓɓani, mənam tatə mbat atəki na zuliya, waŋ balamək mitemta tədek ələm səmə. Tuya nan akpaŋgatək məskə heligi, ula zəga an dədazani, tatəki deleɗ diiɗa sit migilta. 
ACT.16.17	Tatəsbamə, tatə ɗi geŋgere də wənah na: Ɗiiyiŋki, məɗɗaŋ wəza na Maŋgəlva na disiŋgiŋ. Warbanən sukumən tive nawkoho. 
ACT.16.18	Təgəɗək vas təl diiɗa, ha wənnat asanək Pol sawɓa. Yaŋ Pol akpaŋ aza tuya: Də iya na Zezu Krestu nədawnah suko agil səkata. Yas ləŋ tuya nak agili. 
ACT.16.19	Adan ɗii nat awlanən na tatə tər sit wəray va lahəŋ kəmpa ɓa, armanənək Pol də Silas, akeninik a lumo, abet ɗii gugiriɗe. 
ACT.16.20	Akeninik abet ɗii gugiriɗ na Roma, aɓɗaŋ na: Ɗiiyeŋki Yahudiyenɗeŋ tahəŋ wəɗɗaŋ wən awalaŋ gəla namə. 
ACT.16.21	Tahəŋ wərbanən wəsba an nadəv ma henziŋ nami ɓa. Vi nam mənam Romeɗe mənani, məɓap na wəsban an məs adasbaŋ ɓa. 
ACT.16.22	Ɗii pak akkalaŋgək aketi. Ɗii gugiriɗ aŋgarənək lukut na Pol də Silas, apsitinik tive sit ɗii dərgenen gəni. 
ACT.16.23	Argeninik diiɗa sawɓa, akeninik a daŋgay. Anah sənənək məgə daŋgay dəge gən lewlewi. 
ACT.16.24	Adan məgə daŋgay apprəm vaska akek adəv gəla an naddak təki na daŋgay, aguluk tilit adəv totoŋloŋ.
ACT.16.25	Tətaŋ dəfəɗa, yaŋ Pol də Silas adawzuliyaŋ, yaŋ adaw gakdakanən Maŋgəlva də gəlya, ɗii na daŋgay meɓɓet tahəŋ wəpprəməni. 
ACT.16.26	Yas ləŋ dəlva fuŋ atəŋ wəɓla, daga adaɓla gəla na daŋgay aɓələk daga də gabban pakə. Madambeɗe pak akoloŋko, ngiyamɗe pak apəlaŋka. 
ACT.16.27	Məgə daŋgay afɗaka, adan awla madambeɗe pak akoloŋko, azana mədaŋgayɗe pak anzoŋko. Yas kan akdəh kafahi nan kawbay zəni. 
ACT.16.28	Amma Pol aslanək wəlan apsən na: Kəbay zuk ɓa. Mənam pak mənam tataŋka. 
ACT.16.29	Məgə daŋgay atalək offo, anzanək dəndən atoŋguk adaka, asbərək aba Pol də Silas, tayəkkere. 
ACT.16.30	Yaŋ agil giti, assohetike: Haaya, mi nədaɗɗa ka nəkoh gən di? 
ACT.16.31	Apsənən na: An kətafək Ɗəfdaya nam Zezu na, wakukohu is dit ɗii naŋgil anokda pakə. 
ACT.16.32	Yaŋ anah sənən wənna Ɗəfdaya dit ɗii naŋgil ananda pakə. 
ACT.16.33	Dəpaska, məgə daŋgay agil gitike, askoɓuk huweɗ neti. Yaskan arah baptem dit ɗii naŋgil ananda pakə. 
ACT.16.34	Akak Pol də Silas eŋgil ananda, azəm gitike. Ndən də gəla nan pak zit annekək sawɓa, vi atafənək Maŋgəlva.
ACT.16.35	Adan təki adaŋgə, ɗii gugiriɗ net ɗii na Roma, asliŋninik ɗii gugiriɗ net sozeɗi aza məgə daŋgay, apsənən na dəppet ɗii məzu sil gənən wənnəski. 
ACT.16.36	Yaŋ məgə daŋgay anah sən Pol na, ɗii gugiriɗ aslənaŋgək azaw na, nəppokum gəni. Məgil kana, mədoŋ haɗamma. 
ACT.16.37	Amma Pol apsit ɗii gugiriɗ net sozeɗ na: Mbrayen mi məgəɗ di, ya avərmənək karet ɗii pak məza wətaw kita akam ɓa. Mənam bo ɗii na Roma mənani! Məsgami a daŋgay, yaŋ kan adaŋglaŋ wəgil gəmən na, məmbat gən haɗamma sa? Agəɗna vas ɓa! Say ɗii gugiriɗ net ɗii na Roma vet dəzoŋ wəgil gəmən dəveti. 
ACT.16.38	Ɗii gugiriɗ net sozeɗ adoŋguk wənah sit ɗii gugiriɗ net ɗii na Roma, an məs Pol də Silas anahaŋ. Adan apprəmən na, Pol də Silas na ɗii na Roma həŋ, ageslne'eŋke. 
ACT.16.39	Vini ambataŋ azet dəveti, akkametinni dəviyan sitin gən an məs aɗɗaŋ sitini. Yaŋ agil gitin sə daŋgay, akkametinke dəzaraŋ gən sə walaŋ gəla neti. 
ACT.16.40	Yaŋ Pol də Silas agulyoŋ sə daŋgay, amzləhaŋgək anat Lidiya da. Adaki arihin milmiŋgiɗti, asɓetinke. Ambataŋgək abe əmpa.
ACT.17.1	Agəmənək tive na Amfipolis də Apolloniya, agapaŋgək a Tesalonika. Gəla nawpel wənnet Yahudiyenɗe tayadaka. 
ACT.17.2	Pol ambatək adəv gəla vani, va məs adaɗɗa ɗayɗay. Agəɗək vas ha gap pay naffet* hoku, tahəŋ wəbayaŋ ma aka wənna ɗerewel na Maŋgəlva. 
ACT.17.3	Tay boton sit də wərban sit na, say Messiya* dəzəm gən saha, dəsil gən sətəki əmta. Pol amna: Zezu məs nədawnah sukum wənnan kakaŋkəŋka, ndeni Messiya. 
ACT.17.4	Ɗii meɓɓet sə walaŋgit aŋgluwənək wənnani, asbanənək Pol də Silas. Daga ɗii diiɗa sə waleŋgit Grekɗe məzu zuliyaŋ sənən Maŋgəlva dit gil məs nadəv əlfa an gakdaka.
ACT.17.5	Amma Yahudiyenɗe aɗɗaŋgək kotoroku, akkeletinik ɗii ɗəɗerɗe sə gəla lumo, yaŋ ɗii net asil gənən geŋgere awalaŋ gəla pakə. Yaŋ akaraŋ ki gəla na Zason, vi kaw keyet may Pol də Silas, vi kawgil git appaka. 
ACT.17.6	Amma adan də rihin ɓa, yaŋ akdəhən Zason dit milmiŋgiɗin meɓɓet abet ɗii gugiriɗ na walaŋ gəla nani, yaŋ aɗɗaŋ geŋgere aɓɗaŋ na: Ɗiiyiŋki, ndəɗaŋ dədaw sil gənən wən ko aŋga pakə! Kakaŋ bo azoŋguk awalaŋ gəla anamda. 
ACT.17.7	Zason bo atefik eŋgil ananda. Net misset ɗaah dədawka na məlĩ na Roma di, tahəŋ wənahaŋ na məlĩ maɓɓan tay, ndəni iya nan na Zezu. 
ACT.17.8	Də wənnəski asil gənən makret ɗiiyi, dit ɗii gugiriɗ na walaŋ gəla nan pakə. 
ACT.17.9	Ɗii gugiriɗ aɗɗaŋ sənənək dewle sən Zason dit ɗii meɓɓeti də faɗin gin deleɗ naw man kiyit sə vet pay kita adaɗɗa.
ACT.17.10	Adan dəfəɗ agəɗə, milmiŋgiɗin aslənənək Pol də Silas a Bereya. Adan agapaŋ adaka, ambataŋgək adəv gəla nawpel wənnet Yahudiyenɗe. 
ACT.17.11	Ɗii na Bereya aŋglaŋgək wəpprəm wən meleketeni, net tahəŋ va ɗii na Tesalonika ɓa. Tahəŋ wəsokən zit aza wəpprəm wənnani. Pay pak tahəŋ wəkayanən wənna ɗerewel na Maŋgəlva. Vi kawsən an məs Pol adawpel na gesiŋgi sa. 
ACT.17.12	Ɗii diiɗa atafənək wənnani, daga gil net Grekɗe məs əlfa gakdaka dit Grekɗe vet pak atafənək wənnani. 
ACT.17.13	Amma adan Yahudiyenɗe na Tesalonika apprəmən na, Pol tayərban wənna Maŋgəlva a Bereya, azoŋko atəŋgaŋgək wəsil gən makret ɗiiyi. 
ACT.17.14	Go'ləŋ milmiŋgiɗin alhanənək Pol kawmbat aba məlpa metiŋ, amma Silas də Timote asoŋguk a Bereya. 
ACT.17.15	Ɗii məzəlhanən Pol agapaŋgək a Ateena, yas amilyoŋ a Bereya, yaŋ Pol anah sit na, dənahsənən gən Silas də Timote dəzoŋ gən wərəhən go'u.
ACT.17.16	Pol tay ga Silas də Timote a Ateena. Adan awla walaŋ gəla nan aknahək də matuya, gədəvən adək sawɓa. 
ACT.17.17	Vini adawbay ma dit Yahudiyenɗe, gəm dit ɗii məs Yahudiyenɗeŋ ɓa, məzu zuliyaŋ sənən Maŋgəlva, adəv gəla nawpel wənnet Yahudiyenɗe. Tay bay ma ko dit ɗiiyen məs arah a lumo. 
ACT.17.18	Ɗii məzərbaŋ zəga sit ɗii məs adawyaŋ na Epikuriyenɗe dit Sitoykoyenɗe bo, abayaŋgək ma dəndən. Ɗii meɓɓet aɓɗaŋ na: Mi məs wənnəŋ adaŋgla wənah di? Ɗii meɓɓet aɓɗaŋ na: Kuzuŋ matuya maɓɓan adaŋgla wərban soko. Adawnahaŋ vas na vi Pol adawnah wənna Zezu də wənna əsilyo net ɗii mimtiti. 
ACT.17.19	Vini akanən Pol abet ɗii məkkelit atəki məs adawyaŋ na Areyopagus, aɓɗaŋ na: Mamaka sən wən məs kədawpel meleketenəŋka. 
ACT.17.20	Wən maɓɓan taya walaŋ wənnani məs məpprəm ɗaah ɓa, məŋgələk kaw sənən. 
ACT.17.21	Ɗii na Ateena dit melekeɗ məs dədasoŋ adak pakə, maɗulet pak say wəpprəm wən meleketeni, də wətawan wənnani.
ACT.17.22	Yaskan Pol aziw abet ɗii məkkelit a Areyopagus, apsit na: Haaya! Munokum ɗii na Ateena! Nulak na munokum tatə gayaŋ sənən wənna wəsban matuya nokum. 
ACT.17.23	Daga nədabal awalaŋ gəla nokum, nulak təki nawtaw wəla zəga na matuya nokum də an məverin pakə: Maŋgəlva məza məsəni ɓa. Yo də məs kədawzuliyaŋ sənən məza kəsənən ɓa, ndəni kan məs nədawnah sukum wənnani. 
ACT.17.24	Maŋgəlva məs dəzəməɗ dəlva fuŋ də zəga nadəvən pakə. Ndəni Ɗəfdaya na disiŋ də dəlva fuŋ, awsan adəv gəla mərkan də vet ɗii ɓa. 
ACT.17.25	Nan dəŋgəl ɗii dəɗɗaŋ sənən gən zəga maɓɓan ɓa, vi ndəni dədapsən zeŋgille sən ko nawa pak də əmpəsa, də zəga pakə. 
ACT.17.26	Səza ɗəf takayi azimiɗ ɗii pakə, aɗɗak dəsoŋ gən aka dələv pakə. Daga dəɓəl wəɗɗan tagay ɓa, aslak pay nani də meŋge nanziya net aka dələv pakə. 
ACT.17.27	Aɗɗe na vi dəkayanən gəni. Kuzuŋ warəhən naw rəŋgən soko. Amma Maŋgəlva tay faraɗa də ko nawa səzan ɓa. 
ACT.17.28	Vi anahək na:
ACT.17.28	Mənam tat də zeŋgillemə, də wəɓla namə,
ACT.17.28	də va mədaw samə, pak səzan ade.
ACT.17.28	Va ɗii meɓɓet suweleŋgit məyaŋ gəlya nokum anahaŋ na:
ACT.17.28	Nam bo kirtin mənani.
ACT.17.29	Adan məkpaŋgək kirtini, məda ɗum na Maŋgəlva agilik va fotoɗe məs ɗii adaɗɗaŋ də maɗulet də meleŋge də təbəs net deleɗ ɓa, walla də gərəm məkkahən ɓa. 
ACT.17.30	Maŋgəlva aɓəsəka adan ɗii dəsənən wənnan an məs adaɗɗaŋ ɓa, amma kakaŋ na tay iye ɗii ko səŋga pakə, də tubiyoŋ gəni. 
ACT.17.31	Vi aɗiyək pay nawtaw kita aka dələv pak də goŋga, də ɗəf məs aweli. Arbanək wən də wəsil gən sətəki əmta.
ACT.17.32	Adan apprəmən Pol adawpel wənna əsilyo sətəki əmta, ɗii meɓɓet amasaŋgək akani, amma ɗii meɓɓet apsənən na: Mamaka kəpelsəm gən wənnan pay maɓɓan əmpa. 
ACT.17.33	Yaŋ Pol agil suweleŋti. 
ACT.17.34	Ɗii meɓɓet atafənka asbanənka, suweleŋgit bo, Diyonisiyus ɗəf na Areyopagus dət ɗak məs adawyaŋ na Damaris, dit ɗii meɓɓet tahəŋ.
ACT.18.1	Pol asilik sə Ateena, ambatək a Korintus. 
ACT.18.2	Adaki arəh Yahudiyen məs adawyaŋ na Akilas, sə Pontus ade, fari ade sə Italiya dət ɗak nan məs adawyaŋ na Piriskilla ɓa, vi məlĩ na Roma məs adawyaŋ na Kalawdiyus arɓehetik Yahudiyenɗe sə Roma pakə. Pol ambatək azeti. 
ACT.18.3	Asanək dənɗaŋ tayəɗɗaŋ wəza matakə vi wəza net məs takayi, ndəni wərmah gəla na gabaga. 
ACT.18.4	Də pay naffet* pakə, Pol tay bay ma dit Yahudiyenɗe gəm Grekɗe adəv gəla nawpel wənnet Yahudiyenɗe. Vi aŋgəl dətafən gən Zezu.
ACT.18.5	Adan Silas də Timote azoŋ sə Makedoniya, Pol apanək wərmah gəla na gabaga, vi karban wənna Maŋgəlva pay pakə. Arban sitik Yahudiyenɗe na Zezuwi Messiya*. 
ACT.18.6	Yas dətafən wənnan ɓa. Say wəranəni, atu'uk hologodo səza lukut nan aketi, apel sitik də gəgay, apsit na: An kəzaŋka munokum kəsənəni. As wənnawi əmpa ɓa. Kakaŋ na naw wanəmbat azet ɗii məs Yahudiyenɗeŋ ɓa. 
ACT.18.7	Yas kan apeti ambat wəsan eŋgil ana Titus də Zustus da, ɗəf məzu zuli sən Maŋgəlvayi. Gəla nan amaŋgava gəla na zuliyi. 
ACT.18.8	Kirispus məlĩ na gəla vani atafək Ɗəfdaya də gəla nan pakə. Ɗii na Korintus apprəmənək wənnani, məgəɗ siti baptem.
ACT.18.9	Dəfəɗ maɓɓani, Pol asilke, pay ada sine vanni, Ɗəfdaya apsən na: Kədaw geslne' ɓa, kədapan wəpel wənnəŋ ɓa, kədapan wəza nok ɓa. 
ACT.18.10	Intat də isi. Ɗəf tay naw rəŋguk ɓa, vi ɗii naw tahəŋ diiɗa awalaŋ gəlaŋka. 
ACT.18.11	Pol asanək adak wəsva taka də mani, tayərban wənna Maŋgəlva sit ɗiiyi.
ACT.18.12	Pay sən Galliyo asan ngomna aka dələv na Akaya, Yahudiyenɗe akkalaŋka, armanənək Pol, akanənək aka kita. 
ACT.18.13	Aɓɗaŋ na ɗəffəŋka, tay reket ɗii vi dəzuliyaŋ sənən gən Maŋgəlva, məza də tive na ma henziŋ nam ɓa!
ACT.18.14	Pol aŋgəl kawpele, amma Galliyo apsit Yahudiyenɗe na: An mambray maɓɓani, walla zəga mbrayen temme agəɗə, wanətaf uwəli nani, munokum Yahudiyenɗe. 
ACT.18.15	Amma adan wənnan aka wəbay ma aka wəpele, də iya, gəm aka ma henziŋ nokum, say munokum sən kikum mətaw kita nani. 
ACT.18.16	Yaŋ arɓehet sətəki na kita. 
ACT.18.17	Ndəɗaŋ pak armanənək Sostenes məs dələv na gəla nawpel wənna, avərənək karet ɗii pak atəki na kita. Amma aza Galliyo wənnan dəssan ɓa.
ACT.18.18	Dərɓaga as bo Pol avoŋguk a Korintus diiɗa dit milmiŋgiɗin, yaŋkan apeti, atoŋ adəv bəlay dət Piriskilla, gəm Akilas, ambataŋgək a Siriya. Amma, daga dəɓlaŋ wəmbataŋ tagay ɓa, afaɗək kiyən a Keŋkeriya, vi aɗɗak wənnan lahəŋ na afaɗna kiyən ɓa. 
ACT.18.19	Agapaŋgək awalaŋ gəla na Efesus. Adaki kan Pol awɗak dət Piriskilla gəm də Akilas. Nan ambatək adəv gəla nawpel wənnet Yahudiyenɗe. Abayək ma dənɗaŋ. 
ACT.18.20	Akkamanənək dəvoŋ gən diiɗa anet da, amma dəŋgəm ɓa. 
ACT.18.21	Amma adan adadani, anah sitik na: An Maŋgəlva aŋgəmək na, wanimil anokum da. Yas atoŋ adəv bəlay, ambatə.
ACT.18.22	Adan agap a Kaysariya, ambatək a Zerusalem wədasɗet kretiyenɗe. Yas kan ambat a Antakiya. 
ACT.18.23	Yas avoŋ adak suɗike, ambat kana. Abalək aka dələv na Galatiya də Firigiya, asɓetik ɗii na Maŋgəlva pakə.
ACT.18.24	Yahudiyen maɓɓan tay məs dəde sə Aleksandiriya, iya nan na Apollos, adek a Efesus. Ɗəf nan asənək wəpele də ɗerewel na Maŋgəlva pakə. 
ACT.18.25	Asənək tive na Ɗəfdaya diiɗa, apelik wənnani, arbanək wənna Zezu də tive nani, amma say wənna baptem na Zaŋ kaaka asənə. 
ACT.18.26	Atəŋgək wəpel məza də geslne ɓa, adəv gəla nawpel wənnet Yahudiyenɗe. Adan Piriskilla də Akilas apprəmən an məs adawpele, akinənək eŋgil anet da, arban sənənək tive na Ɗəfdaya an kotak nani. 
ACT.18.27	Yaŋ Apollos aɗum nawmbat aka dələv na Akaya kretiyenɗe na Efesus abaahaŋ sənənka də wəver ɗerewel azet milmiŋgiɗin nadaka, vi dətafən gəni. Adan agap adaka, anah sitik kretiyenɗe mbəlembəle na Maŋgəlva məs apsəni. 
ACT.18.28	Anah sitik Yahudiyenɗe karet ɗii pakə, ha dəɓapən wəbayən man ɓa. Arban sitik adəv ɗerewel na Maŋgəlva na, Zezu ndəni Messiya* gesiŋ.
ACT.19.1	Adan Apollos taya Korintus, Pol ambatək dəket massorgoɗe ha gap a Efesus. Adaki arih ɗii na Maŋgəlva meɓɓeti. 
ACT.19.2	Assohotike: Səza kətafaŋ na kərəhaŋgək Əmpəs Salala* sa? Azlanənka, məpprəm ɗaah wənna Əmpəs Salala ɓa. 
ACT.19.3	Pol assohetike: Ya baptem awani kərəhaŋ di? Aɓɗaŋ na baptem na Zaŋ mərahə. 
ACT.19.4	Pol apsit na, baptem na Zaŋ tay viyit məzu tubiyaŋ vi mambray neti. Zaŋ apsit ɗii na Israyel na say dətafən gən ɗəf məs dədazan dərɓagani, ndəni Zezu. 
ACT.19.5	Adan apprəmən vaska, atafənək baptem də iya na Zezu Ɗəfdaya namə. 
ACT.19.6	Pol aɗiyək van aketi, Əmpəs Salala adek aketi, apeleŋgək də ma maɓɓani, yaŋ arbanən wənna Maŋgəlva. 
ACT.19.7	Wəŋɗa net ɗii net wasan va klaw kiyit sula.
ACT.19.8	Təla hoku Pol adambat adəv gəla nawpel wənnet Yahudiyenɗe, tay pel sit ɗii məza də geslne ɓa, tay bay ma dənɗaŋ. Tay gay wərban sit wənna məlĩ na Maŋgəlva. 
ACT.19.9	Amma ɗii meɓɓet kiyit ɓəlli, dəŋgereŋ wətaf wənnan ɓa, apeleŋgək mbrayen aka wənna tive na Ɗəfdaya amaret ɗii diiɗa. Vini Pol agil git ɗii na Maŋgəlva ambataŋ. Pay pak tayə bay ma dit ɗii a lekol na Tirannus. 
ACT.19.10	Asbanək wəɗɗan vaska ha gap wəsva sula, ha ɗii naka dələv na Asiya daga Yahudiyenɗe dit ɗii məza Yahudiyenɗeŋ ɓa pakə, apprəmənək wənna Ɗəfdaya.
ACT.19.11	Maŋgəlva agəɗək sokoneɗ diiɗa nagət aket də Pol. 
ACT.19.12	Akan sitinik kesekese net lukutɗe na Pol sit məs gbəgbaɗe, gbəgba' neti də witem net pak agilke. 
ACT.19.13	Yaŋ Yahudiyenɗe meɓɓet adoŋ atəki maɓɓani, wəgil git witemɗe, tahəŋ wənahaŋ na: Də iya na Zezu məs Pol adarban wənnani, ndəni mədaw nah sukum. 
ACT.19.14	Kirtin daya net məs dəlveŋge məs adawyaŋ na: Sikewas dədaɗanən wənnəska. Kirin vet buhuləŋ. 
ACT.19.15	Amma witem apsit na: Nəsənək Zezu, Pol bo nəsənək wənnani, ya nokum may nawa kənanaŋ kandi? 
ACT.19.16	Ɗəf mitemin nak azlahək aket də sembe, ha adayək kiti, agəɗsitik vamviya, angaretik lukutɗe neti, anzuwaŋgək siŋgil ananda zit mekeleŋ. 
ACT.19.17	Yahudiyenɗe dit ɗii məza Yahudiyenɗeŋ ɓa na Efesus pakə, apprəmənək wənnani. Makret azlaka, yaŋ ɗii diiɗa tahəŋ wəgakdakanən iya na Ɗəfdaya. 
ACT.19.18	Ɗii diiɗa sə waleŋgit ɗii dətafaŋ azoŋko atubiyaŋka də wərban wənnet abet ɗii pakə. 
ACT.19.19	Ɗii məɗɗaŋ sokeneɗ də wəska helik pak akiyənik ɗerewelɗe neti, azleninik keret ɗii pakə. Aŋɗanənək deleɗ məs məlbəh ɗerewelɗe veti, waɗɗaŋ deleɗ na təbəs gabal kaklaw sle (50,000). 
ACT.19.20	Vaski wəpel na Ɗəfdaya atray də sembe, arbanək gakdak na Maŋgəlva.
ACT.19.21	Dərɓaga wənnəska, Pol aŋgələk wətoŋ kla Makedoniya də Akaya vi kambat a Zerusalem. Amna: An nəmbatək adak na, wanəmbat a Roma'e. 
ACT.19.22	Aslinik məza baahaŋ nan sula a Makedoniya, ndəɗaŋgəŋ Timote də Erastus, amma nan anziyək aka dələv na Asiya suɗike.
ACT.19.23	Dəpas bo wən metiŋgin asilik a Efesus aka wənna tive na Ɗəfdaya. 
ACT.19.24	Ɗəf taya daka, iya nan na Demetriyus, dədawbay təbəs net deleɗ məs dəgil va gəla na maŋgəlva Artemis. Atərək wəray sit məɗɗaŋ wəza nan sawɓa. 
ACT.19.25	Ayek pakə, akkeletik dit ɗii məɗɗaŋ wəza zemvin net pakə, apsit na: Haaya! Kəsəŋgənək wəza naməŋ tayə tər səm wəray sawɓa. 
ACT.19.26	Munokum sən kikum munokum tatulanəni, munokum tatəpprəmən an məs Pol adaɗɗaŋka. Tay nah na maŋgəlva məɗɗan də vet ɗii na, nan maŋgəlvayi ɓa, ha ɗii na Efesus diiɗa dit ɗii naka dələv na Asiya vadaysa net atafənək wənnani. 
ACT.19.27	Ya an ɗii məs dədasbanən azelenənək wəza namə, wəza nami kaaka' ɓa, ɗii wapanən wə gakdakan gəla nat Artemis maŋgəlvak nam matəŋgəta. Ɗii wapanən wəɗi kiyit maŋgəlvak məs ɗii na Asiya dit ɗii namba dələv pak adawzuliyaŋ sətəni, watəkpaŋ zəga ɗarə.
ACT.19.28	Adan ɗii pak apprəmən wənnan vaska, gidivit adək sawɓa, atəŋgaŋgək wəɗi geŋgere, aɓɗaŋ na: Artemis na Efesus matəŋgətə! 
ACT.19.29	Wən nan atrayək awalaŋ gəla pakə, wənnan atapetik ɗii, armeninik may Gayus də Aristarkus ɗii məs dəzoŋ də Pol sula sə Makedoniya, anzuwaŋgək dənɗaŋ akeninik atəki nasmaya. 
ACT.19.30	Pol bo manaka wəmbat azet ɗii veti, amma ɗii na Maŋgəlva atakənka. 
ACT.19.31	Ɗii gugiriɗ na dələv na Asiya dit bayneŋgiɗin, asləŋgaŋgək azani, akkamanənka adawtoŋ atəki nasmay ɓa. 
ACT.19.32	Dəpas bo wəkkal nan attapək sawɓa. Ko naway pak tayənzla vamvəl də wənnan temme, vi ɗii vadaysa dəsənən wən məkkelet akan ɓa. 
ACT.19.33	Ɗii suweleŋgit ɗii məs dəkkalaŋ neki, adoŋguk wənahsən Aleksandər, Yahudiyenɗe ayanənək dəziw gən abet ɗiiyi. Yaŋ Aleksandər aslan van a disiŋ karban wən məs ɗii akkalaŋ sənənni. 
ACT.19.34	Amma adan asəŋgən na Yahudiyenni, atəŋgaŋgək wənzla vamvəl aka wən taka ha gap ler sula Artemis na Efesus də gakdaktə!
ACT.19.35	Saha saha məzu ver na walaŋ gəla nan aɓətgit ɗiiyi, apsit ɗii na: Haaya munokum ɗii na Efesus! Ko naway asənək gəla nat Artemis məs də gakdaka, də gərəm məs dəbət sə disiŋ pak taya Efesus. 
ACT.19.36	Ɗəf tay nawzelen wənnan ɓa. Vini say məɓət ɗa, məzi zukum aza an məs kədaɗɗaŋ. 
ACT.19.37	Ɗiiyiŋ məs kəkiyeŋ aŋkiŋ na, dəhalaŋ zəga sə dəv gəla salala ɓa, dəpeleŋ mbrayen akat maŋgəlvak nam ɓa. 
ACT.19.38	An Demetriyus dit məɗɗaŋ wəza nan tahəŋ də wənna wəli aka ɗəffa, ɗəɗaah say də pay nawtaw kita azet ɗii gugiriɗ nokum. Adak na, waɓapən wətawən kita nani. 
ACT.19.39	Amma an kəŋglaŋgək wənnan dayki aska, say məka wənnan aba wəkkal net ɗii pakə. 
ACT.19.40	Amma an məs dəgəɗ dəpaŋkəŋka, kuzuŋ kaw hayyami akani, wanahaŋ na mənamtə məɓoŋmə, vi mənam tat də wən gala nakkal vaŋ akan ɓa.
ACT.19.41	Adan agrak wəpel siti, atray gitike.
ACT.20.1	Adan wənnan aɓətə, Pol akkeletik ɗii na Maŋgəlva. Asəɓ sitike, yaŋ anah sit dəsoŋ gən zamə, ambatək a Makedoniya. 
ACT.20.2	Abalək aka dələv nani, asɓetik ɗii də wərban sit wənna. Yas kan agap a Antakiya. 
ACT.20.3	Asanək adak təla hoku, tay zaɓan zən nawmbat a Siriya, amma apprəmək na Yahudiyenɗe aslerinik meti vi kawbayən, vini kan amil a Makedoniya. 
ACT.20.4	Sopater wətən Pirrus, ɗəf na Bereya, ambataŋgək dəndən. Aristarkus də Sekundus, ɗii na Tesalonika, gəm Gayus ɗəf na Derbe, gəm Timote, dit maay Tikikus də Torofimus, net bo ɗii na Asiyaŋ, ndəɗaŋ pak ambataŋgək dəndən. 
ACT.20.5	Ambataŋgək dabəŋ kiyəm a Torowas, agəmənək adaka. 
ACT.20.6	Məpeŋgək bəlay sə Filipi dərɓaga wəzləra net dupeŋɗe məza wuɗo ɓa. Dərɓaga wəvoŋ sle, mərihik a Torowas, məgəɗək wəvoŋ buhul adaka.
ACT.20.7	Pay Asawe də moskoyo, məkkalka, vi kawzəm way na Ɗəfdaya. Pol tayə pel sit ɗiiyi, apelik ha gap tətaŋ dəfɗa, vi pumpum nan na wambatə. 
ACT.20.8	Pitirleɗ tahəŋ diiɗa adəv gəla ana disiŋ atəki məs mədakkal vani. 
ACT.20.9	Wiyən gawla tay, iya nan na Ewtikus asanək ama manzatu. Pol tayə pele'e, ha Ewtikus ayəka, agəɗək dikziŋgi, asbərka, ha afuŋ, daga sədəv gəla ma hoko'ən na disiŋ. Amtəka, aslanənka. 
ACT.20.10	Amma Pol aprike, aɓe'ək akani, aslanəka, amna: Kədawhəmaŋ ɓa, dəmtəɓa. 
ACT.20.11	Yaŋ amil adəv gəla na disiŋ naka, awɗakək waya azəmək dənɗaŋ. Apelik dənɗaŋ ha bapumpum, yas ambatə. 
ACT.20.12	Yaŋ ambataŋ də wiyən naka, madarani, annekək zit sawɓa.
ACT.20.13	Məpeŋgək adəv bəlay dabəŋ ki Pol, kambat a Assos adaki Pol aŋgəl wəpeŋ adəv bəlay. Amna: Məduwaŋ vi nan aŋgəl kawmbat də təlni. 
ACT.20.14	Yaŋ kan ade rəhəm a Assos, məpeŋ gənək adəv bəlay namə, məmbatək a Mitilene. 
ACT.20.15	Məsilik sədak də bəlay, məgapək aka mətuwəra a Kiyos, vit pumpum nani, də zaya nani, məgapək a Samos, vit zaya nan andak kan ndəni məgap a Miletus. 
ACT.20.16	Pol aŋgələk kətana kawtoŋ a Efesus məza wəprike ɓa. Vi man tayaka wəvoŋ diiɗa aka dələv na Asiya ɓa. Va wagəɗ na aŋgəl na dəgap gən a Zerusalem dabəŋ ki wəzləra na Pentekosta*.
ACT.20.17	Daga sə Miletussi Pol aslən azet ɗii gugiriɗ net kretiyenɗe na Efesus dəzoŋ gəni. 
ACT.20.18	Yaŋ azoŋ, apsit na: Kəsəŋgənək va nəsaw də munokum aka dələv na Asiya, va nəbal awaloŋkum. 
ACT.20.19	Nəgəɗ sənək wəza sən Ɗəfdaya də makraw taka də sin arawa, də adəv bonoy məs dərəwa. Yahudiyenɗe aɗumoŋguk mbrayen akawa. 
ACT.20.20	Kəsəŋgənək adəv wən məs nədawpel sukum nəɗaman wən maɓɓan məs naw tər sukum wəray ɓa, vi nərban sukumək ko atəki wəkkala, ko eŋgil anokumda. 
ACT.20.21	Nəpel sitik Yahudiyenɗe dit ɗii məs Yahudiyenɗeŋ ɓa pak də sembe, say dəppanən gən mambray neti, dəkpaŋgaŋ gən aza Maŋgəlva dətafən gən Ɗəfdaya nam Zezu. 
ACT.20.22	Yaŋ kakaŋ na, əntatə mbat a Zerusalem vi Əmpəs Salala dədaw kuwa, nəsən an dəda rəhu adak ɓa. 
ACT.20.23	Amma zəga taka an nəsən harana: Əmpəs Salala tay nah su na, ko aŋga pak ngiyamɗe də bonoy tay narəwa. 
ACT.20.24	Amma naw azaw na, ko an əmtəka ko nəmtə ɓa, an nəɓapək wəgrak wəslən nawa də wəza naw məs Ɗəfdaya Zezu apəl suwəŋka, wəza nan ndəni wərban labara nenek aka wənna mbəlembəle na Maŋgəlva.
ACT.20.25	Nəbalək awaloŋkum pakə, nərbanək labara nenek na məlĩ na Maŋgəlva. Kakaŋ nəsənəka, kulanən na ɗaah haraw əmpa ɓa. 
ACT.20.26	Ndəni kan nədarban sukum dəpaŋka: An ɗəf səmbokum azəka mbrayen nawi əmpa ɓa. 
ACT.20.27	Vi nərban sukumək wəŋgla na Maŋgəlva pakə, nəɗaman sukum ko mi ɓa samə. 
ACT.20.28	Məga zukum məga ngaɓa məs Əmpəs Salala apəl sukuməŋka. Məsoŋ məzuteɗeŋge net kretiyenɗe na Maŋgəlva, məs arah də əmta na Wətəni. 
ACT.20.29	Naw nəsənka, an nəmbatka, kra muyeŋɗe mbreyit watoŋgoŋ awaloŋkum, apanən na ngaɓa ɓa. 
ACT.20.30	Pay maɓɓan wade, ɗii səmbokum wawaŋ tepelke, vi ɗii na Maŋgəlva dəsbetin gəni. 
ACT.20.31	Asna, say məga məɗumon wəsva hoku məs nəgəɗ kapay də dəfəɗ pak əntatə səɓ sukum taka taka pak dit sin arawa.
ACT.20.32	Kakaŋ na nəppokumək ava Maŋgəlva də mbəlembəle nani. Waɓap wəɓay gukum waɓap wəgəɗ sukum zəzay də zəzay məs azaɓan viyit ɗii nan pakə. 
ACT.20.33	Nəssoh təbəs net deleɗ ɓa, walla təbəs na meleŋge, walla lukut səva ɗəf ɓa. 
ACT.20.34	Munokum sən kikum kəsənənka nəgəɗək wəza sən kiwa, natər su wəray nawa də net ɗii məs dədasoŋ də ina. 
ACT.20.35	Zəga pak nərban sukumko say məbaah sit ɗii mədekti də zev wəzaska, məɗumon səm wənna Ɗəfdaya sən kiyən anah na: Ɗəf məs dəpsən zəga sən ɗəffa, ndəni zən nek dayki ɗəf məs dərah zəga.
ACT.20.36	Adan Pol agrak wəpel nani, akdukuk afuŋ azulika. 
ACT.20.37	Ndəɗaŋ pak a həmaŋka arəŋ gənənka. Apsənənək tive də sin areti. 
ACT.20.38	Zit sahi sawɓa vi anah na kulanən na ɗaah haraw əmpa ɓaŋka. Yas kan alhanən atəki naw peŋ adəv bəlay.
ACT.21.1	Dərɓagan kana yaŋ muɗak dənɗaŋ, məmbatək də bəlay a Kos. Vit pumpum nani məmbatək a Rodes. Sədaki məmbat a Patara. 
ACT.21.2	Adaki mərah bəlay nambat a Finikiya. Məpeŋke məmbatka. 
ACT.21.3	Məpeŋgək a Kiprus kəta, adan mədawlan vandaka, amma yaŋ mətoŋ kla dohoŋ nani, məmbatək a Siriya. Yaŋ məprikik a Tirus, vi dəprik gənən gən zəga səka bəlay tagay. 
ACT.21.4	Yaŋ mərih ɗii na Maŋgəlva adaka məsamək dənɗaŋ gap pay buhul. Də sembe na Əmpəs Salala anah sənən Pol adadan a Zerusalem ɓa. 
ACT.21.5	Amma adan wəvoŋ buhul nak atoŋgu, məsilik wəmbata. Ndəɗaŋ dit gil neti dit kirin pak alhamənka, ha ama poho na walaŋ gəla nani. Məkdukuk takpram ama busgum na məlpa metiŋgi, məzulika. 
ACT.21.6	Yas muɗak dənɗaŋ, mətoŋ adəv bəlay, net bo amilyoŋguk anetda.
ACT.21.7	Adan məsil sə Tirus, məmbatək a Potolemayis. Adaki bo milmiŋgiɗəm ataf mənən anetda, məsɓətək dənɗaŋ. 
ACT.21.8	Vit pumpum nani, məsilik wəmbata, məgapək a Kaysariya, adak bo məmbatək ana Filip da məzərban wənna Maŋgəlva, mətehik ananda. Nan bo ɗəf na waleŋgit ɗii buhul məs məwelit a Zerusalem naki. 
ACT.21.9	Nan bo tay dit kirtin muguliŋgit poɗo, dəɓlaŋ wəmbat amba zil tagay ɓa, tahəŋ wəpelin wənna Maŋgəlva. 
ACT.21.10	Adan məsam adak wəvoŋ suɗike, məs kleŋ maɓɓan tay dəde sə Zude, iya nan na Agabus. 
ACT.21.11	Adek azamə. Agəmək zəga naynan dadak Pol. Aynanək vani də tələn dəndəni, amna: Aŋki məs Əmpəs Salala anah suwa: Yahudiyenɗe na Zerusalem waynanən affən zəga naynan dadak ɗəffəŋka, wapanən avet ɗii məs dəsənən Maŋgəlva ɓa. 
ACT.21.12	Adan məpprəm vaska, mənam dit ɗii nadak pakə, məkkamanək Pol, adaw mbat a Zerusalem ɓa. 
ACT.21.13	Amma nan azlanək na: Vimi kədawhəmaŋ di? Mokum aka wəzla gən makraw sa? Naw na say məs adaynawəni a Zerusalem mi kaaka ɓa, amma əntatə zaɓan zu kamta vi wənna Zezu Ɗəfdaya namə. 
ACT.21.14	Məɓap wəkpaŋgan səka wənnan ɓa, yas məppani, mənah na: Ɗəfdaya dəɗɗa an məs aŋgəl pakə.
ACT.21.15	Dərɓaga wəvoŋ suɗike adaka, məzaɓanək zəmə məmbatək a Zerusalem. 
ACT.21.16	Ɗii na Maŋgəlva sə Kaysariya ambataŋgək də mənamə. Akəmənək eŋgil ana Manason da məs dəde sə Kiprus, ɗəf na Maŋgəlvayi daga farə, azəm gəməka.
ACT.21.17	Adan məgap a Zerusalem, milmiŋgiɗəm ataf mənək də makret taka. 
ACT.21.18	Vit pumpum nani, Pol ambatək dəmənam ana Zakuba da. Ɗii gugiriɗ net kretiyenɗe pak akkalaŋgək adaka. 
ACT.21.19	Pol asɗetike, anah sitik an məs va Maŋgəlva agəɗ dəndən pak aweleŋgit ɗii məs Yahudiyenɗeŋ ɓa. 
ACT.21.20	Adan apprəmən vaska, agakdakanənək Maŋgəlva. Yaŋ anah sənən Pol na: Kulak va məs dəgəɗ aŋka məlmuwa. Ɗii uzineɗe akpaŋgaŋgək ɗii na Maŋgəlva suweleŋgit Yahudiyenɗe, amma ndəɗaŋ pak tahəŋ wəsbanən ma henziŋ na Moyis. 
ACT.21.21	Apprəmənək na istatərban sit Yahudiyenɗe məs aka dələv net ɗii məza Yahudiyenɗeŋ ɓa pakə, kənah sitik na məppan ma henziŋ na Moyis. Apprəmənək kənah sitik əmpa na, kədaskəlinin kirtukum awra ɓa, adasbanən matuya net Yahudiyenɗe ɓa. 
ACT.21.22	Mbar mədaɗɗa di? Gesiŋ bo apprəmənək na kədeke. 
ACT.21.23	Kəɗɗa gən an mədawnah suko. Mənam tat dit ɗii poɗo aŋka məs dinanən met aka zəga. 
ACT.21.24	Dok dənɗaŋ, askoɓ ki zuk dənɗaŋ va matuya net anah naskoɓni. Afaɗinik deleɗ naskoɓ ki ziti, vi dəfaɗən gən kiti. An agəɗək vasna, ɗii pak dəsənən gən na an məs apprəmaŋ akokuŋ na gesiŋgi ɓa, amma is sən kiko, istatəsban ma henziŋ na Moyis. 
ACT.21.25	Amma net kretiyenɗe məza Yahudiyenɗeŋ ɓa, məver sitik ɗerewel, mənah sitik an məs məsler akani: Adawzəmaŋ slu mətaw wəlan ama tuya ɓa, adawzəmaŋ mbel ɓa, adawzəmaŋ slu mərrəsl wəlan dərrəsl ɓa, adaɗɗaŋ mana'a ɓa'a. 
ACT.21.26	Ndəni kan Pol ambat dit ɗii poɗo neki. Vit pumpum nani, akkalaŋgək wəɗɗa matuya naskoɓ ki zit naka. Yaŋ atoŋ adəv gəla metiŋ naw zuliya*, anah sitik məs dəlveŋge pay an dəpəl nagrak wəskoɓ nani. Afaɗək sazlaga vi naskoɓ net ɗii məs dinanən met na zega neki.
ACT.21.27	Adan wəvoŋ buhul go'oy aza wəgraka, Yahudiyenɗe meɓɓet səka dələv na Asiya awlanənək Pol adəv gəla metiŋ naw zuliya. Asil gənənək makret ɗii pakə, armanənka. 
ACT.21.28	Aɗɗaŋgək geŋgere, aɓɗaŋ na: Haaya ɗii na Israyel məbaah səmə! Ɗəffəŋka, ndəni dədabal ko aŋga, yaŋ adawnah na: Ɗii na Israyel də ma henziŋ na Moyis də gəla metiŋ na zuli pak zəgayi də sləman kpeeh ɓa. Yaŋ kakaŋ bo, ka aki ɗii məs dəsənən Maŋgəlva ɓa adəv gəla metiŋ naw zuliya. Aray gənək təki salala. 
ACT.21.29	Anahaŋ vasna, vi adawlanən Pol awalaŋ gəla də Torofimus ɗəf na Efesus, azet na atoŋ gənək adəv gəla metiŋ naw zuliya.
ACT.21.30	Wən nan atrayək awalaŋ gəla pakə, ha ɗii pak akkalaŋka, armanənək Pol, akdəhənək appaka sədəv gəla metiŋ naw zuliya. Go'ləŋ ampanənək madamba. 
ACT.21.31	Ɗii məkkelit nek aŋglaŋ wəbayən Pol, amma labara nan agapək aza daya net sozeɗ na Roma, apsənən na wən agəɗək a Zerusalem sawɓa. 
ACT.21.32	Go'ləŋ daya net sozeɗ andek sozeɗ dit ɗii gugiriɗ neti, anzuwaŋgək azet ɗii məkkelit neki. Adan ɗii awlenin sozeɗi, apanənək wəvər Pol. 
ACT.21.33	Yaŋ daya net sozeɗ ambat gu'o də Pol armaka, apsit na minan dit ngiyamɗe sula. Yaŋ assoheti: Naway di? Ma gəɗ di? 
ACT.21.34	Ɗii suweleŋgit ɗii məkkelit anəhaŋ wən temtemi, azlaɓanənək wənnan sawɓa, ko dərəh wənnan mogon ɓa, vi gogoyo net ɗiiyi, aɗiyək wənnan sit ɗii dəkanən gən Pol annet sozeɗ da. 
ACT.21.35	Adan agapaŋ ameŋgle, sozeɗ aslanənka, vi ɗii tahəŋ wəɗɗaŋ sənən daraw sawɓa. 
ACT.21.36	Ɗii pak tahəŋ wəsbanənni, tahəŋ wəɗiyaŋ geŋgere: Məbaya.
ACT.21.37	Sozeɗ gu'oŋ aza wətoŋ gən Pol eŋgil kana, yaŋ apsən daya net na: Wanərah tive nawpel suk wən sa? Soze assohonəka: Kəsənək ma Grek sa? 
ACT.21.38	Ayye əstə ɗəf na Misra məzuɓoŋgit ɗiiyiŋki kəke ɗii məɓoŋgit uzine poɗo də zəga naw gay awraŋ mbaraka ɓa sa? 
ACT.21.39	Pol azlanəka: Naw Yahudiyen nani, məwəw a Tarsus dələv na Silikiya, wətən walaŋ gəla metiŋ nani. Nəkamokuko avay tive nawpel sit ɗii məkkeltiŋki. 
ACT.21.40	Apsənək tive, yaŋ kan Pol apeŋ a disiŋ aslan van vi ɗii dəɓətaŋ gəni. Adan aɓətaŋ, atəŋgək wəpel sit ɗii də ma aramiya:
ACT.22.1	Yo ɗii gugiriɗe dit geleŋgiɗwa! Məpprəmma, nənah sukum əntat də mambray ɓa. 
ACT.22.2	Adan apprəmən wəpel də ma Aramiya asoŋguk sləɓək dayki laŋka. Yaŋ Pol anah na:
ACT.22.3	Naw Yahudiyen nani, məwəw a Tarsus dələv na Silikiya. Amma a Zerusalem aŋki nəɓayə, Gamaliyelli dərban su ɗerewel, arban suwək ma henziŋ net migilim kotakə. Nəsbanək Maŋgəlva də sembe va kədasbanən kakaŋka. 
ACT.22.4	Nəzəm gitik saha net ɗii məzəsbanən tive na Ɗəfdaya ha ɗii meɓɓet amtaŋka dəka wən an məs nəgəɗ siti nərmek zel dit gil pak nəkek a daŋgay. 
ACT.22.5	Daya net məs dəlveŋge dit ɗii gugiriɗ net Yahudiyenɗe pakə, asənənək an nədawpele goŋgayi. Avayaŋgək ɗerewelɗe məs avereŋ sitin Yahudiyenɗe na Damas. Vi nədawmbat adaka, vi karme ɗii na Maŋgəlva kaɓrukti kamilyaw dənɗaŋ a Zerusalem. Ɗii gugiriɗ dətawən gən kita aketi.
ACT.22.6	Adan nədadaw a Damas kana, gu'o nan aza wəgap adaka, tətaŋ payi, go'ləŋ təki babar adek sə disiŋ, akekeɓe wəka, asərət wəka. 
ACT.22.7	Nəsbərək afuŋ, nəpprəmək wəla ɗəf dawyuwa: Sol, Sol, vi mi kədaw kayan mamaw vaŋ di? 
ACT.22.8	Yaŋ nəssohoni: Nawa kənan di Ɗəfdaya? Apsu na: Əntə Zezu na Nazaret məs kədaw kayan mamani. 
ACT.22.9	Ɗii məs dədadoŋ də in awlanək təki babara, amma dəpprəmənən wəla ɗəf dawpel su ɓa. 
ACT.22.10	Nəssohonəka: Mi nədaɗɗa di Ɗəfdaya? Ɗəfdaya apsu na: Asil doko a Damas, adaki adawnah sukun an məs Maŋgəlva aŋgəl kəgəɗ gən pakə. 
ACT.22.11	Təki babar nan atipik harawa, ndəni kan ɗii məs dədadoŋ də in akdəwəni akuwən a Damas.
ACT.22.12	Ɗəf taya daka iya nan na Ananiyas, ɗəf məzuli sən Maŋgəlvayi, tayəsban ma henziŋ namə. Yahudiyenɗe na Damas pak tahəŋ wəsa'ən wənnan sawɓa. 
ACT.22.13	Adek azawa, aziwik amaŋga vawa, apsu na: Sol, məlmuwa akolu! Gu'ləŋ haraw akolko. Intatulani. 
ACT.22.14	Ananiyas apsu na: Maŋgəlva net dəhiŋgiɗmə awelkuko vi kəsən gən wəŋgla nani, akula gawla nan lewlewi, akəpprəm an gawlaŋ tay pele. 
ACT.22.15	Vi wakərbani, wakənah sit ɗii an məs kuwəl pakə də an məs kəpprəmə. 
ACT.22.16	Mi kədaw ga kakaŋ di? Asil ataf baptem də iya na Ɗəfdaya mambray nok dəskoɓ gəni.
ACT.22.17	Nəmilik a Zerusalem. Adan nədawzuli adəv gəla metiŋ naw zuliya*, Maŋgəlva arban suwək sokene. 
ACT.22.18	Yaŋ Ɗəfdaya adawpel su vaska, agəm zuk gu'u, agil sə Zerusalem vi ɗiiyiŋ atafən na an məs kədarban aka wənnaw ɓa. 
ACT.22.19	Nəzlan sənək na: Ɗəfdaya nəsənək gesiŋ nəmbatək adəv gəla nawpel wənnet Yahudiyenɗe, nərmek ɗii noko, nərgeke. 
ACT.22.20	Pay məbay Etiyen ɗəf məzərban wən noko, naw bo əntatadaka. Wən na əmta nan lewi azawa, əntə nəga lukutɗe net ɗii məs dədawbayəni. 
ACT.22.21	Ɗəfdaya apsu na: Doko, wanəslənuk faraɗa, azet ɗii məza Yahudiyenɗeŋ ɓa.
ACT.22.22	Ɗii aɓəsənək wəpel nani ha gap aza wənnet ɗii məza Yahudiyenɗeŋ ɓa. Amma adan apprəmən vaska, aɗɗaŋgək geŋgere, aɓɗaŋ na: Məgəma, məbaya! Kədapanən madaran ɓa. 
ACT.22.23	Tahəŋ wəɗiyaŋ geŋgere, tahəŋ wəsgetin lukutɗe net a disiŋ, tahəŋ wəndolun hologudum. 
ACT.22.24	Daya net Sozeɗ aɗi sitik wənnan sit ɗii nani dəkanən gən eŋgili, dəvərən gəni vi dəsənən gən wən məs Yahudiyenɗe aɗɗaŋ geŋgere vaŋkəŋ akanəŋka. 
ACT.22.25	Amma adan aɓrukun ka vərən, Pol apsən daya net sozeɗ ana dak na: Tive tay kəvər gən ɗəf na Roma məza mətawi kita akan tagay ɓa sa? 
ACT.22.26	Adan soze nak apprəm vaska, ambatək aza daya net naka, assohonəka: Mi kədaŋgəla wəɗɗaŋ di? Ɗəffəŋ ɗəf na Romayi! 
ACT.22.27	Yaŋ daya net sozeɗ ambat aza Pol, assohoni: Anah suɗa, ɗəf na Roma kənan gesiŋ sa? Pol azlan sənəka: Vaski ɗəf na Roma nani. 
ACT.22.28	Daya nak anah sənəka: Naw də deleɗ diiɗa nərah wəkpaŋ ɗəf na Roma. Pol azlan sənəka: Amma naw səza uwa naw məwəw ɗəf na Roma. 
ACT.22.29	Gu'ləŋ sozeɗ məs dədaŋglaŋ wəvərən vi dəpel gən goŋga nek apanənka. Daya net bo ageslneke, vi asənək na Pol ɗəf na Romayi. Yas bo aɓrukuk dit ngiyamɗe.
ACT.22.30	Daya net sozeɗ manaka sənən kpak gesiŋ na Yahudiyenɗe awəliyən Pol na aka mi di. Vi wənnani, vit pumpum nani apəl ngiyamɗe səza Pol, anahsit ɗii gugiriɗ net məs dəlveŋge dit ɗii gugiriɗ net Yahudiyenɗe dəkkalaŋ genni, yas kan aki Pol aziw gən abeti.
ACT.23.1	Pol aziyək haran aket ɗii gugiriɗ neki, apsit na: Milmiŋgiɗwa naw əntatəpprəm ma Maŋgəlva məza də mambray ɓa daga wətəŋ nani ha dəpaŋka. 
ACT.23.2	Daya net məs dəlveŋge məs adawyaŋ na Ananiyas apsitik tive sit ɗii məs də ziweŋ amaŋgava Pol dəvərən gən aza mani. 
ACT.23.3	Pol apsən na: Gesiŋ Maŋgəlva wavərko is zlava na dələv məgəɗ sən ɗama! Istatə sok kawtaw kita akawa va ma henziŋ, amma adan kəpsit tive sit ɗii navərwa, as bo an ma henziŋ anahi ɓa. 
ACT.23.4	Ɗii na maŋgavan apsənən na: Yaŋ kədawran daya net məs dəlveŋge an məs Maŋgəlva aɗiyə. 
ACT.23.5	Pol azlanəka: Milmiŋgəɗwa naw nəsən na daya net məs dəlveŋgeyi ɓa. Vi ɗerewel na Maŋgəlva anahək na: Kədawpel mbrayen aka daya net ɗii nokum ɓa.
ACT.23.6	Adan Pol asinik ɗii meɓɓet səmbet na Sadusiyenɗeŋ, Farisiyenɗeŋ, apel sitik ɗii gugiriɗ net də sembe: Milmiŋgiɗwa, naw bo Farisiyen nani, wətən Farisiyenni, məwəliyu aŋ na, vi nədawnah na ɗii mimtit wasilyoŋ sətəki əmta də zəŋgilleti.
ACT.23.7	Adan anah vaska, Farisiyenɗe* dit Sadusiyenɗe atəŋgaŋgək wəbayaŋ ma awalaŋ ziti, awɗakaŋgək sula. 
ACT.23.8	Vi net Sadusiyenɗe tahəŋ wənahaŋ na wəsilyo tay sətəki əmta ɓa. Maslayɗe tahəŋ ɓa, əmpəs tay ɓa, tuya tay ɓa pakə. Amma Farisiyenɗe net tahəŋ wənəhaŋ na zəgas pak tay. 
ACT.23.9	Geŋgere adayək kiyən an laŋka, ɗii meɓɓet suweleŋgit məsənaŋ zəga na ma henziŋ ndəɗaŋgəŋ Farisiyenɗe, asilyoŋguk də gagay aɓɗaŋ na: Mərah mambray aza ɗəffəŋ ko taka ɓa, kuzuŋ gesiŋgi maslay walla Əmpəs apel sənəka.
ACT.23.10	Wəbay ma nan asilik də sembe, ha daya net sozeɗ ageslneke azana wapuwenən Pol. Vini apsit tive sit sozeɗ nan dədoŋ gən aweleŋgit ɗii də mohən gən Pol dəgil gənən sə waleŋgit ɗiiyi, amoh nənka, akanənək eŋgil anet sozeɗ da.
ACT.23.11	Dəfəɗ nani, Ɗəfdaya arbanək zən aza Pol, apsən na: Kədaw geslne ɓa, kərbanək wənnaw aŋka a Zerusalem, say kərban gən wənnaw əmpa a Roma.
ACT.23.12	Vit pumpum nani, Yahudiyenɗe meɓɓet akkalaŋka vi kawsler meti. Asuwayaŋka azəmaŋ na way ɓa, asaŋ na zəga ɓa, say an abayənək Pol. 
ACT.23.13	Ɗii məs dəkkalaŋ dəslereŋ vet bo, waɗɗaŋ ɗii dayki kaklaw poɗo. 
ACT.23.14	Adoŋguk azet ɗii gugiriɗ net məs dəlveŋge dit ɗii gugiriɗ net Yahudiyenɗe, apsitin na: Məsuwayka məzəm na zəga ɓa, say an məbayək Pol. 
ACT.23.15	Kakaŋ na, say munokum dit ɗii gugiriɗ net Yahudiyenɗe, say məsləŋ aza daya net sozeɗ kana, dəki gən Pol azokum, mənah na məŋgəl kapprəm wənna man əmpa. Amma nam kan waməbay daga dəɓəl wəgap azokum ɓa.
ACT.23.16	Amma wətət məlmən Pol apprəmək wənna wəsuway neti, ambatək eŋgil anet sozeɗ da, anah sənək wənnan sən Pol. 
ACT.23.17	Yaŋ Pol aya ɗəf metiŋ taka səmbet ɗii gugiriɗ net sozeɗi, apsən na: Aka gawlaŋ aza daya nokum, wən tay adawnah səni. 
ACT.23.18	Akak aza daya neti, apsən na: Pol ɗəf na daŋgay dəyuwa, apsu na nəki gən gawlaŋ azoko, wən tay adaŋgla wənah suko. 
ACT.23.19	Daya nak armak vani, ambataŋgək eŋgil dəndən sula sula, assohonəka, mikədaŋgla wənah su di? 
ACT.23.20	Azlan sənəka amna: Yahudiyenɗe aslerinik meti kassohokun pumpum, kəka gən Pol sit ɗii gugiriɗ net Yahudiyenɗe, wanəhaŋ na: Məŋgəl wəpprəm wənnan əmpa. 
ACT.23.21	Amma kədawtaf wənnet ɓa, vi ɗii tahəŋ dayki kaklaw poɗo, dəsuwayaŋ azəmaŋ na zəga ɓa, asaŋ na zəga ɓa, say an abayənək Pol, wavənaŋ sənən aka tive wəgani aɗumoŋguk kaɗɗan vaska. Tahəŋ wəganən an məs kədawzlan siti. 
ACT.23.22	Daya net sozeɗ apsən na: Kədawnah sən ɗəf əmpa ɓa, wən məs kənah suwəŋ ɓa, yas alhani.
ACT.23.23	Yaŋ daya net sozeɗ ayə ɗii gugiriɗ meɓɓet sula, apsit na: Məyə sozeɗ səkat sula, məs də pəlseŋge kaklaw buhul, məs dit təlhoŋge bo səkat sula, də zaɓanən gən zit nambat a Kaysariya də təbəs vaytak na dəfɗa. 
ACT.23.24	Məzaɓan pələs naw peŋ gən Pol, kəkan gən zam aza Felikus governer. 
ACT.23.25	Yas kan aver ɗerewel vas kana:
ACT.23.26	Kalawdiyus Lisiyas aza Felikus governer ɗəf metiŋ, nəsɗokuko. 
ACT.23.27	Ɗəffəŋka, Yahudiyenɗe dərmanəni, metaka bayəni. Adan nəpprəm na ɗəf na Romayi na, nəmbatək dit sozeɗi, nəkoh gənəka. 
ACT.23.28	Nəŋgəl kawsən wənnan na vi mi awəlinən di, ndəni nəka abet ɗii gugiriɗ neti. 
ACT.23.29	Nulak bo dəgəɗ mambray gala nawkan a daŋgay ɓa, walla nawbayən ɓa. Aka wənna ma henziŋ net kaaka awələyini. 
ACT.23.30	Yaŋ nəpprəm wənnan na, Yahudiyenɗe asuwayaŋka say an abayənka, ndəni nəslən dəkanən gən azoko. Nənah sitik ɗii məs də wəliyən də wəliyən gən azoko.
ACT.23.31	Yas sozeɗ agəmən Pol va daya net anahsiti, akkanənək ana Antipatris da dəfəɗ nani. 
ACT.23.32	Vit pumpum nani, sozeɗ məs dəzoŋ də tilit amndoŋguk eŋgili, amma məs dəzoŋ də pəlseŋge pak tahəŋ wəkanən Pol abe. 
ACT.23.33	Akkanənək a Kaysariya, apsənənək ɗerewel sən governer, apanənək Pol avani. 
ACT.23.34	Governer aŋɗanək ɗerewel naka, assohonək Pol, aka dələv naŋga kənan di. Adan arəh wənnan na, ɗəf na Silikiyayi. 
ACT.23.35	Amna: Wanəpprəm wən noko, an ɗii də wəlikun azoŋko. Yaŋ apsit tive sit sozeɗ dəganən gən Pol adəv gəla na məlĩ məs Herodə arkə.
ACT.24.1	Wəvoŋ sle dərɓagan ləŋgə, Ananiyas daya net məs dəlveŋge agapək a Kaysariya, adek dit ɗii gugiriɗ meɓɓeti, gəm Tertullus məs dəsən kita na dawka net ɗii na Roma. Yaskan agapaŋ aba governer Felikus, awəliyən Pol. 
ACT.24.2	Adan ayanəni, Tertullus atəŋgək uwəliyən:
ACT.24.2	Aw Felikus ɗəf metiŋ, vi wənna gakdak noki məsam zamə, dələv nam pak mogoni vi wəsən noko. 
ACT.24.3	As pak səzok mərəha, məgəɗ sukuk soko sawɓa. 
ACT.24.4	Nəgap nawpel suk kpotok kpotok ɓa, amma nəkomokuko də ula saha noko, əŋga apprəm səm wənnan suɗike ɗa. 
ACT.24.5	Mulak na ɗəffəŋ ɗəf mbrayni sawɓa, tay sil gən wənnaw ɓoŋgit ɗii aweleŋgit Yahudiyenɗe də mamba dələv pakə. Ndeni məlĩ net ɗii məɓoŋgit na Nazaret. 
ACT.24.6	Yas bo atəŋ kawray gən gəla metiŋ naw zuliya*, yaŋ kan mərma. [Məŋgəl kətana kawtaw kita akan va ma henziŋ namə. 
ACT.24.7	Amma yas Lisiyas daya net sozeɗ ade mohən səvam də sembe. 
ACT.24.8	Yas kan Lisiyas van apsit tive sit ɗii məs dəwəliyən dəzoŋ gən aboko.] An kəməsək wəssohon na, wakəsən na, an məs məwəliyən akan na gesiŋgi. 
ACT.24.9	Yahudiyenɗe pak aɓɗaŋ na: An məs Tertullus anahəs pak gesiŋgi.
ACT.24.10	Governer apsənək tive sən Pol dəpel gəni. Yaŋ Pol amna: Nəsənka wəsva diiɗa istatə taw kita naka dəlvəŋka, ndəni zu annek narban wənnaw aboko. 
ACT.24.11	Dədayiki wəvoŋ klaw kiyən sula nəmbat a Zerusalem vi kawzuli sən Maŋgəlva ɓa, an kəssohonək wənnan na wakərəh vaska. 
ACT.24.12	Ɗəf tay dərəhu ɗaah adəv gəla metiŋ na zuli wəbay ma ɓa, walla məzu ɓoŋgit ɗii adivit gəleɗe nawpel wənnet ɓa, walla awalaŋ gəla net ɓa. 
ACT.24.13	Ɗəf tay səmbet naw ɓap wəkpaŋgan wən məwəliyu akan ka goŋga ɓa. 
ACT.24.14	Amma apprəm an məs nədawnah sukkana: Intatə zuli sən Maŋgəlva net dəhiŋgiɗwa, də wəsban wənnan məs adawnahaŋ na: Wəɓoŋgit ɗiiyi. Amma naw bo əntatəsban ma henziŋ na Moyis də ɗerewel net məs kleŋɗe pakə. 
ACT.24.15	Naw bo nətafək gesiŋ Maŋgəlva wasil git ɗii mogeti dit ɗii mbreyit pak sətəki əmta, va net bo atafən wənnani. 
ACT.24.16	Ndəni naw bo nədawgay nəsaw gən təstəs aba Maŋgəlva də abet ɗii pakə.
ACT.24.17	Dərɓaga wəbal naw a Zerusalem wəsva suɗike, nəmilik adaka dawke deleɗ na baah sit ɗii naw məs məbaahsiti, nəgəɗ gən sazlaga aba Maŋgəlva. 
ACT.24.18	Daga nədaɗɗani, arəh wənka adəv gəla metiŋ naw zuliya, arəh wənək bo dərɓaga nəgrak wənna wəskoɓ ki zuwa, ɗii tahəŋ ɓa, geŋgere bo tay ɓa. 
ACT.24.19	Amma Yahudiyenɗe meɓɓet daga səka dələv na Asiya tahəŋ adaka. Net bo wazoŋ aboko, an tahəŋ də wənna wəliwa. 
ACT.24.20	Walla ɗii vetiŋ annəhənək mambray mi nəgəɗ gala akuwən abet ɗii gugiriɗ pay akkalaŋgəŋ kandi! 
ACT.24.21	Vi wən takayi məs nənah daga məku abeti, nənahək na: Kətawən kita akaw na vi nətaf wənna wəsilyo sətəki əmta sa?
ACT.24.22	Yaŋ Felikus bo asənək tive net kretiyenɗe, apsit na: An Lisiyas daya net sozeɗ adek na, wamətaw kita nani, yas kan anah na mətrayə. 
ACT.24.23	Aɗiyək wənnan sən daya məs dədawga Pol də ga gən lewlewi, amma adawzəm gənən saha ɓa, dəppetin gin bayneŋgiɗin bo dəzoŋ gən azani də wəbaah səni.
ACT.24.24	Dərɓagan pay suɗike ləŋgə, Felikus adek dət ɗak nan Durusilla, nat Yahudiyenəktə. Ayak Pol vi kapprəm məs adawpel aka wənna wətaf Zezu Krestu. 
ACT.24.25	Amma adan Pol atəŋ wəpel aka wəɗɗa mogoni də wərma zuk səza mambraya, də wənna kita pay wəgrak dəlva, geslne adak Felikus, amna: Kakaŋ na məkki kana. An nərahək va na wanəyuk əmpa. 
ACT.24.26	Azana Pol wapsən deleɗi ndəni adawyan ɗayɗayə, kasga meŋ.
ACT.24.27	Səza wəsva sula atoŋgu, Porkiyus Festus adəɗək Felikus. Amma vi Felikus aŋgəl wənneken zit Yahudiyenɗe vini dəppan Pol sə daŋgay ɓa.
ACT.25.1	Pay hoku səza Festus agap aka dələv nani, asilik sə Kaysariya, ambatək a Zerusalem. 
ACT.25.2	Adaki ɗii gugiriɗ net məs dəlveŋge dit ɗii gugiriɗ net Yahudiyenɗe awəliyən Pol abani. Akkamanənək Festus, 
ACT.25.3	an aŋgerik na dəki gən Pol a Zerusalem vi aslerinik met kawbayən aka tive. 
ACT.25.4	Festus azlanəka: Pol taya daŋgay a Kaysariya, naw bo wanəmil adak go'u. 
ACT.25.5	Say ɗii gugiriɗ nokum dəmbataŋ gən də in a Kaysariya də wəliyən gən adaka, an wən tay məs agəɗə.
ACT.25.6	Festus avoŋguk dədopoɗo walla klaw dənɗaŋ a Zerusalem, yas amil a Kaysariya. Vit pumpum nani, asanək atəki na kita, yaŋ anahsit dəkiyən gən Pol. 
ACT.25.7	Adan Pol agapə, Yahudiyenɗe məs dəzoŋ sə Zerusalem akaraŋgək kini, apelinik wənna kita net də wən tattuwãh diiɗa akani, amma wənnet də zəm ɓa. 
ACT.25.8	Amma Pol apelik annan tamə, amna: Nəgəɗ mbrayen aza ma henziŋ net Yahudiyenɗe ɓa, walla aza gəla metiŋ na zuli ɓa, walla aza məlĩ na Roma ɓa.
ACT.25.9	Festus bo manaka neken zit Yahudiyenɗe, assohonək Pol: Wakəŋger wəmbat a Zerusalem nətaw gən kita akok adak aka məs awəli kun akanəŋ sa? 
ACT.25.10	Pol amna: Intat ziwe atəki na kita na məlĩ na Roma. Adahək wətaw kita akaw aŋka. Nəgəɗ mbrayen sit Yahudiyenɗe ɓa, ko is bo kəsənka. 
ACT.25.11	Va nəgəɗək mbrayen gala nawbayu na, wanəkkomok kəppaw gən ɓa. Amma wən an gesiŋ taya dəv wən məs awəliwən akan ɓa, ɗəf tay naw ɓap wəppaw avet ɓa. Nəkkomokuko aka kita nawəŋ aba məlĩ na Roma. 
ACT.25.12	Sədəbərən Festus asler dit ɗii gugiriɗ nani, apsən na: Kəkkamawək nəkuk gən sən məlĩ na Roma, ya anəkuk azani.
ACT.25.13	Dərɓagan wəvoŋ suɗikeni, məlĩ Agrippa dət Bernike azoŋguk a Kaysariya vi kasɗan Festus. 
ACT.25.14	Avoŋgoŋguk adak suɗike, yaŋ Festus azəm meŋ na Pol sən məlĩya: Ɗəf tayaŋ mərman daga Felikus asan məlĩ aŋka. 
ACT.25.15	Yaŋ pay nəmbat a Zerusalem na, yaŋ ɗii gugiriɗ net məs dəlveŋge dit ɗii gugiriɗ net Yahudiyenɗe awəliyən azawa, akkamawən nətaw gən kita nani. 
ACT.25.16	Amma nənah sitik na kita net ɗii na Roma na, say ɗəf məwəliyən dit ɗii məs də wəliyən dəpelenən gən wənnani, vi dəzlan gən sən kini aka an məwəliyən. An vaski ɓana kapani ɗəf məwəliyən ɗii də wəliyən dəbayən gən ɓa. 
ACT.25.17	Yas kan ndəɗaŋ pak azoŋ aŋka, nənzi ɓa ləŋ samə, vit pumpum nani ni nəsawək atəki na kita, nənah sitik ɗii dəkiyən ɗəf naka. 
ACT.25.18	Ɗii məs də wəliyən asilyoŋko, apelinək məs awəliyən akani, amma də peleŋ wən mbrayen akan va an nəɗum sən akan ɓa. 
ACT.25.19	Say ma henziŋ net kaaka abayaŋ ma dəndən aka wənna wəsban Maŋgəlva neti, də aka wənna ɗəf məs adawyaŋ na Zezu amtəka, amma Pol amna: Madarani kakaŋka. 
ACT.25.20	Ya naw bo nərah ula wənnan ɓa, yas nənah sən Pol na: Wakəŋger kəmbat gən a Zerusalem kawtaw kita akok adak sa? 
ACT.25.21	Amma Pol akkamawək nawtaw kita akan aba məlĩ na Roma, nənahsitik dərmanən gən a daŋgay ha pay məs nədawkan aza məlĩ na Roma. 
ACT.25.22	Agrippa amna: Naw bo mawaka wəpprəm wənna ɗəf nani. Festus amna: Wakəpprəm wənnan pumpum.
ACT.25.23	Vit pumpum nani, Agrippa dət Bernike azoŋguk də gakdak na məlĩya, ɗii tahəŋ wəgakdaketin sawɓa. Atoŋgoŋguk atəki na kita dit sozeɗi dit ɗii gugiriɗ na walaŋ gəla. Festus anah sitik sozeɗ dəkiyən gən Pol. Akiyənka. 
ACT.25.24	Festus amna: Məlĩ Agrippa, dit ɗii məs dəkkalaŋ aŋ pakə: Kulanənək ɗəffəŋka, Yahudiyenɗe naŋka dit na Zerusalem pak awəliyənək azawa, ndəɗaŋ pak tahəŋ wənəhaŋ na, say wəbayən. 
ACT.25.25	Amma naw nərah mbrayen azan gala nawbayəŋ ɓa. Yaŋ bo ndən sən kiyən aŋgələk kita nan dətaw gən aba məlĩ na Roma, nəɗumək nawkan adaka. 
ACT.25.26	Amma nəsən an məs nədawver aka wənnan sən məlĩ na Roma ɓa. Vini nəki abokum, yas vini dərəŋ nəki aboko is məlĩ Agrippa, vi an nəkayanək wənnan vaska, dərɓagan kana, wanərah məs nədawvere. 
ACT.25.27	Naw maɗulaw dərma wəka mədaŋgay vas məza wərban wən məs məwəliyən akan ɓaɓa.
ACT.26.1	Agrippa apsən Pol na: An mokaka pel wənnok na apele. Pol aslanək van a disiŋ, atəŋgək wəpel ana makran tamə, amna:
ACT.26.2	Aw məlĩ Agrippa zu anekək nawpel wənnaw abok dəpaŋka, aka wən məs Yahudiyenɗe awliwən pakə. 
ACT.26.3	Vi noko kəsənək matuya net Yahudiyenɗe də wən məs adawpeleŋ akan pakə. Vi ni nəkkomoko kəpprəm suwə gən an nədaŋgla wəpeliŋ ɗa.
ACT.26.4	Yahudiyenɗe pak asənənək wənnaw daga səka muzliya nawa, asənənək va nəsaw aweleŋgit ɗii naw a Zerusalem. 
ACT.26.5	Asənənək wənnaw daga farə, waɗɗaŋ saydawa akaw an aŋglaŋka. Farisiyen nani, nəsbanək wənna Maŋgəlva an də tattuwãha. 
ACT.26.6	Kakaŋ bo aka kita nan nani, vi nədaw ga wən minan məs Maŋgəlva aynan sit dəhiŋgiɗmə. 
ACT.26.7	Ma əlfa nam klaw kiyən sula tay ga wən məs minanəŋka, vini adaw zuliyaŋ sənən Maŋgəlva dəfəɗ də kapaya. Vi wən məs adaw gaŋgəŋki Yahudiyenɗe awəliwəni. 
ACT.26.8	Munokum Yahudiyenɗe, vi mi kawtafən na Maŋgəlva wasil git ɗii mimtiti ɓa di?
ACT.26.9	In sən kiyu bo nəgayək wəray gən wənna Zezu ɗəf na Nazaret də tive temtemi. 
ACT.26.10	As pak a Zerusalem nəɗɗa wənnani. Ɗii gugiriɗ net məs dəlveŋge apsuwənək tive nesget ɗii na Maŋgəlva diiɗa a daŋgay. Yaŋ atawən kita namta aketi, nətafək wənnani bo. 
ACT.26.11	Ɗayɗay nədawzəm git saha adəv gəla na zuli pakə, nəgəɗsitik dewle dəppanən gən wən məs atafaŋgəŋka. Nədan sitik gidivit sawɓa, ha nəmbatək aka dələv maɓɓan nəzəm gitik saha adaka.
ACT.26.12	Vi wənnani nəmbat a Damas, nərah tive nan səzet ɗii gugiriɗ net məs dəlveŋge, ndəɗaŋ dəslənwəni. 
ACT.26.13	Yas kan əntat aka tive tətaŋ paya, yas ləŋ nula təki babar daykiyən na paya, sə disiŋ ade, yaŋ akekeɓewa dit ɗii məs nədawmbat dənɗaŋ pakə. 
ACT.26.14	Mənam pak məsbərək afuŋ. Yaŋ nəpprəm wəlla ɗəf wəpel su də ma Yahudiyen: Sol, Sol, vimi kədaw kayan mamaw vaŋ di? Istatə bay zuk va wazli məzəslkər zleŋge na affəni. 
ACT.26.15	Nəssohonəka: Nawa kənan di Ɗəfdaya? Ɗəfdaya amna: Əntə Zezu məs kədaw kayan mawa. 
ACT.26.16	Amma asil ziwi. Nərban zu azok na nəwelkuk kəsok gən gawla nawa. Say kənah siti gin ɗii na kuluwək dəpaŋka, an məs nərban sukuŋ bo kənah siti gini. 
ACT.26.17	Wanəkoh guk səvet Israyelɗe dit ɗii məza Israyelɗeŋ ɓa, məs nəslənuk azeti. 
ACT.26.18	Vi kəkol sitigin hereti, kəgilgitigin səra guzliyo kəke gin ara təki babara, kəkohgitigin sədəv sembe na Satan, dətoŋgoŋ gən adəv sembe na Maŋgəlva, də wətaf neti, vi dərəhaŋ gən tive naviyan mambray neti, dətoŋgoŋ gən atəki neti aweleŋgit ɗii məs Maŋgəlva aweli də wətafwa.
ACT.26.19	Vi vaski məlĩ Agrippa, nəɓap na kapan hənhən məs Maŋgəlva arban su daga sə disiŋgiŋ ɓa. 
ACT.26.20	A Damas si nətəŋ wərban wən dabəŋ gəm a Zerusalem, səbəɓərən kana aka dələv net Yahudiyenɗe pakə, də azet ɗii məza Yahudiyenɗeŋ ɓa. Nərban sitik wənnani də wəssohet də tubiyaŋ gəni vi mambray neti, də kpaŋgaŋ gən aza Maŋgəlva, dəɗɗaŋ gən wəza məs narban na atubiyaŋka. 
ACT.26.21	Vini kan Yahudiyenɗe arməwən sədəv gəla metiŋ naw zuliya*, aŋglaŋ wəbay wəni. 
ACT.26.22	Amma dəpaŋka, adan Maŋgəlva abaah suwəka, nəziwik karban goŋga abet ɗii pakə daga ɗii gugiriɗe ha gap azet kirni. Nənah wən maɓɓan ɓa, say an məs Moyis dit məs kleŋɗe anahaŋ na wagəɗə. Aɓɗaŋ na: 
ACT.26.23	Messiya* wasə bonoy, ndəni dədaw silyan dabəŋ sətəki əmta, vi karban təki babar nawkoh sit Yahudiyenɗe dit ɗii məza Yahudiyenɗeŋ ɓa pakə.
ACT.26.24	Adan Pol adawpel wənna koh gən zəni, yaŋ Festus anah sən Pol də wəlan dayadaya na: Pol dərwa kənani, wəsən zəga nokuŋ diiɗaŋ azanək maɗuloko!
ACT.26.25	Pol azlan sənək na: Dərwa nan ɓa, məlĩya! Wən an gesiŋ nədawpele, gala nataf net ɗii məs nədawpel sit pakə. 
ACT.26.26	Məlĩ Agrippa geslne aduwna dawpel suk ɓa, vi kəsənək wənnamə, wənnəs pak zəga tay dəɗam azok kpeeh ɓa. Vi wənnan tay də məɗama ɓa. 
ACT.26.27	Məlĩ Agrippa kətafək wənnet məs kleŋɗe sa? Nəsənka kətafəka. 
ACT.26.28	Agrippa amna: Pol gu'ləŋ kəɗiyu vas ləŋ ka kretiyen? 
ACT.26.29	Pol azlanək na: Ko gu'ləŋgə, ko məza gu'ləŋ ɓa, əntatə kaman Maŋgəlva isi dit ɗii məzapprəmən pak kəsoŋ gən va ina, amma məza mə daŋgayɗe ɓa.
ACT.26.30	Yaŋ məlĩ Agrippa də governer Festus dət Bernike, dit ɗii məs dəsoŋ adak pak asilyoŋ. 
ACT.26.31	Yaŋ adadoŋ, yaŋ kan adawnahaŋ na: Ɗəf ndaka dəgəɗ mbrayen gala nawbayən walla nawtoŋ gən a daŋgay ɓa. 
ACT.26.32	Yaŋ Agrippa anah sən Festus na: Vi aŋgəl kita nan dəgəɗ gən aba məlĩ na Roma ɓana waməppani.
ACT.27.1	Azaɓanənək wənnan məmbat gən a Italiya də bəlay, apanənək Pol dit mədaŋgayɗe meɓɓet ava Zuliyus daya net sozeɗ na Roma məs adawyaŋ na ngaɓa net sozeɗ na məlĩ na Roma. 
ACT.27.2	Məguluk adəv bəlay məs dəde sə Adaramittiya məs dədadan malaka kəla ma busgum net bəlayɗe naka dələv na Asiya. Məmbatka, Aristarkus ɗəf na Makedoniya dəde sə Tesalonika tay də mənamə. 
ACT.27.3	Vit pumpum nani, məgap a Sidon, Zuliyus bo tayula saha aka Pol apanək dəmbat gən anet bayneŋgiɗin da, vi dəpsənən gən zəga an natər sən wəraya. 
ACT.27.4	Yaŋ məsil sədaka, məkpaŋgək dəka mətuwəra na Kiprus kəla təki məza səmnya tay ɓa, vi təki maɓɓan na mənam tatəlma dit vemvilli. 
ACT.27.5	Məgarək ki məlpa na maŋgava Silikiya də Pamfiliya, məgappək a walaŋ gəla na Mira dələv na Lisiya. 
ACT.27.6	Adaki daya net sozeɗ arəh bəlay məs dəde sə Aleksandiriya, məzu mbat malaka a Italiya. Yaŋ aguloŋ annan kana.
ACT.27.7	Wəvoŋ diiɗa məgəɗ də wəmbat teletele, saha saha məgap a Kinidus. Yas vemvil atak mən dawmbat abe, məkpaŋgək, kla Kereta kla təki məza vemvil tahəŋ ɓa, mətoŋguk kla təki məs adawyaŋ na Salmoni. 
ACT.27.8	Məkpaŋgək kla mabusgum də tattuwãha, məgap atəki məs adawyaŋ na təki naw ziw net bəlayɗe mogoni, tay faraɗa də walaŋ gəla na Laseya ɓa.
ACT.27.9	Məvoŋguk adak ha wəzləra naviyan mambray toŋ akam adaka. Dəpas bo wəmbat də bəlay tattuwãhaɓɓa, vi wənnet barkataŋɗe tuwãhi diiɗa sawɓa, vini Pol anah na: 
ACT.27.10	Haaya malaka nan wasan tuwãhə bəlay də zəga pak warayə. Say ndəni kaaka ɓa, ko mənam bo məkoh na ɓa. 
ACT.27.11	Amma daya net sozeɗ dətaf wənnan ɓa say wənna məŋkor bəlay də affən bəlay ataf dayki an məs Pol anahə. 
ACT.27.12	Vi təki naw ziw net bəlayɗe nan mogoni wəsuwa adak mawala ɓa. Ndəni kan ɗii vadaysa aŋglaŋ wəmbataŋ, a Fenika kasva adaka, va wagəɗə. Fenika təki naw ziw net bəlayɗe aka mətuwəra na Kereta haran seek dəka tapaslay na disiŋ na dohoŋ, də tapaslay na mba pay na moskoy na dohoŋ.
ACT.27.13	Yaŋ barkataŋ atəŋgaŋ wəndaŋ sə dohoŋ, azet na arəhaŋgək məs aŋglaŋ, vini aptuwən zəga na kpa' bəlay, yaŋ apeŋgeŋ kla mabusgum na Kereta. 
ACT.27.14	Dəliɓa sam, barkataŋ məs adawyaŋ na barkataŋ na tapaslay na disiŋ namba pay nam pum adek səka gərəm na mətuwəra. 
ACT.27.15	Barkataŋ agəmənək bəlay, bəlay dəɓap wədan haran akan seek ɓa, məpetik barkataŋ tahəŋ wəkanən bəlay. 
ACT.27.16	Adan mətoŋ kla dohoŋ na mətuwəra məs adawyaŋ na Kawda, məfetik vi barkataŋ suɗike. Adaki minat bəlayək muzliyak də bonoy vi tədabəta kawza. 
ACT.27.17	Aslatənək bəlayək muzliyak nakə aynatənək a disiŋ aka an metiŋgin də helege. Geslne adeke vi adawgək ara hoyoŋko na ma busgum na Libiya. Vini apprik gənən gabaga məs dədawka belay vani, yaŋ apanən bəlay səmnya dəka gəni. 
ACT.27.18	Yas barkataŋ net adaɗɗaŋ vaska'ani, vit pumpum nani, atəŋgənək wəsgan zəga sədəv bəlay. 
ACT.27.19	Vit zaya nan əmpa ni, asganənək helege də gabaga məs dədawka bəlay dit wəleŋɗe na bəlay asgetinik dəvet aret iŋkile. 
ACT.27.20	Wəvoŋ diiɗa mawla ngərzleɗ ɓa mawla pay ɓa, vi səmnya tay wəɓla, diiɗa azam na waməmti kana.
ACT.27.21	Avunoŋguk sawɓa awzəmaŋ zəga ɓa, yaŋ Pol aziw abeti, apsit na: Haaya: Ɗəɗaah va kətafənək an məs nənah sukum na kədawsilyoŋ sə Kereta ɓaŋka. Va kəŋgereŋgək na kəta waməkoh səma zəga nadərwa dədaŋgla wəzaməŋka. 
ACT.27.22	Amma kakaŋ nəkkamokumko məsok makrokum, ɗəf tay dədawza ko taka ɓa, say bəlay dədawray kaaka'ə. 
ACT.27.23	Vi nadəfɗəŋ na, Ɗəfdaya Maŋgəlva məs nədawzuli sənəŋ aslənək maslay nan azawa. 
ACT.27.24	Apsu na: Pol geslne adawduk ɓa, wakə ziw aba məlĩ na Roma gesiŋ, Maŋgəlva də mbəlembəle apsukuk zeŋgillet ɗii nadəv bəlay pak avoko. 
ACT.27.25	Vini kana haaya kədaw geslne'eŋ ɓa, naw nəsənək Maŋgəlva nawa, wagəɗ va anah suwa. 
ACT.27.26	Amma barkataŋ net wakəmən ha aza mətuwəra maɓɓani.
ACT.27.27	Wəvoŋ klaw kiyən poɗo barkataŋ adawkəmən adəv Pe'e na Mediterraniya. Tətaŋ dəfɗa, aza ɗəf məs dədaŋkoron na agapək aket iŋkile məza tahəŋ kpum ɓa. 
ACT.27.28	Yaŋ aprik gənən helege məs mətok təbəs aman nawsla kpukpum net iŋkile. Yaŋ awlanən kpukpum net tay metər kaklaw hoku kiyən buhul. Yaŋ asganən abe suɗike əmpa, metər kaklaw sula kiyən dədopoɗo. 
ACT.27.29	Ageslne'eŋke vi barkataŋ adawka bəlay aka milɓe ɓa, vini aprikgitin təbəsɗe naynan poɗo, dərɓaga bəlay, aɗɗanənka asoŋguk wəga təki wəddaŋga. 
ACT.27.30	Məzəŋ koronən bəlay aŋglaŋ wəgilyoŋ sədəvən kawmbataŋ. Aprik gətənək bəlayək muzliyək aret iŋkile, aɗɗaŋgək va əprik git təbəsɗe meɓɓet poɗo, kampet aba bəlay. 
ACT.27.31	Amma Pol apsit sozeɗ dit dayeɗe net na: An məzəŋ koronən dəsoŋ adəvən ɓana wakəzaŋ. 
ACT.27.32	Yaŋ sozeɗ atawən məs dərəmət bəlayək muzliyəkə, asgatənək aret iŋkile.
ACT.27.33	Adan təki go'oy aza wədaŋga, Pol akkemetike dəzəmaŋ gəni, apsit na: Kəsəŋgənək pay klaw kiyən poɗo kəzəmaŋ ko mi ɓa, munokum tatə ganənni. 
ACT.27.34	Say məzəm suɗike, an kəŋglaŋgək wəkoho. Amma ko muhur kikum taka, azəna ɓa. 
ACT.27.35	Səza anah vaska, agəmək waya aɗɗak soko sən Maŋgəlva karet ɗii pakə, awɗakanəka yaŋ atəŋgaŋ kawzəmaŋ. 
ACT.27.36	Yas kan ndəɗaŋ pak maɗulet aziwke, azəmaŋka. 
ACT.27.37	Wəŋɗa net ɗii nadəv bəlay van bo tahəŋ səkat sula də kaklaw buhul kiyit slire (276). 
ACT.27.38	Adan abaŋ, asganənək hay alkəmari aret iŋkile vi adaw gakdakan bəlay ɓa.
ACT.27.39	Adan təki adaŋgə, məzəŋ koronən bəlay dəsənən təki məs asoŋ ɓa, amma awlanənək hoyoŋko abeti, atəki məs iŋkile ambataŋ aka mətuwəra. Yaŋ adaŋglaŋ wəka bəlay adaka dəgək gən adaka va wagəɗə. 
ACT.27.40	Vini kan atawən helege na təbəsɗe na bəlay apanən aret iŋkile, yas ləŋ apələn helege məs dədaynet wəleŋɗe naŋ koroni, yaŋ asil gənən gabaga abani, vi səmnya dəka gən aka mətuwəra. 
ACT.27.41	Amma bəlay agapək atəki net iŋkile məs tahəŋ kpum ɓa, aziwik adaka, ma həŋkənən aguluk amba hoyoŋko, aɓla ɓa sam. Yaŋ vovolumɗe akkrapən koforən.
ACT.27.42	Sozeɗ aɗumoŋguk nawbay mədaŋgayɗe, vi adagaraŋ kanzuwaŋ ɓa. 
ACT.27.43	Amma adan daya net sozeɗ aŋgəl Pol dəkoh gəni, atekike adaɗɗaŋ an məs aɗumoŋ ɓa. Apsitik tive sit ɗii məs dəsənaŋ guzlo dəzlahaŋ gən aret iŋkile dəgaraŋ gən dabəŋ ama busgum. 
ACT.27.44	Ɗii məs dəppaŋ bo dərmanən gən vet azet wəleŋɗe məs dənzlaŋ na bəlay vani. Vaski mənam pak məgarə ha gap ama busgum zamə.
ACT.28.1	Yaŋ məgap aka mətuwəra zamə, məpprəmək iya na mətuwəra nan na Malta. 
ACT.28.2	Ɗii nadak bo, ataf mənək eŋgil anet da mogon sawɓa. Yaŋ buwən bo atəŋgək wəziya, səmnya bo tayda sawɓa, armanənək offo, aɗimən amani. 
ACT.28.3	Pol andek seseme kawziyit aka offo, yaŋ təki kakaah na offo agil gən doho sədəvət seseme neki, yaŋ ahar Pol. 
ACT.28.4	Adan ɗii diiɗa adawlanən doho aktəm aka va Pol, aɓɗaŋ na: Wəbay ma tay ɓa sam ɗəffəŋ məs garzlaw məbay ɗiiyi. Vi akoh sə məlpa zlaŋ maŋgəlvak nam məs adawyaŋ na təstəssə təppan dəsan gən madaran ɓa. 
ACT.28.5	Amma yaŋ Pol asgan doho aka offo. Dəssan ko suɗike ɓa. 
ACT.28.6	Azet na van wanslə walla wamtə gu'u. Amma adan anziyaŋ dulanən an məs dəgəɗ azan ɓa, aɗumoŋguk maɓɓan əmpa, aɓɗaŋ na: Mbarakana maŋgəlvaki!
ACT.28.7	Guli na Publiyus ɗəf metiŋ na mətuwəra van tay faraɗa də təki nan ɓa. Azəm gəmək sawɓa, məsamək ananda wəvoŋ hoku. 
ACT.28.8	Affən Publiyus tay də gbəgba' na gamba gəm gədəviya, Pol ambatək azani azulika, aɗiyək van akani, ambəlka. 
ACT.28.9	Dərɓaga ambəl gən ɗəffəska, məs gbəgbaɗe na mətuwəra pak azoŋguk aza Pol, ambəlgitike. 
ACT.28.10	Aɗɗaŋ səmənək gakdak də tive temtem diiɗa. Adan mədawtoŋ adəv bəlay vi kawmbata, apsəmənək zəga məs wəray nam azan aka tive na malaka pakə.
ACT.28.11	Dərɓaga təla hoku agəɗə məmbatək də bəlay məs dəde sə Aleksandiriya, məs adawyaŋ na maŋgəlveɗ meseŋɗe. Ndəni məs dəzəv aka mətuwəra nani. 
ACT.28.12	Məgapək awalaŋ gəla na Sirakus, məsamək adak wəvoŋ hoku. 
ACT.28.13	Məsilik sədaka məgapək awalaŋ gəla na Regiyus. Vit pumpum nani, səmnya na dohoŋ atəŋgək wəɓla. Pay sula agəɗə, ndəni məgap atəki na prike net bəlayɗe a Potiyoli. 
ACT.28.14	Mərahək ɗii na Maŋgəlva adaka, assohomənək məgəɗ gən walaŋ lumo taka anetda. Vaski məgap a Roma. 
ACT.28.15	Adan milmiŋgiɗəm na Roma apprəmən labara nam na, azoŋguk a Lumo-na-Appiyus gəm Atəki-Naw-Ziw-Hoku. Vi kalmaŋ də mənamə. Adan Pol awle, agəɗək soko sən Maŋgəlva makran bo anneke.
ACT.28.16	Adan məgap a Roma, apsənənək tive sən Pol dəsan gən adəv gəla nani, amma sozeɗ bo dəganən gəni.
ACT.28.17	Yaŋ agəɗ pay hoku ni, Pol ayek ɗii gugiriɗ net Yahudiyenɗe na Roma, akkalaŋka, yaŋ apsit na: Milmiŋgiɗwa, nəgəɗ sit mbrayen sit ɗii nam ɓa, walla aka matuya net ɓa, amma arəmwənək sə Zerusalem, apsuwənək sit ɗii na Roma. 
ACT.28.18	Net bo assohowənka, mi nəgəɗ di, yaŋ aŋglaŋ wəppawəni vi awlanənək na nəgəɗ mbrayen ko suɗike gala nawbayu akan ɓa. 
ACT.28.19	Amma adan Yahudiyenɗe dəŋglaŋ dəppawən gən ɓa, yaŋ nula wənnan na dewleyi azaw nəŋgəl gən kita naw aza məlĩ na Roma. Vi ko əntat də wənna wəli ɗii naw ɓa. 
ACT.28.20	Vini nəyukum, vi kawlukum, kawpel sukum bo. Aka wənna ɗəf məs Israyelɗe agaŋ, ndəni aynawən dit ngiyamɗe aka wənnani. 
ACT.28.21	Apsənən na: Mərah ɗerewel sə Zude aka wən nok ɓa, ɗəf nam tay dəde sədak aŋ nawnah səm məs dəgəɗ akok ɓa. 
ACT.28.22	Amma mamaka wəpprəm an kədaɗum sən ɗa, vi ko aŋga pak tahəŋ wəzelenən wənnet ɗii məs kəsok aretiŋki.
ACT.28.23	Yaŋ aɗiyən pay məs adakkalaŋ əmpa. Yaŋ kan pay nan agapə, ɗii məs dəkkalaŋ atəki məs Pol asani, adayək ki laŋka də diiɗa net ɗiiyi. Pol asɓətək aka wəpprəman sit gabba wənnani, də wərban sit wənna məlĩ na Maŋgəlva. Agayək də wərban sit goŋga na wənna Zezu də wəpprəmansit wənna dəv ɗerewel na ma henziŋ də wənnet məs kleŋɗe. 
ACT.28.24	Ɗii meɓɓet atafənək an Pol adawpele, amma ɗii meɓɓet dətafən wənnan ɓa. 
ACT.28.25	Yaŋ daga ada tərayaŋ, tahəŋ wəbayaŋ ma awalaŋ ziti daga dəɓəlaŋ wətərayaŋ tagay ɓa. Yaŋ Pol anah sit wən taka: An məs Əmpəs Salala anah sit dəhiŋgiɗkum də ma məs kleŋ Ezay agəɗək gesiŋ kakaŋka. 
ACT.28.26	Maŋgəlva amna:
ACT.28.26	Doku nah sit ɗii naw na:
ACT.28.26	Wakəpprəmən lewlewi amma kəsənən na gabban ɓa.
ACT.28.26	Wakulanən lewlewi, amma kəsəŋgəna ɓa.
ACT.28.27	Ɗiiyiŋki kiyit ɓəlli,
ACT.28.27	asukunək sləmeti, aɗəpunək hereti,
ACT.28.27	va vas ɓana heret wawələ, sləmet wapprəmə,
ACT.28.27	makret wasən gabbani wakpaŋgaŋ azawa,
ACT.28.27	wanəmbəl giti vaski Maŋgəlva anahə.
ACT.28.28	Yaŋ Pol anah əmpa na: Say kəsənən gən na Maŋgəlva aslənək labara na koh nan azet ɗii məza Yahudiyenɗeŋ ɓa. Net na wapprəməni! 
ACT.28.29	[Səza abay ma wəpel nani, Yahudiyenɗe ambataŋka, tahəŋ wəbayaŋ ma awalaŋ zit də sembe aka wənnani.]
ACT.28.30	Wəsva sula Pol asan adəv gəla nawfaɗ akani. Tay taf ɗiiyen dədazoŋ azan pakə. 
ACT.28.31	Arbanək wənna məlĩ na Maŋgəlva, arbanək wənna Zezu Ɗəfdaya, apelik də zən soksoku, ɗəf tay dədatakən ɓa.
ROM.1.1	Letərəŋka Pol məs dəsan balam na Zezu Krestu wi dəver azet kretiyenɗe na Roma.
ROM.1.1	Maŋgəlva ayuwəka, aɗiwək ka masləŋ nani, awelwəka ka nərban gən Labara Nenek nani. 
ROM.1.2	Vi Maŋgəlva anəhək wənna Labara Nenek nan də met məs kleŋɗe daga farə, adəv ɗerewel nani, wakohgit ɗiiyi va məŋɗan wənnan adəv ɗerewel an salala*. 
ROM.1.3+ROM.1.4	Kakaŋ na aɗɗak wəkoh nak də Wətəni, ndəni Zezu Krestu Ɗəfdaya namə. Muwani Zezu Krestu adəv ma əlfa na məlĩ Davitti. Amma Əmpəs Salala* na Maŋgəlva arbanək wənnan appaka ta'ə, ndəni Wətən Maŋgəlva*, daga pay asil gən suweleŋgit ɗii mimtit də sembe nani. 
ROM.1.5	Vi wənnani, Maŋgəlva avay tive nəkpaŋ gən masləŋ nani, vi nəka gən Labara Nenek nan sit ɗii namba dələv pakə, dətafən gəni, dəpprəmən gən ma Maŋgəlva də wə gakdakan iya na Krestu. 
ROM.1.6	Nokum bo, aweleŋgit ɗii məs Maŋgəlva ayə dəsoŋ gən ka ɗii na Krestu kənanaŋ.
ROM.1.7	Nəsɗo kumko munokum ɗii na Maŋgəlva a Roma pakə, ayukumko ka kəsoŋ gən ɗii nani. Maŋgəlva Affəmə də Ɗəfdaya namə də Ɗəfdaya nam Zezu Krestu dəpsukumən mbəlembəle də zam neti.
ROM.1.8	Vi zəzay na Zezu Krestu, əntatəɗɗa soko sən Maŋgəlva naw vikum pakə, ko aŋga a duniya pak ɗii tay pelin wənna taf nokum. 
ROM.1.9	Pay məs nədawzuli sən Maŋgəlva pakə, əntatəɗumon wən nokum. Wən nan gesiŋgi, Maŋgəlvayi naɗɗa saydawa akawa, əntatə gəɗ sən wəza də makraw taka, ndəni wərban Labara Nenek na Wətəni. 
ROM.1.10	Pay pak əntatə kaman Maŋgəlva də zaɓan suwə gən wənna mbat naw anokumda, an aŋgerke. 
ROM.1.11	Mawaka ulukum sawɓa, vi kawɗakan zəga məs əmpəs na Maŋgəlva avay suwa. Vaski nəŋgəl wəsɓokum. 
ROM.1.12	Vas kana, məsɓan səm zəm də wətaf namə, ina anəsɓokum də ətaf nawa, munokum bo, wakəsɓawən də wətaf nokum.
ROM.1.13	Milmiŋgiɗwa, nəŋgəl kəsənən gən na, təl ɓəɓɓay nəkay tive naw mbat anokumda, amma ha kakaŋka Maŋgəlva dəvay su tive tagay ɓa. Nəŋgəl na nərah gən ɗii naw tubi anokumda, va nərah anet ɗii da aka dələv maɓɓani. 
ROM.1.14	Aŋ wəza nawi, dewle nəka gən wənnan azet məsənaŋ zəga, dit ɗii məs dəsənaŋ zəga ɓa. 
ROM.1.15	Vini nəkay tive narban sukum Labara Nenek na Maŋgəlva, munokum ɗii na Roma tamə.
ROM.1.16	Wil aduwənna darban Labara Nenek na Maŋgəlva ɓa, vi sembe na Maŋgəlva taya dəvən. Labara nan waɓap wəkoh git ɗii məs dətafən pakə, anet Yahudiyenɗe adawkoh git dabəŋ, asna ɗii məza Grekɗe ɓa kana. 
ROM.1.17	Vi də Labara Nenek vani Maŋgəlva arbana də wətafi ɗəf adawsan təstəs abani, daga wətəŋ nani, ha gap wəgrak nani: Va məverin adəv ɗerewel anah na: Say də wətafi ɗəf adawsan təstəs aba Maŋgəlva, ɗəf nan wasan də zeŋgille vi ətaf nani.
ROM.1.18	Əda gədəv na Maŋgəlva arbanək zən daga sə disiŋ, gədəvən adək aka mambray də ɗarɗar an məs ɗii adaɗɗaŋ pakə, dəsbanən an Maŋgəlva aŋgəl ɓa. Mambray net aɗamanək goŋga na Maŋgəlva. 
ROM.1.19	Maŋgəlva atawək kita aketi, vi an məs ɗəf adawɓap wəsən Maŋgəlva pak ama hereti appaka ta'ə. Vi Maŋgəlvayi dəvan dərbansiti. 
ROM.1.20	Gesiŋ ɗəf tay dədawɓap ula Maŋgəlva ɓa, amma daga azəməɗ dəlva, sembe nani dəkpak nan pak arban sitik ɗii də wəza nani. Vi wənnani ɗii tahəŋ də tive nawnah na məsən ɓaɓa. 
ROM.1.21	Asənənək Maŋgəlva, amma də gakdakanən va an dəslə ɓa, dəɗɗaŋ sənən soko ɓa. Vi wənnani kana, wəɗum net akpaŋgək dərwa, makret mbrayeni aknahək də guzliyo. 
ROM.1.22	Yaŋ adaw kaɓaŋ, azet na asənaŋgək zega, amma akpaŋgaŋgək dərweŋge. 
ROM.1.23	Dəngereŋ wəzuliyaŋ kaw gakdakan Maŋgəlva məs amta ɓaɓa nɗəɗaŋ dal əzuli sit fotoɗe net ɗii mimtiti, dit biŋgeɗi, dit zigeɗ mamayeɗi, gəm zigeɗ məkroketi.
ROM.1.24	Vini Maŋgəlva apet dəsbanən gən wəɗum na makreti, dəray gənən gən zit də wəza na wil net məs adaɗɗaŋ awalaŋ ziti. 
ROM.1.25	Akpaŋganənək goŋga na Maŋgəlva ka tepelke, azuliyaŋ sənənək zəga məs Maŋgəlva agəɗe, də wəgəɗ sən wəza apanənək ɗəf məs dəɗɗa zəga van dərəŋ, aslək wəgakdakan anan ha faɗə. Amin.
ROM.1.26	Vini Maŋgəlva apet adəv wəsim zəga na wil netiŋka. Gil net bo, akpaŋganənək wəvoŋ an dəslə, də an məs dəslə aza ɗəf ɓa. 
ROM.1.27	Vaski bo, zel apanən wəvoŋ dit gili, say əvoŋ dit zel tusso, vaski kan adaɗɗanən zəga na wil nani. Warəhaŋ kita va an dəslə aza mambray net an adaɗɗaŋ.
ROM.1.28	Adan dəŋglaŋ wəsən Maŋgəlva ɓa. Vini Maŋgəlva apet dəɗɗanən gən wəɗum mbrayen neti, dəɗɗanən gən an məza tay lew ɓa. 
ROM.1.29	Tahəŋ wətafən wən naɗɗa wəza mambray ko muwandi pak pay pakə, aknəhaŋgək də wəsim zəga temtemi, də wəɗɗa zəga nzeɗi də kotoroku, tay bayaŋ gəbaya, tay gayaŋ dit ɗiiyi, məɗɗaŋ vuruməŋ də uwa tepelke. 
ROM.1.30	Tay peleŋ wənnasiya aza ziti, tay zelin Maŋgəlva. Məkayaŋ mamaŋ, məzuɗiyən ki zitiŋ, məzu gakadakanən zitiŋ ɗarə. Pay pak tay kayaŋ tive meleketen naɗɗa mambraya. Apprəmən met migilit ɓa. 
ROM.1.31	Tahəŋ də əɗum mogon ɓa, aslgaŋ sləma aka wən məs aynaŋ ɓa, əŋgla taya zet ɓa, awlaŋ saha aket ɗii ɓa. 
ROM.1.32	Asənənək kita na Maŋgəlva gesiŋ, ɗii məɗɗaŋ zev wəza vas pak kita net say əbeyti. Də as pak tayəɗɗanən wəza nan vaska'a. An məs dəray day van əmpa na, yaŋ kadaw ɗiyən kiyit məɗɗaŋ zev wəza vas pakə.
ROM.2.1	Is ɗəf mətaw kita aket ɗiiyi, akə nah na kamə ɓa, ko nawa kənan di pakə. Kita məs kədataw aket ɗii vanəŋka, aka zuk tusso kədataw kita nani, vi istatəɗɗa zev wəza məs mətaw sit kita akani. 
ROM.2.2	Məsənka kita məs Maŋgəlva adataw aket ɗii məɗɗaŋ zəv wəza vaskəŋka, kita nan də goŋgay. 
ROM.2.3	Ya munokum mətawaŋ kita aket ɗii məɗɗaŋ zev wəza vaska, ya nokum bo munokum tatəɗɗanən zev wəza vaneti, azokum na wakukohoŋ səma kita na Maŋgəlva sa? 
ROM.2.4	Walla munokum tatə zelin mogon nanəŋ metiŋginəŋ də an adaw ɓəsnəŋ sa? Kəsənən na, mogon na Maŋgəlva na, ndəni dəda kpaŋgokum kətubiyaŋ gəni kəmilyoŋ gən azan ɓa sa? 
ROM.2.5	Amma makrokum ɓəlli kəngereŋ ətubi ɓa. Də wəɗɗa vaski kəda tattuwãhnən kita na Maŋgəlva diiɗa akokum pay adarban zən də wəda gədəv nan də kita nan an də goŋga. 
ROM.2.6	Ko naway pakə, wafaɗ sən va aza wəza nan məs agəɗə. 
ROM.2.7	Ɗii məzu sokən zit wəɗɗa mogoni, də gakdak nani, də zeŋgille məza amta ɓa, Maŋgəlva wapsit zeŋgille nassa ha faɗə. 
ROM.2.8	Amma ɗii məs dəɓoŋgoŋ akani, dəsbanən goŋga nan ɓa, dəppanən zit sən zəga mbrayen, Maŋgəlva waki wədda gədəv nan də tattuwãh nan pak aketi. 
ROM.2.9	Məɗɗaŋ wəza mambray pakə, wazəm saha an də tattuwãh pak wade aketi, dabəŋ nani aket Yahudiyenɗe, asna aket ɗii pak məs dəsənən Maŋgəlva ɓa. 
ROM.2.10	Amma ko naway dəgəɗ mogoni, ko Yahudiyen, ko ɗəf məza Yahudiyenni ɓa pak Maŋgəlva wapsən gakdaka də zam nani də wəɗi kiti. 
ROM.2.11	Vi Maŋgəlva awɗeket ɗii ɓa.
ROM.2.12	Ɗii məza Yahudiyenɗeŋ ɓa, dəsənən ma henziŋ na Maŋgəlva ɓa, aɗɗaŋgək mbrayen, net wazaŋ məza də ma henziŋ ɓa. Amma Grekɗe, asənənək ma henziŋ na Maŋgəlva, də as pak aɗɗaŋgək mambraya, net katawi kita aket də ma henziŋ na Maŋgəlva. 
ROM.2.13	Ɗəf arah na wəsan təstəs aba Maŋgəlva də əpprəm ma henziŋ na Maŋgəlva də sləman kaaka ɓa, say də wəsbani də əɗɗa an məs ma henziŋ anahə. 
ROM.2.14	Ɗiiyen Yahudiyenɗeŋ ɓa, dəsənən ma henziŋ məs Maŋgəlva apsit ɓa, an ndəɗaŋ sən kiyit asbanənək də əŋgla neti, an məs ma henziŋ anahə, asna akayaŋgək ma henziŋ sən kiti, ko vi Maŋgəlva dəpsit vanet Yahudiyenɗe ɓa zlaŋ. 
ROM.2.15	An məs ma henziŋ aŋgəl naɗɗa tay məverin amekreti, wəza net dədarban wənnani. Wəɗum net tayərbani, ya pay mbrən bo wəɗum net tay taw kita aketi, pay mbrən bo tay təki. 
ROM.2.16	Payan nawtaw kita adazani, Maŋgəlva də Zezu Krestu watawən kita aka wəɗum məs dəɗam amekret ɗiiyi, warban zəni, va Labara Nenek məs nədarban wənnan anahə.
ROM.2.17	Amma nok istatəɗi zuk na Yahudiyen kənani, aka ma henziŋ kəziwi, istatə gakdakan zuk də wənna Maŋgəlva noko, 
ROM.2.18	kəsənək wəɗɗa əŋgla na Maŋgəlva, vi ma henziŋ nan arban sukuk tive ka kəwel gən zəga mogoni. 
ROM.2.19	Azok na wakəɓap wəkdəh deŋgerɗe, wakəɓap wəsok va təki babar net ɗii məzet ara guzliyo. 
ROM.2.20	Istə mərbə zəga sit ɗii məs dəsənaŋ zəga ɓa, istə mərbə zəga sit kirin məmeɗeŋɗe, vi zəga an kəsən də goŋga pak sədəv ma henziŋ kərəha. 
ROM.2.21	Is mərbə zəga sit ɗiiyi, ya vimi karban sən zuk ɓa di? Istatərban wənnan sit ɗii na, kədaw hãl ɓa, ya vi mi nok kədaw hãl di? 
ROM.2.22	Istatə nah sit ɗii na, kədaɗɗaŋ mana'a ɓa, ya vimi nok kəɗɗa mana'a di? Istatə zel matuya, ya vi mi kədaw hãl zəga sədəvət gileɗe nan di? 
ROM.2.23	Istatə gakdakan zuko vi Maŋgəlva apsukuk ma henziŋ, amma istatə zel gakdak na Maŋgəlva, də wəɗɗa an ma henziŋ nan atak daɗɗa. 
ROM.2.24	Va ɗerewel anah na: Ɗii namba dələv pak tay peleŋ mbrayen aka wənna Maŋgəlva, vi wən nokum munokum Yahudiyenɗe.
ROM.2.25	Wən na wəskəlawra atər suk na wəray ɓa, say an kəsbanək ma henziŋ də goŋga. Amma an kəɗɗak an məs ma henziŋ atakə, wəskəl awra akpaŋgək zəga ɗar azoko, nok dakadaka kənan də ɗəf məs dəskəl awra ɓa. 
ROM.2.26	Ya an ɗəf ɗar asbanək an məs ma henziŋ anah na, Maŋgəlva awlana va məskəlawra ɓa sa? 
ROM.2.27	Ɗef ɗar məs dəskəl awra ɓa, amma an asbanək wənna ma henziŋ, wataw kita akok iskəŋ məza kasban wənna ma henziŋ ɓa, ko vi istat də wənnan məverin, də əskəl awra zlaŋ vaski adawsani. 
ROM.2.28	Ɗəffan dəsan Yahudiyen aza gəɓa zən appaka kaaka'ə, Maŋgəlva aŋɗan na aweleŋgit ɗii nan ɓa, say ɗəf məs dəkpaŋ Yahudiyen amakrani. 
ROM.2.29	Ɗəf məs dəskəl awra aza zəni, nan Yahudiyen an də goŋgay ɓa, say an məs dəskəl awra amakrani. Wəskəl awra an də goŋga, say də Əmpəs na Maŋgəlva adawsani, asanna də wənna dəv ɗerewel na ma henziŋ ɓa, Yahudiyen an də goŋga, akay na gakdak nan avet ɗii ɓa, say aza Maŋgəlva kaaka'ə.
ROM.3.1	Ya an vaski na, də mi Yahudiyenɗe adayaŋ kiyit ɗii məs Yahudiyenɗeŋ ɓa di? Wəskəl awra net tay də sləman sa? 
ROM.3.2	Gesiŋ, tay də sləman diiɗa. Dabəŋ nani, Maŋgəlva apanək wəpel nan mogon aveti. 
ROM.3.3	An ɗii meɓɓet suweleŋgit tahəŋ də goŋga ɓana, watak goŋga na Maŋgəlva sa? 
ROM.3.4	Atak na ɓa sam! Maŋgəlva warban na də goŋgay, ko an ɗii pak akpaŋgaŋgək məwaŋ tepelke. Va ɗerewel anah na:
ROM.3.4	Say ɗii dəsənən gən təstəs noko, də wəpel noko,
ROM.3.4	wakədayki ɗəf məs dədaw yuk aka kita.
ROM.3.5	Ya an mambray məs mədaɗɗaŋ arbanək na Maŋgəlva tay təstəs ɓa, ya mbar mədaw nah kan di? Maŋgəlva tay təstəs ɓa, vi adaw taw kita akam sa? Əntatə sohon va ɗii ada sohoŋ. 
ROM.3.6	Tay vas ɓa sam! Va Maŋgəlva təstəssi ɓana mbarmbari adawtaw kita aka dələv gboŋ pak di?
ROM.3.7	Amma an tepelke məs nədawa tayərbanən gakdak na Maŋgəlva, də goŋga nan pak dəl gən abe na, ya vi mi Maŋgəlva adawtaw kita akaw kakaŋ va məgəɗ mambray di? 
ROM.3.8	Mbari an mənahək na: Məgəɗ səm mambraya ka mogon dəde gini di. Ɗii meɓɓet tay waŋ suwən tepelke, tay nahaŋ na, in nənahə. Midi, haya, warəhaŋ kita gala wəza neti.
ROM.3.9	Ya mbari kakaŋ kandi? Mənam Yahudiyenɗe na də mi məday kiyit ɗii meɓɓet di? Məday ɓa sam! Va nənah dabəŋ, Yahudiyenɗe dit ɗii məza Yahudiyenɗeŋ ɓa pak dakadakaŋ, vi mambray adayək kiyit pakə. 
ROM.3.10	Apprəm va ɗerewel anahə:
ROM.3.10	Ɗəf tay məgəɗ mogon ɓa, ko taka zlaŋ tay ɓa.
ROM.3.11	Ɗəf tay məs maɗulan məsən zəga ɓa, ko məzu kayan Maŋgəlva tay ɓa.
ROM.3.12	Ɗii pak amzlahaŋgək ki tive faraɗa də Maŋgəlva, azaŋgək pak giti.
ROM.3.12	Ɗəf tay məgəɗ mogon ɓa, ko taka zlaŋ tay ɓa sam.
ROM.3.13	Guyorguyor na wəllet tay va magamas məkol mani,
ROM.3.13	ərzləmit tay pel naw zet ɗiiyi,
ROM.3.13	wənna bay ɗii tay gilyan səmba sleyit va muwən na barway.
ROM.3.14	Met aknahək də wəray gən diiɗa.
ROM.3.15	Tilit tay mbat də kakara wədaw zi mbeli.
ROM.3.16	Kəti ambataŋ pak ɗii tahəŋ wəɗəkaŋ də wəraya.
ROM.3.17	Dəsənən tive na zam ɓa.
ROM.3.18	Geslne na Maŋgəlva taya zit ɓa.
ROM.3.19	Məsənək na, mogoni an məs ma henziŋ adawnah pakə, tay nah sit ɗii məs məpsit ma henziŋ, vi ɗəf adawrəh tive nawkoh gən kini, vi kita na Maŋgəlva dəde gən aket ɗii naka dələv pakə. 
ROM.3.20	Ɗəf arah na wəsuwa təstəs aba Maŋgəlva də wəsban ma henziŋ ɓa. Wəza na ma henziŋ na, warban sən ɗəf na də mambray kənani kaaka'ə.
ROM.3.21	An məs ma henziŋ dit məs kleŋɗe arbanən daga far pakə, kakaŋ agəɗka: Maŋgəlva sən kiyən arbanək tive va ɗii adasoŋ təstəs abani, məza də ma henziŋ ɓa. 
ROM.3.22	Maŋgəlva wataf ɗii dəsoŋ gən təstəs abani, an atafənək Zezu Krestu. Ko naway dətaf Krestu wasan təstəs aba Maŋgəlva vi aza Maŋgəlva na, ɗii pak dakadakaŋ. 
ROM.3.23	Ɗii pak aɗɗaŋgək mambraya, dərəhaŋ gakdak məs Maŋgəlva aynan napsitiŋ ɓa. 
ROM.3.24	Amma Maŋgəlva awələk saha aketi, wapsit təstəs nan na mekeleŋ. Də Zezu Krestuwi amet səza sembe na mambraya. 
ROM.3.25+ROM.3.26	Maŋgəlva aɗiyək aban ka ɗəf nawsleren dit ɗii na duniya pakə. Mbel nan məs dənzuwaŋ aka wəlaŋga məzliwrihe ndəɗaŋgəŋ dəda kpaŋgetin ɗii məs dətafaŋ təstəs aba Maŋgəlva. Daga far laŋka Maŋgəlva aɓəsəka dətaw kita aka mambray net ɓa. Amma kakaŋ na, tay əviyan sit mambray neti. Vaski kan arban təstəs nani. Gesiŋ də payan nam kakaŋki aŋgəl wərban vaska. Maŋgəlva təstəssi, tay ɗi ɗii məs dətafən Zezu pak ka ɗii təstəssə.
ROM.3.27	Ya tive tay dəmbər səm ka məkaɓ gən əmpa sa? Tay dəmbər ɓa! Ya vi mi di? Vi Maŋgəlva aŋɗan wəza na ɗəf ɓa, say wətaf nani. 
ROM.3.28	Məsənka, Maŋgəlva aɗi ɗəf ka ɗəf təstəs vi wənna wəza na ma henziŋ ɓa, say vi ataf Zezu Krestu. 
ROM.3.29	Ya vasna, Maŋgəlva nan tay kanet Yahudiyenɗe kaaka sa? Maŋgəlva net ɗii məs Yahudiyenɗeŋ ɓa ndən ɓa sa? Vaski, Maŋgəlva net ɗii meɓɓeti pakə. 
ROM.3.30	Maŋgəlva takayi, ɗii məs dətafən Zezu Krestu pak waɗi ka ɗii təstəssə, ko məskəl awreɗeŋ, ko məs dəsklaŋ awreɗeŋ ɓa pakə. 
ROM.3.31	An nənahək vasna, ma henziŋ nədaw zelen sa? Tay vas ɓa! Əntatə ɗi ki ma henziŋ.
ROM.4.1	Mbari wənna dəhəm Abraham di? 
ROM.4.2	Maŋgəlva aɗi ka ɗəf təstəs na, vi wənna wəza nan sa? Ya an vaski na warah tive naw kaɓ aba Maŋgəlva. Amma dərah tive ɓa. 
ROM.4.3	Gesiŋ ɗerewel anahək na: Abraham atafək Maŋgəlva, Maŋgəlva aŋɗanək ka ɗəf də goŋga vi wətaf nani. 
ROM.4.4	Məgəɗ wəza pak aslək dərah gən əya nani, kaŋɗani va məpsən na mekeleŋ ɓa. 
ROM.4.5	Amma aza Maŋgəlva tay vas ɓa. Amma ɗəf məs dəgəɗ wəza ɓa, apanək zən sən Maŋgəlva, asna Maŋgəlva waŋɗan sən ka wətafa waɗi ka ɗəf təstəs abani. 
ROM.4.6	Ndəni Davit bo, anah pay məs apel wənna wəneken zə ɗəf məs Maŋgəlva aɗi ka ɗəf təstəs məza wəza ɓa. Amna:
ROM.4.7	Zit ɗii wasan neki an Maŋgəlva aviyanək mambray neti,
ROM.4.7	an aɗamanək wəzlaɓ net pakə.
ROM.4.8	Zə ɗəf nan wasan neki an Ɗəfdaya dəŋɗan sən mambray nan ɓa.
ROM.4.9	Məskəl awreɗeŋ dədasoŋ mekret genegene kaaka sa? Ɗii məs dəsklaŋ awra ɓana net mekret asana genegene ndən ɓa sa? Nənahək dabəŋ na: Abraham atafək Maŋgəlva, aŋɗanək ka ɗəf təstəs abani. 
ROM.4.10	Nadewɗe agəɗ vaskəs di? Daga dəɓəl əskəl awra ɓa sa, walla dərɓaga əskəl awra nani. Kay dərɓagani ɓa, dabəŋ ki əskəl awra agəɗə. 
ROM.4.11	Dərɓagani Abraham arah əskəl awra va gəla huwa ərbanna Maŋgəlva aɗiyək ka ɗəf təstəs abani vi ətaf nani, daga dəɓəl əskəl awra ɓa. Vaski Abraham asan ka affit ɗii məs dətafaŋ pakə, məs Maŋgəlva aɗi ke ɗii təstəs abani, ko an dəsklaŋ awra ɓa. 
ROM.4.12	Gesiŋ affit məskəl awreɗeyi. Amma məskəl awreɗe pakəŋ kirtin Abraham ɓa, say ɗii məs dəsbanən wətaf nan daga dəɓəl əskəl awra ɓa.
ROM.4.13	Maŋgəlva anah sənək Abraham na, sən əlfa nani adawrəh sən dələv pakə. Wən nan dəde azan vi asban ma henziŋ ɓa, amma vi asan təstəs aba Maŋgəlva vi wətaf nani. 
ROM.4.14	An ɗəf arəhək zəgas pak vi asban ma henziŋ, asna wətaf atərna wəray əmpa ɓa, əpel na Maŋgəlva bo wakpaŋ zəga ɗarə.
ROM.4.15	Zəga tay ma henziŋ adaw ki sit ɗii ɓa, say wəda gədəv na Maŋgəlva kaaka'ə, Va dawka tay ɓa wəzlaɓ bo wasan ɓa. 
ROM.4.16	Vini Maŋgəlva aziw gən əpel nan aka wətafa, vi dəsan gən ka əvəl nan na mekeleŋ. Əpel tay vaska akpaŋ na ɓa viyit kirtin Abraham pakə, viyit ɗii dərəhaŋ ma henziŋgi kaaka' ɓa, amma dit ɗii məs dəsbanən ətaf na Abraham pakə, Abraham akpaŋgək affəm pakə, 
ROM.4.17+ROM.4.18	va məver wənnani: Maŋgəlva amna nəɗikuk ka affit ɗii diiɗa, yaŋ Maŋgəlva anah sən əmpa bo: Ma əlfa nok wasan diiɗa va ngirzleɗ na disiŋ. Abraham atafək Maŋgəlva məs dədapsit zeŋgille sit ɗii mimtiti, waɗɗa zəga məs tay lahəŋ ɓa dəgəɗ gəni. Də əgani Abraham ataf Maŋgəlva, zəga tay ataf viyin. Vaski bo asan afit ɗii diiɗa. 
ROM.4.19	Pay nani wəsva na Abraham tay va səkatə. Asənka aɓapna uwa kirin ɓa. Guluk nan Saratu bo təgalək sawɓa təɓap na wəɗi daway ɓa. 
ROM.4.20	Də as pak dəgəɗ kuzuŋ amakran aka wəpel na Maŋgəlva ɓa, amma yas dərəŋ adaw gakdakan də wətaf nan də sembe. 
ROM.4.21	Atafək gesiŋ na, Maŋgəlva tay də sembe naɗɗa zəga məs anah vas pakə. 
ROM.4.22	Apprəm kana, vini Maŋgəlva aŋɗan Abraham azan ka ɗəf təstəssə, vi wətaf nani. 
ROM.4.23	Wənnəŋ məvernəŋ na, vi Abraham mi kaaka ɓa, amma viyəm pak məverin. 
ROM.4.24	An mətafək Maŋgəlva, waŋɗam azan ka ɗii təstəssə, ndəni dəsil gən Ɗəfdaya nam Zezu Krestu səkəti əmta. 
ROM.4.25	Maŋgəlva apanək amtəka, vi mambray namə. Asil gənək səkəti əmta, ka məsam gən təstəs aba Maŋgəlva vini.
ROM.5.1	Maŋgəlva akpaŋgamək təstəs abani, vi mətaf wənnani. Kakaŋ na, məslerik slorɗok dəndən vi wənna Ɗəfdaya nam Zezu Krestu. 
ROM.5.2	Ɗə wətaf Zezu Krestuwi, mərah wəzar gu'o aza mbəlembəle na Maŋgəlva, ndəni an məsam aban kakaŋ gesi. Ndən dəda neken səm zəmə, mərmak wənnan amakram naw rəh gakdak na Maŋgəlva. 
ROM.5.3	An dəday van əmpa bo, mənam tatə neken zəm ko adəv wən tattuwãha, məsənka wən tattuwãh warban sən ɗəf dəɓəs gəni. 
ROM.5.4	Əɓəsən waziw guk ɓəlɓəl aba wəraka, wəziw ɓəlɓəl aba wərak bo, ndəni kədarma wənnan amakrok nawrəh zəga. 
ROM.5.5	An məs mərəm amakraməŋ arbəsəm na wil ɓa. Vi Maŋgəlva arban səmək əŋgla nani, apsəmək Əmpəs nani.
ROM.5.6	Gala məsam məza sembe azam naɗɗa zəga an dəslə ɓa, yaŋ Krestu amtə vimə, mənam məzu ɓoŋgoŋ aka Maŋgəlva, amtək də pay məs Maŋgəlva aɗiyə. 
ROM.5.7	Tuwãhi ɗəf dətaf gən əmta vi ɗəf an təstəssə. Kuzuŋ ɗəf maɓɓan wasok zən wətaf əmta vi ɗəf diiɗa diiɗa soko. 
ROM.5.8	Amma Maŋgəlva arban səmək va aŋgələmə, pay məsəm də mambray namə Krestu adek əmta mbamə. 
ROM.5.9	Kakaŋ na məsamək ɗii təstəs aba Maŋgəlva vi əmta na Zezu, an dəday ki askəmpa na, dəndəni mədawkoh səma wəda gədəv na Maŋgəlva an dədazani. 
ROM.5.10	Məzu seɓeŋ na Maŋgəlva mənan lakəŋka, amma yaŋ wənam asler dəndən, də əmta na Wətəni. Ya adan kakaŋ məslerik dəndən, Krestu wakoh gəm səma kita na Maŋgəlva. 
ROM.5.11	An məs dədayki askəmpa na, mənam tatə neken zəm də wəsap nam də Maŋgəlva vi Zezu Krestu, ndəni Ɗəfdaya namə ndən də slerem də Maŋgəlva.
ROM.5.12	Vi wənna ɗəf takayi mambray ade aka dəlva, də mambray nani əmta ade adəv dəlva. Vini əmta asan aket ɗii pakə, vi ndəɗaŋ pak aɗɗaŋgək mambraya. 
ROM.5.13	Daga Maŋgəlva dəɗi ma henziŋ tagay ɓa, mambray taya duniya səkay. Amma Maŋgəlva dəŋɗan va mambray ɓa, vi dəɓəl ənah na henziŋgi tagay ɓa. 
ROM.5.14	Də as pakə, daga səza Adam ha gap aza Moyis, əmta tayaket ɗii pakə, ko vi dəɗɗaŋ mambray vana Adam ɓa zlaŋ, nan dəŋger wəpprəm an Maŋgəlva anah ɓa.
ROM.5.14	Adammi foto na ɗəf məs dədazani. 
ROM.5.15	Wən an Adam aray gənəŋ asləna də əvəl na Maŋgəlva na mekeleŋgəŋ məs avəl də ɗəffəŋ ɓa. Gesiŋ ɗii diiɗa amtaŋgək vi mambray na ɗəf taka. Amma mbəlembəle na Maŋgəlva dəday kiyən əmpa də diiɗa, vaski kan avəlsit ɗii diiɗa vi wənna ɗəf taka ndəni Zezu Krestu. 
ROM.5.16	Əvəl na Maŋgəlva adayək ki mambray na ɗəf taka də sembe. Kita na Maŋgəlva azlbek ɗii pakə, vi mambray na ɗəf taka. Amma mbəlembəle na Maŋgəlva adayək ki mambray pakə, akpaŋgetik ɗii pak təstəssə. 
ROM.5.17	Gesiŋ əmta atəŋgək wərah zən vi ɗəf taka agəɗ mambraya. Amma an dəday kana, ndəni dəgəɗ də ɗəf maɓɓani, ndəni Zezu Krestu. Vi wənnani mərah mbəlembəle na Maŋgəlva diiɗa də təstəs nani, mərahək wəzəm məlĩ nan də zeŋgille.
ROM.5.18	Nəmna: Maŋgəlva aɗiyək dolgoy na mambray sit ɗii pakə, vi mambray məs Adam aray gən katər gəni. Vaski bo Maŋgəlva wakpaŋget ɗii pak təstəssə, wapsit zeŋgille vi ɗəf taka agəɗ mogoni. 
ROM.5.19	Ɗii diiɗa akpaŋgaŋgək məɗɗaŋ mambraya, vi ɗəf taka dəŋger wəpprəm ma Maŋgəlva ɓa. Vas bo ɗii diiɗa wasoŋ təstəs aba Maŋgəlva, vi ɗəf taka apprəm ma Maŋgəlva.
ROM.5.20	Ma henziŋ ade akan na, vi mambray dəzlər gən abe abe. Amma an mambray adek akan na mbəlembəle na Maŋgəlva dədazan akan day. 
ROM.5.21	Sembe na mambray arbanək zən də əmta. Amma sembe na mbəlembəle na Maŋgəlva də goŋga nani, arbanək zən də wəkoh na suwa ha faɗə, məs mərah də Zezu Krestu Ɗəfdaya namə.
ROM.6.1	Mbar mədawnəh kandi? Aməsban wəɗɗa mambray abe abe vi mərah gən mbəlembəle na Maŋgəlva diiɗa sa? 
ROM.6.2	Midi haya agəɗ na vas ɓa! Klaza mambray məmtəm mənani, ya mədəray mədaw sam adəv mambray əmpa di? 
ROM.6.3	Adan mətafək baptem, məsapək də Zezu Krestu. Kəsənənək na lewi wəsap də əmta nani. 
ROM.6.4	Ɗə wətaf baptem nani məndəkəm dəndən. Amma va nan van asil səkəti əmta də sembe na Maŋgəlva məs də gakdaka, vaski nam bo mərah wəsam madaram də zeŋgille meleketeni.
ROM.6.5	An məsapək adəv əmta nan dəndən, əmta məs dəgil vanani, asna nam bo waməsil səkəti əmta vanani. 
ROM.6.6	Məsənka, ɗəffan na dəvəm məsam dabəŋ dəndən na, amtək də Krestu aka wəlaŋga məzliwrihe, vi gəɓa zəm an də mambray dəzə gən kuɗupu, va wənah na an məs mambray aday kiyən, vi mədaw sam balemɗe na mambray əmpa ɓa. 
ROM.6.7	Vi an ɗəf amtəka, nan akohuk səva sembe na mambray səkay. 
ROM.6.8	An məmtək də Krestu, mətafək wənnan na, asna waməmbəl dəndən. 
ROM.6.9	Məsənək gesiŋ na Krestu asilik səkəti əmta, amtəna ɗaah əmpa ɓa, əmta tay də sembe akan əmpa ɓa. 
ROM.6.10	Klaza mambray na təl takayi amtə, amma yaŋ kadawsan kan kakaŋ də zeŋgille meleketeni, vi Maŋgəlva. 
ROM.6.11	Vaski nokum bo, mula zukum va məmtukum klaza mambraya, mula zukum bo va madorokum vi Maŋgəlva vi wəsap nokum taka də Zezu Krestu.
ROM.6.12	Ya vas kana, kədapanən mambray dəsan gən məlĩ aka gəɓa zukum an namtaŋ ɓa, kədasbanən wəsim zəga nan ɓa. 
ROM.6.13	Kədapanən mambray dəɗɗe gin zigeɗ naza zukum ɓa, ka zigeɗ naɗɗa wəza na mambray ɓa. Amma məpsən zukum sən Maŋgəlva dərəŋ, vi kəgulyoŋguk səza əmta, kətoŋgoŋguk atəki nawkoho. Məppan Maŋgəlva dəgəɗ wəza dit zigeɗ naza gəɓa zukum, va zigeɗ naɗɗa wəza an təstəssə. 
ROM.6.14	Vas na, mambray azəm na məlĩ akokum əmpa ɓa, vi kəsbanən wənna ma henziŋ ɓa, say wənna mbəlembəle na Maŋgəlva.
ROM.6.15	Adan mbəlembəle na Maŋgəlvayi dədaw zəm məlĩ akamə, məza ma henziŋgi ɓa, asna say məsban gən wəɗɗa mambray kana sa? Kay tay vas ɓa! 
ROM.6.16	Kəsənən ɓa sa? Ɗəf məs kəppanən zukum ka balemɗe nani, man kədapprəmaŋ. An munokum tatəpprəmən ma mambray na, asna wakukum atəki əmta. Ya an munokum tatəpprəmən ma Maŋgəlva, asna wakəsoŋ təstəs aba Maŋgəlva. 
ROM.6.17	Soko sən Maŋgəlva, lahəŋ na balemɗe na mambray kənanaŋ, amma kakaŋ na munokum tatəsbanən goŋga nan də makrokum taka, ndəni məs kərəhaŋ də iyagani. 
ROM.6.18	Məmokumi səka balam na mambraya, kəkpaŋgaŋgək balemɗe na goŋga. 
ROM.6.19	Əntatə nah sukum wən məkpaŋga, də wənna balam vi karban sukum an məs dəslə. Lahəŋ na kəppanənək zukum pak balemɗe na zəga darnyaw də garzlaw pak vi kaɗɗa mambraya. Vaski bo kakaŋ kana, məppan zukum pak ka balemɗe na goŋga vi kədawaŋ gən va an Maŋgəlva aŋgələ.
ROM.6.20	Gala kəsoŋ balemɗe na mambraya, də mokum kənanaŋ ndol ɗar aza goŋga. 
ROM.6.21	Mi kərəhaŋ kan də wəza nan di? Gesiŋ wil tay dukumən sən wənnan kakaŋka, vi wəgrak na wəza nani, ndəni əmta. 
ROM.6.22	Amma kakaŋ na balemɗe na mambray kənanaŋ əmpa ɓa, nokum kəkpaŋgaŋgək balemɗe na Maŋgəlva. Vini say kədawaŋ gən va an məs Maŋgəlva aŋgələ, wəgrak na wəza nokum ndəni zeŋgille ana suwa ha faɗə. 
ROM.6.23	Vi riba na mambray ndəni əmta, amma mbəlembəle məs Maŋgəlva adapsəmə, ndəni zeŋgille na suwa ha faɗə məs mərah də wəsler nam də Zezu Krestu Ɗəfdaya namə.
ROM.7.1	Milmiŋgiɗwa, kəsənənək an nəŋgəl ənah sukum səkay, vi kəsənənək ma henziŋ. Ma henziŋ bo nan tay zəm məlĩ aka ɗəf pay asan madaran kaaka'ə. 
ROM.7.2	Va guluk namba zile, wənna ma henziŋ aynatək aza zilta pay adaw san egge tagay. An zilit amtəka, nat təppələk səza ma henziŋ nani. 
ROM.7.3	Vi wənəski an təgəmək zil mbərən daga dəɓəl əmta ɓa, kawyəti na, məgəd mana'a. Amma an zilit amtəka, wənna ma henziŋ na zilit tayakat əmpa ɓa, an təgəmək ɗəf mbərən na nan təgəɗ mana'a əmpa ɓa. 
ROM.7.4	Vaski bo də munokum milmiŋgiɗwa, kəmtaŋgək də Krestu. Vaski məmtukum kənanaŋ klaza ma henziŋ. Kakaŋ na, na ɗəf mbərən kənanaŋ ɓa, ɗəf məs dəsil səkəti əmta kənanaŋ. Kakaŋ na wakəɓapaŋ wətər wəray sən Maŋgəlva də wəza nokum. 
ROM.7.5	Gala mədasban wəɗum na gəɓa zəmə, əsim zəga adayək ki zəmə, agulmək adəv mambraya. Ma henziŋ asil gənək əsim zəga azamə, yaŋ mədaɗɗa an naw kisəm əmta. 
ROM.7.6	Amma kakaŋ na mərəhək kiyəm səza ma henziŋ, məmtəm mənan aza ma henziŋ məs dinamə. Vini kana, məsbana Maŋgəlva də tive an məsvan lahəŋ ɓa, də wənna ma henziŋ məvernəŋ ɓa. Mənam tatəsban Maŋgəlva kakaŋ kan də tive meleketeni ndəni də əmpəs nani.
ROM.7.7	Mbar mədawnah kan di? Ma henziŋ na mbərayni sa? Tay vas ɓa! Amma va ma henziŋ dənah na kədaw sim zəga ɓana, əsim zəga azəm gəm na saha ɓa. 
ROM.7.8	Ma henziŋ dəsil gən əsim zəga azaw ko midi pakə. Va ma henziŋ tay ɓana, mambray wamtə kəta. 
ROM.7.9	Lahəŋ na madaraw nan kəta, daga nəɓəl wəsən ma henziŋ tagay ɓa. Adan ma henziŋ ade, yaŋ mambray atəŋ wəmbəla. 
ROM.7.10	Yaŋ naw nəmtəka, ma henziŋ ade bo vi karban tive nawkohyi, amma yaŋ akisu əmta. 
ROM.7.11	Yaŋ mambray agəɗ wəza də ma henziŋ naka, vi kawrakawa, yaŋ abayu də ma henziŋ naka.
ROM.7.12	Gesiŋ ma henziŋ səza Maŋgəlva ade, ma henziŋ nan salalayi aslək sawɓa, mogoni sawɓa. 
ROM.7.13	Ya yas vaski na zəga mogon wakisu əmta sa? Tay vas ɓa sam! Vasna mambrayi dəgəɗ wəza də zəga mogonəŋka, ha ndəni kay baywa, vi mambray dərban gən zən na mambrayi gesiŋ. Vi wənna ma henziŋgi, mambray arah tive narban daraw nan pakə.
ROM.7.14	Məsənək gesiŋ ma henziŋ səza Maŋgəlva ade, amma nawa, ɗəf mədaku nani, balam na mambray nani. 
ROM.7.15	Nawsən an nədaɗɗa ɓa, naɗɗa an nəŋgəl ɓa, amma say an məs nəzelli nədaɗɗa. 
ROM.7.16	An nəŋglu an nədaɗɗa ɓa, asna nəsənək na ma henziŋ mogoni. 
ROM.7.17	Vasna əntə nədaɗɗan sən kiyu ɓa, amma mambray anna makraw dədaɗɗani. 
ROM.7.18	Nəsənka zəga mogon tay zaw ɓa, əntatə gaya ka nəgəɗ gən mogoni, amma naw ɓapən ɓa. 
ROM.7.19	Naɓapəɗɗa mogon məs nəŋgələŋ ɓa, say mambray an məs nəzeli. 
ROM.7.20	An əntatəɗɗa zəga an nəzeli, asna əntə nədaɗɗan də əŋgla naw ɓa, mambray ana dəvu dədaɗɗani.
ROM.7.21	Aŋki tive na wəza naw va adawdawa: An nəŋgələk wəɗɗa mogoni, say mbrayen nədaɗɗa kaaka'ə. 
ROM.7.22	Makraw neki də ma henziŋ na Maŋgəlva sawɓa, amma gəɓa zu tayəsban ma henziŋ maɓɓani. 
ROM.7.23	Ma henziŋ nan tay gay də ma henziŋ an maɗulaw aŋgələ, yaŋ kan akpaŋgaw balam na mambraya, yaŋ kan ma henziŋ na mambray aska wəlla gəɓa zuwa. 
ROM.7.24+ROM.7.25	Maɗulaw aŋgluwək ma henziŋ na Maŋgəlva, amma wəza naw tayəsban ma henziŋ na mambraya.
ROM.7.24+ROM.7.25	Midi haya, na saha nani! Zəga tay dəpəl su əmpa ɓa, say əmta. Naway nawgilgu sədəv wəzəm saha nawəŋ di? Soko sən Maŋgəlva vi zəzay na Zezu Krestu, Ɗəfdaya namə.
ROM.8.1	Vini kana, an ɗəf asapək də Zezu Krestu na, Maŋgəlva ataw na kita akan ɓa. 
ROM.8.2	Tayəsban dawka na Əmpəs məs məzapsən zeŋgille də tive nasap də Zezu Krestu, dawka nan akoh gənək səza dawka na mambray də an namta pakə. 
ROM.8.3	Maŋgəlva sən kiyən aɓapək wəɗɗa an ma henziŋ dəɓap wəɗɗan ɓa, vi mədakəm mənani. Aslənək Wətən də gəba zən va ɗəffa, məs dənan wərak na mambray vanet ɗii pakə. Adəv gəɓa zə ɗəffi ataw kita aka mambraya. Də vaski kan adayki mambraya. 
ROM.8.4	Kakaŋ na waməɓap wəɗɗa goŋga an məs ma henziŋ ada sohon azamə, vi nam ma Əmpəs na Maŋgəlva mədapprəma, ana gəɓa zəm mədapprəm ɓa. 
ROM.8.5	An ɗəf asbanək əŋgla na zəni, asna əŋgla nan wadayki maɗulan kana. Amma an Əmpəs na Maŋgəlva asanək amakrani, asna Əmpəs nan wazəm məlĩ aka maɗulani. 
ROM.8.6	Ɗəf məs dəsban əŋgla na zəni, wamtə, amma ɗəf məs dəsban Əmpəs na Maŋgəlva, nan warah zeŋgille nasuwa ha faɗ də zamə.
ROM.8.7	Ɗəf məzasban əŋgla na gəɓa zəni, nan məzu seɓ na Maŋgəlvayi. Asbanna dawka na Maŋgəlva ɓa, gesiŋ asbanna dawka nan ɓa. 
ROM.8.8	Ɗəf məzasban əŋgla na gəba zəni, ɗəf nan tay lew ara Maŋgəlva ɓa. 
ROM.8.9	Amma nokum na, əŋgla na gəɓa zukum aday na kikum ɓa. Munokum tatəpprəmən ma Əmpəs na Maŋgəlva, an vaski gesiŋ na Əmpəs nan tay san amakrokum, ɗəf məs dərah Əmpəs məs Krestu adapsən ɗəf ɓa, nan ɗəf nani ɓa. 
ROM.8.10	An Krestu tayəɗɗa wəza amakrokum, asna gəɓa zukum wamtə vi wənna mambraya, amma Əmpəs na Maŋgəlva wapsukum zeŋgille vi təstəs kənanaŋ aba Maŋgəlva. 
ROM.8.11	Maŋgəlva asil gənək Krestu səkəti əmta. An Əmpəs nan taya makrokum, asna wandəf gən sukum gəɓa zukum məs dəmtə də Əmpəs nani.
ROM.8.12	Milmiŋgiɗwa, vi wənnəski ɗəf tay nagəɗ səm dewle nasban əŋgla na gəɓa zəm ɓa, dewle nan agraka. 
ROM.8.13	An kəsbanənək əŋgla na gəɓa zukum, wakəmtaŋ. Amma an kəpprəmənək ma Əmpəs na Maŋgəlva ka dəbay gən əŋgla na gəɓa zukum, asna wakəsoŋ madarokum. 
ROM.8.14	Məzəpprəmən ma Əmpəs na Maŋgəlva pakə, ndəɗaŋgəŋ dədakpaŋgaŋ kiritn Maŋgəlva. 
ROM.8.15	Vasna wən tay kədaw təŋgən wəker aba Maŋgəlva sən əmpa ɓa, vi əmpəs məs apsukuməŋ dəkpaŋgokum balemɗe nan ɓa, amma say ka kirtin akpaŋgokum. Əmpəs nan tay san adəv kum. Vi wənnəski, mənah səm sən Maŋgəlva na, Affəmə! 
ROM.8.16	Yaŋ Əmpəs na Maŋgəlva adawnah sən əmpəs nam na, nam kirtin Maŋgəlva mənan gesiŋ. 
ROM.8.17	Ya an kirtin mənan na, asna wamərah zəga an məs məzaɓan sit kirtini, zəga məs apsən Krestu wəŋ bo, wapsəmə. Vi an mərahək hara bonoy na Krestu məs azəm saha, asna wamərah haran nam səza gakdak nani.
ROM.8.18	Nəɗumək wənna wəzəm saha nam adəv duniya an kakaŋkəŋka. Ya gesiŋ kaw slani wənnan də gakdak məs Maŋgəlva adaɗum narban səməŋ ɓa. 
ROM.8.19	Vi zəga məs Maŋgəlva agəɗ pakə, tay pay məs Maŋgəlva adarban sit kirtin də gakdaka. 
ROM.8.20	Maŋgəlva apanək duniya pak dəzə gəni, amma vi mambray nani ɓa. Maŋgəlva asgan adəv kita na, vi mambray net ɗiiyi. 
ROM.8.21	Də as pak Maŋgəlva apsənək tive sən duniya dəga gən wənna əman kiyən səka balam nawzan zəni, dəsap gən dit kirtin adəv wərah kiti də gakdaka. 
ROM.8.22	Məsənka, kakaŋ zlaŋ na duniya tayənɗəsa tay zəm saha va ɗak məzuwa. 
ROM.8.23	Duniyayi kaaka ɓa, amma də mənam kirtin əmpəs na Maŋgəlva məs wəvəl nan dabəŋ, mənam tatənɗəsa. Mamaka əŋgla kaw sam də Maŋgəlva va kirtini, amamək səza wəzzan gəɓa zamə. 
ROM.8.24	Wəkoh nam tay ta'a kana, amma də wəgani hara kana. Amma an mula gən zəga nan təmsa aza harami na, asna zəga məs mədaga ka mərah gənəŋka, wəɗum nawga zəga an də goŋgay ɓa. Naway dədawnah na kuzuŋ aka zəga məs adawla də haran di? 
ROM.8.25	Amma an mənam tatə gan mərah gən zəga nan məza mənam təmsa ulan tagay ɓa, asna mənam tatə gan də wəɓəsən.
ROM.8.26	Əmpəs na Maŋgəlva tay baah səmə, vi mədakəm mənani. Məsən wəzuli sən Maŋgəlva va an də slə ɓa. Əmpəs sən kiyən tay zuli sən Maŋgəlva vimə, də ma net ɗiiyi ɓa. 
ROM.8.27	Maŋgəlva məzu kayan makret ɗiiyi, asənək məs əmpəs adaw kayani. Vi Əmpəs na Maŋgəlva tay zuli viyit ɗii na Maŋgəlva va an Maŋgəlva aŋgələ.
ROM.8.28	Məsənka an ɗəf aŋgluwək Maŋgəlva, asna zəga məs Maŋgəlva agəɗ pak wasan zəga mogon azani, an məs Maŋgəlva aɗum sən də əŋgla nani. 
ROM.8.29	Daga far lahəŋki Maŋgəlva asinik ɗii nan məs awel pakə, vi dərəhaŋ gən wəkoh vana Wətəni, vi Krestu bo dəsan gən tizi abet milmiŋgiɗin diiɗa. 
ROM.8.30	Ɗiiyen məs Maŋgəlva aynan wənnan viyit far pak ayeke, akpaŋgetik təstəs abani atoŋgitik adəv gakdak nani.
ROM.8.31	Kakaŋ na, mi dəmbər səm nawpel əmpa di? An Maŋgəlva tay də mənam na, naway nawzelem əmpa di? 
ROM.8.32	Dərma van aka Wətən ɓa, amma appanək amtək agəlam pakə, ya yas vaski na, apsəm na zəga pak dəndən ɓa sa? 
ROM.8.33	Naway nawzəm kiyit ɗiiyen Maŋgəlva awel di? Ɗəf tay ɓa, vi Maŋgəlva arbetik na, ɗii təstəssəŋ abani. 
ROM.8.34	Ɗəf tay naw ɓap uwiliyit ɓa. Vi Krestu amtək viti. An dəday ki askəmpa na, asilik səkəti əmta, tay tuŋgo akava dəzəŋ na Maŋgəlva, tay kaman Maŋgəlva vimə. 
ROM.8.35	Ya an vaski na, naway naɓap uɗakam də əŋgla na Krestu di? Bonoy sa, wən tattuwãh sa, wərma mama sa, may sa, saha sa, wən mbrayen sa, walla əmta, sa? 
ROM.8.36	Va wən məverin adəv ɗerewel anah na:
ROM.8.36	Aka wən noki məsɓət huruɓu, ama əmta,
ROM.8.36	yaŋ adawləmən va timeŋgiɗ məs adawkaŋ atəki nawtaw wəleti.
ROM.8.37	Amma adəv Zəgas pak na, waməday kiyən gesiŋ də wəbaah na Krestu məs dəŋgələmə. 
ROM.8.38	Nəsənək gesiŋ, zəga tay nawɗakam də əŋgla nan ɓa, ko əmta, ko zeŋgille, ko maslayɗe, ko sembeɗ meɓɓet temme, ko wənziya an kakaŋka, ko wənziya an dədazani, 
ROM.8.39	ko, sembeɗ na disiŋ walla sembeɗ namba dəlva fuŋ, Maŋgəlva arban səmək əŋgla nan də Zezu Krestu Ɗəfdaya namə. Vi wənnani gesiŋ zəga tayaka dəlvəŋ dədawɓap uɗakam də əŋgla na Maŋgəlva ɓa.
ROM.9.1	An nədawnah kakaŋkəŋ na, gesiŋgi. Na Krestu nani, tepelke nədawa ɓa. Əmpəs Salala* tay zəm məlĩ aka wəɗum na makrawa, ndəni məzaw ku abe nəwə na tepelke ɓa. 
ROM.9.2+ROM.9.3	Gərəŋ nan sawɓa, makraw tay troh troh pay pak vi wənnet milmiŋgiɗu dit əlfiŋgiɗwa. Va mbaguwi kəta na, anəŋglu Maŋgəlva dəray guwə gəni, də uɗakaw də Krestu vi wənneti. 
ROM.9.4	Net kpak əlfa net Israyelɗeŋ, ɗii məs Maŋgəlva aweləŋ. Maŋgəlva akpaŋgetik ka kirtini, arban sitik gakdak nani. Aynanək wənnan dənɗaŋ, apsitik ma henziŋ də wəsban Maŋgəlva an də goŋga, də mogon məs anah napsit diiɗa, 
ROM.9.5	ndəɗaŋgəŋ dəhiŋgiɗəm madabəŋ. Ko Krestu, səza əlfa neti. Usoko sən Maŋgəlva məs dəsan metiŋ aka zəga pakə, ha faɗə. Amin.
ROM.9.6	Nənah na əpel na Maŋgəlva zəga ɗar mekeleŋgi ɓa. Amma Maŋgəlva də wel ɗii na Israyel pak ka ɗii nan ɓa. 
ROM.9.7	Ma əlfa na Abrahammi pak kirtin Abraham məŋ də goŋga ɓa. Maŋgəlva anah sən Abraham na: Say səza Isakki adaŋɗanən ma əlfa noko. 
ROM.9.8	Va wənah na, ɗii məs muwet va ɗii pak adawaŋ na, ndəɗaŋgəŋ kirtin Maŋgəlva ɓa, say məs muwet də wəpel na Maŋgəlva ndəɗaŋgəŋ adaŋɗetin ka kirtini. 
ROM.9.9	Va Maŋgəlva anah na: An pay va nəɗum sən agapka, anəde, wanərəhət Saratu tuwək wina.
ROM.9.10	Wənnəski kaaka ɓa. Amma əŋga mula wənnet kirtit Rebekka suleŋ ɗa. Affit takay, ndəni dəhəm Isak. 
ROM.9.11+ROM.9.12	Amma məs Maŋgəlva awel na, aziw gənək aka wəɗum nani. Ndəni anah sət Rebekka na: An daya wagəɗ wəza aba an sawã. Maŋgəlva anəh wənnan na, məɓəlli uwet tagay ɓa, walla dəɗaŋ gən wəza mogoni walla mbrayen ɓa. Maŋgəlva duwel aza ula wəza net ɓa, wənnan tayərban na Maŋgəlvayi də wel də əŋgla nan katər gəni. 
ROM.9.13	Va məverin adəv ɗerewel məsvani: Zakubu nəŋgələ, Isuwa nəzeli!
ROM.9.14	An vaski na, mbari mədawnah di? Ya an məs dəslə ɓay Maŋgəlva adaɗɗa sa? Tay vas ɓa! 
ROM.9.15	Apsən Moyis na: Wanəwəl saha aka ɗəf məs duwəl səsahən, wa nəmba ɗəf məzu mba'ən. 
ROM.9.16	Vasna wənnan pak tay vi əŋgla na ɗəf ɓa, walla aka gurom na ɗəf ɓa, say də ula saha na Maŋgəlva kaaka'ə. 
ROM.9.17	Maŋgəlva anah sənək məlĩ Firawna adəv ɗerewel məsvan na: Nəɗikuk məlĩya vi wən taka kaaka'ə, vi nərban gən sembe na məlĩ naw akoko, vi iya naw də tray gən aka dəlva fuŋ pakə. 
ROM.9.18	Va wənah na, vaski Maŋgəlva adawla saha aka ɗəffan aŋgələ, vaski adaɗɗa ɗəf maɓɓan kiyən ɓəllə.
ROM.9.19	Kuzuŋ akənah suwənna: Ya an vaski na, vi mi Maŋgəlva adawnah səm na kəray gənənka di? Naway naɓap ətak an aŋgəl di? 
ROM.9.20	Midi haya! Mədəŋga mənan məbay gən ma də Maŋgəlva di? Ya zəga məɗɗan wanah sən ɗəf məs dəɗɗa na: Vi mi kəɗu vaŋ di sa? 
ROM.9.21	Mərkaŋ tat də sembe aka dələv narka ɓa sa? Də dələv məs takaŋka wa təɓap wərka mesteɓeɗ sula, aŋka mesteɓe na sləma, aŋ tamə ɗarə.
ROM.9.22	Vaski kan va wəza na Maŋgəlva asani. Azet ɗii meɓɓet na, aŋgəl ərban əda gədəv nan də sembe nani. Aslək dəzaŋ gəni, amma aɓəs sitike də əŋgla nan diiɗa. 
ROM.9.23	Azet ɗii meɓɓet bo, aŋgələk ərban gakdak nan diiɗa, awlak səsahti, azaɓan sitik daga far laŋka vi dərəhən gən gakdak nani. 
ROM.9.24	Anamiyi ayə, suweleŋgit Yahudiyenɗe kaaka ɓa, amma gəm suweleŋgit ɗii məs Yahudiyenɗeŋ ɓa pakə. 
ROM.9.25	Va Oze anah adəv ɗerewel məsvan na:
ROM.9.25	Ɗiiyen məs dəsoŋ ɗii nawəŋ lahəŋ ɓa,
ROM.9.25	wanəkpaŋget ka ɗii nawa.
ROM.9.25	Ɗii məs nəŋgliw lahəŋ ɓa,
ROM.9.25	nəkpaŋgetik ka ɗii məs nəŋgələ.
ROM.9.26	Akəti məs mənah lahəŋ na:
ROM.9.26	Ɗii naw kənanaŋ ɓa.
ROM.9.26	Adakki mənah sit na:
ROM.9.26	Kirtin Maŋgəlva madaran kənanaŋ.
ROM.9.27	Məs kleŋ Ezay bo apelik aka wənnet Israyelɗe. Amna: Ko an Israyelɗe anzləraŋgək va hoyoŋko aməlpa, ɗii məs nawkohoŋ suweleŋgit asoŋ na diiɗa ɓa. 
ROM.9.28	Ɗəfdaya wagrak an aɗum səka dəlva, wagrak go'u. 
ROM.9.29	Va Ezay anah laŋka amna:
ROM.9.29	Va Ɗəfdaya məs dəsan məlĩ aka zəga pakə,
ROM.9.29	dəpəl səm zemvəm kəta ɓana,
ROM.9.29	məkpaŋgək va Sodoma, kəta waməslə, də Gomorra.
ROM.9.30	Mbar mədawnah kakaŋ kandi? Ɗiiyen Yahudiyenɗeŋ ɓa, dəkayaŋ tive nasuwa təstəs aba Maŋgəlva ɓa, də as pak arəhənək əsuwa təstəs abani, Maŋgəlva aɗiyik ka ɗii təstəssə, vi atafən Krestu. 
ROM.9.31	Israyelɗe agayaŋgək əsban ma henziŋ, vi dəsoŋ gən təstəs aba Maŋgəlva, amma dərəhən ɓa. 
ROM.9.32	Vi midi? Vi agayaŋgək əɗɗa mogon sən Maŋgəlva də wəza neti. Məza də ətaf ɓa. Ndəni amgbayaŋ aza gərəm məs adawyaŋ na, gərəm namgbaya. 
ROM.9.33	Va məver wənnan lahəŋ na:
ROM.9.33	A Siyonayi nədawɗi gərəm namgbay git ɗiiyi,
ROM.9.33	də məlɓe nazlbeti.
ROM.9.33	Amma ko naway dətafa kita armana ɓa.
ROM.10.1	Də makraw takayi milmiŋgiɗwa, nəŋgəl əlfiŋgiɗu dəkohoŋ gəni, nəppana əkaman Maŋgəlva viyit ɓa. 
ROM.10.2	Intatəɗɗa saydawa aketi tahəŋ əsokən zit wəsban Maŋgəlva. Amma wəsok zit də wəziw aka tive an goŋgayi ɓa. 
ROM.10.3	Dəsənən na, mbarmbari Maŋgəlva ada kpaŋgit ɗii təstəs aban di ɓa. Tahəŋ əkayanən goŋga na Maŋgəlva də wəza neti. Vaski kana, dəŋgereŋ əsbanən tive məs Maŋgəlva ada kpaŋget ɗii akan təstəs dəndən ɓa. 
ROM.10.4	Səza Krestu ade na, wənna ma henziŋ amtəka. Vi ko naway məs dətafa, wasan ɗəf təstəs aba Maŋgəlva.
ROM.10.5	Apprəm va an Moyis aver aka wənna goŋga, adəv ɗerewel na ma henziŋ. Ko naway dəsban məs ma henziŋ adawnaha, wasan madaran dəndən. 
ROM.10.6	Yo apprəm bo va an məpelin aka wənna goŋga məs nawrəh də ətafa: Kədaw nah na: Naway dəpeŋ a disiŋ di? Va wənah na: Vi kaprik gən Krestu. 
ROM.10.7	Kədawnah bo na: Naway dədappriken avov kpukpum di? Va wənah na: Nawgil gən Krestu suweleŋgit ɗii mimtiti. 
ROM.10.8	Vaŋki kan əpel nan vani: Əpel na Maŋgəlva go'oy də is sawɓa, abarokki də makroko. Ndəni labara na ətaf məs mədarban wənnani. 
ROM.10.9	An kəɗɗak saydawa nan də mok na: Zezuwi Ɗəfdaya, an kətafək də makrok na, Maŋgəlva asil gənək səkəti əmta, asna akəkohu. 
ROM.10.10	Ɗəf məs dətaf də makrani wasan təstəs aba Maŋgəlva, ɗəf məs dəgəɗ saydawa aka Krestu də man bo wakohu. 
ROM.10.11	Vi ɗerewel anahək na: Ko naway dətafa kita armana ɓa. 
ROM.10.12	Wənnəska tay viyit ɗii pakə, zəga tay nawɗeket Yahudiyenɗe dit ɗii məs Yahudiyenɗeŋ ɓa ɓa. Vi Maŋgəlvayi Ɗəfdaya net pakə, tayəpsit mbəlembəle sit ɗii məɗɗaŋ saydawa akan pakə. 
ROM.10.13	Va ɗerewel anah na: Ko naway dəgəɗ saydawa aka iya na Ɗəfdaya wakohu.
ROM.10.14	Amma mbarmbari adaɗɗaŋ saydawa an dətafən labara nawkoh ɓa di? Mbarmbari adawtafən an dəpprəmən labara van ɓa di? Mbarmbari ada rəhən əpprəmən an ɗəf tay dərban wənnan ɓa di? 
ROM.10.15	Mbarmbari ɗəf adarban wənnan an məsləni ɓa di? Va məver wənnani: Mi mogon va tilit ɗii mərbanən Labara Nenek di? 
ROM.10.16	Amma ɗii pakəŋ dətafən labara nan ɓa. Məskleŋ Ezay amna: Aw Ɗəfdaya, naway dətaf labara məs mədarbanəŋ di? 
ROM.10.17	Vaski, səza əpprəm labara mərbani ətaf ade, labara məs narba bo, səza Krestu ade.
ROM.10.18	Yo say nəssohu: Israyelɗe dəpprəmən labaraŋ ɓa sa? Gesiŋ apprəmənka! Ɗerewel tay nah na:
ROM.10.18	Apprəmənək wəlet masləŋɗe aka dələv pakə.
ROM.10.18	Əpel net agapək aki dəlva bayman pakə.
ROM.10.19	Israyelɗe dəsənən ɓa sa?
ROM.10.19	Say nəssoh əmpa ɗa: Moyis azlanək dabəŋ:
ROM.10.19	Wanəkpaŋgokum məs kotorokɗe net ɗii məs tektekkəŋ ɓa,
ROM.10.19	wanədan sukum gədəvkum aket ɗii dərweŋge.
ROM.10.20	Ezay bo də geslne dawnah na:
ROM.10.20	Ɗii məs dəkayawən ɓa arəhwənka.
ROM.10.20	Nərbanək zu azet ɗii məs dəssohonən ɗaah wənnaw ɓa sam.
ROM.10.21	Amma nan anah aka wənnet Israyelɗe na: Nəsɓətək huruɓ ətəl vaw kawtaf ɗii məs apprəmaŋ ma ɓa məɓoŋti.
ROM.11.1	Vi wən aŋki nəssohu: Maŋgəlva andolik ɗii nan sa? Tay vas ɓa! Vi in sən kiwa ɗəf na Israyel nani zev Benyamin nani. 
ROM.11.2	Maŋgəlva də ndol ɗii məs awel daga wətəŋ nanəŋ ɓa. Məɗumon wən məs ɗerewel məsvan anahə: Eliyas ahəm sənək Maŋgəlva, vi wənnet Israyelɗe. 
ROM.11.3	Amna: Aw Ɗəfdaya abeyinik məs kleŋɗe noko, aɓzluwənək kəti nawtaw suk wəla zəga. In katərgu nəpelə, naw bo tahəŋ wəkayawən kaw baywa. 
ROM.11.4	Mbarmbari Maŋgəlva azlan sən di? Apsəna: Nəpələk ɗii heret nawa, tahəŋ uzine buhul məs agakdakanən Ba'al ɓa. 
ROM.11.5	Vaski bo kakaŋka'a, Maŋgəlva apələk ɗii heret nani məs awel suɗike, vi wənna ula saha nani. 
ROM.11.6	Uwel məs aweləŋ na, vi wənna wəza neti ɓa. Vi uwel na Maŋgəlva adaw san vi wəza net ɗii ɓa, vi ula saha nan adawsan ɗar ɓa.
ROM.11.7	Ya mbari kan kakaŋ di? An məs Israyelɗe akayanənni, amma dərəhən ɓa. Say ɗii məwelit səret dərəhəni. Vadaysa net ki ɓəɓəlɗeŋ dəŋgəmaŋ wəpprəm iya na Maŋgəlva ɓa. 
ROM.11.8	Va məver wənnani:
ROM.11.8	Maŋgəlva apsitik maɗula məs napprəmi ɓa.
ROM.11.8	Ha gap pay dəpaŋka, aɓapənna ulaŋ də heret ɓa.
ROM.11.8	Apprəmaŋ na də sləmet ɓa.
ROM.11.9	Davit bo amna:
ROM.11.9	Wəzəm metiŋgin akpaŋgək tallaw abeti dətoŋgoŋ gən adəvən.
ROM.11.9	Say dəsbəraŋ gəni dərəhaŋ gən riba na mambray neti. 
ROM.11.10	Atip hereti vi adawlaŋ.
ROM.11.10	Gəɓet wasan ɓee'e pay pakə vi zəga məs adawslaŋ.
ROM.11.11	Vini nəssoh na: Wən nan akpaŋgək nasbər git ɗii na Israyel sa? Tay vas ɓa! Ndəɗaŋ dəɗɗaŋ mambraya. Ndəni wəkoh akpaŋ azet ɗii məs Yahudiyenɗeŋ ɓa. Maŋgəlva aɗɗa vas na, vi kaw sil gən katorok net Israyelɗe. 
ROM.11.12	Mambray net aki sitik zəzay diiɗa sit ɗii məs Yahudiyenɗeŋ ɓa, əray net aki sitik arya sit ɗii məs Yahudiyenɗeŋ ɓa. Ya va zəgay Israyelɗe pak atubiyaŋgək na, asna zəzay nan wadayki as sawɓa.
ROM.11.13	Munokum məs Yahudiyenɗe kənanaŋ ɓa, kakaŋ na wanənah sukum: Nəkpaŋgək masləŋ azet ɗii məs Yahudiyenɗeŋ ɓa, əntatə gakdakan wəza nawa. 
ROM.11.14	Kuzuŋ wanərah wəsil gən kotorok azet əlfiŋgiɗwa ka nəkohgit gən ɗii meɓɓeti. 
ROM.11.15	Səza məndolti, duniya pak arahək əŋgla na Maŋgəlva. Ya vasna midədaɗɗa kan an Maŋgəlva aməsək ətefit əmpa di? Wasan azet va asilyoŋ səkəti əmta!
ROM.11.16	An ɗəf apsənək memteke an dabəŋ sən Maŋgəlva, memtekeɗ pak wasoŋ salala. An siwer wəlaŋga na Maŋgəlvayi, asna ki van bo nani. 
ROM.11.17	Kiva wəlaŋga maɓɓan məngohni səza hereme na weleŋgit wəleŋɗe. Ndəni mətipkum agəlani va meleketekum məs dəzoŋ səza hereme nawra. Kəsapaŋgək dit dembərgit Israyelɗe, munokum tatərəhaŋ sembe səza siwere na hereme ana waleŋgit wəleŋɗe məsgilti. 
ROM.11.18	Də vas zlaŋ kədaw zelenən kivan məs məŋgoh nəŋ ɓa. Tive tay kədaw kaɓaŋ ɓa. Vi munokumtə kədawziw gənən siwerin ɓa, amma siwerini dədawziw gukum.
ROM.11.19	Kuzuŋ wakənahaŋ kakaŋ na: Məŋgoh kivan na, vi kawtipim agəlani. 
ROM.11.20	Gesiŋ, ya amma məŋgohən na, vi dəŋgereŋ ətaf ɓa yi. Nokum bo məntepekum na, vi kətafaŋgi, vi vaski kədaw kaɓaŋ ɓa, say məgeslne'i. 
ROM.11.21	Maŋgəlva dəŋgəm ula saha aket Israyelɗe ɓa, ko vi ndəɗaŋgəŋ kivan an zemve zlaŋ dəŋgəm ɓa, ya azokum na wawəl saha akokum sa? 
ROM.11.22	Mula va Maŋgəlva adarban mogon nani də wəhay nani, tay hayet ɗii məs dədapanənni, amma mogoni kla zokum adan munokum tatəsoŋ adəv mogon nani, an vaski ɓana, nokum bo, kawɓəlkumi va kivan annaka. 
ROM.11.23	An Israyelɗe amilyoŋko, atafənka, asna Maŋgəlva waməs itipit agleti. Vi tay də sembe na kpaŋgan kita nani. 
ROM.11.24	Munokum ɗii məs Israyelɗe kənanaŋ ɓa, munokum tat va hereme nawra. Yaŋ Maŋgəlva atipekum aza hereme məs gəlni atəki məs gəlokumi far ɓa.
ROM.11.25	Milmiŋgiɗwa nəŋgəl karban sukum goŋga məs dəɗamə, vi kədaw lanən zukum va məsənaŋ zəga pak ɓa. Maŋgəlva appetik Israyelɗe meɓɓet aŋkluwənək mekreti. Amma wənnan kadagrak na, an ɗiiyen məs Maŋgəlva awel suweleŋgit ɗii məs Israyelɗeŋ ɓa, azoŋguk azan pak arəhaŋgək əkoho. 
ROM.11.26	Asna Israyelɗe pak wakohoŋ va ɗerewel anahə:
ROM.11.26	Səka gərəm na Siyonayi Affən əkoh adazani.
ROM.11.26	Wagəm mambray net kirtin Zakub pakə.
ROM.11.27	Ndəni wənnaw minan dənɗaŋ,
ROM.11.27	pay məs nəviyan sit mambray neti.
ROM.11.28	Yahudiyenɗeŋ dəkpaŋgaŋ məzuzeleŋ na Maŋgəlva, ka vi munokum məs Yahudiyenɗe kənanaŋ ɓa kərəhaŋ gən əpprəm Labara Neneke. Amma Maŋgəlva awelik dəhiŋgiɗit en dabəŋ. Vini aŋliwe. 
ROM.11.29	An Maŋgəlva aɗɗak zəzay sit ɗii ko ɗii zemvit awet di pak məs aweli, aɗi marava viyin ɓa. 
ROM.11.30	Nokum kəpprəmən ma Maŋgəlva lahəŋ ɓa, də as pak kakaŋ na kərəhaŋgək ula sasah nani, vi Yahudiyenɗe aɓoŋgoŋguk dapprəm mani. 
ROM.11.31	Vaski net bo kakaŋka dəpprəmən ma Maŋgəlva vi awəl saha akokum ɓa. Amma agəɗ vasna vi ndəɗaŋ bo dərəhaŋ gən ula sasah nani. 
ROM.11.32	Maŋgəlva akpaŋgetik ɗii pak apprəmən man ɓa, vi kawla səsehti.
ROM.11.33	Kay! Arya na Maŋgəlva diiɗayi sawɓa. Maɗulani də wəsən nani, kawsəni ɓa. Naway dədawɓap wəboton wəɗum nan di? Naway dədawsən tive nan di? 
ROM.11.34	Ɗerewel amna:
ROM.11.34	Naway dəsən wəɗum na Ɗəfdaya di?
ROM.11.34	Naway məs adawtawan wənnan dəndən di?
ROM.11.35	Naway dədawɓap wəpsən zəga dabəŋ vi
ROM.11.35	dəmndan gən əfaɗ sən di?
ROM.11.36	Maŋgəlva azəməɗək zəga pakə, səzani zəga pak
ROM.11.36	ade azani adaw milyoŋ pakə bo.
ROM.11.36	Gakdak pak na Maŋgəlvayi ha faɗə.
ROM.11.36	Amin!
ROM.12.1	Milmiŋgiɗwa, Maŋgəlva arban səmək ula saha nan akam diiɗa. Vi wənnəski, ndəni məkomokum məpsən ki zukum sən Maŋgəlva də wəgəɗ sən wəza. Aski wəpsən zəga an nenek zəni. 
ROM.12.2	Kədasbanən wəsuwa vanet ɗii na duniya ɓa, amma məppan Maŋgəlva də kpaŋgan makrokum də wəkpaŋgan maɗulokum. Asna wakəsənən wəŋgla na Maŋgəlva, wakəsənən zəga an mogoni.
ROM.12.3	Vi wənna zəga məs Maŋgəlva avay də mogon nani, ndəni nədawnah sukum pakə: Kəda ɗumoŋ aka gakdak na zukum dayki zukum ha dayki an dəslə sukum ɓa, amma ko naway dula ki zən va an dəslə aza wətaf nan məs Maŋgəlva apsəni. 
ROM.12.4	Mula va zə ɗəf ɗa: Tay də məlma zən diiɗa, ko awandi pak tay də wəza nani, amma gəba zən na takayi. 
ROM.12.5	Vaski nam tama'e: Mənam pak məkpaŋgək gəɓa zəm taka vi wəsap nam də Krestu, ndəni məda baah sən zəmə va milmiŋgiɗ zə ɗəf ada baahaŋ sənən ziti. 
ROM.12.6	Maŋgəlva avəl səmək də tive temtemi, vi məgəɗ gən wəza dəndən gap va wətaf namə. Ɗəffan dərah dəsan gən məpel wənna Maŋgəlva, say dəpel gən an Maŋgəlva anah sən kaaka'ə. 
ROM.12.7	Ɗəffan məpsən dəsan gən məzə baah sit ɗii mədakti, say dəbaah sit gəni. Ɗəffan məpsən dərban gən zəga sit ɗii na Maŋgəlva, say dərban sit gəni. 
ROM.12.8	Ɗəffan məpsən dəsəɓ siti gin ɗiiyi, say dəsəɓ siti. Ɗəffan dəŋgəl uɗakan arya nan dit ɗii meɓɓeti, say duɗakan gən də makran taka. Ɗəffan dərah dəsan gən daya, say dəzi gən zən aza wəza nani. Ɗəf məzə baah sit ɗii adəv bonoy, say dəɗɗa də zən neki.
ROM.12.9	Əŋgla nokum dəsan mogoni, məza də matakataka ɓa. Məzel wənna mambray pay pakə, məɗɗa mogon nokum pay pakə. 
ROM.12.10	Məŋglu zukum, vi məlma kənanaŋ adəv wətaf nokum məs kətafən Krestu, məɓe sən zukum. 
ROM.12.11	Kədasoŋ mətampəlɗe ɓa, məgəɗ wəza, məgəɗ wəza sən Ɗəfdaya də makrokum taka. 
ROM.12.12	Məneken zukum də zəga məs kədawgaŋ, məɓəs bonoy, məsok zukum əzuli pay pakə. 
ROM.12.13	Məbaah sit milmiŋgiɗkum də arya nokum azani, mətef melekeɗ eŋgil annokum da lewlewi.
ROM.12.14	Məkaman Maŋgəlva dəɗɗa gən zəzay aket ɗii məzu kayanən mokum, məssohoni dəgəɗ sit gən zəzaya, məssohoni adawray git ɓa. 
ROM.12.15	Məneken zukum dit ɗii məs zit neki, məhəmə dit ɗii məzu həmaŋ. 
ROM.12.16	Məsoŋ də wəsler awalaŋ zukum, kədaw kayaŋ gakdak aweleŋgit ɗii nokum ɓa. Ɗəɗaah mətaf wəza an məs tay də gakdak ɓa, kədaw ɗiyən ki zukum na va kəsənənək zəga pakə ɓa.
ROM.12.17	An ɗəf agəɗ sukumək mambraya, kədamndagan sənən də mambray ɓa. Məkay tive ka kəɗɗaŋ gən wəza mogon azet ɗii pakə. 
ROM.12.18	Məsok zukum va kəda ɓapən pakə ni, vi kəsoŋ gən zam dit ɗii pakə. 
ROM.12.19	Bayneŋgiɗwa, an ɗəf agəɗ sukumək mambraya, kədamndagan sənən də mambray ɓa, amma məppan əda gədəv na Maŋgəlva akani, vi ɗerewel anahək na: Əntə məmpəl ki piɗe na mambraya, naw wanətaw kita aketi. Vaski Ɗəfdaya anahə. 
ROM.12.20	Məɗɗa an ɗerewel na Maŋgəlva anah sukum naɗɗa: An may tayəda məzuzelko apsən waya dəzəmə, an meme tahəŋ wədanəni, apsən iŋkile dəsə. Də wəɗɗa vaski kədaw zi sənən willarani. 
ROM.12.21	Kədapanən mambray dəday gən kikum ɓa, amma məday kiyən də wəɗɗa mogoni.
ROM.13.1	Ko naway pak dəpprəm met məlĩyeŋge na dəlva. Ɗəf tay nawsan məlĩ ɓa, say an Maŋgəlva dəɗiya. Ɗii məs dəsoŋ məlĩyeŋge na dələv pakə, Maŋgəlva dəɗiye. 
ROM.13.2	Ko naway dəɓoŋ aket məlĩyeŋge, ki dawka na Maŋgəlva azlahə, kita na Maŋgəlva akay aka zəni. 
ROM.13.3	Ɗəf məgəɗ mogon pak aw geslne sit məlĩyeŋge ɓa, say ɗəf məgəɗ mambray dəda geslne siti. An mokum tayaka geslne sən məlĩ ɓana, məgəɗ wəza mogoni, asna waɗi kikum vi wəza mogon nokum. 
ROM.13.4	Vi məlĩ van na wəza na Maŋgəlva adaɗɗa, vi kabaah sukum də wəɗɗa wəza mogoni. Amma an kəɗɗaŋgək mambraya, dewle nokum wakəgeslne'eŋ sənəni. Vi tay də sembe nawtaw kita akokum, Maŋgəlva aɗiyək dəgrakan gən wəda gədəv nan aket ɗii məɗɗaŋ mambraya. 
ROM.13.5	Vi wənneski dewle say məpprəm mani, vi wəda gədəv na Maŋgəlvayi kaaka ɓa, amma vi wəɗum na makrokum dəɗi sukum wənnan vaska.
ROM.13.6	Vi vaski məfaɗ zomorgol. Vi wəza net ɗii gugiriɗ adaɗɗaŋgəŋka, tahəŋ wəɗɗanən vi Maŋgəlva'a. 
ROM.13.7	Məfaɗ zəga məs dəslə nawfaɗ sit məlĩyeŋge, məfaɗ zomorgol, an məs ɗii gugiriɗ na dələv anah sukumən napsit pak məpsiti. Məgakdeketi, vi agapaŋgək nawrah gakdak vaska.
ROM.13.8	An ɗəf apsukuk dəmən kədaw sok dəndən ha faɗ ɓa, aŋki dawka, məŋglu zukum. Ko naway dəŋglu meggeni, aski kan asbanək dawka də goŋga. 
ROM.13.9	Kisininik dawkeɗi: Kədaɗɗa mana'a ɓa, kədawbay gəbay ɓa, kədaw hal ɓa, kədaw sim zəga ɓa. Eski, dit dawkeɗ meɓɓet pak adəv dawka takayi akkalaŋ pakə. Ndəni əŋglu meggok va kəŋglu zuko. 
ROM.13.10	Ɗəf məs dəŋglu meggeni, aɗum na mbrayen aka meggen ɓa. Vi vaski ɗəf məs dəŋglu meggeni, asbanək dawka pakə.
ROM.13.11	Məɗɗa vaska, vi kəsənənka pay nan agəɗək kan kakaŋka, məfɗaah səket sin nokum. Pay na koh nokum go'oy sawɓa, ha dayki an kətəŋgaŋ lahəŋ wətaf Ɗəfdaya. 
ROM.13.12	Dəfəɗ atirik sawɓa, go'oy aza wədaŋga, vi vaski say məppan wəza məs kədaɗɗaŋ ara guzliyəŋka, məgəm səm zəga annara təki babara ndəni zəga naw gay namə, məgay gən də guzliyo, məday gən kini. 
ROM.13.13	Say məgəɗ səm wəza məs dəslə azamə, vi ɗii na kapay mənani, məga səm zəm səza wəsmay mbrayen də wəbay na mbazla, də wəɗɗa polkoyo, də ɗarɗarə, də zəga mbrayen pakə, məppan səm wəgaya də kotoroku. 
ROM.13.14	Amma mugul zeŋgille meleketen məs kərəhaŋ də Zezu Krestu Ɗəfdaya, kədapanən zukum sən əŋgla na zukum, dəday gən kikum ɓa.
ROM.14.1	Ɗəffan tay də wətaf nan də sembe ɓa, mərma awaloŋkum, amma kədaw zelenən wəɗum nan ɓa. 
ROM.14.2	Kuzuŋ ɗəf maɓɓan wətaf nan apsənək tive nawzəm zev zəga pakə. Amma ɗəffan məs wətaf nan tay də sembe ɓa, tayazəm teɓ gaslamba kaaka'ə. 
ROM.14.3	Məzu zəm zev zəga pak adaw zelen məzu zəm teɓ gaslamba kaaka ɓa'a, məzu zəm gaslamba kaaka bo adaw zelen ɗəf aŋ ɓa, vi sulegit pak Maŋgəlva atafike. 
ROM.14.4	Ya naway nawtaw kita aka məgəɗ wəza na ɗəf maɓɓan di? Say daya nan kaaka dədawnah na mogoni walla tay mogon ɓa. Gesiŋ waziw ɓəlɓələ. Vi Ɗəfdaya tay də sembe narma vani.
ROM.14.5	Ɗəf maɓɓan tay ɗum na, pay vanaŋka, ndən dayki payas də gakdaka ɗəf maɓɓan tay ɗum na, pay pak daka dakayi. Ko naway dərma zən də wəsən nani dəsbani. 
ROM.14.6	An ɗəf maɓɓan aɗiyək ki pay maɓɓan dayki pay maɓɓanəska, adaɗɗa vasna kaw gakdakan Ɗəfdayayi, ɗəf məzəm zev zəga pak kaw gakdakan Ɗəfdayayi aŋgələ. Tayəɗɗa soko sən Maŋgəlva vi waya. Vaski bo də ɗəf məs awzəm zəv zəga pak ɓa, tay wəgakdakan Ɗəfdaya, tayəɗɗa soko sən Maŋgəlva vi waya.
ROM.14.7	Ɗəf tay ko taka məs dəsan madaran sən kiyən ɓa, ɗəf tay dədamta sən kiyən ɓa'a. 
ROM.14.8	An mənam tat madaramə, vi kaw gakdakan Ɗəfdaya məsam madaramə. An məmtək bo, vi kaw gakdakan Ɗəfdaya məmtə. Nan mənani, ko an madaram mənani, ko an məmtəka. 
ROM.14.9	Krestu amtəka, asilik səkəti əmta madarani, vi kawsan Ɗəfdaya net ɗii məmtiti dit ɗii maderet pakə.
ROM.14.10	Ya nok na vimi kədawtaw kita aka məlmuk di? Vimi dədawzelen di? Mənam pak aməmbat aba Maŋgəlva vi dətaw gən kita akamə. 
ROM.14.11	Vi Ɗerewel na Maŋgəlva anahək na:
ROM.14.11	Gesiŋ nulek ɗii pak tahəŋ wəkdukun matakperet abawa,
ROM.14.11	ko naway wanah də wəlan dayadaya na əntə Maŋgəlva.
ROM.14.11	Vaski Ɗəfdaya anahə.
ROM.14.12	Pay nani, ko naway wazlan sən Maŋgəlva də wənah an agəɗ sən kiyən.
ROM.14.13	Ya say məppan səm wənna taw kita aka zəmə. Say məsok səm zəm medaɗɗa zəga an nawtoŋ gən məlməm adəv mambray ɓa. 
ROM.14.14	Də wəsap məs məsap də Zezu Krestu Ɗəfdaya, nəsənək lewlewi, zəga tay mbrayen sən kiyən ɓa, say an ɗəf awlak va mbrayen, asna zəga nan wasan mbrayen azani. 
ROM.14.15	An kuguluk məlmuk adəv wəɗumo, vi wənna way məs kədaw zəma, asna nok kəsban əŋgla ɓa. Kədapan way məs kədaw zəməŋ dəzan gən məlmuk məs Krestu amtə vinəŋ ɓa. 
ROM.14.16	Ɗəf adawpel mbrayen aka zəga məs mədawla mogonəŋ ɓa. 
ROM.14.17	Wən na məlĩ na Maŋgəlva na, wənnan tay də wənna zəga nawzəma də zəga naw saa ɓa, amma nan say wəsuwa də goŋga gəm wəsuwa də təstəssə də Maŋgəlva də zamə də wəsuwa neki, məs Əmpəs Salala apsəni. 
ROM.14.18	Ɗəf məs dəgəɗ sən wəza sən Krestu də tive nani, wanek zə Maŋgəlva də zit ɗii pakə.
ROM.14.19	Vi vaski məsok səm zəmə məsam gən zamə, məbaah səm sən zəmə. 
ROM.14.20	Kədawray gənən wəza na Maŋgəlva vi wənna way ɓa. Way pak mogoni, amma ɗəf adaɗɗa kuzuŋ aka way nan ɓa, an agəɗək na asna way nan waray gəni. 
ROM.14.21	An vaski na ɗəɗaah kədaw zəmaŋ slu ɓa, kədaw saaŋ mbazla ɓa, kədaɗɗaŋ zev zəga maɓɓan nasbər gən məlmukum maɓɓan adəv mambray ɓa. 
ROM.14.22	Mərma an məs kətafaŋ aka wənnəska, aka walaŋ zukum də Maŋgəlva. Mogoni aza ɗəf məs maɗulan aziwi, an wəɗum na makran də hayan ɓa. 
ROM.14.23	Amma an ɗəf agəɗək kuzuŋ aka way nani Maŋgəlva wataw kita akani, vi maɗulan də ziw aka wətaf nan ɓa. An ɗəf dəɗɗa zəga nan də wətaf ɓa wakpaŋ mambray azani.
ROM.15.1	Mənam məs də sembe aza wətafəŋka, say məbaah səm sit ɗii məs tahəŋ də sembe ɓa. Mədaɗɗa ananneken zəm ɓa. 
ROM.15.2	Ko naway say dəgəɗ an məs nanneken zə meggeni. An vaski kan dədawɓay git ɗii pak adəv wətafa. 
ROM.15.3	Vi Krestu dəkayan zəga nanneken zən ɓa. Kəsənənək an məverin: Wəra net ɗii məzu rokun akpaŋgək akawa. 
ROM.15.4	An məs məverin adəv ɗerewel məsvani, məverin na vi karban səm wənnani, vi məyagan gən wəɓəsən, makram bo də ziw gini. Vaski an məs mədaw ga wənnan dəsan gən də sembe. 
ROM.15.5	Maŋgəlva məs dədapsən sembe naw ɓəsən də wəziw gən makra, kəsoŋ gən nek awalaŋ zukum də maɗula taka də wəgəm təl Krestu. 
ROM.15.6	Vaskana məgakdakan Maŋgəlva, Affən Ɗəfdaya nam Zezu Krestu, də makra taka, də ma ɗəf taka.
ROM.15.7	Va Krestu atafkum, say mətaf zukum tam vaska, vi kə gakdakanən gən Maŋgəlva. 
ROM.15.8	Nəpsukum na: Krestu adek wəkpaŋ ɗəf na wəza net Yahudiyenɗe, vi kaknah wən məs Maŋgəlva aynan sit məgilmə, vi karban an məs Maŋgəlva anah na, goŋgayi. 
ROM.15.9	Ade na, vi ɗii məs Yahudiyenɗeŋ ɓa dərəhaŋ gən wəgakdakan Maŋgəlva, vi mogon nan məs agəɗə, va ɗerewel məsvan anah na:
ROM.15.9	Vi vaski wanəgəɗ suk usoko aweleŋgit
ROM.15.9	ɗii məs Yahudiyenɗeŋ ɓa.
ROM.15.9	Wanəya gəlya naw gakdakan iya noko.
ROM.15.10	Yaŋ anah əmpa:
ROM.15.10	Ɗii məs Yahudiyenɗeŋ ɓa, məneken zukum dit ɗii na Maŋgəlva məs aweli!
ROM.15.11	Əmpa bo:
ROM.15.11	Munokum ɗii məza Yahudiyenɗeŋ ɓa, məgakdakan Ɗəfdaya,
ROM.15.11	munokum ɗii pakə məgakdakani.
ROM.15.12	Ezay bo anahək na: Ɗəf tay nazzan səza əlfa na Yessa, ndəni nawzəm məlĩ aket ɗii məza Yahudiyenɗeŋ ɓa, wapanən maɗulet pak aka wəgani.
ROM.15.13	Maŋgəlva Affən zəga məs kədawgaŋ, dəknah sukum makrokum də wəneke də zam an təstəssə, də wətaf məs kərəhaŋ dəndən, vi kəsoŋ gən guromɗe aza zəga məs kədawgaŋ də sembe na Əmpəs Salala.
ROM.15.14	Milmiŋgiɗwa in sən kiyu nəsənək lewlewi, kəbaŋgək də zəga mogon diiɗa, daga zəga naw sən pak kəbaŋgək kpe'ə, wakəɓapən wəsəɓ sən zukum bo. 
ROM.15.15	Amma nəver sukumək letər nawəs vaska vi ka ɗumon sukum mogon məs Maŋgəlva avayə, 
ROM.15.16	ka nəsaw gən məgəɗ wəza na Zezu Krestu viyit ɗii məza Yahudiyenɗeŋ ɓa. Nəkpaŋgək məgəɗ wəza na Labara Nenek na Maŋgəlva. Vi ɗii məza Yahudiyenɗeŋ ɓa dəsoŋ gən va zəga məpsən Maŋgəlva də məŋgənən hõnyu təstəs abani də Əmpəs Salala. 
ROM.15.17	Də wəsap məs nəsap də Zezu Krestu, wanəɓap wə gakdakan zu də wəza naw məs nəgəɗ sən Maŋgəlva. 
ROM.15.18	Vi nawa, nəɓap na wəpel ko midi ɓa, say an məs Krestu agəɗ amakrawa, vi nəye gin ɗii məs Yahudiyenɗeŋ ɓa, dəpprəmən gən ma Maŋgəlva də wəpel nani, də wəza nani. 
ROM.15.19	De sembe na sokene də wəza nagət akani, də sembe na Əmpəs Salala. Nətəŋ wərban Labara Nenek na Krestu daga sə Zerusalem ha tuwəɗ kiyən ha gap Illiriya. 
ROM.15.20	Wəɗum naw na, nəŋgəl wərban Labara Nenek atəki məs ɗii dəpprəmən ɗaah wənna Zezu ɓa, vi maw tayaka wərban aka gabban məs ɗəf aɗi ɓa. 
ROM.15.21	Amma va an məverin adəv ɗerewel məsvan anah na:
ROM.15.21	Ɗii məs məpel siti ɗaah wənnan ɓa, wawlanəni,
ROM.15.21	ɗii məs dəpprəmən ɗaah wənnan ɓa, wapprəməni.
ROM.15.22	Wən naŋka, ndəni məzu taku təl ɓəɓɓay dawmbat anokumda. 
ROM.15.23	Amma kakaŋ na, nəgrakək wəza naw səka dəlvəŋka, wəsva ɓəɓɓayi nədaŋgla wədawlukum. 
ROM.15.24	Kakaŋ na, əntatə ɗum nawmbat aka dələv na Espay, nəsənək na wa nəmzla anokumda kawlukum dawtoŋgo. Wanəneken zu də munokum gap pay suɗike, asna kəlhãwən gən kan adaka. 
ROM.15.25	Amma kakaŋ na, əntatə mbat a Zerusalem kaɗɗa wəza viyit ɗii na Maŋgəlva nadaka. 
ROM.15.26	Vi ɗii na Maŋgəlva məs grekɗe na Makedoniya də Akaya akkalaŋgək zəga kaw slənsit ɗii na Maŋgəlva na Zerusalem. 
ROM.15.27	Aɗumoŋgək aka wənnan kaɗɗan də mekret taka wənnan taya zet va dewle na baah sit ɗii məsaheŋɗe də zəga, vi ɗii na Maŋgəlva Yahudiyenɗe na Zerusalem awɗakanənək zəga mogon net na Əmpəsa dit ɗii məs Yahudiyenɗeŋ ɓa, ndəni tam bo ɗii na Maŋgəlva məs Yahudiyenɗeŋ ɓa, adaw ɗakanən zəga na gəɓa zə ɗəf tam dit Yahudiyenɗe. 
ROM.15.28	Pay nəgrak wənnəska, wanəpsit zəga məs kəkkalaŋ, wanəmbat a Espay wanətoŋ kla nokumda an nadawa. 
ROM.15.29	Nəsənka an nadaw anokumda, wanəmbat məknahu də zəzay na Krestu.
ROM.15.30	Amma munokum milmiŋgiɗwa, əntatə kamokum də iyana Ɗəfdaya nam Zezu Krestu gəm də əŋgla məs Əmpəs adapsukum, məsok zukum də ina məzuli sən Maŋgəlva viwa. 
ROM.15.31	Vi nəkoh gən səvet ɗii məs dəsənən Maŋgəlva ɓa sə Zude, gəm vi zəga məs nədawka sit ɗii na Maŋgəlva a Zerusalem dətafnən gən də zit neki. 
ROM.15.32	An Maŋgəlva aŋgələk na, wanəgap awaloŋkum də zu neki, wanərah wəfet awaloŋkum. 
ROM.15.33	Maŋgəlva məzapsən zam sən ɗəffa, dəsan də munokum pakə. Amin.
ROM.16.1	Intatə komokum vi wənnəŋka, mətafət Fabet məlməmtə, məgəɗ wəza net kretiyenɗe a Keŋkeriya tə. 
ROM.16.2	Mətafət anokumda mogoni də iyana Ɗəfdaya, va ɗii na Maŋgəlva adaɗɗaŋ, məbaah sət də zəga məs təŋgəl avokum pakə, vi təbaah sitik ɗii diiɗa, naw bo təbaah suwəka.
ROM.16.3	Məsɗat Piriskilla də Akilas, məɗɗaŋ wəza na Zezu Krestu də ina. 
ROM.16.4	Net apanənək zeŋgillet pak vi kawkoh guwa. Əntə katərgu nədaw gəɗ sit soko kaaka ɓa, amma kretiyenɗe net grekɗe pak tahəŋ wəɗɗaŋ sitin soko. 
ROM.16.5	Məsɗet kretiyenɗe məzəkkalaŋ eŋgil anetda.
ROM.16.5	Məsɗan Epaynetus məs dətaf Krestu aka dələv na Asiya dabəŋ. 
ROM.16.6	Məsɗat Mari ndət təgəɗ wəza diiɗa vikum. 
ROM.16.7	Məsɗan Andaronikus də Zunas, əlfiŋgiɗwəŋ, a daŋgayəŋ də ina. Də gakdakəŋ aweleŋgit ɗii məpelen Labara Neneke, ndəɗaŋ dətafən Krestu dabəŋ kiwa.
ROM.16.8	Məsɗan Ampiliyatus baynaw na makraw adəv wənna Ɗəfdaya. 
ROM.16.9	Məsɗan Urbanus, məgəɗ wəza na Krestu də mənamə, gəm Istakis baynaw na makrawa. 
ROM.16.10	Məsɗan Apelles, ɗəf təstəs də wənna Krestu, məsɗet ɗii neŋgil ana Aristobulus da. 
ROM.16.11	Məsɗan əlfu Herodiyon. Məsɗet ɗii neŋgil ana Narkissus da, məs dətafən Krestu.
ROM.16.12	Məsɗat Tarifayna dət Tarifusu, milmiŋgiɗəm məɗɗaŋ wəza na Ɗəfdaya. Məsɗat Perris, məlməmə akən məs məŋgələ məgəɗ sən wəza diiɗa sən Ɗəfdaya. 
ROM.16.13	Məsɗan Rufus, məs məwelin vi wəza na Ɗəfdaya, gəm mani, naw bo əmmatə. 
ROM.16.14	Məsɗan Asiŋkiritus, də Felegon, də Hermes, də Patrobas gəm Hermas, dit milmiŋgiɗəm məs dəda soŋ dənɗaŋ. 
ROM.16.15	Məsɗan Filologus, də Zuliya, də Neriyus, dət məlməni, gəm Olimpas, dit ɗii na Maŋgəlva pak məs dəda soŋ dənɗaŋ.
ROM.16.16	Məsɗan Zukum də wəsɗa na məlma net kretiyenɗe. Kretiyenɗe na Krestu pak asɗokumənka.
ROM.16.17	Amma əntatə kamokum milmiŋgiɗwa, məzi zukum azet ɗii məziweŋ aka wən nawɗeket ɗiiyi naw zet ɗii məs dətafaŋ, məzu zelin zəga məs kəyaganən kəsənaŋ. Məsla zukum səzet ɗii net faraɗa. 
ROM.16.18	Vi zemvit ɗiiyen veski, aɗɗaŋ na wəza sən Ɗəfdaya nam Krestu ɓa. Amma net say wənna gədiviti də wəpel namet neneke, tahəŋ wəzanən əmpəs net ɗii məs dəsənaŋ zəga diiɗa ɓa, də meŋ nemet nenekɗe.
ROM.16.19	Munokum məs kədapprəmən ma Ɗəfdayaŋka, ɗii namba dələv pak apprəmənək wənnani. Ndəni nəda neken zu də wənnani, amma nəŋgəl na, kəsoŋ gən məsənaŋ tive naɗɗa zəga mogoni, mətip horokum səza mambraya. 
ROM.16.20	Maŋgəlva, məzapsən zam sən ɗəffa, wandapan Satan amba tulkum go'u. Ɗəfdaya nam Zezu Krestu dəɗɗa sukum mbəlembəle nan akokum pakə.
ROM.16.21	Timote, məgəɗ wəza də ina asɗokumko, gəm Lukiyus gəm Zason daga Sosipatrus, əlfiŋgiɗwa asɗokumənka.
ROM.16.22	In Tertiyus, məver letərəŋka nəsɗokumək də iya na Ɗəfdaya.
ROM.16.23	Məs gəlaw Gayus, məs kretiyenɗe adakkalaŋ eŋgil annanda asɗokumko. Erastus mərəm deleɗ net ɗii na walaŋ gəla na Korintus asɗokumko, gəm Kawartus məlməmə asɗokumko.
ROM.16.24	[Ɗəfdaya nam Zezu Krestu dəpsukum mbəlembəle nani. Amin!]
ROM.16.25	Məgəɗ səm soko sən Maŋgəlva, ndəni də sembe naw ɗikum də sembe aza wətaf nokum, va an Labara Nenek məs nəpel sukum, wən məs nərban aka Zezu Krestu wəŋka, ndəni va an məsənə məs mərah Maŋgəlva aɗamani. Wənnəska məɗamani daga farfar laŋka. 
ROM.16.26	Amma kakaŋ na, wən məɗama nak arbanək zən appaka də ɗerewel net məs kleŋɗe: Va dawka məs Maŋgəlva aɗi ha faɗə, apelik wənnan viyit ɗii namba dələv pak dəsənən gən wənnani, dətafən gəni, dəpprəmən gən mani.
ROM.16.27	Məgəɗ səm soko sən Maŋgəlva də iya na Zezu Krestu, ndəni dəsən zəga katər gəni, ha faɗ faɗə. Amin!
1CO.1.1	Əntə Pol məs Maŋgəlva ayə də əŋgla nan nəsaw gən masləŋ na Zezu Krestu də Sostenes məlməmə. 
1CO.1.2	Məslənək letər nan azet ɗii na Maŋgəlva a Korintus, məsɗetik ɗii na Maŋgəlva nadak pakə ɗiiyen salala* də Krestu, azet ɗiiyen məyet dəsoŋ gən salala, ɗii na Maŋgəlva də wəsap də Zezu Krestu, azet ɗiiyen məzuyanən iya na Daya nam Zezu Krestu, Ɗəfdaya namə gəm neti.
1CO.1.3	Kəta Afəm Maŋgəlva gəm Daya nam Zezu Krestu dəpsukumən mbəlembəle də wəsuwa zamə.
1CO.1.4	Intatə gəɗ sən soko sən Maŋgəlva naw vi wən nokum, vi mbəlembəle an apsukum də Zezu Krestu. 
1CO.1.5	Də Zezu Krestuwi kərəhaŋ zəga pakə, də wəpel nani, də wəsən zəga nokum adanzləran abe abe, 
1CO.1.6	va saydawa na Krestu asan də sembe awalaŋkum. 
1CO.1.7	Əvəl na Maŋgəlva adambər sukum ɓa, munokum məzu ganən pay naziya na Ɗəfdaya nam Zezu Krestu wəŋ ɓa. 
1CO.1.8	Ndəni naw ziw gukum ha gap wəgrak nani, vi adawpeleŋ mbrayen akokum pay naziya na Ɗəfdaya nam Zezu Krestu ɓa. 
1CO.1.9	Maŋgəlva məs dəyukum ka kəsoŋ gən də Wətən Zezu Krestu Ɗəfdaya namə, də goŋgayi aza an adawpel pakə.
1CO.1.10	Milmiŋgiɗwa, əntatə komokum də iya na Ɗəfdaya nam Zezu Krestu, wən nokum dəsan taka, mokum taka kədaw gayaŋ ɓa, amma məsler mokum taka, də kuket nokum pak dəsan taka. 
1CO.1.11	Milmiŋgiɗwa, nəpprəmək səmet ɗii neŋgil ana Kolowe da, məlməm akən guluk tənah suwək na əgay tay awalaŋkum. 
1CO.1.12	Nənah vasna, vi ko naway suwalaŋkum pak tay nah na, naw na Pol nani, ɗəf maɓɓan tamə naw na Apollos nani, ɗəf maɓɓan tamə naw na Piyer nani, ɗəffaŋ tamə naw na Krestu nani. 
1CO.1.13	Azokum na Krestu awɗakək ɓəɓɓay vas sa? Walla Polli dəmtə aka wəlaŋga məzliwrihe vikum sa? Də iya na Pol kərəhaŋ baptem sa?
1CO.1.14	Intatə gəɗ sən soko sən Maŋgəlva vi nəgəɗ sən baptem sən ɗəf ko taka səmbokum ɓa, say sən Krispus də Gayus. 
1CO.1.15	Vi ɗəf sə walaŋkum adawnah na arahək baptem də iya nawa ɓa. 
1CO.1.16	Yo gəm nəgəɗ sənək baptem sit ɗii neŋgil ana Estefanas da, dabərki aska, nəsənna nəgəɗ sənək baptem sən ɗəffa ɓa. 
1CO.1.17	Vi Krestu dəslənəw wəɗɗa baptem aket ɗii ɓa. Naw aslənəw na, nərban gən alabara neneke, nərban gən bo məza də əsən na gəɓa zə ɗəf ɓa, vi əmta na Krestu aka wəlaŋga məzliwrihe adawsan zəga ɗar ɓa.
1CO.1.18	Wərban wənnamta na Zezu Krestu aka wəlaŋga məzliwrihe, wənnan tay va dərwa azet ɗiiyen məsənaŋ zəga, amma azam mənam naka tive nawkoh na, ndəni sembe na Maŋgəlva. 
1CO.1.19	Va məverin laŋka:
1CO.1.19	Wanəzan wəsən net məsənaŋ zəga,
1CO.1.19	wanəkpaŋgan zəga nawsən net zəga ɗarə.
1CO.1.20	Ngay ɗəf məsən zəga di? Ngay ɗəf dəsən gabba ɗerewel na ma henziŋ di? Ngay məbayma na duniya di? Maŋgəlva tayula wəsən na duniya va zəga na dərwa.
1CO.1.21	Maŋgəlva məs dəsən zəga pakə, apsitik tive sit ɗii dəsənnən gən dəveti, amma dəŋgəmaŋ wəɗɗan vas ɓa, aɓoŋgoŋguk daw sənni. Vaski Maŋgəlva aŋgəl əkoh git ɗiiyen dətafaŋ də tive na dərwa an məs mədarbani. Va wənah na də labara namta aka wəlaŋga məzliwrihe, ko naway dətafa wakohu. 
1CO.1.22	Yahudiyenɗe assohoŋgək sokene vi kawsən wən nan na gesiŋgi sa, grekɗe tamə, akayaŋgək wəsən an kupkpumo. 
1CO.1.23	Amma nam na mənam tatə nah wənna Krestu məkpa'ən aka wəlaŋga məzliwrihe, wənnan na mgbay git Yahudiyenɗeyi, ɗiiyen məza Yahudiyenɗeŋ ɓa tamə, azet na va wənna dərway. 
1CO.1.24	Amma azet ɗiiyen məs Maŋgəlva ayə, ko Yahudiyenɗe, ko ɗii məza Yahudiyenɗeŋ ɓa, asənənək na Zezu Krestuwi sembe na Maŋgəlva də wəsən nani. 
1CO.1.25	Vi an məs Maŋgəlva adaɗɗa tay va zəga na dərwa amma adayək ki wəsən net ɗiiyi ədak na Maŋgəlva adayək ki sembe net ɗiiyi.
1CO.1.26	Mula milmiŋgiɗwa, gala Maŋgəlva ayukum na mbarmbar kənanaŋ di? Ama heret ɗii na duniya na, məsənaŋ zəga tahəŋ diiɗa ɓa, ɗii də sembe tahəŋ diiɗa ɓa, ɗii tektek bo tahəŋ diiɗa awalaŋkum ɓa. 
1CO.1.27	Amma Maŋgəlva awelik an məs duniya adawla va dərwa, vi karbi sit wil sit məsənaŋ zəga. Awelik an duniya adawla mədakən vi karbi sit wil sit məs sembeɗi. 
1CO.1.28	Maŋgəlva awelik an duniya adawla va zəga ɗarə, an nawzeleni an adawla mekeleŋ ɗar arani, vi kawzan an duniya adawla va zəga tekteki. 
1CO.1.29	Vi ɗəf adaw gakdakan zən aba Maŋgəlva ɓa. 
1CO.1.30	Maŋgəlva asapokumək aza Zezu Krestu, aɗɗak Zezu Krestu ka əsən namə. De Zezu Krestuwi məkpaŋ ɗii təstəs aba Maŋgəlva, akəmək ka mə sam gən ɗii na Maŋgəlva, vi amamək səma əmta. 
1CO.1.31	Va məverin: Ɗəf an dəŋgəl əgakdakan zəni, də gakdakan vi an məs Krestu agəɗə.
1CO.2.1	Milmiŋgiɗwa, gala ndaw anokumda na, nənah sukum wən maɓɓan ɓa, say goŋga na Maŋgəlva məs də ɗamə, nəpel sukum də wən tattuwãh ɓa, walla də əpel nawsən zəga ɓa. 
1CO.2.2	Vi ənziya naw nəsaw anokumda na, nəŋgəl əsən zəga mbərən awalaŋkum ɓa, say Zezu Krestu an məkpa'ən aka wəlaŋga. 
1CO.2.3	Nədek azokum va mədaku də ikker vi geslne diiɗa. 
1CO.2.4	Əpel nawa də zega an nərbə, tay va na ɗəf məzu mbəɗan ɗəf ɓa, amma də sembe na Əmpəs na Maŋgəlvayi nədarban wənnani. 
1CO.2.5	Vi ətaf nokum adawziw aka əsən net ɗii ɓa, amma dəziw gən də sembe na Maŋgəlva.
1CO.2.6	Intatərban zəga sit ɗii na Maŋgəlva məs dəsoŋ ɗii gugiriɗ də Əmpəs na Maŋgəlva. Amma əsən nan na duniyaŋki ɓa, walla sembe net ɗii məzəmaŋ məlĩn məs məɗiyit ka dəzaŋ gənəŋki ɓa. 
1CO.2.7	Intatərban wən məɗama na Maŋgəlva an dəɗam ama heret ɗiiyi, Maŋgəlva azaɓan səmək ka dəsan gən gakdak nam dabəŋ ki əɗɗa dəlva fuŋ. 
1CO.2.8	Ko ɗəf taka səmbet ɗii gakdakɗe, tay dəsən sembe nan ɓa. Va asənənək na akpa'ən na Ɗəfdaya na gakdak na Maŋgəlva aka wəlaŋga məzliwrihe ɓa. 
1CO.2.9	Va ɗerewel anah na:
1CO.2.9	Zega məs hara ɗəf dula ɓa, məs sləma ɗəf dəpprəm ɓa,
1CO.2.9	ɗəf tay naɗum wənnan ɓa.
1CO.2.9	Maŋgəlva azaɓan sitik ɗiiyen dəŋgluwəni.
1CO.2.10	Amma səmi Maŋgəlva arban səm wən məɗamaŋka, də Əmpəs nani. Vi Əmpəs Salala* waɓap wəkayan gabba wəɗum na Maŋgəlva an hədək diiɗa, də an məs dəɗam pakə. 
1CO.2.11	Wən na makra ɗəf na, say əmpəs nani dəsən wənna makran katər gəni. Vaski bo say Əmpəs na Maŋgəlvayi dəsən wənna Maŋgəlva. 
1CO.2.12	Nam əmpəs nadəv dəlvəŋ mərah ɓa, amma əmpəs an dəde səza Maŋgəlva mərahə, vi məsən gən an Maŋgəlva apsəm pakə.
1CO.2.13	Wən məs nədawpeliŋka, əntatə pel an məs ɗii arbaŋ suwən ɓa, amma əntatə pel də an məs Əmpəs na Maŋgəlva arbani, vi kaw boton gabba goŋga na wən məs əmpəs apsit ɗii məs də Əmpəs na Maŋgəlva. 
1CO.2.14	Ɗəf an tay də Əmpəs na Maŋgəlva ɓa, aɓap na ətaf wən an gesiŋ məs Əmpəs na Maŋgəlva adarban ɓa. Aza ɗəf nan na zəga na dərway, aɓəsna əpprəm gabba wənnan ɓa, say Əmpəs na Maŋgəlva dədarban sən ɗəffa, dəpprəm gən gabbani. 
1CO.2.15	Amma ɗəffan də Əmpəs na Maŋgəlva, wagohon wənnan pakə, amma nan ɗəf tay naw ɓap wəgohon wən akan anan ɓa. 
1CO.2.16	Va məver wənnan na:
1CO.2.16	Naway dəsən əɗum na Ɗəfdaya di?
1CO.2.16	Naway naw ɓap əzaɓan wən sən Maŋgəlva di?
1CO.2.16	Amma namə, də wəɗum na Krestu mənani.
1CO.3.1	Milmiŋgiɗwa, nəpel sukum va ɗiiyen də Əmpəs na Maŋgəlva ɓa, nəpel sukumək va ɗii na duniya, va kirin memeɗeŋɗe kənanaŋ aza wətaf net ɗii na Krestu. 
1CO.3.2	Momvoyi nəpsukum məza zəga nawzəm kəkərtəh ɓa, vi kəɓlaŋ ɓa. Kəɓəsən na ɓa, ko kakaŋka kəɓəsən naɓa'a. 
1CO.3.3	Vi ədaw nokum tay va net ɗii na duniya. Adan kotorok də əgay taya waloŋkum, vasna kərbanənək zukum na, ɗii na duniya kənanaŋ ɓa sa? Yo ədaw nokum bo ana gəɓa zə ɗəf aŋgəlli. 
1CO.3.4	Vi ko naway suwalaŋkum tay nah na: Naw na Pol nani, ɗəf mbərən tamə, naw na Apollos nani. Vasna munokum tatəɗɗaŋ va net ɗii na duniya adaɗɗaŋ ɓa sa?
1CO.3.5	Naway Apollos di? Naway Pol di? Nam məɗɗaŋ wəza na Maŋgəlva mənan ɗarə, ɗii gugiriɗ mənan ɓa, ɗii məs nabaah sukum kəsoŋ gən məs məkpaŋgokum kəsoŋ gən ɗii məs dətafən Maŋgəlva mənani. Ko naway suwalaŋgəm pak tayəɗɗa wəza nan məs Ɗəfdaya apsən naɗɗa. 
1CO.3.6	Naw nəslgak zemve, Apollos azi sənək iŋkile, amma Maŋgəlvayi dədawgil gən zemve də əɓay gəni. 
1CO.3.7	Vaski bo, ɗəf məs dəslga, də ɗəf məs də zi sən iŋkile pak ɗarəŋ: Maŋgəlvayi day pakə, vi ndəni dədawgil gən zemve. 
1CO.3.8	Ɗəf məzəslgani, də ɗəf məzə zi sən iŋkile dakadakaŋ pakə. Maŋgəlva wapsit iya neti, ko naway wapsən va aza wəza nan agəɗə. 
1CO.3.9	Sula gəm pak ɗii məɗɗaŋ wəza na Maŋgəlva mənani, munokumtə guli na Maŋgəlva.
1CO.3.9	Də wən məkpaŋga maɓɓan bo: Munokumtə bo gəla na Maŋgəlva. 
1CO.3.10	Va mbəlembəle məs Maŋgəlva avayə, nəɗɗak wəza nan va mərkə gəla mogoni, nəɗiyək gabbani. Kakaŋ na ɗəf maɓɓani məzərkan akani. Amma say ko naway dəzi gən zən aza wərka nan va adarkani. 
1CO.3.11	Vi Maŋgəlva aɗiyək gabban səkay, ndəni Zezu Krestu, ɗəf tay naw ɓap wəɗi gabban nan maɓɓan ɓa. 
1CO.3.12	Ɗii meɓɓet na, tahəŋ wərkanən akan də təbəs na meleŋge, walla də təbəs net deleɗi, walla də gərəm na sləma, ɗii meɓɓet bo tahəŋ wərkanən akan dit wəleŋɗe, walla də marbaza walla dit kiste. 
1CO.3.13	Vaskana, ko naway pak wəza nan warban zən payan məs məɗiyən vi kita, vi payan dəpaska, offo warban wəza na ko naway pak va aɗɗa, offo wasla wəza net ɗii taka taka pak va asani. 
1CO.3.14	Ɗəffan dərka aka gabban mətəŋgən məs aw geslne sən offo ɓa, asna nan warah iya nani. 
1CO.3.15	Amma an offo azlak wəza na ɗəf nani, nan azək səmbra iya nani. Ndən sən kiyən na, wakohu, amma sahasaha adagaɗ ki offo appaka.
1CO.3.16	Munokumtə gəla metiŋ naw zuliya* sən Maŋgəlva, kəsənən na Əmpəs na Maŋgəlva taya makrokum ɓa sa? 
1CO.3.17	Ko naway dəray gən gəla metiŋ naw zuliya sən Maŋgəlva, Maŋgəlva wazan ɗəf nani. Vi gəla metiŋ na zuli sən Maŋgəlva Salalayi, munokumtə gəla metiŋ na zuli sən Maŋgəlva vani.
1CO.3.18	Ɗəf adazlaɓan zən ɓa, an ɗəf suwalaŋkum tayula zən va məsən zəga na duniya, say dəkpaŋ dərwa, vi dəsan gən məsən zəga. 
1CO.3.19	Vi wəsən zəga na duniya, zəga na dərway ara Maŋgəlva, Ɗerewel amna: Maŋgəlva tayərme məsənaŋ zəga na duniya də mazaɗ na kuket net tusso. 
1CO.3.20	Ɗerewel anahək əmpa na: Ɗəfdaya asənək əɗum net məsənaŋ zəga, əɗum nan awtər wəray ɓa. 
1CO.3.21	Vi vaski ɗəf adaw gakdaket ɗii də zəga məs ɗəf adaɗɗaŋ ɓa, vi zəga pak nokumi. 
1CO.3.22	Ya ko Pol, ko Apollos, walla Piyer, walla duniya, walla zeŋgille, walla əmta, də ənziya an kakaŋka də an nawmbat abe pak nokumi, 
1CO.3.23	amma nokum bo, na Krestu kənanaŋ, Krestu bo, na Maŋgəlvayi.
1CO.4.1	Say muləm va məɗɗaŋ wəza na Krestu, va ɗii məs Maŋgəlva apansit wən məɗama nan aveti. 
1CO.4.2	An məs ada sohoŋ ava ɗəf məs məppan sən wəza van na, aŋgəl dəsan gən də goŋga. 
1CO.4.3	Amma nawa, ɗəf tay nawtaw kita akaw suwalaŋkum ɓa, ko ɗəf maɓɓani, naw bo nətaw na kita aka zu ɓa'a. 
1CO.4.4	Vi naw bo makraw də nah su kita naw ɓa, vi in bo salala nan ɓa'a. Amma Ɗəfdayayi nataw kita akawa. 
1CO.4.5	Vi vaski kəda tawən kita aka ɗəf dabəŋ ki pay məɗiyən ɓa, məga Ɗəfdaya dəde gən paysa, warban an dəɗam ara guzli pak atəki babara, də wəgil gən wəɗum məɗama na mekret ɗiiyi. Asna Maŋgəlva wagakdakan ko nawa pak va aza wəza nan agəɗə.
1CO.4.6	Milmiŋgiɗwa, wən məs nədawnah pak nənah sənək Apollos də zək naw pakə, vi karban sukum zəga. Nəŋgəl na kulanən gən də ədaw namə, vi kəda toŋgoŋ ki an məverin ɓa, vi ɗəf suwalaŋkum ada gakdakan ɗəf maɓɓani, ndən mba gən ɗəf maɓɓan də wəzelen ɓa. 
1CO.4.7	Naway dəɗiyuk daykiyit ɗii di? Maŋgəlvayi dupsuk anna vok ɓa sa? Adan vaski na vimi kədakaɓ də zəga navok va kəmna Maŋgəlvayi dupsuk ɓaŋ di?
1CO.4.8	Kakaŋ na kərəhənək zəga məs kəŋglaŋ pakə. Kəkpaŋgaŋgək məs aryeɗi, kəkpaŋgaŋgək məlĩyeŋge məza də mənam ɓa, nəŋgəl bo kəsoŋ gən məlĩyeŋge gesiŋ vi nam zlaŋ məsam gən məlĩyeŋge də munokum. 
1CO.4.9	Ya naw in ula wənan na Maŋgəlva aɗimək ka masləŋɗe en bayma. Mənam tat va ɗii mətaw kita aket namta ama heret ɗii pakə. Mənam tat va zəga nawla net ɗii na duniya pak də azet maslayɗe də ama heret ɗii pakə. 
1CO.4.10	Məkpaŋgək dərweŋge vi wənna Krestu, amma nokum məsənaŋ zəga kənanaŋ də Krestu. Nam mədakəm mənani, amma nokum guromɗe kənanaŋ. Nam məzeləm mənani, amma nokum məgakdakokumi. 
1CO.4.11	Ha gap payan kakaŋka, mənam tatə zəm saha sən maya dit meme, lukut bo tayazam ɓa, ya argəmənka, gəla nam bo tay ɓa. 
1CO.4.12	Mənam tatəya də əɗɗa wəza sən kiyəm nawzəm namə, payan aramən zlaŋ mənam tatə pel wənnet mogoni, an tahəŋ ərmanən mamə, mənam tatə ɓəsən. 
1CO.4.13	Ko tahəŋ əpeleŋ mbrayen akam zlaŋ, nam mənam tatə zlan sit də wəlam neki, uləmən va təki məfaɗən, va pəlu nadəv dəlva va gadərgiya.
1CO.4.14	Nəver sukum wənnəs də əɗum narbəsukum wil ɓa, amma nəver sukum vasna, vi karban sukum zəga va kirtu na makrawa. 
1CO.4.15	Ko an kərəhaŋgək məzərbaŋ sukumən zəga aka wənna Krestu gap uzine klaw adəv pay nanziya nokum egge zlaŋ, Affukum tay ɓəɓɓay ɓa say taka, ya aka wənna zeŋgille kum məs kərəhaŋ də Zezu Krestu, əntə nəkpaŋ affukum vi əntə nəki sukum labara neneke. 
1CO.4.16	Intatə kamokum, məsban wədaw nawa. 
1CO.4.17	Ndəni nəslən Timote wətu na makrawa, ɗəf təstəssi də wənna Ɗəfdaya. Warban sukum wənna zeŋgille kum məs kərəhaŋ də Zezu Krestu, wən vani, ndəni məs nədarban sit kretiyenɗe atəki temtem pakə.
1CO.4.18	Ɗii meɓɓet suwalaŋkum tahəŋ wə gakdakanən ziti, azet na ndaw na ɗaah ulukum əmpa ɓa. 
1CO.4.19	Amma an Ɗəfdaya eŋgerik na, əndaw annokumda gu'u. Wanəsən məzu peleŋ na gakdakan zitiŋka, ya anan nədawsən kaaka ɓa də gurom net pak nədaw sənən. 
1CO.4.20	Vi məlĩ na Maŋgəlva tay də wənna pel ɓa, amma say də sembe na Maŋgəlva. 
1CO.4.21	Mi kəŋglaŋ di? Ndaw gən anokumda də zleŋge sa. Walla də əŋgla sa, walla ndaw gən də wəgəsan zu sa?
1CO.5.1	Nəpprəmək na wənna mana'a tayawalaŋ kum, wənna mana'a nan ko aweleŋgit ɗii məs dəsənən Maŋgəlva ɓa zlaŋ dayday tay vas ɓa. Ha gap ɗəf əgəmət ga affən əvoŋ dənta. 
1CO.5.2	Yaŋ bo ka kəda gakdakanən zukum kana! Ya dərəŋ na, məsok zukum əhəm də wənnani ɗəf məgəɗ wən vaska dəgil gən sərokum. 
1CO.5.3	Naw vi in zək naw nəsaw faraɗa də munokum zlaŋ na, amma də əmpəs naw na gu'o nan də munokum. Yo nətawək kita nan va kəmna awalaŋkum nani də iya na Ɗəfdaya nam Zezu Krestu nətaw kita aka ɗəf məgəɗ wən vaska. 
1CO.5.4	Payan kədakkalaŋ wanəsaw awalaŋkum də əmpəs nawa, sembe na Ɗəfdaya nam Zezu Krestu wasan awalaŋkum. 
1CO.5.5	Ɗəffan vas kəŋka, kəppan sənən gən Satan vi gəɓa zən də zə gəni, zeŋgillen dəkoh gən pay na Ɗəfdaya.
1CO.5.6	Wəkaɓ nokum mogoni ɓa, kəsənən na wuɗo suɗike dədaw həs memteke məɗɗan diiɗa ɓa sa? 
1CO.5.7	Vi vaski məgil gən wuɗo məsvan na mambrayəŋ suwalaŋkum, kəsoŋ gən ɗii təstəssə. Wakəsoŋ va memteke məsbəkən kakaŋka, məza də wuɗo aran ɓa, va wənah na. Wakəsoŋ məza də mambray azokum ɓa təstəssə. Vi wəzləra na Paska* nam atəŋka, ndəni mətaw wəlla Zezu va time botol na wəzləra na Paska. 
1CO.5.8	Vini kana məɗɗa səm wəzləra na Paska namə, məza də memteke məɗɗan də wuɗo ɓa, məza də wuɗo na mambray ɓa, məza də wuɗo na mana'a ɓa, amma say də memteke məsbəkən kakaŋka, məza də wuɗo ɓa an təstəssə də gegesiŋ.
1CO.5.9	Nəver sukumək adəv ɗerewel naw madabəŋ na, kədawslereŋ dit məɗɗaŋ mana'a ɓa. 
1CO.5.10	Naw nəɗum aket məɗɗaŋ mana'a na duniya ɓa, nəŋger kəslereŋ gən dit məɗɗaŋ mana'a na duniyeŋ ɓa, walla məs kotorokɗeŋ ɓa, walla məvənaŋ tiveŋ ɓa, walla məzəsbanən matuya ɓa, ya ka kətakən gən zukum səza wənnəs na, migil sədəv duniyaŋka. 
1CO.5.11	Amma wən məs nədaw ver sukum kakaŋkəŋ na, ɗəf məzu ɗi zən va ɗəf na Maŋgəlva, ya kambara kana, məgəɗ mana'ayi, məsim zəgayi, məvoŋ tiveyi, asban matuya, awran ɗəffa, mbazla awbayən, aw hãla, kədawslereŋ dəndən ɓa, kədawzəmaŋ way sap dit ɗii zemvit veskiŋ ɓa. 
1CO.5.12	Aka wənnet ɗii məza kretiyenɗeŋ ɓana, as wənnawi nawtaw kita aket ɓa. Net Maŋgəlvayi nawtaw kita aketi. Amma kəɓapən na wətaw kita aket ɗii suwalaŋkum ɓa sa? 
1CO.5.13	Va ɗerewel anah na: Mərɓahan ɗəf məs daraw suwalaŋkum.
1CO.6.1	An ɗəf tay suwalaŋkum dəŋgəl əwəli ɗəf maɓɓani, ya vimi adawkan aka kita net ɗii məs dəsənən Maŋgəlva ɓa di, mba gən məzawkan abet ɗii na Maŋgəlva dərəŋ ɓa di? 
1CO.6.2	Kəsənən na ɗii na Maŋgəlvaŋ nawtaw kita aka duniya ɓa sa? Ya an munokum tə na taw kita aka duniya na, kəɓapən na wətaw kita aka wən suɗike ɓa sa? 
1CO.6.3	Kəsənən na mənamtə nawtaw kita aket maslayɗe ɓa sa? Sokənta wənna duniya ɗar sa? 
1CO.6.4	An munokum tat də wənna kita awalaŋ zukum, munokum gəmə kanən abet ɗii ɗarə mbegit ɗii na Maŋgəlva vi mi vas di? 
1CO.6.5	Nədawnah sukum vasna, vi karbə sukum wili. Haa'aw, ɗəf tay suwalaŋ kum dəsən zəga naw zaɓan wən aweleŋgit ɗii na Maŋgəlva ɓa sa? 
1CO.6.6	Ya vaskana, mogoni kan an wən tay awalaŋ ɗəf də məlmən na, dəka gən kita nan abet ɗii məs dətafən Maŋgəlva ɓa kan sa?
1CO.6.7	Gesiŋ mbrayen taya walaŋkum, vi ɗəf tayə wəli məlmən əkan aka kita. Vi mi kaw ɓəsən wənnan ɓa di? Ɗəɗaah məppan wəhãl zəga na zukum vaskəŋka. 
1CO.6.8	Mbaraka dərəŋ na munokumtə məɗɗaŋ mambraya, munokum tatə hãlaŋ, vaski kədaɗɗaŋ sitin milmiŋgiɗkum. 
1CO.6.9	Kəsənənək wənnan lewlewi, məɗɗaŋ ɗar ɗar atoŋgoŋ na məlĩ na Maŋgəlva ɓa. Kədazlaɓanən zukum ɓa! Ɗii matakatakeɗi, walla məsbaŋ matuya, walla məɗɗaŋ mana'a, walla ɗii məvənaŋ dit zel tusso, 
1CO.6.10	walla zel məkpaŋgaŋ va gili, dit məhẽleŋɗe, dit məŋglaŋ riba mbrayen, dit məs mbazla adaw baya, məs kotorokɗe, məzuraŋ ɗiiyi, məvəŋgoŋ tive zemvit ɗi'is pak atoŋgoŋ na Məlĩ na Maŋgəlva ɓa. 
1CO.6.11	Ɗii suwalaŋkum bo, tayəɗɗaŋ veneti. Amma ya nokum na, mbrayen nokum məviyani, məwel kumi, kəsoŋ gən kana Maŋgəlva, məkpaŋgo kumi də iya na Ɗəfdaya nam Zezu Krestu, gəm də Əmpəs na Maŋgəlva.
1CO.6.12	Ɗii meɓɓet suwalaŋkum tay nahaŋ na: Tive tay nəgəɗ gən zəga pakə, vaski ya amma, zəga pak mogoni kəɗɗanən gən ɓa. Ya wanəɓap wənah na: Intat də tive naɗɗa zəga pakə, ya nəŋgəl nəppan gən zu dərəm wə gən kakpaŋgaw ka balam nan ɓa. 
1CO.6.13	Munokum tatə nahaŋ na: Gədəv ɗəffa, tay vi waya, way bo tay vi gədəv ɗəffa, vaski, ya Maŋgəlva wazet sulegit pakə. Amma na gəɓa zə ɗəf na tay vi mana'a ɓa, say vi Ɗəfdaya, Ɗəfdaya bo vi gəɓa zə ɗəffa. 
1CO.6.14	Maŋgəlva asil gənək Ɗəfdaya sətəki əmta, nam bo wasil gəm sətəki əmta də sembe nani.
1CO.6.15	Kəsənən na gəɓa zukum zəgeɗ na zə Krestu wəŋ ɓa sa? Kəŋglaŋ kana kaw gəm gəɓa zə Krestu kakpaŋgan zət bivrak sa? Agəɗ na ɓa! 
1CO.6.16	Kəsənən na an ɗəf asapək dət bivrak na, gəɓa zit takayi ɓa sa? Ya ɗerewel anahək na: Ndəɗaŋ sulegit pak akpaŋgaŋgək gəɓa zit taka. 
1CO.6.17	Amma ɗəf məs dəsap də Ɗəfdaya, əmpəs net takay asap dəndən.
1CO.6.18	Məzar səza wəɗɗa mana'a. Mambray məs ɗəf adaɗɗa pakə, appaka na gəba zəɗəffi, amma ɗəf məgəɗ mana'a mbrayen adaɗɗa ka kiyən. 
1CO.6.19	Kəsənən na gəbazukum na ndəni gəla metiŋ naw zuliya* sən Maŋgəlva, ndəni nasuwa na Əmpəs Salala, əmpəs vani, ndəni amakrokum məs Maŋgəlva apsukum ɓa sa? Munokum tat kana zukum tusso əmpa ɓa, amma kana Maŋgəlva kənanaŋ. 
1CO.6.20	Maŋgəlva abit kumko, afaɗək vini, vi wənnəski məgakdakan Maŋgəlva də gəɓa zukum.
1CO.7.1	Wən na tok məs kəssohowən adəv ɗerewel nokuməŋ bo, lewi an ɗəf asanək məza əkay guluk ɓa. 
1CO.7.2	Amma vi wən naɗɗa mana'a, ɗəɗaah ɗəf pak dəkay gulkuni guluk bo təkay zilta. 
1CO.7.3	Ɗəf mizilin dətər sət wəray nat goni, guluk bo tətər sən wəray na zilta. 
1CO.7.4	Gəba zət gulku natti ɓa, na zilti, vaski bo ɗəf mizilin gəba zən nani ɓa, nat goni. 
1CO.7.5	Kədaw ɓoŋgoŋ sənən zukum daw voŋ ɓa, say an kəslereŋgək akani vi kərəhaŋ gən pay nakama, dərɓagan na kəsapaŋ gən əmpa, vi Satan adawrakokum ɓa, vi kəɓapən na ərma makrokum ɓa.
1CO.7.6	Amma nənah sukum vasna, tay va dawka ɓa, amma wənnan apəl sukumək tive. 
1CO.7.7	Nəŋgəl kətana ɗii pak dəsoŋ gən vanawa, amma ko naway pak də an məs Maŋgəlva apsəni. Ɗəf mbərən Maŋgəlva apsənək vaska, ɗəf mbərən bo temme.
1CO.7.8	Intatə nah sit ɗii məs dəɗiyaŋ ɗaah gil ɓa dit gorɗeŋge, dit gil net gəbbayɗe, lewi kəsoŋ gən katərgukum vanawa. 
1CO.7.9	Amma an kəɓapən na ɓa, ɗəɗaah məkay gili. Vi gəba zukum adaw ki mokum ɓa.
1CO.7.10	Amma ɗii en dəkayaŋgə, əntatə nahsiti, (əntə ɓa amma Ɗəfdayayi dənahə) guluk tədawɗak də zilit kpak ɓa. 
1CO.7.11	Amma an tuɗakək də zilit na say təsat gən məza zilit ɓa, walla təsler gən mat də zilit əmpa: Ɗəf mizilin bo adawɗak dət gon ɓa.
1CO.7.12	Amma ɗii meɓɓet bo, əntat nahsiti, məza Ɗəfdaya ɓa an ɗəf na Maŋgəlva tay dət guluk nan məza tətaf Maŋgəlva ɓa, amma an tətafək na watəsat dəndən, adarɓahat ɓa. 
1CO.7.13	Vaski bo an guluk tat də zilit məza dətaf Maŋgəlva ɓa, amma an atafək na wasan dənta, tədawgilyat ɓa. 
1CO.7.14	Ɗəf mizilin məs dətaf Maŋgəlva ɓa, mətafni aba Maŋgəlva amba əsap nan dət goni, vaski guluk məs tətaf Maŋgəlva ɓa bo, mətafti aba Maŋgəlva amba əsap nat də zilit ɗəf na Maŋgəlva. Amma an vaski ɓa kirtit wasoŋ va kirtit ɗii məs dəsənən Maŋgəlva ɓa, amma kakaŋ na salalaŋgə. 
1CO.7.15	Amma an ɗəf məs dətaf Maŋgəlva ɓa, manaka uɗak də ɗəf məs dətaf Maŋgəlva, məppani. Asna ɗəf na Maŋgəlva walla guluk təsən Maŋgəlva akohoŋguk səka balam naw gəm ziti. Maŋgəlva ayukum na ka kəsoŋ gən zami. 
1CO.7.16	Is gulku, akəɓap wəkoh gən ziluk sa? Walla is ɗəf mizilin wa kəɓap wəkoh gət guluk nok sa? Gesiŋ kəsən wənnan ɓa.
1CO.7.17	Say ko naway dədaw gən va Ɗəfdaya apsəni dəsan va gala Maŋgəlva aya. Aski dawka naw an nəɗi aweleŋgit ɗii na Maŋgəlva pakə. 
1CO.7.18	An Maŋgəlva ayak ɗəf daga askələk awra səkay, adaw kay wəkpaŋgan gəlan ɓa, ya an Maŋgəlva ayak ɗəf daga dəɓəl əskəl awra ɓa, adaskəl awra ɓa. 
1CO.7.19	Vi əskəl awra də məskəli awra sula gən pak atər na wəray ɓa, say wəsban əpel na Maŋgəlva kaaka dədawtər wəray aza ɗəffa. 
1CO.7.20	Say ko naway dəsan va gala Maŋgəlva arəh aya. 
1CO.7.21	An balam kənan gala Maŋgəlva ayuko, adosok ɓa. Amma an kərahək sembe naw bit kiko, say kəbit gəni. 
1CO.7.22	Balam məs Maŋgəlva ayə, nan abitik kini vi na Ɗəfdayayi kana. Vaski bo də ɗəf məs balami ɓa, an Ɗəfdaya ayaka, nan akpaŋgək balam na Krestu. 
1CO.7.23	Ɗəfdaya abitkumuk də zəga na sləma. Vi wənnani kədakpaŋganən zukum balemɗe net ɗii ɓa. 
1CO.7.24	Milmiŋgiɗwa, say ko naway səmbokum dəsan aba Maŋgəlva va gala Maŋgəlva arəh aya.
1CO.7.25	Yo aka wənnet gorɗeŋge nan nərah dawka akan səza Ɗəfdaya ɓa, amma əntatə pel an məs nəɗumu. Ɗəfdaya apsuwək mbəlembəle gəm mogon nani Ɗəfdaya aɗiwək ka ɗəf təstəssə.
1CO.7.26	Wən aŋki məs nəɗum vani: An ɗəf dəɗi ɗaah guluk ɓa, ɗəɗaah səni vi wənna duniya kakaŋkəŋka. 
1CO.7.27	An istat dət gulku, kədaw kay uɗak dəndət ɓa. Ya an istat də guluk ɓa, kədaɗum naw kay ɓa. 
1CO.7.28	Amma an kəkayək gulku, kəgəɗ mbrayen ɓa. Vaski bo an waŋ goruk təɗiyək zile, təgəɗ mbrayen ɓa'a. Amma nəŋgəl kəta əzəm saha nan dəsan gən ɗəɗaah azet ɗii dəɗiyaŋ gili dit gil məs dəɗiyaŋ zeli.
1CO.7.29	Məlmiŋgiɗwa aŋki məs nədawnah sukum: Pay dəmbər dədaya ɓa, ɗiiyen dit gili dəsoŋ gən va məza tahəŋ dit gil ɓa. 
1CO.7.30	Ɗiiyen məzuhəmaŋ bo, əska morkoyo adaw day kiyit ɓa, məzə masaŋ ɓo, nenek adaw day kiyit ɓa, məzəlbaahaŋ zəga bo, dulanən va tahəŋ də zəga ɓa. 
1CO.7.31	Məzəɗɗaŋ wəza na dəlva adaɗɗanən də makret akan kaaka pak ɓa, vi duniya va asanəŋka wakgrakə.
1CO.7.32	Nəŋgəl na kəsoŋ gən məza balemɗe na grəŋgrəŋ ɓa. Ɗəf məs dəɗi guluk ɓa, nan sən wəza na Ɗəfdaya adaw gay səni, an naneken zə Ɗəfdaya adaɗɗa. 
1CO.7.33	Amma ɗəf an dəɗi gulku, sən wəza na duniya adaw gay səni. An naneken zet goni adawkaya. 
1CO.7.34	Vaski maɗulan awɗakək sula. Vaski bo guluk na gəbbaya walla məs tuɗak də zilta, walla waŋ gorku, sən wəza na Ɗəfdaya tədaw gay səni, vi təsat gən salala də gəɓa zəta gəm də əmpəs nat pakə. Amma guluk akən namba zile, sən wəza na duniya tədaw gay səni, an naneken zə zilta. 
1CO.7.35	Nədawnah vasna, nəŋgəl kabaah sukum, nəŋgəl ətakum ɓa. Nəŋgəl na ədaw nokum dəsan gən mogoni, məgəɗ sən wəza sən Ɗəfdaya də makrokum taka.
1CO.7.36	Kuzuŋ ɗəf wasler dət grani mədaw gəm zəm ɓa, yaŋ adaɗumon na əppat vasna tay lew ɓa, yaŋ bo əŋgla naw gəmət bo tayənzləra amakrani. An vaski na, ɗəɗaah də gəmən ziti mbrayeni ɓa. 
1CO.7.37	Amma an əɗum nan aziwke, zəga tay dəgəɗ sən dewle ɓa, gəba zən bo tay ki man ɓa, asna derma əɗum nani, adaw gəmət gran vat ɓa. 
1CO.7.38	Ɗəffan də gəmət grani, agəɗək mogoni, ɗəffan də gəmət gran ɓa, ndən dəgəɗ mogon day.
1CO.7.39	Guluk namba zile nat minatə an zilit dəɓəl əmta ɓa. Amma an zilit amtəka, təkohuk səka balam naw gəm ziti. An təŋgəlka, atəgəm ɗəf mbərən, amma say təgəm gən ɗəf na Ɗəfdaya. 
1CO.7.40	Amma zət wasan nek diiɗa an təsatək məza zil ɓa. Aski kan əɗum nawa. Amma naw bo əntatə ɗum na əntat də Əmpəs na Maŋgəlva.
1CO.8.1	Yo mula səm wənna slu mətaw wəlan ama tuyaŋ ɗa. Munokum tatə nəhaŋ na: Mənam pak məsənək zəga. Vaski gesiŋ, amma əsən zevin askəs wakaɓ gən ɗəffa. Say əŋglayi dədawɓay gən ətaf net ɗii na Maŋgəlva. 
1CO.8.2	An ɗəf aɗumək na asənək zəga na, asna nan dəsən zəga tagay ɓa. 
1CO.8.3	Amma an ɗəf aŋgluwək Maŋgəlva asna Maŋgəlva bo wasəna.
1CO.8.4	Yaŋ kəssohoŋ na, ɗəf wazəm slu mətaw wəlan ama tuya sa? Məsənka tuya na zəga mogoni a duniya ɓa, zəga maɓɓan tay nasban ɓa say Maŋgəlva kaaka'ə. 
1CO.8.5	Maŋgəlveɗ meɓɓet tahəŋ a disiŋ də afuŋgu məs ɗii adawnahən wənneti, gesiŋ tahəŋ əsbetin maŋgəlveɗ dit dayeɗe diiɗa. 
1CO.8.6	Də as pakə, nam Maŋgəlva taka kaaka məsənə, Affən məs dəɗɗa zəga pakə, azani məda milyamə. Vaski bo Ɗəfdaya takayi ndəni Zezu Krestu. Dəndəni məɗɗa zəga pakə, dəndəni bo mədawrəh zeŋgille meleketeni.
1CO.8.7	Amma ɗii pakəŋ dəsənən ɓa. Ɗii meɓɓet asrəkaŋgək də wənna tuya. An azəmənək slu nani, tahəŋ ulanən va slu mətaw wəlan ama tuya gesiŋ. Vi əɗum na mekret mədakənəŋ wageslne'eti, də wəray gən zit də slu mətaw wəlan ama tuya. 
1CO.8.8	Ya zəga nawzəm azaɓan na wənnam aba Maŋgəlva ɓa. An məzəm ɓa gakdak nam amndan na dərɓe ɓa, an məzəmka, gakdak nam anzlərna akan ɓa.
1CO.8.9	Amma məzi zukum, vi kikum məs kərəhaŋgəŋ adawtoŋgit ɗii meɓɓet adəv mambray ɓa. 
1CO.8.10	Kuzuŋ istat də əsəna, akətoŋ adəv gəla na tuya. Ɗəf mədakən nak awlukuko pay kədawzəmən naka. Wapsən sembe nawzəmən tamə, ya an makran aɗumi ɓa bo. 
1CO.8.11	Ɗəffəŋ mədaknəŋka, məlmuki məs Krestu amtə vini, nan wazə vi wənna əsən noko. 
1CO.8.12	An vaski na kəɗɗaŋgək mambray azet milmiŋgiɗkum, yaŋ kəɗiyaŋ vamvi sən əɗum na mekret mədaknəŋka. Vas bo mambray nan aza Krestu kəɗɗanəne'e. 
1CO.8.13	Vi vaski an slu waɓap əgul məlmu adəv mambray na, nəzəm na ɗaah slu ɓa. Vi nəŋgəl na məlmu dəzə gən viyin ɓa.
1CO.9.1	Də kiyu nan ɓa sa? Masləŋ nan ɓa sa? Nula Ɗəfdaya nam ɓa sa? Nokum bo munokumtə ətər wəray na wəza naw vi Ɗəfdaya ɓa sa? 
1CO.9.2	Ko an ɗii meɓɓet duluwən va masləŋ ɓa, azokum na naw masləŋ nan gesiŋ gesiŋ. Kəkpaŋgaŋgək ɗii na Ɗəfdaya, ndəni dərban na masləŋ nani.
1CO.9.3	Ɗii meɓɓet tay hãyawəni. Aŋki an məs nədawtər kiyu də wəzlan sit dəndən: 
1CO.9.4	Zəga tay dətaku dataf zəga nawzəma, də zəga naw saa vi wəza naw sa? 
1CO.9.5	Zəga tay dətaku dawmbat malaka, dət guluk məs tətaf Maŋgəlva va masləŋɗe meɓɓeti, dit milmiŋgiɗən Ɗəfdaya gəm vana Piyer adaɗɗaŋ sa? 
1CO.9.6	Walla say ina də Barnabas kaaka mədaɗɗa wəza nawzəm gən kiyəm sa? 
1CO.9.7	Soze naŋgay məzəm gən kiyən di? Naway nampa wəleŋɗe na biya na azəm na uwa net ɓa di? Naway məzutaɗ wazli na asə na momvo nan ɓa di?
1CO.9.8	Kədaɗumoŋ na, wənnan səza wənziya egge nəsla wənnan ɗarə ɓa, wənna ma henziŋ na Maŋgəlvayi. 
1CO.9.9	Apprəm an məverin adəv ɗerewel na ma henziŋ na Moyis: Kədaw gul sən taɓak ama ngari darga hay ɓa. Vasna Maŋgəlva tayəɗum aka wənna ngari sa? 
1CO.9.10	Vi wənnami anah vas ɓa sa? Gesiŋ aka wənnami məver wənnəska. Say məzəslga haya, də məzu bəl haya dəsoŋ də wəɗum nawrah haran net səzani. 
1CO.9.11	Mənamtat əslga zəzay na əmpəs amakrokum. Ya an məbələk zəga na duniya səzokum na, wən metiŋgini sa? 
1CO.9.12	Ya an zəga tay nawtak ɗii dawtaf zəga səvokum ɓa, nam məday na kiyit dərəŋ ɓa sa?
1CO.9.12	Amma nam mətər wəray sən zəm də gakdak nam ɓa. Məsokuk zəm aza zəga pakə, vi mədaw bas tive na labara nenek na Krestu səbokum ɓa. 
1CO.9.13	Kəsənənək lewlewi, məgəɗ wəza adəv gəla metiŋ naw zuliya*, zəga naw zəm nan bo sədəv gəla metiŋ naw zuliya adawrəhən. Mətawaŋ wəla zəga atəki naɗɗa sazlaga, də wətaw wəla zəga adawzəmaŋ. 
1CO.9.14	Vaski bo, məzərbanən labara neneke. Ɗəfdaya aɗiyək wənnan na, dəzəmaŋ gən də wəza narban wənna Maŋgəlva.
1CO.9.15	Amma nəɗi ɗaah wənnan ka zəga natər su wəray ɓa. Nəver wənnan bo vi kassoh zəga dəndən nawtər su wəray ɓa. Ɗəɗaah nəmtə! Ɗəf tay naw zar gən əkaɓəŋ səzaw ɓa. 
1CO.9.16	An əntatə pel labara neneke, nəŋger na əkaɓ ɓa. Dewle nawa say nəpel gəni. Bonoy nan tayabawa an nərban wənnan ɓa. 
1CO.9.17	An nəɗɗak wəza nan dəŋgla na makrawa, asna anəɗum narəh riba nawa. Amma kakaŋ əntatəɗɗani, vi məɗi səwi wənnan naɗɗani. Va Maŋgəlva apan su a vawa. 
1CO.9.18	Awani kan riba naw di? Ndəni nədarban labara nenek na mekeleŋ, əntatə sohon zəga məs mərbə labara nenek aslə na soh ɓa.
1CO.9.19	Naw balam nan ɓa, na ɗəf nan ɓa bo. Amma nəɗɗak zu va balam net ɗii pak vi nərah gən vadaysa net sən Krestu. 
1CO.9.20	An əntatəɗɗa wəza aweleŋgit Yahudiyenɗe, inəɗi zu va Yahudiyen, vi nərihigin Yahudiyenɗe. In sən kiyu bo naw zelen dawka ɓa. Amma an əntatə saw dit ɗii məsbanən dawka na, naw bo in gəm əsbani, vi nərihi gini. 
1CO.9.21	Vaski bo an əntatə saw dit ɗii məs dəsənən dawka ɓa, naw bo in kpaŋgan zu va neti. Nənah na nəsban na ma henziŋ na Maŋgəlva ɓaɓa, gesiŋgi bo əntatə əsban ma henziŋ na Krestu. 
1CO.9.22	An əntatə saw dit ɗii məs dətafən Krestu mədekti, naw bo in əkpaŋgan zu mədakwa, vi nərihi gin dəkohoŋ gəni. Va wənah na wa nəkpaŋgan zu adəv zəga pakə, viyit ɗii pakə, vi ko də tive mi pak nərah gən əkoh git ɗii meɓɓeti.
1CO.9.23	As pak nədaɗɗan na vi labara neneki, ka nərah gən haran naw səza zəzay nani. 
1CO.9.24	Kəsənənka ɗii diiɗa dədanzoŋ na naway dabəŋ di, amma say ɗəf taka kaaka dədawrəh zəga məɗiyən vi ɗəffan dənzan dəday kiyit ɗiiyi. Vaski nokum bo məsok zukum mənzoŋ kərəhaŋ gən zəga nani. 
1CO.9.25	Ɗəf məs dəŋgəl dəday gən pak na, say dəsok zən əyagan ənzuwa pay pak dayadaya, vi dərah gən mətər kiya na gaslamba məs naw ɓəta. Amma namə mənam tatəɗum na, a mərah mətər kiya məza aray na ɓa. 
1CO.9.26	Vini kana, əntatə zi haraw aka əgrak ənzuwa nawa. Intat va ɗəf məslkər ɗəffa, aslkər təki ɗar ɓa. 
1CO.9.27	Intatəpsən bonoy sən zu diiɗa ka nəɓap gən wənnani. Ya əntə nərban wənnan sit ɗiiyi, nədaw saw məza nətoŋ adak ɓaɓa.
1CO.10.1	Milmiŋgiɗwa, nəŋgəl kəɗumonən gən wənnet dəhiŋgiɗmə məs dədawaŋ də Moyis. Ndəɗaŋ pak adawaŋgək aka tive taka namba zeŋgille na slay buna. Ndəɗaŋ pak agaraŋgək ki məlpa na Maliya zamə. 
1CO.10.2	Ndəɗaŋ pak arəhaŋgək baptem adəv slay buna də aməlpa va ɗii na Moyis. 
1CO.10.3	Ndəɗaŋ pak azəmaŋgək way taka məs dəde sə disiŋ. 
1CO.10.4	Ndəɗaŋ pak asaaŋgək iŋkile məstaka, məs Maŋgəlva apsiti. Asaaŋgək adəv milɓe na əmpəsa məs dədaw dənɗaŋ, milɓe nan bo ndəni Krestu. 
1CO.10.5	Də as pak zlaŋ, Maŋgəlva dənan nek dənɗaŋ ɓa, amtaŋgək awra.
1CO.10.6	Wənnəska tay vi kaw səɓ səmə, vi mədaɗɗa zəga mbrayen də wəsim zəga vanetis ɓa. 
1CO.10.7	Kədawzuliyaŋ sənən tuya vanet ɗii meɓɓet suweleŋgit ɓa. Ɗerewel apeli aket na: Ɗii asoŋko, tahəŋ əzəmaŋ, tahəŋ əsaaŋ. Yaŋ asilyoŋ kan kasmayaŋ. 
1CO.10.8	Kədaɗɗaŋ mana'a vanet ɗii meɓɓet suweleŋgit ɓa, amtaŋgək uzine kaklaw sula kiyit hoku pay taka. 
1CO.10.9	Kədaw slanən Ɗəfdaya vanet ɗii meɓɓet suweleŋgit ɓa, net dohoŋɗe aherinke amtaŋka. 
1CO.10.10	Kədaɗɗaŋ wərwər aka Ɗəfdaya vanet ɗii meɓɓet suweleŋgit ɓa, maslay namta azetike.
1CO.10.11	Wənnəs pak tay vi karban sit ɗii meɓɓeti. Məverina vi dəsəɓ səmə gəni, mənam madaram aza mateɓ man də pay nagrak nani. 
1CO.10.12	Vini, məga zukum. Ɗəf dəɗum na tay ziwe, say dəzi zəni adasɓər ɓa. 
1CO.10.13	Wərak məs dərukum pakə, tay rəh ɗii pakə. Amma Maŋgəlva ɗəf də goŋgayi apana ərak dəday gən ki gurom nokum ɓa. An arokokumko, wapsukum gurom naɓəs ərak nani ka kəkohoŋ gəni.
1CO.10.14	Vini kana, bayneŋgiɗwa, məzar səzet məzuliyaŋ sənən tuya. 
1CO.10.15	Intatə pel sukum va ɗəf məpel sit ɗii də maɗuleti. Məɗumon wən məs nənahəŋka. 
1CO.10.16	Məɗumon wənnat huloŋ na zəzay an məda gəɗ sən soko sən Maŋgəlva vini. Təsapna dit mbel na Krestu ɓa sa? Məɗumon wənna memteke məs mədawɗakani, dəsap də gəba zə Krestu ɓa sa? 
1CO.10.17	Memteke tay taka kaaka'ə. Vini kana ko vi məsam diiɗa zlaŋ, məkpaŋgək gəba zəm taka, vi mənam pak məsapək əzəm memteke taka.
1CO.10.18	Mula va ɗii na Israyel adaɗɗaŋ: Ɗii məzəmaŋ slu mətaw wəlan atəki nataw wəlla zəga asapaŋgək də Maŋgəlva atəki salala nani. 
1CO.10.19	Awani dəɗam adəv əpel naw di? Slu mətaw wəlan sən tuya na zəga mogoni sa? Walla tuya sən kiyən na zəga mogoni sa? Kay mogoni ɓa! 
1CO.10.20	Amma an məs ɗii məzuliyaŋ sənən tuyeŋɗe adawtawən wəlan apsənən Maŋgəlva ɓa, say sən tuyeŋɗe. 
1CO.10.21	Kəɓapənna wəsaa zəga adəvət huloŋ na Ɗəfdaya, məsak munokum əsaaŋ zəga adəvət huloŋ na tuyeŋɗe ɓa. Kəɓapənna əzəm way aka tabəl na Ɗəfdaya, məsak munokum əzəmaŋ aka tabəl na tuyeŋɗe ɓa. 
1CO.10.22	Walla məŋgəl na gədəv Ɗəfdaya dədə gən sa? Ya mədayək kiyən də gurom kpak sa?
1CO.10.23	Ɗii meɓɓet tahəŋ ənəhaŋ na zəga pak tive nan tayi. Gesiŋ, amma zəga mogoni vas ləŋ ɓa. Zəga pak tive nan tayi, amma zəga pak dəda tər wəray aza ətaf nokum ɓa. 
1CO.10.24	Kədaw kayanən zəga natər sukum wəray kaaka ɓa. Say an natər wəray sit ɗii meɓɓeti. 
1CO.10.25	Slu məs adaw vəlaŋ a lumo, məzəma, kəda sohonən na səŋgay məkiyən di ɓa, vi wənna əɗum na makrokum. 
1CO.10.26	Vi ɗerewel na Maŋgəlva anahək na. Dəlva fuŋ pak na Ɗəfdayayi də zəga məs dəknah adəvən pakə.
1CO.10.27	An ɗəf məs dətaf Maŋgəlva ɓa, ayukumək aka əzəm eŋgil annanda, an kəzlanənək iya nani, asna an məs aɗi abokum pak məzəma wəray tay nassoh akan na səŋga məkiyən di ɓa, vi wənna əɗum na makrokum. 
1CO.10.28	Amma an ɗəf anah sukumək na sluwəŋ mətaw wəlan ama tuyayi, kawda tuyayi, kədawzəmnən ɓa, vi kəsənənka, gəm vi əɗum na makrokum naka'e. 
1CO.10.29	Nəpel aka əɗum na makrokum ɓa, amma aka əɗum na makra ɗəf maɓɓan kana. Gesiŋ əɗum na makra ɗəf aɓap na ətaw kita aka kiyu məs nərəh ɓa.
1CO.10.30	An nəgəɗək soko sən Maŋgəlva aka way na, vi mi ɗəf maɓɓan adaɗi su dolgoy aka way məs nətaf də soko sən Maŋgəlva di?
1CO.10.31	Vini nədawnah sukum: An munokum tatə zəmaŋ walla əsaa zəga, walla zəga məs kədaɗɗaŋ pakə məɗɗa vi gakdak na Maŋgəlva. 
1CO.10.32	Kəda teppetin ɗii ɓa, ko Yahudiyenɗe ko Grekɗe, ko kretiyenɗe na Maŋgəlva. 
1CO.10.33	Məɗɗa vanaw nədaɗɗani. Intatə sok zu əɗɗa an nanek zit ɗii pak də zəga pakə. Naw nawkay an natər su wəray ɓa, say an natər wəray sit ɗiiyi vi dəkohoŋ gəni.
1CO.11.1	Məgəm təlwa va naw bo nəgəm təl Krestu.
1CO.11.2	Intatə ɗi kikum vi munokum tatə ɗumoŋ akaw pay pakə, munokum tatəsbanən zəga an məs nərban sukum. 
1CO.11.3	Vaski nəŋgəl na kəsənən gən wənnəŋka: Krestuwi daya na ɗəf mizilin, ɗəf mizilin bo ndəni daya nat goni. Maŋgəlva bo ndəni daya na Krestu. 
1CO.11.4	An ɗəf mizilin tay zuliya, walla tayərban wənna Maŋgəlva atəki əkkala, an tay kiyən sərəta na, asna ana Krestu adawzeleni. 
1CO.11.5	Amma an guluk tatəkkaman Maŋgəlva walla əpel wənnan atəki əkkala, kiyit mekeleŋ, ana zilit tədawzeleni. Nat təgilik va guluk məfaɗ kita. 
1CO.11.6	An guluk taw sərət kiyit də salabi ɓa, ya vi mi taw faɗən ɓa di? Amma ətaw kiya walla əfaɗən zəga na willi azat gulku. Vini say təsərət kiita. 
1CO.11.7	Amma ɗəf mizilin na, adaw sərət kiyən ɓa, vi nan asəɗək va Maŋgəlva. Tayərban gakdak na Maŋgəlva. Amma nat guluk na, gakdak na zilit tədarbani. 
1CO.11.8	Ɗəf mizilin dəde səzat guluk ɓa, amma nat guluk səza ɗəf mizilin təde. 
1CO.11.9	Maŋgəlva dəɗɗa ɗəf mizilin viyit guluk ɓa, amma nat guluk na vi ɗəf mizilin aɗɗəta. 
1CO.11.10	Vini say guluk təsərət kiyit də salabi va wərban sembe na zilta, vi wənnet maslayɗe bo. 
1CO.11.11	Amma aza Ɗəfdaya na, ɗəf mizilin duɗak dət guluk ɓa, guluk bo tuɗak də ɗəf mizilin ɓa. 
1CO.11.12	Va guluk təde səza ɗəf mizilin, vaski bo ɗəf mizilin dət guluk muwani. Amma ndəɗaŋ sulegit pak səza Maŋgəlva məs dəɗɗa zəga pak azoŋ.
1CO.11.13	Məɗumon dəvokum ɗa: An ɗak tatə zuli pay əkkala, vasna təsərət kiyit ɓa, ya aslək vas kan sa? 
1CO.11.14	Aza matuya nokum bo tayərban sukum na, an ɗəf mizilin apanək muhur kiyən na, zəga na willi. 
1CO.11.15	Amma an guluk təppanək muhur kiita, nan zəga nasləmayi azata. Muhur məɓayən tayazat va zəga nasərət kiita. 
1CO.11.16	An ɗəf tay dəŋgəl əbay ma aka wənnəs də ina, asna anənah sən na: Ko mənamə, ko kretiyenɗe na Maŋgəlva, mənam tat də matuya maɓɓan ɓa.
1CO.11.17	Wən maɓɓan tay bo. Vi wənnani nəɓapna wəɗi kikum ɓa. An munokum tatəkkalaŋ, əkkal nan awsan va zəga na sləma azokum ɓa, say kanaɗɗa mambraya. 
1CO.11.18	Dabəŋ nan na, nəpprəmək na kuɗakaŋgək temtem munokum kretiyenɗe. Mbərən na azaw na gesiŋgi. 
1CO.11.19	Dewle uɗak dəgəɗ gən awaloŋkum vaska, vi kawsən ɗiiyen də mekret taka. 
1CO.11.20	An munokum tatəkkalaŋ, kawzəmən way na Ɗəfdaya də gegesiŋ ɓa, 
1CO.11.21	vi an munokum tatə zəməni, munokum tatə gəmən zukum aza əzəmən, ko naway pak əzəmən də kakara. Vaski ha ɗii meɓɓet əppaŋ də maya, ya ɗii meɓɓet bo tay beyti. 
1CO.11.22	Aye, kəɓapəna əzəm waya, də əsaa zəga daga siŋgil annokumda ɓa sa? Walla ɗii na Maŋgəlva kədawzeletin sa? Mokum aka ərba wil sit məssaheŋɗe sa? Mbar kəŋglaŋ nənah sukum gən di? Nəɗi kikum sa? Gesiŋ nəɗi na kikum ɓa.
1CO.11.23	Aŋki zəga narban məs nərah səza Ɗəfdaya: Ɗəfdaya Zezu, dəfəɗ məs məkan avet məzuzelini, agəmək memteke, 
1CO.11.24	agəɗək soko sən Maŋgəlva vini, arɗanəka, amna: Aŋki gəba zuwa mərɗan vikum. Məɗɗa vaska vi kəɗumonən gən wənnawa. 
1CO.11.25	Dərɓaga azəmən waya, agəmtək huloŋ naw saa zəga, amna: Huloŋ kəŋkə, ndətə wən minan meleketeni məs Maŋgəlva aynan dit mbel nawa. Pay məs kədaw saaŋ sədəvət pakə, məɗɗa vi kəɗumonən gən wənnawa. 
1CO.11.26	An munokum tat zəmaŋ də əsaa sədəvət huloŋ kəŋkə, asna labara namta na Ɗəfdaya kədarbanən ha gap pay adazani.
1CO.11.27	An ɗəf azəmək way na Ɗəfdaya, asək adəvət huloŋ nani, amma ya dəzi zən ɓa, asna mbrayen agəɗ aza gəɓa zə Ɗəfdaya, də azet mbel nani. 
1CO.11.28	Vini kana say ko naway dula zəni, an wazəm waya də əsaa zəga sədəvət huloŋ nani. 
1CO.11.29	Vi an duɗakan gəba zə Ɗəfdaya də zəga nawzəm ɗar ɓa, waki kita aka zən vi azəma də asə. 
1CO.11.30	Vini ɗii diiɗa suwaloŋkum tahəŋ də gbəgba'a, adakaŋka, ɗii diiɗa bo amtaŋka. 
1CO.11.31	An məziyək zəmə, Maŋgəlva ataw na kita akam ɓa. 
1CO.11.32	Amma an avərməka, aɗɗa vasna ka məpprəm gən mani Ɗəfdaya, vi kita nan adaw rəməm sap də duniya pak ɓa.
1CO.11.33	Vini, milmiŋgiɗwa, an munokum tatəkkalaŋ vi kawzəm way na Ɗəfdaya, məsok zukum məga zukum say an kəkkalaŋgək pakə. 
1CO.11.34	An ɗəf tay də maya, say dəzəm gən dabəŋ daga siŋgil annanda. Asna wəkkal nokum aki sukumna kita na Maŋgəlva ɓa. Yo aka wən maɓɓan na wanəzaɓan pay nədazaw anokumda əmpa.
1CO.12.1	Mula səm va əvəl na Əmpəs na Maŋgəlva adaw vəla milmiŋgiɗwa, nəŋgəl kəsənən gən wənnan lewlewi. 
1CO.12.2	Daga kəɓəl ətafən Ɗəfdaya tagay ɓa, matuya nokum tay kukum aza tuya məs awpel ɓa. 
1CO.12.3	Ndəni nəŋgəl kəsənən gən na: An Əmpəs na Maŋgəlva armak ɗəffa, ɗəf nan aɓapna ənah na: Zezu məray gəni ɓa. Vaski bo ɗəf aɓapna ənah na Zezu Ɗəfdayayi ɓa, say an əmpəs na Maŋgəlva taya makrani.
1CO.12.4	Əvəl tay temtemi, amma əmpəs məs taka pak dədapsən ɗəffa. 
1CO.12.5	Wəza tay temtemi, amma Ɗəfdaya məs taka pak dəpsən tive sən ɗəf naɗɗani. 
1CO.12.6	Sembe naɗɗa wəza nan tay temtemi, amma Maŋgəlva məs takayi dədapsən ko naway va aza sembe nani. 
1CO.12.7	Əvəl na Əmpəs na Maŋgəlva tayərban səm azam taka taka pak ka dətər gən wəray azet kretiyenɗe nan pakə. 
1CO.12.8	Ɗəf maɓɓani əmpəs apsənək dəpel gən də maɗula, ɗəf maɓɓan bo apsənək dəpel gən də wəsəna. 
1CO.12.9	Ɗəf maɓɓani əmpəs tayəpsən ətaf an də sembe, ɗəf maɓɓan bo sembe naw mbəl git məs gbəgbaɗe. 
1CO.12.10	Ɗəf maɓɓan tamə tayəpsən sembe naɗɗe sokeneɗi, ɗəf maɓɓan bo sembe naɗɗa kleŋ. Ɗəf maɓɓan bo apsənək sembe nawɗakan Əmpəs na Maŋgəlva də əmpəs an ɗarə. Ɗəf maɓɓani əpel də ma məs məsəni ɓa, ɗəf maɓɓani əman ma məs məpelin. 
1CO.12.11	Amma əmpəs məs takayi pak dədaɗɗa wəza nani, tayəpsən ko naway pak va aza sembe nan va aŋgələ.
1CO.12.12	Krestu tay gəɓa zən taka, məs dit zigeɗ azan temtem diiɗa. Gesiŋ gəɓa zən takayi, ko vi asan dit zigeɗ azan temtem zlaŋ takayi. 
1CO.12.13	Mənam pakə, Yahudiyenɗe dit ɗii məs Yahudiyenɗeŋ ɓa, balemɗe dit ɗii məs balemɗeŋ ɓa pakə, mərahək baptem də əmpəs məs taka naka, ka vi məsap gən adəv gəɓa zə ɗəf taka, mənam pak məkpaŋgək ɗii məsaaŋ əmpəs taka bo.
1CO.12.14	Gəɓa zə ɗəf asana də zəga azan taka ɓa, say dit zigeɗ azan temtem diiɗa. 
1CO.12.15	Kuzuŋ tələn wanah na: Naw van nan ɓa, vini naw nəsap də gəɓa zən ɓa. Ɗə as pakə, gəɓa zə ɗəffəŋki. 
1CO.12.16	Walla sləman wanah na: Naw haran nan ɓa, vini naw nəsap də gəɓa zən ɓa. Də as pakə, atak na sləman dawsan zəga naza gəɓa zən ɓa. 
1CO.12.17	Va gəɓa zə ɗəf pak harani na, mbarmbari adawslereŋ di? Va gəɓa zə ɗəf pak sləmani na, mbarmbari adaw fokoŋ di? 
1CO.12.18	Yo Maŋgəlva asapetik zigeɗ naza gəɓa zə ɗəf pakə, ko awet di pak va aŋgələ. 
1CO.12.19	Va gəɓa zə ɗəf pak tay də zəga nazan taka kaaka'ə, asna gəɓa zə ɗəffi ɓa. 
1CO.12.20	Amma kakaŋ na, zigeɗ tahəŋ temtem diiɗa aza gəɓa zə ɗəf taka.
1CO.12.21	Haran aɓapna ənahsən van na: Mi naw di'is di ɓa. Kiyən bo aɓapna ənahsən tələn na: Mi naw di'is di ɓa. 
1CO.12.22	Tay vas ɓa! Amma gəɓa zə ɗəf məs mədawla va mədakən, ndəni naw tər wəray day. 
1CO.12.23	Gəɓa zəm məs tahəŋ lew aram ɓa, aket mədazlga sləma day. Gəɓa zəm an na wili, mənam tatəɗɗemet də maɗulamə. 
1CO.12.24	Gəɓa zəm məs məŋgəl day net wəray tay naw ɗemet ɓa. Maŋgəlva asapanək gəɓa zən pakə, gəɓa zit məs məmeɗeŋɗe arəhaŋgək gakdak day pakə. 
1CO.12.25	Vi dəŋgəl əgay dəgəɗ gən awalaŋ gəɓa zən ɓa, amma dəsoŋ gən də əbaah sən ziti. 
1CO.12.26	An zəga naza gəɓa zə ɗəf taka nan tay də gbəgba'a, zigeɗ naza gəɓa zə ɗəf pak wasoŋ də gbəgba'a. An məgakdakani taka səmbeti, ndəɗaŋ pak wasoŋ zit nek dəndən.
1CO.12.27	Munokum pak gəɓa zə Krestu kənanaŋ, ko naway pak səmbokum tay va zəga naza ɗəf asani. 
1CO.12.28	Ko naway pak Maŋgəlva apsənək wəza nan aweleŋgit kretiyenɗe: Dabəŋ masləŋɗe, ma sula'ən məs kleŋɗe, mohoketi məzərbanən zəga sit ɗiiyi, ɗii meɓɓet məɗɗaŋ sokeneɗi, ɗii meɓɓet məzu mbəl gitin məs gbəgbaɗe, gəm məzə baahaŋ sitin ɗiiyi, ɗii meɓɓet məsoŋ abet ɗiiyi, ɗii meɓɓet məpeleŋ də ma məs məsəni ɓa. 
1CO.12.29	Ɗii pakəŋ masləŋɗe ɓa, walla məs kleŋɗe ɓa, walla mərbaŋ zəgaŋ ɓa. Ɗii pakəŋ məɗɗaŋ sokeneɗ ɓa, 
1CO.12.30	walla məmbəl gitin ɗii məs gbəgbaɗe ɓa, walla məpeleŋ də ma məs məsəni ɓaɓa, walla məmanən ma ɓa. 
1CO.12.31	Məkayan əvəl məs dəday kiyit pakə.
1CO.12.31	Amma say nərban sukum gən əvəl an mogon day pakə.
1CO.13.1	An nəsənək zəga ha in əpel də ma net ɗii diiɗa gəm də met maslayɗe pakə, amma an əntat də əŋgla ɓa, naw nəgilik va matondoloŋ walla va wewewe məɗiyaŋ geŋgere ɗarə. 
1CO.13.2	An məvayi tive narban labara na Maŋgəlva, walla an nəsənək wən məɗama na Maŋgəlva pakə, an əntat də ətaf ha in zar gən gərəm dəndən, an əntat də əŋgla ɓa, asna nəkpaŋgək zəga ɗarə. 
1CO.13.3	Ko an nuɗakanək arya naw pak sit məs saheŋɗe, ko an nətafək əzla zuwa vi ətaf nawa, amma an əntat də əŋgla ɓa, də as pak atər suna wəray ɓa.
1CO.13.4	Ɗəffan də əŋgla waɓəs wənnet ɗiiyi, əŋgla zəga mogoni, əŋgla awla saha aket ɗiiyi. Aɗɗa kotorok ɓa, aw gakdakan zən ɓa, awkaɓ gən zən ɓa. 
1CO.13.5	Ɗəf məs də əŋgla aɗɗa zəga na wil ɓa, awsan məzəmbana ɓa, awda gədəv go'ləŋ ɓa, ɗəf məs dəgəɗ sən mambray aŋɗan ɓa. 
1CO.13.6	Zən awsan nek də mambray ɓa, Amma say də goŋga adawsan zən neki. 
1CO.13.7	Ɗəf məs də əŋgla, waɓəs zəga pakə, ətaf nani də məs adaɗum nawga, də əɓəs nani pak avir sən na ɓa.
1CO.13.8	Əŋgla nan wasan ha faɗə. Əpel net məs kleŋɗe də əpel də ma na əmpəs pak wagrakə, wəsən bo wazə. 
1CO.13.9	Vi əsən namə də wən məs mədarban pak agilgin na goŋga pak ɓa, say an suɗike nan adawgilgin kaaka'ə. 
1CO.13.10	An suɗike vanəs bo wazə an goŋga arbanək zən pakə.
1CO.13.11	Daga nəsaw muzliya əntatə pel va muzliya, əɗum naw pak va muzliya, əɗɗa zəga naw pak va muzliya. Kakaŋ na ɗəf metiŋ nani, ndəni nəppan wənna muzliya. 
1CO.13.12	Kakaŋ mənam tatulan va foto adəv darawgal, mawlan appaka taa ɓa. Amma pay maɓɓan wade wamula Maŋgəlva haram aza zəm seksekki. Kakaŋ zəga nan suɗike suɗike nəsən wənnan ɗarə, amma pay maɓɓan wade, wa nəsən lewlewi va asənwa.
1CO.13.13	Kakaŋ na zəgeɗ tahəŋ hoku: Ətafa əga zəga nani, də əŋgla. Amma əŋglayi dədaykiyit pakə.
1CO.14.1	Məsok zukum kərəhaŋ gən əŋgla. Məkay əvəl na əmpəsa, vadaysa nan bo, məkay kuket nawpel labara na Maŋgəlva. 
1CO.14.2	Ɗəf məzu pel də ma temtem məs məsəni ɓa, sit ɗii adaw apelsit ɓa, say sən Maŋgəlva, vi ɗəf tay napprəm an məs adawpel ɓa. Də sembe na Əmpəs na Maŋgəlvayi adawpel wən məɗama. 
1CO.14.3	Amma ɗəf məzu pel labara na Maŋgəlva, sit ɗii adawpelsiti kabaahsiti, dəsɓetigini. 
1CO.14.4	An ɗəf apelik də ma məs məsəni ɓa, watər sən wəray sən ɗəf nan kaaka'ə. Amma ɗəf məzu pel labara na Maŋgəlva, tay tər sit wəray sit ɗii na Maŋgəlva pakə.
1CO.14.5	Nəŋgəl na munokum pak kəŋglaŋ gən əpel də ma temtem məs məsəni ɓa, amma an nəŋgəl day na kəpelin gən labara na Maŋgəlva. Ndəni dədawtər sit wəray sit ɗii na Maŋgəlva dayki əpel ma temtem məs məsəni ɓa. Vi əpel də ma temtemi, atərna wəray sit ɗii na Maŋgəlva ɓa, say an ɗəf naw man ma nan tay, vi dəsɓan gən ətaf net ɗii na Maŋgəlva pakə. 
1CO.14.6	Milmiŋgiɗwa, mi dədawtər sukum wəray an nədek annokumda, nəpelik də ma temtem məs məsəni ɓa di? Nəsənka, atər sukum na wəray ɓa, say an nərban sukumək goŋga na Maŋgəlva, walla an nəki sukumək əsən zəga walla nəpel sukumək labara na Maŋgəlva walla an nərban sukumək zəga.
1CO.14.7	Məsla səm dit zigeɗ nawbay ɗa, va əffon pozloro walla əbay dəgəlla an ɗəf nan dəsən əffon ɓa walla dəsən əbay dəgəlla ɓa, mbarmbari məyə gəlya adawsən iya gəlya nan di? 
1CO.14.8	Walla məzə əffon gozloro naw gaya, an dəsən əffon mogon ɓana, mbarmbari ɗii adaw zaɓanən zit naw gay di? 
1CO.14.9	Vaski bo, wənnan də munokum: An kəpeleŋgək də ma temtem məs məsəni ɓana, mbarmbari ɗəf nan adawsən an məs kəŋglaŋ wənah sən di? An vaski na, wən ɗar mekeleŋ kəpeleŋ. 
1CO.14.10	Ma tay temtem diiɗa adəv dəlva, amma pak də əmani. 
1CO.14.11	Amma an nəpprəm wən məs adawpel su ɓa, əntata zan va zemvit ɗii meɓɓeti, ɗəf məzu pelin bo, tayazaw va zemvit ɗii məs dəsənən mas ɓa. 
1CO.14.12	Munokum tatə gakdakanən əvəl na Əmpəs Salala* sawɓa. Ya məsok zukum kərəhaŋ gən əvəl an natər wəraya, nawɓay git ɗii na Maŋgəlva.
1CO.14.13	Amma an ɗəf asərəkək əpel də ma temtemi, dəkaman Maŋgəlva dəpsən gən sembe naw man wənnani. 
1CO.14.14	An əntatə zuli də ma maɓɓani, əmpəs naw bo tay zuliya, asna maɗulaw agəɗ na wəza ɓa. 
1CO.14.15	Ya an vaskina mbar nədaɗɗa di? Wanəzuli də əmpəs nawa, amma anəzuli də maɗulawa'a. Anəyə gəlya naw gakdakan də əmpəs nawa, amma wanəya də maɗulaw tamə'a. 
1CO.14.16	Amma an istatə gəɗ sən soko sən Maŋgəlva də əmpəs na, mbarmbari ɗəf məs na waloŋkum pay nakkal adaw sənən nawzlan Amin amba soko nan di? Vi dəsən va məpelin ɓa. 
1CO.14.17	Ko vi əzuli nok asan mogon zlaŋ dətər wəray aza ətaf na ɗəf nan ɓa.
1CO.14.18	Intatə gəɗ sən soko sən Maŋgəlva, vi nədayək kikum də wəsən ma temtem an məsəni ɓa. 
1CO.14.19	Amma adəv gəla nakkala dit ɗii na Maŋgəlva na, ɗəɗaah nəpel də wən ta' ta' sle an məs məsənən nawɓay git ɗii maɓɓet dəndən, ki in əpel də wən temtem məs məsəni ɓa uzine klaw.
1CO.14.20	Milmiŋgiɗwa kədaɗumoŋ va kirin muzliyeɗ ɓa. Aza wəza nokum na, məsoŋ məza də mambray azokum ɓa, va kirin muzliyeɗi. Amma adəv əɗum nokum na, məsoŋ va ɗii gugiriɗe. 
1CO.14.21	Apprəma va məverin adəv ɗerewel məsvan na Maŋgəlva:
1CO.14.21	Nəpel sitik ɗiiyiŋ də ma məs məsəni ɓa,
1CO.14.21	də manet melekeɗi.
1CO.14.21	Amma də as pak zlaŋ, apprəmən maw ɓa.
1CO.14.22	Vi wənnani əvəl na pel də ma temtem tay va zəga narbani, viyit ɗii məs dətafaŋgi ɓa, amma viyit ɗii məs dətafaŋ ɓa. Amma əpel labara na Ɗəfdaya tay va zəga narban viyit ɗii məs dətafaŋ, amma viyit ɗii məs dətafaŋ ɓay ɓa.
1CO.14.23	An ɗii na Maŋgəlva akkalaŋka, ko naway pak tay pel də ma məs məsəni ɓana. Ya an ɗii ɗiɗerɗe dit ɗii məs dəsənən Maŋgəlva ɓa azoŋko, atoŋgoŋguk azokum na, awlukumən na va dərweŋge ɓa sa? 
1CO.14.24	Amma an ko naway tay pel wənna Maŋgəlva, an ɗəf məs dətaf wənna Maŋgəlva ɓa, walla ɗəf ɗarə an atoŋguk azokum na, wən məs kədaw peleŋgəŋ pak an apprəmək na, warban sən mambray nani. Əpeləs pak dədawtaw kita akani. 
1CO.14.25	Wəɗum an məɗaman amakran warban zəni. Wazuli sən Maŋgəlva, wagəɗ saydawa na, gesiŋ Maŋgəlva tay də munokum.
1CO.14.26	Milmiŋgiɗwa, an vaski na, mbar kədaɗɗaŋ di? Pay sən kədakkalaŋ vi kawzuliya, ɗəf mbərən tay də gəlya, ɗəf mbərən də zəga narba, ɗəf mbərən wəɗɗa hənhən, ɗəf mbərən wəpel də ma məs məsəni ɓa, ɗəf mbərən wəman ma məs məpelin temtem vani, say wənnəs pak dəsan nawɓay gən wətaf net ɗii na Maŋgəlva. 
1CO.14.27	An ma temtemi na, məppet ɗii sula dəpelini, adaw dayaŋ ki hoku ɓa, say dəpeleŋ gən də mabərki zəti. Vas bo say ɗəf mbərən dəman gən an məs apeleŋ. 
1CO.14.28	Amma an ɗəf naw man tay ɓa, ɗəf məzu pel də ma temtem nak adaw pel adəv gəla nakkal ɓa, dəsan ɓatə, say dəpel sən kini gəm sən Maŋgəlva. 
1CO.14.29	Ɗii məs dərəhaŋ hənhən na Maŋgəlva, sula walla hoku dəpeleŋ, ɗiiyen dəmbraŋ na, say dəkosonən wən məs ɗii nek apeleŋ naka. 
1CO.14.30	Kuzuŋ ɗəf mbərən warah hənhən na Maŋgəlva, pay sən ɗəf maɓɓan tay pel səkay. Asna say ɗəffan dabəŋ dəsan gən ɓatə. 
1CO.14.31	Munokum pak wakəɓapən wəpel wənna Maŋgəlva taka taka nokum pak də mabərki zəni, vi dəpprəmən gəni dəsɓan gən ətaf net ɗii na Maŋgəlva. 
1CO.14.32	Məzərbanən labara na Maŋgəlva tahəŋ də sembe aka əmpəs neti. 
1CO.14.33	Maŋgəlva dəŋgəl məsam gən də wən ɗarɗar ɓa, say məsam gən zamə.
1CO.14.33	Va an dəslə aza əkkal net ɗii na Maŋgəlva atəki temtem pakə. 
1CO.14.34	Say dəsan vas pay əkkal tamə. Pay əkkal net kretiyenɗe, gil adawpeleŋ ɓa. Məpsiti tive dəpeleŋ gən ɓa. Say dəsoŋ məpprəmaŋ ma va ɗerewel na ma henziŋ anahə. 
1CO.14.35	An metaka əpprəman gabba wənna, say dəssohetin zel net eŋgili. Vi an guluk təpelik adəv əkkala, zəga na willi.
1CO.14.36	Walla səzokumi əpel na Maŋgəlva ade sa? Walla vi kum katər gukumi ade sa? 
1CO.14.37	An ɗəf aɗumuk na arahək hənhən walla arahək əmpəs na Maŋgəlva, asna nan wapprəm na, an məs nəver sukuməŋ na dawka na Ɗəfdayayi. 
1CO.14.38	Amma an dətaf ɓa, Maŋgəlva bo ataf na ɓa.
1CO.14.39	Vini milmiŋgiɗwa, məsok zukum mərban labara na Maŋgəlva, amma kədaw takən əpel də ma məs məsəni ɓaɓa. 
1CO.14.40	Say zəga pak dəsan də tive nan mogoni, va an dəslə.
1CO.15.1	Milmiŋgiɗwa, say nəɗumon sukum wənna labara nenek məs nərban sukum kətafaŋgəŋka, akani ətaf nokum aziwi. 
1CO.15.2	Dəndəni kədawkohoŋ, an kərmanənək wənnan va mərban sukum. An vaski ɓana, wətaf nokum wasan ɗarə.
1CO.15.3	Nərban sukumək labara məs in sən kiyu nətafə. Aŋki məs nənah sukum dabəŋ. Krestu amtək vi mambray namə va məver wənnan adəv ɗerewel. 
1CO.15.4	Andəknənka, də pay ma hoko'ən Maŋgəlva asil gənək səkəti əmta, va məver wənnan adəv ɗerewel. 
1CO.15.5	Arbanək zən aza Piyer, yaŋ arban zən azet gewleɗ klaw kiyit sula pakə. 
1CO.15.6	Dərɓagani arbanək zən azet milmiŋgiɗəm dayki səkat sle. Vadaysa net ambraŋgək ha kakaŋka, amma ɗii meɓɓet amtaŋka. 
1CO.15.7	Dərɓaga aska, arbanək zən aza Zakuba, yaŋ arban zən azet masləŋɗe pakə.
1CO.15.8	Ha bayma faɗə dərɓeget kan pakə, yaŋ arban zən azaw tamkana, ko də nəsaw va muzliya məs muwan təla nan dəgap ɓa zlaŋ. 
1CO.15.9	Əntə muzliya nambet masləŋɗe, vi nəzəm gitik saha net ɗii na Maŋgəlva. Nəgap nayu masləŋ kəta ɓa. 
1CO.15.10	Amma vi mbəlembəle na Maŋgəlvayi nəkpaŋ masləŋ, mbəlembəle nan məs dəsan akawəŋ tay ɗar mekeleŋ ɓa. Nəgəɗək wəza daykiyit masləŋɗe pakə, va wənah na in nəɗɗa ɓa, amma mbəlembəle na Maŋgəlva məs namakraw dəɗɗa. 
1CO.15.11	Ko ina, ko ndəɗaŋ, masləŋɗe mənan pakə, mənam tatərban labara nenek va nənah sukum, va kətafən wənnani bo.
1CO.15.12	Aŋki kan wən məs mədarba: Maŋgəlva asil gənək Krestu səkəti əmta. Mbarmbari ɗii meɓɓet suwaloŋkum adawnahaŋ na wəsilyo tay səkəti əmta ɓa di? 
1CO.15.13	An əsilyo səkəti əmta tay ɓa, asna Krestu dəsil səkəti əmta ɓa'a. 
1CO.15.14	An Krestu dəsil səkəti əmta ɓa, asna wən məs mədarbanəŋ ɗar mekeleŋgi, ətaf nokum bo ɗar mekeleŋgi. 
1CO.15.15	An dəray day na an vaski na, wən nədawa sən Maŋgəlva, vi nəɗɗak saydawa akan na, asil gənək Krestu səkəti əmta. Vaskana, an dəsil gən ɓa, asna gesiŋgi ɗii mimtit asilyoŋ na ɓa. 
1CO.15.16	Ya an ɗii mimtit asilyoŋ na ɓa, asna Krestu bo dəsil səkəti əmta ɓa. 
1CO.15.17	Amma an Krestu dəsil səkəti əmta ɓa, asna ətaf nokum bo atər na wəray ɓa, məzokum kənanaŋ adəv mambray nokum ha kakaŋka, 
1CO.15.18	ɗii məs dəmtaŋ də ətaf na Krestu amakret bo azaŋka. 
1CO.15.19	An məɗumək nawrəh əsuwa səza Krestu də zeŋgille an kakaŋ kaaka'ə, asna mənamtə na saha daykiyit ɗii pakə.
1CO.15.20	Amma gesiŋ, Krestu asilik səkəti əmta, vini ɗii mimtit pak wasilyoŋ. 
1CO.15.21	Va əmta atoŋ aka dələv vi wənna ɗəffa. Vaski bo wəsilyo səkəti əmta adazan də ɗəffa. 
1CO.15.22	Ɗii pak wamtaŋ vi wənna wəsap net də Adamu. Vaski bo ndəɗaŋ pak wasilyoŋ vi wənna əsap net də Krestu, 
1CO.15.23	amma ko naway də an va məs adasbani: Krestuwi dabəŋ. An adeke, ɗii na Krestu pak wasilyoŋ. 
1CO.15.24	Asna wəgrak dələv wagəɗə. Krestu wazet məlyeŋge dit ɗii məs də sembe, dit əmpəs məs dəsoŋ maseŋgiɗ Maŋgəlva pakə, asna wapsən məlĩn sən Maŋgəlva Affəni. 
1CO.15.25	Vi dewleyi an Krestu wazəm məlĩn na, say an Maŋgəlva avoŋgitik məzuzelin pak amba təlni. 
1CO.15.26	Məzuzelin an dədirɓe faɗə kawzani, ndəni əmta. 
1CO.15.27	Vi ɗerewel anahək na: Maŋgəlva avoŋ gənək zəga pak amba təlni. An anahək na: Zəga pakə, gesiŋ Maŋgəlva məs dəvoŋ gən sən na məŋɗani ɓa. 
1CO.15.28	An Wətən Maŋgəlva* akpaŋgək Ɗəfdaya aka zəga pakə, asna waɓegən zən aba Maŋgəlva, məs dəɗɗa Ɗəfdaya aka zəga pakə, vi Maŋgəlva dəzəm gən məlĩn aka zəga pakə.
1CO.15.29	Əŋga məɗumon wən maɓɓan ɗa: Ɗii meɓɓet tahəŋ suwaloŋkum məɗɗaŋ baptem aket ɗii mimtiti. An gesiŋgiyi, ɗii mimtit asilyoŋ na ɓa, baptem nan madawtər kan di? 
1CO.15.30	Ko mənamə, mədəray mədawtaf vamviya də əbayəm pay pak di? 
1CO.15.31	Milmiŋgiɗwa, gesiŋ vaski nədaw ɗi kikum aba Ɗəfdaya nam Zezu Krestu, pay pak in tatadəv əmta. 
1CO.15.32	A Efesus nəgəɗək əgay metiŋgin va də zəga darawən mbrayen. Va əntatə ɗum naw silyaw səkəti əmta ɓana, madawtər su di? An ɗii mimtit asilyoŋ na ɓa, asna ɗəɗaah məsban səm wənnəŋka: Məzəm səmə, məsə səmə, vi pumpum aməmtə.
1CO.15.33	Kədaw rakanən zukum tusso ɓa! Əsuwa də ɗəf mbrayen waray gən wənziya na ɗəf an mogoni. 
1CO.15.34	Say məsoŋ zlalaŋɗe, ɗii moget aza Maŋgəlva, kədaɗɗaŋ mambray ɓa. Amma ɗii meɓɓet suwaloŋkum dəsənən Maŋgəlva ɓa. Nənah vas na vi wil dədukumən gəni.
1CO.15.35	Kuzuŋ ɗəf wassoh na: Mbarmbari ɗii mimtit adaw silyoŋ di? Gəɓa zit awan adasoŋ dəndən di? 
1CO.15.36	Midi haya! Maɗula tay ɓa sa? An kəslgak zemve dewle say zemve nan dəmtə gəni, vi an dəgil dəsan gəni. 
1CO.15.37	An məs kədaslga bo, wəgilya nan na, gəɓa zə zemve dədawgilyen ɓa. Amma maməŋkəniyi dədawgilyeni ko hayi walla ko zemve awani di pakə. 
1CO.15.38	Maŋgəlva tay əpsən gəɓa zə zemve va an aŋgəl əpsən pakə. Zemve ko awani di warah gəɓa zəni.
1CO.15.39	Gəɓa zit zigeɗ maderet məs takayi ɓa. Gəɓa zit ɗii awɗakək də gəɓa zit zigeɗ mamayeɗi, gəɓa zit biŋgeɗ awɗakək də gəɓa zit kilfi.
1CO.15.40	Gəɓa zən ana disiŋ tay də gəɓa zən zevin naka dəlva fuŋ ɓa. Gəɓa zən naka dəlva mogoni, amma gəɓa zən na disiŋ lelew nan temmeyi. 
1CO.15.41	Pay tay də lelew nan temme, təla bo tay də lelew nan temme. Ngərzleɗ bo tahəŋ də lelew net temme. Ko aweleŋgit ngərzleɗ vet bo lelew net temtemi. Əkasak na ngərzla aŋka temmeyi səza ngərzla andaka.
1CO.15.42	Vaski bo əsilyo səkəti əmta adawsani. Məndəkən waŋgənə. An məs naw silyani azə naɓa. 
1CO.15.43	Gəɓa zən məs naw ndəkəŋka mədakni, daryawi. Gəɓa zən məs naw silyani də sembeyi mogoni sawɓa. 
1CO.15.44	Gəɓa Zən məs naw ndəkəŋ na, nan sluwi. Gəɓa zən məs naw silyanəŋ na, nan na əmpəsi. An gəɓa zən tay na sluwa, asna na əmpəs bo wasani. 
1CO.15.45	Vi ɗerewel an məsvan anahək na: Adamu, ndəni ɗəf madabəŋ akpaŋgək ɗəf də zeŋgillen madarani. Amma Adamu an dədirɓe, va wənah na Krestu, akpaŋgək əmpəsa məzapsən zeŋgille. 
1CO.15.46	An məs na əmpəsi dabəŋ ɓa, amma ana gəɓa zəni dabəŋ, dərɓagan kana ana əmpəsa. 
1CO.15.47	Adamu an dabəŋ məɗɗan də dəlva fuŋgi. Adamu ma sula'ən ha sə disiŋ ade. 
1CO.15.48	Ɗii naka dələv pak tahəŋ va adamu məs dəde səza dəlva fuŋ. Ɗii na disiŋ wagilyoŋ va ɗəf məs dəde ha sə disiŋ. 
1CO.15.49	Kakaŋ na, mənam tat va ɗəf naka dəlva fuŋ naka. Amma pay maɓɓan wade, waməsam va ɗəf məs dəde ha sə disiŋ naka.
1CO.15.50	Milmiŋgiɗwa an məs nəŋgəl ərban sukum na, ndən yaŋka: Ɗii məs də slu ziti dit mbeli atoŋgoŋ na məlĩn na Maŋgəlva ɓa. Gəɓa zə ɗəf məs namta, arəh na əsan ha faɗ ɓa.
1CO.15.51	Say nərban sukum wən məɗama nani: Mənam pak mədamta ɓa, amma mənam pak gəɓa zəm wakpaŋgə. 
1CO.15.52	Wagəɗ va hara ɗəf adaɗɗa pilimi, pay ɓaɓəlma gozloro adarban əziya na mətaw kita aka dəlva. Pay əffon gozloro nani, ɗii mimtit wasilyoŋ də zeŋgille ha faɗə, mənam madaram pay nan bo, amərah gəɓa zəm meleketeni. 
1CO.15.53	Gəɓa zəm məsvan wazə wagul gəɓa zəm an nawsan ha faɗə nan azə naɓa. 
1CO.15.54	An agəɗək vasna, asna əpel na kleŋ wasan gesiŋ:
1CO.15.54	Əmta azəka, əska wəla nan agraka.
1CO.15.55	Is əmta ngay əska wəla də wəday nok nak di?
1CO.15.55	Is əmta ngay sembe nok di?
1CO.15.56	Sembe na əmta səza mambray ade, sembe na mambray bo səza ma henziŋ ade. 
1CO.15.57	Amma soko sən Maŋgəlva, məs dəpsəm tive naw dayki zəga pak də Ɗəfdaya nam Zezu Krestu.
1CO.15.58	Vini munokum milmiŋgiɗu na makrawa, məsoŋ va də suwerkum məza naɓla ɓa. Məgay sən wəza na Ɗəfdaya pay pakə, kəsənənka zukum məs kədaw sokoŋ də wəsap nokum də Ɗəfdaya asanna ɗar ɓa.
1CO.16.1	Yo say nəməs əpel suɗike aket deleɗ məs nabaah sit ɗii na Maŋgəlva na Zerusalem. Va nənah sit kretiyenɗe na Galatiya, nokum bo məɗɗa vaska. 
1CO.16.2	Pay Alat pak ko naway dəzaɓ deleɗ suɗike va an məs arahə Məzeɓet lelewi ha pay nədazawa. Asna nan wəray tay natəŋ əkkelet əmpa ɓa. 
1CO.16.3	Pay nədazaw na, wanəslin ɗii məs kədaweleŋ, nawka letərɗe a Zerusalem, dəkanən gən zəga nan adaka. 
1CO.16.4	An zəga məs kəɗiyaŋ van agapək va zəga ka nəka gən dəvawa, asna wambataŋ də ina.
1CO.16.5	An nadaw ula kretiyenɗe annokumda na, kla Makedoniya nədaw toŋgo. 
1CO.16.6	Kuzuŋ wanənzi annokumda, va wagəɗ na anəɗɗa mawala annokumda. Vasna kakəbaahaŋ suwən gən ha tər wəray naw aka tive na malaka nawa, ha atəki məs nəŋgəl əmbata. 
1CO.16.7	An nədek ulukum na, nəŋgəl na əmbat gu'ləŋ ɓa. Mawaka ənziya annokumda, an Ɗəfdaya aŋgerke. 
1CO.16.8	Amma wanəsaw a Efesus ha gap pay na wəzləra na Pentekosta*. 
1CO.16.9	Vi nərahək sembe naɗɗa wəza metiŋgin nawtər wəray aŋka, ko də məzuzelwən asoŋ aŋ diiɗa zlaŋ.
1CO.16.10	An Timote adek annokumda na, mətaf mogoni vi adawsan awaloŋkum də geslne ɓa. Nan bo tay gəɗ sən wəza sən Ɗəfdaya vanawa. 
1CO.16.11	Ɗəf adawzelen ɓa. Məbaah səni vi dəgrak gən malaka nan də zamə, dəde gən azawa. Ina dit milmiŋgiɗu naŋka mənam tatə ga wəziya nani.
1CO.16.12	Amma na məlməm Apollos na, məsɓanək diiɗa ka dəmbat gən annokumda dit milmiŋgiɗəm meɓɓeti. Amma aɓoŋguk dadan kakaŋka. Abe suɗike na, an arahək tive na wambatə.
1CO.16.13	Məga, məmpa tulkum adəv ətafa, məsok mokrokum, məsoŋ də sembe. 
1CO.16.14	An məs kədaɗɗaŋ pak məɗɗa də əŋgla.
1CO.16.15	Milmiŋgiɗwa, kəsənənək Estefanas də gəla nani. Ndəɗaŋgəŋ ɗii məs dətafaŋ dabəŋ aka dələv na Akaya, tahəŋ əsokən zit aza wəɗɗa wəza sit ɗii na Maŋgəlva. 
1CO.16.16	Intatə kamokum məɓe sit ɗiiyen veski, ndəɗaŋ dit məɗɗaŋ wəza pak tahəŋ wəsokən ziti.
1CO.16.17	Zu neki də wəziya net may Estefanas də Fortunatus gəm Akaykus. Apsuwənək an məs kərəhaŋ na əvaya, vi faraɗa kənanaŋ. 
1CO.16.18	Affetenənək makrawa, va affetenən makrokum, məɗi kiyit ɗiiyen veski.
1CO.16.19	Kretiyenɗe naka dələv na Asiya pak asɗokumənka. Akilas dət Piriskilla dit məzəkkalaŋ eŋgil annetda pak asɗokumənka də iya na Ɗəfdaya. 
1CO.16.20	Milmiŋgiɗəm məs naŋ pak asɗokumənka.
1CO.16.20	Məsɗan zukum də ərma zukum.
1CO.16.21	In Pol aŋki məs nəver dəvawa: Nəsɗokumko. 
1CO.16.22	An ɗəf dəŋglu Ɗəfdaya də makran taka ɓa, wasan məray gəni! Maranata - Ɗəfdaya nam ade!
1CO.16.23	Mbəlembəle na Ɗəfdaya Zezu dəsan də munokum. 
1CO.16.24	Əŋgla naw tay də munokum adəv əsap də Zezu Krestu.
2CO.1.1	Letərəŋka Pol dəvere, ndəni bo masləŋ na Zezu Krestu də əŋgla na Maŋgəlva, ina də Timote məlməmə, azet ɗii na Maŋgəlva na Korintus. Dit kretiyenɗe naka dələv na Akaya pakə.
2CO.1.2	Maŋgəlva Affəmə, də Zezu Krestu Ɗəfdaya namə, dəpsukumən mbəlembəle də zamə.
2CO.1.3	Məgəɗ səm soko sən Maŋgəlva Affən Ɗəfdaya nam Zezu Krestu, vi Affən məwəl sahayi, ndəni Maŋgəlva məzu ɓətgəm pay pakə. 
2CO.1.4	Ko wən tattuwãh dərəhəmə, nan tay əsɓam pay pakə. Vini nam bo waməɓap əsɓet ɗii nadəv bone temtemi, va də əsəɓan Maŋgəlva apsəmə. 
2CO.1.5	Va haran nam asan diiɗa aza bone vi Krestu, vaski bo adawsan səm diiɗa aza əsɓa nam də Krestu. 
2CO.1.6	An mənam tatə zəm saha, wəzəm saha nan dəsan sukum gən ka nasɓokum kəkohoŋ gəni. An Maŋgəlva asɓaməka, wənnan wasan sukum ka napsukum sembe, məsok zukum aza zev əzəm saha məs mədawzəməŋka. 
2CO.1.7	Ya mənam tatə ɗumon sukum na, an məsən gesiŋ na, nan vaski, vi məsənka munokum tatə sap də mənam də əzəm saha namə, vaski bo də əsɓa an mərahə.
2CO.1.8	Milmiŋgiɗmə, nəŋgəl kəsənən gən wən tattuwãh an məs dərəhəm aka dələv na Asiya. Məzəmək saha sawɓa, ha dayki sembe namə. Ha məppanək wəɗum nawsam madaramə. 
2CO.1.9	Azam na kita annaw bayəm arəməka, agəɗ vasna, vi mədawla zəm ɓa amma mula gən Maŋgəlva məs naw sil git ɗii məmtiti. 
2CO.1.10	Ndən dəkoh gəm səma tattuwãh namta pakə, mulaka məsənka, wakoh gəm ko abe pakə. 
2CO.1.11	Nokum bo, munokum tatə baah səmən də əzuli nokum. Ɗii diiɗa tahəŋ əzuliyaŋ vimə, Maŋgəlva bo wapprəmsiti, wagəɗ səm mogoni, vi ɗii diiɗa dəɗɗaŋ gən soko sən Maŋgəlva vimə.
2CO.1.12	Aŋki zəga məs mədaw kaɓ dəndən. Wəɗum na makram agəɗ səmək saydawa aka wədaw nam a duniya, məs dəday pak na, ədaw nam nawaloŋkum, mədawək də goŋga də mogoni. Sembe nan pak səza Maŋgəlva ade. Məsban wəsən net ɗii ɓa, say mbəlembəle na Maŋgəlva. 
2CO.1.13	Wən maɓɓan tay məs dəɗam adəv ɗerewel nam ɓa, ndəni məs kədaŋɗanənəŋka də məs kəsənaŋ, amma nəŋgəl na, abeŋ na kəpprəmən gən gabban lewlewi. 
2CO.1.14	An məs kəsənaŋ kakaŋ na, nan kiyən kiyəni ɗarə. An Zezu Ɗəfdaya nam adek na, wakəɓapən wəgakdakaməni, va nam mədaw gakdokokum.
2CO.1.15+2CO.1.16	Adəv əsən naw na, nəŋgəl əmbat kəla nokumda dawmbat malaka naw a Makedoniya, nəɗumək naw kəsukum mbəlembəle na Maŋgəlva ma sula'ən. Pay məs nədaw milyaw sə Makedoniya wanəmbat kəla nokumda əmpa'a, ka kəbaahaŋ suwən gən də wəray nawa, an nawmbat malaka naw a Zude. 
2CO.1.17	Daga nəɗɗa wənaŋ na, də wəɗum naw nəɗɗa ɓa sa? Walla wəɗum nan tay va wəɗum net ɗii kaaka sa? Vasna nənahək na, ha'aw yaŋ nəkpaŋgan maw sa? 
2CO.1.18	Gesiŋ va Maŋgəlva məs dəsən zəga pakə, əpel naw taya zokum na, vaski walla awwo sula gən ɓa. 
2CO.1.19	Zezu Krestu Wətən Maŋgəlva* məs mərban sukum annokumda, mənam də Silas gəm Timote, tay vaski walla awwo ɓa, say tətakay kaaka'ə ndəni vaski. 
2CO.1.20	Gesiŋ Zezuwi vaski, ndəni ki əpel na Maŋgəlva pakə. Vi wənnani mədawnah na, amin bo vi kaw gakdakan Maŋgəlva. 
2CO.1.21	Maŋgəlva sən kiyən dəzaɓamə, mənamə də munokum adəv əsap nam də Zezu Krestu. Awelməka. 
2CO.1.22	Aɗiyək zəga akam narban na nan mənani. Apsəmək əmpəs nan amakramə, vi məsəŋ gən gesiŋ na, azaɓan səmək zəga mogoni.
2CO.1.23	Maŋgəlvayi məgəɗ saydawa nawa, də ətaw kita akawa an tepelke nədawa. Nəɓəl wəzaw a Korintus vi dəsan sukum gən ɗəɗaah tagay ɓa. 
2CO.1.24	Məŋgəl məsam gən va məlyeŋge aka wətaf nokum ɓa, vi kəziweŋgək akan də sembe. Amma nam məŋgəl əbaah sukum vi kərəhaŋ gən əneken zukum.
2CO.2.1	Vini nəsok zuwa nədazaw annokumda ɓa, vi nədaw ki sukum əɗum əmpa ɓa. 
2CO.2.2	An munokum tat də əɗumo, ya naway neneken su zu kan di? 
2CO.2.3	Ndəni nəver sukum wənnani. An nədek annokumda na, nəŋgəl na kədaɗumoŋ ɓa, vi aslək kənekenən gən zuwa. Nəsənək gesiŋ an nərahək əneken zuwa, asan nokum bo akərəhaŋ əneken zukum. 
2CO.2.4	Letər məs nəver sukum dabəŋ, də sin araw diiɗa nəver sukum də gəkgrəŋ diiɗa, makraw asawək diiɗa sawɓa. Amma nəver sukum vi kəɗumoŋ gən ɓa. Nəŋgəl ərban sukum kəsənən gən na, nəŋgəlukumək sawɓa.
2CO.2.5	An ɗəf sə waloŋkum tay də wəɗum vini akawi aɗum ɓa, amma akokum pak aɗumu. Walla ɗəɗaah nənah na aket ɗii sə waloŋkum aɗumu, vi nədaw toŋ ki goŋga ɓa. 
2CO.2.6	Ɗii vadaysa sə waloŋkum atawənək kita aka ɗəf nani, məkki kana. 
2CO.2.7	Kakaŋ na say məviyan sən mambray nan sə makrokum, məbaah səni vi makran adawzla ɓa, vi adapan əɗum nawrəh zəga nan ɓa. 
2CO.2.8	Vini nəda komokum: Mərban sən əŋgla nokum. 
2CO.2.9	Nəver sukum letərəŋ na, vi nəŋgəl kawkayan goŋga nokum, vi nəsən gən na munokum tatəsbanən wən məs mərban sukum pay pak sa. 
2CO.2.10	An kəviyan sənənək mambray na ɗəffan vaska, asna naw bo anəviyan səni. An əntat də tive naviyan mambray ko mi sə makrawa, asna nan bo anəviyan səni vi wən nokum aka Krestu, 
2CO.2.11	vi Satan adaw day kiyəm ɓa vi məsənka kuket nan diiɗayi.
2CO.2.12	Nəgapək a Torowas vi karban labara nenek na Krestu adaka. Ɗəfdaya azaɓan suwək tive na wəza nan məza tuwãh ɓa. 
2CO.2.13	Amma kiyu gərəŋgi vi nərəh baynaw Titus adak ɓa. Vini nənahsit na, məsoŋ zam kana, naw wanəmbat a Makedoniya.
2CO.2.14	Soko sən Maŋgəlva, vi zəzay na Krestuwi pay pak tay ku malaka nawa an nawday kini. Vaski adaɗɗa səmə, ka mərban gən labara nan ko aŋga pakə, zəga məs mərbanəŋ tay əknah adəv dəlva va məŋgən zəga mogoni. 
2CO.2.15	Məkpaŋgək va məŋgən zəga mogon məs Krestu andol sən Maŋgəlva. Məŋgənən van bo, agapək azet ɗii məs nawkohoŋ dit ɗii məs naw Zaŋ. 
2CO.2.16	Azet ɗii məzeti, məŋgənən namtayi, azet ɗii nawkohoŋ bo, məŋgənən nawkohyi dəsoŋ gən madereti. Naway naw ɓap əɗɗa wəza nan di? 
2CO.2.17	Ɗii diiɗa tahəŋ ulanən əpel na Maŋgəlva va zəga naɗɗa terere. Nam mənam tatəɗɗan vanet ɓa, vi Maŋgəlva aslən məka. Mənam tatəpel də makram taka aba Maŋgəlva, va məɗɗaŋ wəza sən Krestu.
2CO.3.1	Wən nam tayərban na, mənam tatə məssa əgakdakan zəmə sa? Walla wərayəm tayaza wənnan va ɗii sə waloŋkəm adaw slənaŋ sukumən ɗerewel ka kəsən mən gən sa, walla mətafək wəɗɗa zevən vas azokum sa? 
2CO.3.2	Munokumtə letər namə, məverkum amakramə ɗii pak waɓapən əŋɗani də əsəni. 
2CO.3.3	Gesiŋ munokumtə letər na Krestu, mənamtə məvere. Məverni də iŋkile titir naw ver ɓa, amma də Əmpəs na Maŋgəlva madaran məverin. Məverni aket zigeɗ naw ver net kuneŋge ɓa, amma amekret ɗii məverni.
2CO.3.4	Mədawnah vasna vi məsənək Maŋgəlva gesiŋ də Krestu. 
2CO.3.5	Mənam sən kimə məgap naɗɗa wəzaŋ ɓa. Wəsən nam naɗɗan pak səza Maŋgəlva ade. 
2CO.3.6	Ndəni dəsərəkgəm wərban wənnan minan meleketen ko aŋga pakə, wənnan dəde səza mahenziŋ məs məverin ɓa, amma səza əmpəs ade. Dawka məverin tay ka ɗəf dəmtə gəni, amma əmpəs tay ka ɗəf atəki naw koho.
2CO.3.7	Dawka nani məverin də mamasin aket zigeɗ naw ver net kuneŋge. Pay nan dəpaska gakdak na Maŋgəlva arbanək zəni. Aba Moyis akasakə, ha kirtit Israyelɗe dəɓapən əɓəs ula əkasak nan ɓa. Nan dərəŋ wakgrakə. An wəza na dawka məzuki əmta tay də gakdak vaska. 
2CO.3.8	Asna wəza na əmpəs məzuki əkoh wadayki as pak də gakdaka. 
2CO.3.9	Wəza nan məzuka ɗii əsbər git adəv kita dərəŋ tay də gakdaka, mbək məzuki əsuwa təstəs aba Maŋgəlva sit ɗii dərəŋ sa. 
2CO.3.10	Gesiŋ gakdak məsvan dəslə də gakdak meleketen ɓa samə. Akpaŋgək va zəga ɗar aza an meleketeni. 
2CO.3.11	Wən məs minan məsvan dərəŋ, arbanək gakdak na Maŋgəlva, sokko an meleketen nawsan ha faɗ sa.
2CO.3.12	Vi wənna zəga məs mədawga də makram taka, ndəni mədasɓan makram dəndən. 
2CO.3.13	Nam məgəɗ na vana Moyis agəɗ ɓa, aɗaman haran də wəpak zəga akani, vi ɗii na Israyel adawlanən təki babar metiŋgin dagrak ɓa. 
2CO.3.14	Amma maɗulet aɓapna əpprəm ɓa bo. An tahəŋ əŋɗanən labara məs məverin, zəga nan tayəzəɗ akani ha pay dəpaŋka. Zəga nan ator na ɓa, say an ɗəf nan atafək Krestu. 
2CO.3.15	Ko kakaŋ bo, pay məs adaŋɗanən dawka na Moyis pak zəga nan tayəzəɗ aka maɗuleti. 
2CO.3.16	Məs dəgəɗ aza Moyis, wagəɗ azete'e, va məver wənnan na: An amilik aza Ɗəfdaya zəga məzəɗən wazar səka maɗulani. 
2CO.3.17	Yaŋ Ɗəfdaya adawpele aŋna, əmpəsi, amma atəki məs əmpəs na Ɗəfdaya asani, adaki bo əsuwa məza balam ɓa adawsani. 
2CO.3.18	Mənam pak mənam tatula gakdak na Ɗəfdaya də haramə, mənam tatərban gakdak nan va darwgal. Vaski kan mədakpŋga ka məgil gən va Ɗəfdaya, vi gakdak nan dənzlər səmə gən abe abe. Ndəni wəza na əmpəs na Ɗəfdaya amakramə.
2CO.4.1	Maŋgəlva awlak səsahmə, apanək wəzaŋ avamə. Vini kana geslne dəmna ɓa. 
2CO.4.2	Məsganək wəɗɗa məɗama də zəga na wil pakə. Məɗɗa wəza nan də kuket ɓa, məkpaŋgana əpel na Maŋgəlva ɓa'a. Amma mənam tatərban goŋga nan appaka ta'ə. Ko naway məzu kayan makran aba Maŋgəlva wanah na də goŋga mənani. 
2CO.4.3	Labara Nenek məs mədarbanəŋka, gesiŋ məɗamani ɓa. Say azet ɗii məzet adawsan məɗaman kaaka'ə. 
2CO.4.4	Net dətafən ɓa, vi Satan məs maŋgəlvak na duniya atipik maɗuleti, vi adawlanən təki babar na labara nenek ɓa. Kəti babar nan tayərban gakdak na Krestu. Ndəni Maŋgəlva sən kiyən bo, adarban zən adəv Krestu. 
2CO.4.5	Nam mərbana wənna gəɓa zəm ɓa, say wənna Zezu Krestu, ndəni Ɗəfdaya, nam mənam tatərbana məɗɗaŋ wəza nokum mənan vi Zezu. 
2CO.4.6	Daga far laŋka, Maŋgəlva anahək na: Say təki babar dəkasak ara guzliyo. Maŋgəlva vani, ndəni dəppan təki babar nan əkasak amakramə. Vi məsən gən gakdak na Maŋgəlva məs darban təki babar aka Krestu.
2CO.4.7	Əsən məs mərahəŋka, agilik va arya məzaɓani. Amma namə, məgilik va mesteɓiɗ na dəlva, vi ko naway dula gən sembe mətiŋgin məs dəde səza Maŋgəlva, məza səzam ɓa. 
2CO.4.8	Mərahək tattuwãh na bonoy temtemi amma də as zlaŋ na wənnan dərɓəhəm ɓa. Təl ɓəɓɓay mədaw sam gərəŋ gərəŋgə, amma məppana wənna zəga məs mədawgaŋ ɓa. 
2CO.4.9	Məzuzelmən diiɗa akayanənək mamə, amma Maŋgəlva dəppam ɓa. Aslbəmənək ha afuŋgu, amma məzə ɓa. 
2CO.4.10	Pay pak mənam tatənan əmta na Krestu adəv gəɓa zəmə, vi zeŋgillen dərban gən zən adəv gəɓa zəmə. 
2CO.4.11	Adəv zeŋgillemə, gu'o mənan də əmta vi wənna Zezu, vi zeŋgillen bo dərban gən zən adəv gəɓa zəm məs dəmtə. 
2CO.4.12	Va wənah na: Əmta na Zezu tayəɗɗa wəza adəvəmə. Amma zeŋgillen tayəɗɗa wəza adəvkum.
2CO.4.13	Ɗerewel amna: Nətafək Ɗəfdaya vini nənahə ətaf nan səza Əmpəs na Maŋgəlva ade, nam bo də əmpəs nani mərah ətafa. Mənam tatə taf Ɗəfdaya, vini məppan ərban labara nenek ɓa. 
2CO.4.14	Maŋgəlva asil gənək Ɗəfdaya nam Zezu səkəti əmta. Məsənka wasil gəm anam tama'a, də Zezu səkəti əmta, waziw gəm də munokum pak abani. 
2CO.4.15	As pak adaɗɗa vasna, vikumi vi mbəlembəle na Maŋgəlva dəgap gən azet ɗii diiɗa, əŋɗa net dənzlər gəni. Vaski kan əŋɗa net ɗii məzəɗɗaŋ soko sən Maŋgəlva, dit məzu gakdakən adanzləra.
2CO.4.16	Vi wənnani məppana əɗum nawga zəga nan ɓa. Gesiŋ, zeŋgille anna gəɓa zəməŋ wazə, amma zeŋgille məs Maŋgəlva adapsəmə, nan tay ndəf pay pakə. 
2CO.4.17	Gesiŋ adəv bonoy mənani, amma tay tuwãh ɓa, anzi naɓa. Bonoy nan waki səm gakdak ana san ha faɗə, metiŋgini sawɓa. 
2CO.4.18	Məzi na haram aka zəga məs nawla də haram ɓa. Amma say aka zəga məs awla də hara ɗəf ɓa. Vi zəga məs nawla, asana faɗ ɓa, amma zəga məs awla ɓa, ndən dədawsan ha faɗə.
2CO.5.1	Məsənka, an gəla nam kakaŋkəŋka, va wənah na gəɓa zə ɗəf məs dəlva fuŋ an aɓəslka, gəla nam maɓɓan taya disiŋ. Maŋgəlva sən kiyən dərka. Gəla nan wasan ha faɗə. 
2CO.5.2	Daga mədaw sam a duniya, mənam tatənɗəsa. Mənam tatezelen wətoŋ adəv gəla məs dəde sə disiŋ. 
2CO.5.3	Say mərah gən gəɓa zəm meleketeni, vi mədarban zəm aba Maŋgəlva zəm mekeleŋ ɓa. 
2CO.5.4	Daga mədaw sam madaram adəv gəɓa zəm na dəlvəŋka, mənam tatənɗəsa mənam tatəzəm saha. Mawnger əgbuk gəɓa zəm annamtaŋ ɓa, ya mamaka ugul gəɓa zəm an nawsan ha faɗə, dəsɗəkə gən an namta. 
2CO.5.5	Ko kakaŋka Maŋgəlva tayəɗɗa wəza amakramə, vi dəgəɗ gən vaska Apsəmək əmpəs nan va zəga narban goŋga na zəga mogon məs məɗiyən pak vimə.
2CO.5.6	Vini mədaw sok makram pay pakə. Məsənka, pay mədaw sam adəv gəɓa zəməŋka, faraɗa mənan də Ɗəfdaya. 
2CO.5.7	Maɓap ulan tagay ɓa, wəsap nam dəndən na, say də ətaf kaaka'ə. 
2CO.5.8	Amma makram kaahyi, an məŋgəl na, məppan gən gəɓa zəməŋka, məl gən əɗam də Ɗəfdaya. 
2CO.5.9	Amma an dəday na, mamaka an məs aŋgələ, ko məsamək aŋka ko məsamək dəndən. 
2CO.5.10	Dewle mənam pak amərban zəm aba mazaŋga na kita na Krestu. Pay nan dəpaska ko naway warah riba va aza wəza məs agəɗ a duniya, ko wəza mogon agəɗə, ko mbrayen agəɗə.
2CO.5.11	Məŋgəl əpprəman sit ɗii an məs Ɗəfdaya aŋgələ. Amma pay mbərən Ɗəfdaya wassohom aka wənna wəza nam pakə, dewle say məzlan sənə gən wənnani. Nan asənmək lewlewi. Amma azam tam bo kəsənmənək də əɗum namakrokum. 
2CO.5.12	Məŋgəl əgakdakan zəm abokum əmpa ɓa. Amma məŋgəl na kəsənən gən na, munokum tat də tive naw ɗi kimə, ka kərohən gən met ɗii meɓɓet məzu gakdakanən zit də zəga məs nawla də hara ɗəf aza ɗəf appaka, mba gən ana makra ɗəf dərəŋ. 
2CO.5.13	An pay mbərən kulumənək va dərweŋge, sən Maŋgəlvayi məɗɗam vaska. Amma an mənam tat də maɗulamə, vikumi məsam də maɗulamə. 
2CO.5.14	Krestu arban səmək əŋgla nani, əŋgla nan vani ndəni dasan ka wəza nam pakə. Gesiŋ məsənək na, an ɗəf taka amtək agəlet ɗii pakə, 
2CO.5.15	asana ndəɗaŋ pak tahəŋ va məmtiti. Amtək viti, vini zeŋgillet na neti əmpa ɓa. Amma wasoŋ maderet kanani, ndən məs dəmtə viti, məsil gəni səkəti əmta viti.
2CO.5.16	Vini, abeŋ na kawlani ko naway va əsuwa net ɗii ɓa, ko Krestu bo, an mulak ɗaah vaska, asna kakaŋ na mətəp səna ɗaah ɓa. 
2CO.5.17	Ko naway an asapək də Krestu na, akpaŋgək ɗəf meleketeni. Zən va asan lahəŋ pak atrayka, zəga pak akpaŋgək meleketeni. 
2CO.5.18	Zəgas pak Maŋgəlva dəɗɗa, ndəni apan wənnan avamə, ka məpel gən labara nani. Lahəŋ mənam tat va maseŋgiɗni, amma də Krestuwi aɗɗa əsler namə. 
2CO.5.19	An məs Krestu agəɗə, nan akpaŋgək wəza na Maŋgəlva. Maseŋgiɗin nek akpaŋgetik ka bayneŋgiɗin, aŋɗan na mambray net əmpa ɓa. Apan səmək wənnarban labara nan ko aŋga pakə.
2CO.5.20	Vini mənamtə metiveɗ na Krestu, də mami Maŋgəlva adawpel sukum. Vi wənna Krestu mənam tatə komokum, mətaf bayna məs Maŋgəlva adaɗɗa də munokum. 
2CO.5.21	Krestu dəgəɗ mambray ɓa sam. Amma Maŋgəlva aɗiyək mambray nam pak akani, vi mərah gən əsam təstəs aba Maŋgəlva də əsap nam də Krestu.
2CO.6.1	Namə məɗɗaŋ wəza də Maŋgəlva mənani. Vini məda komokum: Kərəhaŋgək mbəlembəle na Maŋgəlva, məzi zukum adawza səvokum ɓa. 
2CO.6.2	Vi anahək na:
2CO.6.2	Pay na mbəlembəle, nətafək əkam noko.
2CO.6.2	Pay nawkoho, nəbaah sukuko.
2CO.6.2	Yaŋ bo, kakaŋki pay na mbəlembəle, dəpaŋki pay nawkoho.
2CO.6.3	Məŋgəl ɗəf dəfyok gən aka wəza nam ɓa, vini mədaw zi zəmə, vi mədaw tak ətaf na ɗəf ko taka ɓa. 
2CO.6.4	Amma adəv ko mi pak mənam tatərban na, nam məɗɗaŋ wəza na Maŋgəlva mənani. Də əɓəsən diiɗayi mədawzlan wən tattuwãh də əzəm saha də bonoy. 
2CO.6.5	Ɗii avərmənka, asgamənək a daŋgay, aɓoŋ gitinik ɗii akamə. Məyək də wəza, mawrəh va naw leŋ ɓa, ha təl ɓəɓay, mawrəh va nawzəm way ɓa. 
2CO.6.6	Mənam tatərban na, məɗɗaŋ wəza na Maŋgəlva mənani də goŋga namə də əsən namə, də əbaah na Əmpəs Salala*. Də əŋgla məza də mataka taka azan ɓa. 
2CO.6.7	Də ərban wənnan məs də goŋga, də sembe na Maŋgəlva. Zəga naw gay namə, narge maseŋgiɗmə, nawga ki zəmə ndəni goŋga. 
2CO.6.8	Ɗii tahəŋ əgakdakaməni tahəŋ əzeleməni bo, tahəŋ əpeleŋ mogon akamə, tahəŋ əpeleŋ mbrayen akamə bo. Ɗii meɓɓet tahəŋ uləmən va məwaŋ tepelke, ko də mədawpel goŋga zlaŋ. 
2CO.6.9	Tahəŋ ənahaŋ na dəsənmən ɓa, amma gesiŋ ko naway asənməka. Tahəŋ uləmən va məmtemə, amma pay pak mənam tat daramə, tahəŋ əvərməni amma də ɓaymən tagay ɓa. 
2CO.6.10	Tay kiyaŋ səmən wən tattuwãh, amma mənam tatənan nek pay pakə. Məgilik va məs saheŋɗe, amma mənam tatəkpeŋget ɗii meɓɓet məs aryeɗ diiɗa, mənam tat va ko mi taya vam ɓa, amma gesiŋ nam na, mənam tat də zəga pak avamə.
2CO.6.11	Munokum ɗii na Korintus, mənam tatə pel sukum kotakə. Məkol sukumək makram butoŋgu. 
2CO.6.12	Minan makram sukum ɓa, amma nokum, kinanənək makrokum səmə. 
2CO.6.13	Inatə pel sukum va kirtuwa. Məsoŋ də wəɗum namə, va nam məsam də əɗum nokum. Məkol səm makrokum butoŋgu.
2CO.6.14	Kədaw sapaŋ dit ɗii məs dətafənən Ɗəfdaya ɓaɓa, əsap nan dəslə ɓa. Mbarmbari goŋga adaw sap də mambray di, walla təki babar də guzli di? 
2CO.6.15	Krestu də Satan aslereŋ na ɓa. An tay vasna mbari ɗəf məs dətaf adawsler də ɗəf məs dətaf ɓa di? 
2CO.6.16	Mi də sapan gəla metiŋ na zuli də tuya di? Gesiŋ gəla metiŋ na zuli madaran na Maŋgəlva mənani, vi Maŋgəlva anahək na:
2CO.6.16	Wanəsaw aweleŋti, kawsaw dənɗaŋ.
2CO.6.16	Wanəsaw ka Maŋgəlva neti, net bo wasoŋ ka ɗii nawa.
2CO.6.17	Vini anah na:
2CO.6.17	Məgil suwaleŋti, muɗak dənɗaŋ.
2CO.6.17	Kədaw rəŋgənən zəga naw see'* ɓa, asna wanətafkum.
2CO.6.18	Wanəsaw ka Affukum,
2CO.6.18	nokum bo akəsoŋ ka kirtu maziŋleket dit məguliŋgiti.
2CO.6.18	Vaski Ɗəfdaya məs də sembe anahə.
2CO.7.1	Bayneŋgiɗwa əpel na Maŋgəlvas pak aslək vimə. Vini kakaŋ na say məgasəm zəmə məsam gən salala*, məppan səm zəga məs nawray gən gəɓa zəm də məs nawray gən əmpəsa. Say məsam gən salala grakə, məsam səm də geslne na Maŋgəlva.
2CO.7.2	Məpəl səm təki amakrokum, məgəɗ sən mbrayen sən ɗəf səmbokum ko taka ɓa, məray gən ko sən ɗəf taka səmbokum ɓa, məgəm zəga na ɗəf sembokkm də kuket ɓa'a. 
2CO.7.3	Nədawnah vasna kawtaw kita akokumi ɓa, nənahək dabəŋ na, makram akol sukumko vi məsam gən matakə ko də əmta ko adəv zeŋgille. 
2CO.7.4	Məsənkumək grak lewlewi, mənam tatəɗi kikum diiɗa, adəv bonoy nam pakə, məknahək də ərma makramə də əneken zəmə.
2CO.7.5	Ko daga pay məs məgap a Makedoniya bo, mərah əffet ɓa samə. Ko aŋga pak gərəŋgərəŋ mənani, əgay dit ɗii meɓɓeti. Makram bo tay zlaha. 
2CO.7.6	Amma Maŋgəlva məzu ɓət git ɗii məs də gərəŋgərəŋ neti, aɓət gəmək də əziya na Titus azamə. 
2CO.7.7	Əziya nani dəɓət gəm kaaka ɓa, amma anah səmək wən nokum kəɓət gənənka. Munokum tatəɗumoŋ naw luwa də əɗumon məs dəgəɗə, munokum tatə sokən zukum aza əbaah suwa. Ndəni kan annek zu diiɗa.
2CO.7.8	Ko an letər naməŋ assahanək zukum, amma də as pak nəppana daver sukum ɓa. An dabəŋ nulak na, assahanək zukum, nəŋgəl əɗum naw saw ɓatə. 
2CO.7.9	Amma kakaŋ na, zu neki. Gesiŋ nəneken na zu də zukum məs kəssahanən ɓa, amma vi wəssahan zukum apsukumək tive na kpaŋgan ədaw nokum. Maŋgəlva aɗɗa əssahan zukum na dəsan gən ka mogon nokum, nam məgəɗ mbrayen azokum ɓa. 
2CO.7.10	Vi əssahan zukumi Maŋgəlva adaɗɗa wəza dəndən, dən dəda kpaŋ ətubiya, ətubi bo dədawki əkoho. Əssahan zukum vaskəŋka, kawɗiyi marava viyin ɓa. Əssahan zukum klaza wənna duniya, nan waka ɗəf adəv əmta. 
2CO.7.11	Mula an va Maŋgəlva agəɗ sukum də əssahan zukum: Munokum tatəsokən zukum sawɓa, munokum tatə gayaŋ ka kəsoŋ gən salala məza də mambray azokum ɓa. Maɗulokum azlabka, munokum tat də geslne diiɗa, munokum tatəɗumoŋ akawa, munokum tat də əŋgla naɗɗa zəga mogoni, munokum tatəsokən zukum ətaw kita aka mambraya. Də as pak kərbanənək zukum na, salala kənanaŋ aza wənnani.
2CO.7.12	Nəver letərəŋ vi wənna ɗəf dəgəɗ mambray ɓa, walla vi ɗəf məzəɗɗa mambray ɓa. Amma nəver na, vi kəsənən gəni, vi kərbanən gən aba Maŋgəlva na, munokum tatə sokən zukum vimə. 
2CO.7.13	Vaski kədaɗɗanən wənnani, də əsɓan makramə.
2CO.7.13	An dəsɓan makram day bo vi Titus annekenək zəm sawɓa də ənek an nani, vi nokum pak kəfetenənək makrani. 
2CO.7.14	Nəgakdakanək zu abani, vi wən nokum nokum bo kərbaŋ suwən wil ɓa. Goŋga məpel sukum pakə. Vaski bo ko an məɗiyək kikum aba Titus zlaŋ na, goŋgayi. 
2CO.7.15	Əŋgla nan azokum tayənzləra, pay pak tay ɗumon məs kətafən də geslne də əkkere, vaski bo kəpprəmən mawa. 
2CO.7.16	Zəga tay natak kiyu dapan makraw akokum ɓa, ndəni nəda neken zuwa.
2CO.8.1	Milmiŋgiɗmə, məŋgəl ənah sukum wənna mbəlembəle məs Maŋgəlva agəɗ aweleŋgit kretiyenɗe naka dələv na Makedoniya. 
2CO.8.2	Məslani ətaf net də bonoy diiɗa, amma tahəŋ də zit nek diiɗa sawɓa. Vini ko tahəŋ də saha zlaŋ, akkalanənək zəga məs aɗiyaŋ diiɗa. 
2CO.8.3	Nəɗɗak saydawa aka wənnani, aɗiyaŋgək va an arəhaŋ pakə, gesiŋ dayki sembe net aɗiyəni, də əŋgla neti bo apsənəni. 
2CO.8.4	Akamamənək diiɗa ka mərah gən tive naw slən zəga məs aɗiyaŋ nabaah sit ɗii na Maŋgəlva a aka dələv na Zuda. 
2CO.8.5	Aɗɗanənək dayki an məɗum səni. Dabəŋ nani, apanənək zit sən Ɗəfdaya. Yaŋ bo vi əŋgla na Maŋgəlvayi apanənən zit azamə. 
2CO.8.6	Vini məkkaman Titus dəgay gən də wəza na waloŋkum. Ndəni dətəŋ wəza nani, kakaŋ na wabaah sukum əgrakan də əŋgla nani. 
2CO.8.7	Nokum kərəhənək zukum adəv zəga pakə, munokum tat də ətafa də əsən əpele, də əsən zəga, də əŋgla na baah səmə. Məŋgəl na, kəsoŋ gən də ərəh zukum adəv wəzaŋ kəmpa.
2CO.8.8	Nənah sukum wənnan va dawka ɓa. Amma də labara net ɗii meɓɓet nədaŋgla əsla mogon na əŋgla nokum. 
2CO.8.9	Kəsənənək mbəlembəle məs Ɗəfdaya nam Zezu Krestu agəɗ sukum. Ko də asan məs arya zlaŋ, aɗiyək zən va məs saha vi wən nokum, vi kakpaŋgokum məs aryeɗ də saha nani.
2CO.8.10	An məs nənah sukuməska, əɗum nawi. Nəsənək na watər sukum wəraya, an kəkgrakənək wəza məs kətəŋgaŋ. Daga nadabyaŋga kəɗumoŋko, kətəŋ gənək wəza nani. 
2CO.8.11	Kakaŋ na məkgrakan wəza nani. Kəsokənək zukum aza əɗum nan vaska, vasna məsok zukum əkgrakani. Məɗi zəga nan va zəga məs kərəhaŋ avokum pakə. 
2CO.8.12	An kəsokənək zukum əɗi zəga nani, Maŋgəlva wataf məs kəɗiyaŋ. Maŋgəlva tay sohon an məs kərəhaŋ, zəga məs taya vokum ɓa assohon na ɓa.
2CO.8.13	Nənah na kəsoŋ gən məs sahaŋɗe ɓa, vi ɗii meɓɓet dəfeteŋ gəni ɓa. Amma nəŋgəl na kəsoŋ gən daka daka dənɗaŋ. 
2CO.8.14	Kakaŋ na aslək azokum ka kəbaahaŋ sitin gən dərəhaŋ gən wəray neti. Yo laha bo an wən arəh kumoko, net bo wabaahaŋ sukuməni. Vaski wən məs dəslə adawsani. 
2CO.8.15	Va məver wənnan adəv ɗerewel anah na:
2CO.8.15	Məs dəkkalan diiɗa dəday kiyən ɓa.
2CO.8.15	Məs dəkkalan suɗike, wəray nan dəmbər ɓa.
2CO.8.16	Məgəɗ sənək soko sən Maŋgəlva məs dəpsən əŋgla sən Titus amakran məs taka də mənam nabaah sukum. 
2CO.8.17	Titus apprəmək əkam namə. Anani kaaka ɓa, amma vi wənna zən məs asoku də əɗum məs aɗum nadan anokumda. 
2CO.8.18	Dəndəni məslən məlməm məs ɗii na Maŋgəlva pak ada gakdakanən vi wəza na labara nenek məs adarbani. 
2CO.8.19	Ɗii na Maŋgəlva awelinka ka dəlham gən pay məs mədawka zəga məs məkkalan nak a Zuda. Mədaɗɗa wəza nan na, ka gakdakan Ɗəfdaya, də ərban əɗum nan nabaah sit ɗii meɓɓeti.
2CO.8.20	Mənam tatə zi zəmə, aza ərma zəga məs məkkalən metiŋginəŋka, vi ɗii adawrəhaŋ wəhayam ɓa. 
2CO.8.21	Məŋgəl məgəɗ gən wəza mogoni, məza ama hara Ɗəfdaya kaaka ɓa, amma də ama heret ɗiiyi.
2CO.8.22	A məslən məlməm maɓɓan dənɗaŋ. Vi məslak təl ɓəɓɓay va adaw sok zəni, mulak na ɗəf məzu sok zən pay paki. Kakaŋ bo tay sok zən dayki laŋka, vi tay də əɗum nokum amakran diiɗa. 
2CO.8.23	Titus bo ndəni məs dəsap də ina də əɗɗa wəza vikum. Məlmiŋgiɗəm məs dədoŋ dəndən, ndəɗaŋgəŋ məs ɗii na Maŋgəlva aslənaŋ ɗii məzəɗɗaŋ wəza vi ka gakdakan gakdak na Krestu wəŋka. 
2CO.8.24	Mərban sit əŋgla nokum. Asna, ɗii na Maŋgəlva pak wasənən gesiŋ na, ɗari mədaw ɗi kikum ɓa.
2CO.9.1	Wəray tay na ver sukum aka wənna zəga nabaah sit ɗii na Maŋgəlva naka dələv na Zuda ɓa. 
2CO.9.2	Nəsənka munokum tat də əŋgla nabaahsiti. Nəɗiyək kikum abet ɗii na Maŋgəlva a Makedoniya bo, nənahək na: Milmiŋgiɗəm na Akaya tahəŋ əkalanən zəga nan daga dəbyaŋga. Zukum məs kəsokoŋgəŋ afɗehetik ɗii diiɗa suwaleŋti. 
2CO.9.3	Kakaŋ na əntatə slən milmiŋgiɗmə, vi kikum məs məɗiyəŋ adawsan ɗar mekeleŋ ɓa. Nəŋgəl na məsok zukum əpsən zəga nan gesiŋ va nənahə. 
2CO.9.4	Vi an nədek dit na Makedoniya na, an mərəhək kəkkalanən zəga məs kəɗiyaŋ ɓana, dewle wil wadəmən ambokum, ya annokumi adaw daŋ day ɓa sa! 
2CO.9.5	Ndəni nula wənnani, dewle ɗəɗaah nəkemet milmiŋgiɗəm dədoŋ gən dabəŋ kimə annokumda, dəkkalanən gən zəga məs kəɗiyaŋ kənəhən wənnan daga far farə, məzaɓan wənnani daga məɓəl əzam ɓa, dəsan zəga məpsən sən Maŋgəlva gesiŋ na mekeleŋ, tay va dewle na garama ɓa.
2CO.9.6	Nəŋgəl kəɗumonən gən wənnəŋ ɗa: Ɗəf məs dəslgə suɗike, suɗike adaw bəla, ɗəf məs dəslgə diiɗa, diiɗa adaw bəla. 
2CO.9.7	Ko naway dəɗi va an makran aɗum səni, məza də marava ɓa walla də dewle ɓa. Vi Maŋgəlva aŋgluwək ɗəf məs dəpsən də zən neki. 
2CO.9.8	Maŋgəlva tay də sembe napsukum mogon nan temtem pak diiɗa, vi kəsoŋ gən pay pak də zəga nan pakə, an məs mokum akani, ka kəmbataŋ gən abe dəndən də əɗɗa wəza mogon temtem pakə. 
2CO.9.9	Va məver wənnan na:
2CO.9.9	Tayəpsit zəga sit məzurayɗe na mekeleŋ.
2CO.9.9	Ula saha nan wasan ha faɗə.
2CO.9.10	Maŋgəlva məzapsən məzəslga zemve də zəga nawzəma, wapsukum zemve va aza wəray nokum, wagil gəni, vi wəza nokum məs də təstəssəŋ dənzlər gən diiɗa. 
2CO.9.11	Wakpaŋgokum məs aryeɗi ka kəkpaŋgaŋ gən məzuvəlaŋ ha faɗə, ha ɗii meɓɓet diiɗa waɗɗaŋ soko sən Maŋgəlva, vi zəga məs kəɗiyaŋ məs mədawka sitiŋka. 
2CO.9.12	Gesiŋ məs kəɗiyaŋ wabaah sit ɗii na Maŋgəlva aza wəray neti. Amma an dədayki asna waɗaŋsənən soko sən Maŋgəlva diiɗa. 
2CO.9.13	An zəga məs kəɗiyaŋ arbanək goŋga nokum, asna wagakdakanən Maŋgəlva, vi kəsbanənək saydawa na labara nenek na Krestu, kuɗakanənək zəga nokum dənɗaŋ dit ɗii pakə. 
2CO.9.14	Wazuliyaŋ sənən Maŋgəlva vikum də wəɗumon wən nokum amakret diiɗa, vi mbəlembəle məs Maŋgəlva agəɗ diiɗa akokum. 
2CO.9.15	Vaskana soko sən Maŋgəlva vi əvəl nan məs kaw ɓapi ərban ɓa.
2CO.10.1	Yo in Pol, mawaka əpel sukum wənna zəknaw kakaŋka, ɗii meɓɓet tahəŋ ənəhaŋ na: Naslən zu daga nəsaw awaloŋkum ɓa, amma də sembe nan akokum, daga nəsaw faraɗa də munokum. Intatə komokum də əpprəma də mogon məs Krestu agəɗə. 
2CO.10.2	An nədək annokumda na, kədaɗɗaŋ suwən dewle nərban gən sembe naw ɓa. Net na, aɓɗaŋ na: Mənam tatəɗɗa wəza nan va məs duniya adaɗɗa. Nəsənka nəgapək narban sembe nawa. 
2CO.10.3	Gesiŋ nam bo ɗii mənani, amma məgay na vanet ɗii ɓa. 
2CO.10.4	Adəv əgay nam na, məgay na də zəga naw gay na duniya ɓa, say də zəga naw gay na Maŋgəlva məs də sembe. Dəndəni mədabzlu an mərkani. Mədabzlu əɗum na tepelke məs ɗii adaw ziweŋ akani. 
2CO.10.5	Mənam tatəbzlu an məs ɗii ada gakdakanən zit dəndən mba gən əsən ana Maŋgəlva. Mənam tatə kpaŋgan əɗum net də əsgan a daŋgay, vi dəsbanən gən Krestu. 
2CO.10.6	Məzaɓanək zəmə kasge sit ɗii məs apprəmaŋ ma ɓa pakə, vi munokum pak kəpprəmaŋ gən ma pak grakə.
2CO.10.7	Mula zəga pak va adarban zən ama horokum. An ɗəf aɗiyək zən azet ɗii na Krestu, say dəɗum kana, vi nam bo ɗii na Krestu mənani. 
2CO.10.8	Wən tay wil adawdanən akan ɓa, ko an əntatə ɗi ki zu də sembe məs Ɗəfdaya apsəmə. Amma mərah sembe nan vi kawray gukum ɓa, vi kaw zoɓokumi. 
2CO.10.9	Kəda ɗumoŋ na, əntatə kay tive ka geslne'ekum də letərɗe naw ɓa. 
2CO.10.10	Vi ɗii meɓɓet tahəŋ ənəhaŋ na letərɗe na Pol gədakəŋ, də sembeŋ. Amma an ɗəf nan tay matak də mənam na mədakni, əpel nan pak bo ɗari. 
2CO.10.11	Ko naway dəɗum vaska, dəpprəm an məs nədawzlan səni: Va letərɗe nam kədewlenin veskis na vi məsam faraɗa də munokumi, pay mədaw sam awaloŋkum bo, wəza nan vaski.
2CO.10.12	Gesiŋ məɓapna kasla zəm dit ɗii məzuɗi kizit ɓa. Net tahəŋ əslanən zit də zəga məs adaw slanən zit dəndən, tahəŋ əɗiyən zit veneti. Midi dərweŋgeŋ! 
2CO.10.13	Nam na məɗina ki zəm vas ɓa. Mətoŋ ki meŋge məs Maŋgəlva aɗi səm ɓa. Agap gəmək də labara nenek na Krestu annokumda. Ndəni meŋge nam məs aɗi səmə. 
2CO.10.14	An məkaɓka, asna mətoŋguk ki meŋge, gesiŋ bo məgapək annokumda də labara nenek na Krestu. 
2CO.10.15	Məkaɓ na də wəza net ɗii meɓɓet ɗar ɓa, amma azam na, an ətaf nokum anzlərka, asn daya nam bo wanzlər awaloŋkum, də as pak mərah ətoŋ ki meŋge məs Maŋgəlva aɗi səm ɓa. 
2CO.10.16	Kuzuŋ abe suɗike na a mərah tive narban labara nenek aka dələv bal sukuməŋka. Wəray nam tay naw kaɓ də wəza na ɗəf maɓɓan məs dəgəɗ wəza dabəŋ aguli ananda ɓa.
2CO.10.17	Ɗerewel amna: An ɗəf aŋgələk əkaɓ na, say dəkaɓ gən wəza na Ɗəfdaya. 
2CO.10.18	Ɗəf wasan ɗəf təstəssə an Ɗəfdaya akaɓ gənəka, tay na say an akaɓ ka ɓa.
2CO.11.1	Nəŋgəl na, kəɓəsən gən wənna dərwa nawa. Kamə əŋga məɓəsu ɗa. 
2CO.11.2	Intat də kotorok nokum amakraw va Maŋgəlva asan dəndən. Munokum tat va waŋ gorku, məs tinan wənnan sən ɗəf taka naw ɗiyən ka zilta, ndəni Krestu. Nəŋgəl kawkət sənət goruk məs təstəssə. 
2CO.11.3	Kəsənək va doho ambəɗat Hawwa də kuket nani, geslne arəmwək sən maɗulokum adawray vas ɓa, vi kədapanən əŋglu Krestu də goŋga də makrokum taka ɓa. 
2CO.11.4	Va an ɗəf adek annokumda, arban sukumək Krestu maban məs nərban sukumi ɓa, akəpprəmən gu ləŋgə. Akətafən əmpəs məs kərəhən səzam ɓa, akətafən labara nenek məs kəpprəmən ɗaah səmam ɓa.
2CO.11.5	Nəsənək gesiŋ nəgəs azet masləŋɗe nokum gugiriɗiŋ ɓa. 
2CO.11.6	Kuzuŋ əntat də maw nek ɓosoko, amma əntat də əsəna, nərban sukumək wənnam appaka ta'ə, də tive temtem pakə.
2CO.11.7	Naw adan nəpel sukum labara nenek na Maŋgəlva, nəssohon əya na wəza naw avokum ɓa, naw nəgəsanək zuwa, ka nokum kəsoŋ gən ɗii tektekki. Ya də aski kan nəgəɗ sukum mbrayen sa? 
2CO.11.8	Pay nədaɗɗa wəza annokumda, kretiyenɗe meɓɓet afaɗ suwənka, nətaf wənnan vasna, vi ka baah sukumi. 
2CO.11.9	Pay nədaw saw annokumda, ko də wərayu asan aza zəga zlaŋ, nəssoh dala aza ɗəf ko taka səmbokum ɓa. Vi milmiŋgiɗu məs dəzoŋ sə Makedoniya avayaŋgək zəga ha tər su wəray naw pakə. Nəŋgəl kəta nəsaw gən va doŋgol azokum ko də midi ɓa. Ko abeŋ pak nəŋgəl vas ɓa. 
2CO.11.10	Vi goŋga na Krestu ana makrawa, ndəni nənah sukum na: Ɗəf tay ko taka aweleŋgit ɗii naka dələv na Akaya pak naw moh su gakdak nawəŋ ɓa. 
2CO.11.11	Vi mi nənah vas di? Vi nəŋgəlukum ɓa sa? Awwo Maŋgəlva asənka nəŋgəlukumko!
2CO.11.12	Abeŋ na anəɗɗa wəza nan va nədaɗɗan kakaŋka, vi kawtak met ɗii məzu gakdakanən ziti, də wənah na tayəɗɗanən wəza nan va nawa. 
2CO.11.13	Net bo masləŋɗe məs də goŋgaŋ ɓa, məwaŋ tepelkeŋ, məɗɗaŋ vəruməŋ, aɗiyənək zit va masləŋɗe na Krestu. 
2CO.11.14	Zəga nagətakani ɓa, vi Satan sən kiyən bo, tay ɗi zən va maslay an nara təki babara. 
2CO.11.15	Vini, zəga naɗɗa gərəŋ sən ɗəffi ɓa, an məzəbaahaŋ sənən tahəŋ əɗiyən zit va məɗɗaŋ wəza də goŋga. Amma ha əgrak nani warəhaŋ kita va aza wəza neti.
2CO.11.16	Say nənah gən əmpa: An ɗəf awləwək va dərwa, amma an kəŋglaŋgək uluwən vaska, asna mətaf su na va naw dərwa nani, vi naw bo nəkaɓ gən suɗike ɗa. 
2CO.11.17	Goŋga an məs nədawpel kakaŋkəŋ na, an məs Ɗəfdaya aŋgəli ɓa. An nətafək nəkaɓ gəni, asna əntatə pel va dərwa. 
2CO.11.18	Amma, yaŋ ɗii diiɗa adaw kaɓaŋ dayki zit a duniya. Vini naw bo anətəŋ əkaɓa.
2CO.11.19	Munokum məsənaŋ zəga, munokum tatə ɓəsən də zukum neki, də əpprəm wənnet dərweŋge. 
2CO.11.20	Ko naway də kayan mokum va balemɗe munokum tatə ɓəsəni, ko azəmənək zəga nokum, an armukumənək də mazaɗə, azelekumənka, avərkumənka. 
2CO.11.21	Wil tay duwən dawnahən: Adəv wəza an vaska, mədakəm mənani.
2CO.11.21	Amma an ɗii meɓɓet ageslne'eŋ na daw kaɓ ɓa, naw bo nəgeslne na ɓa. Kakaŋ əntatə pel va dərwa. 
2CO.11.22	Yahudiyenɗeŋ sa? Naw bo vas nani Israyelɗeŋ sa? Naw bo vas nani. Zev Abrahaməŋ sa? Naw bo vas nani. 
2CO.11.23	Məɗɗaŋ wəza na Krestu wəŋ sa? Say nəpel va ɗəf mitemin: Nədayək kiyit adəv wəza nani. Nədayək kiyit də əsok zu aza wəza nani, nədayək kiyit də ətoŋ a daŋgay. Nədayək kiyit də ərəh ərga. Nə dayək kiyit də ərəh wən tattuwãh namta. 
2CO.11.24	Təl sle Yahudiyenɗe avərwən ərga kaklaw hoku kiyən vaytakə. 
2CO.11.25	Təl hoku ɗii na Roma avərwən də zleŋge. Təl taka məsku dit kuneŋge. Təl hoku bəlay abət də in aret iŋkile. Təl taka nəsaw dəfəɗ də kapay pak aret iŋkile. 
2CO.11.26	Nədawək malaka diiɗa. Nəzəmək saha dadaw malaka nani. Məvoŋgoŋ tive aɓlamənka, ɗiiyen hilfiŋgiɗwa, dit ɗii məs Yahudiyenɗeŋ ɓa akayanənək maw sawɓa. Nəzəmək saha awalaŋ gəla də a muya də aməlpa də aweleŋgit milmiŋgiɗu məs tepelkeɗi. 
2CO.11.27	Nəɓəsək əzəm saha nani də tattuwãh nani. Təl ɓəɓɓay nədaw saw naw nawrəh əleŋ ɓa, təl ɓəɓɓay may meme adawbaywəni. Təl ɓəɓay nədaw saw narah zəga nawzəm ɓa sam, səmnya azəm guwək saha, lukut naw tay ɓa bo. 
2CO.11.28	Mbək sa zigeɗ meɓɓet nəpel wənnet ɓa, amma an məs dəzəm gu saha day na, ndəni wəgay sən wənnet kretiyenɗe pakə. 
2CO.11.29	An ɗəf awlak zən mədakən, naw bo anula zu mədakwa. An ɗəf asbərka agəɗək mambray makraw bo wasaw sawɓa.
2CO.11.30	An dewleyi nəkaɓ gəni, asna anəkaɓ də ədak nawa. 
2CO.11.31	Maŋgəlva Affən Ɗəfdaya nam Zezu asənənka nəwə na tepelke ɓa. Usoko nan ha faɗə! 
2CO.11.32	Pay nəsaw a Damas govener məgəɗ wəza na ngomna Aretas aɗiyək məgaŋ memeŋle na walaŋ gəla metiŋ ka dərəmwən gəni. 
2CO.11.33	Amma milmiŋgiɗu agil guwənək də keŋkele kla ka zlava na walaŋ gəla. Vaski akoh guwən səva govener.
2CO.12.1	Dewle anəkaɓə, ko an əkaɓ nan atər su na wəray ɓa. Say nəpel wənnet sokeneɗ məs Ɗəfdaya arbet suwa, də hənhən məs avayə. 
2CO.12.2	Nəsənək ɗəf maɓɓan kretiyen. Agəɗək əsva klaw kiyən poɗo kakaŋka, məslani a disiŋ ha adəv disiŋ ma hoko'ən. Gesiŋ aslan sa, walla issine sa? Nəsən ɓa say Maŋgəlva dəsən kaaka'ə. 
2CO.12.3	Nəsənək gesiŋ bo, ɗəf nan məslani, məkani a paradis. Wən nan vaski gesiŋ sa, walla issine sa, nəsən ɓa say Maŋgəlva dəsən kaaka'ə. 
2CO.12.4	Sədak sə paradis vani apprəm wən məɗamaska, ɗəf tay naw ɓap əpel wənnan ɓa. 
2CO.12.5	Anəkaɓ vi ɗəf nani amma nəkaɓ na vi zəknaw ɓa. Asna say aka an narban əvir nawa. 
2CO.12.6	Ko an nəŋgələk əkaɓa, dərwa nan ɓa, ya anənah goŋga. Amma nəŋgəl na əkaɓ ɓa, vi ɗəf adawrəh əɗum maɓɓan azaw mbəksa an awəl azaw də an apprəm səmawa.
2CO.12.7	Nulek sokeneɗ məs kaw ɓapi irbet ɓa. Amma vi nədaw gakdakan zu də wənnan ɓa, ndəni Maŋgəlva avay su gbəgba' aka gəɓa zu nasiya vaska, tay va masləŋ na Satan məzu vərwa, vi nədaw gakdakan zu ɓa. 
2CO.12.8	Təl hoku nəkkaman Ɗəfdaya ka dəkdəh suwə gən gbəgba' nani. 
2CO.12.9	Amma yaŋ azlan su na: Mbəlembəle naw watər suk wəray nok pakə. Pay kəsok məddako, dəpaski sembe naw adaɗɗaŋ wəza də is day. Kakaŋ na anəɓəs ədak naw də ənek nawa, əntatə kaɓ dənɗaŋ vi sembe na Krestu dəsoŋ gən də ina. 
2CO.12.10	Vini, anəneken zu vi ədak nawa, anəneken zuwa an ɗii arawənka, akayanənək mawa, an gəkgrəŋ də əzəm saha arəwək vi wənna Krestu. Vi pay məs nəsaw mədakwa, dəpaski nədaw saw də sembe.
2CO.12.11	Gesiŋ va dərwa nədaw pele, amma munokum kəɗɗaŋ suwən dewle nəpel gən vaska. Vi kəɗɗaŋ saydawa akaw va an dəslə ɓa. Vi ko əntat də zəga ɓa zlaŋ, əntat də tive naw saw dərɓeget mesliŋɗe nokum məs gugiriɗe ɓa. 
2CO.12.12	Wəzeɗe eŋkiŋ pak dərbanən awaloŋkum na, masləŋ nani, nərban sukumək əɓəs naw grakə, nəgəɗək sokeneɗi də wəza məs naɗɗa də sembe, amma sembe nawi ɓa. 
2CO.12.13	Tay məs məgəɗ sit kretiyenɗe meɓɓeti nəgəɗ sukum ɓa sa? Nəkay tive ka kətər suwə gən wəray naw ɓa. Məviyan su mambray nani.
2CO.12.14	Kakaŋ na əntatəzaɓan zu nadaw annokumda ma hoko'ən. An nəgapka, nəsaw na azokum va doŋgol ɓa. Annokumi nəŋgəl ɓana, anet deleɗ nokumi ɓa. Gesiŋ vani, kirin asgilin na migilit ɓa, amma migilit də dasgilin kirni. 
2CO.12.15	Azaw anaw sən kiyu na, zu neki də əsgan zəga naw pak də zək naw pakə, vi kabaah sukum. Akə gəsanən əŋgla məs kəŋgəluwən vi nəŋgulukum diiɗa sa?
2CO.12.16	Zəga nawbay makani ɓa, nəsaw gədak azokum ɓa, kuzuŋ ɗəf wanah na, nərəmkumək də kuket naw sokoh. 
2CO.12.17	Ɗii tahəŋ məs nəslən azokum, vi dəmohən gən zəga nokum sa? 
2CO.12.18	Nəslənək Titus annokumda də məlməm məs kəsənaŋ. Ya amohuk zəga səvokum sa? Mənam sula gəm pak də makram taka mədaɗɗa wəza, tive taka mədasban ɓa sa?
2CO.12.19	Kuzuŋ munokum tatə nahaŋ vas daga far soko, ndəni mədaŋgla əskoɓ kiyəm abokum. Wən nan tay vas ɓa sam! Mənam tatə pel aba Maŋgəlva va ɗii na Krestu. Milmiŋgiɗəm na makramə, mədawpel vas pak na, vi kawɓay gukum adəv ətaf nokum. 
2CO.12.20	Geslne duwəka, pay nədadaw annokumda, nərəh kum na aka tive nan va nəŋgəl ɓa, nokum bo kərəh wənna va kəŋglaŋ ɓa. Geslne duwəka, pay nəda zaw annokumda na: Wanərah wəgaya də kotoroku də wəda gədəva də əlpa də əpel mbrayen də tepelke, də wəgadakan zə ɗəffa də ɗarɗar pak awaloŋkum. 
2CO.12.21	An nədek annokumda əmpa na, nəŋgəl Maŋgəlva naw dəgəsgəwə gən ɓa, ka nəhəm gən viyit ɗii diiɗa məɗɗaŋ mambraya, ya də tubiyaŋ ɓa, dəppanən wəɗɗa zəga daryaw ɓa, də wəɗɗa mana'a də ɗarɗarə.
2CO.13.1	Wanede annokumda mahoko'ən. Ɗerewel amna: Əwəli pak an wən waziw na, say məɗɗaŋ saydawa dəsoŋ sula walla hoku. 
2CO.13.2	Məɗɗaŋ mambray suwalaŋkum dit ɗii meɓɓet pakə, əntatə nahsit əmpa va an nənah sit daga nəsaw awaloŋkum ma sula'ən. An nədek əmpa na anətaw kita aket gesiŋ. 
2CO.13.3	Kəŋglaŋ na kasla wənnan na, kəsənən gən na Krestuwi dədawpel amawa. Nan na mədakni awaloŋkum ɓa, amma warban sembe nan amakrokum. 
2CO.13.4	Pay məs amtə aka wəlaŋga məzliwrihe, pay nani mədakni. Amma kakaŋ na madarani də sembe na Maŋgəlva. Vi wənna əsap nam də Krestu məddakəm mənani. Amma akulanən məda sam madaram dəndən vi wənna sembe na Maŋgəlva.
2CO.13.5	Mula zukum kanɗa. Munokum tat də sembe aza wətaf sa? Say məsən wənnan sən kikum. Kəsənənək na Zezu Krestu tay də munokum sa? An tay vas ɓana, nokum kəsbəraŋka. 
2CO.13.6	Amma nəɗumuk na akəsən mən na, məsbər ɓa. 
2CO.13.7	Mənam tatə kaman Maŋgəlva vi kədaɗɗaŋ mambray ɓa. Nam məŋgəl goŋga nam duwəl gən ɓa, amma nam məŋgəl na kəɗɗaŋ gən an dəslə, ko an mənam van zlaŋ məddakəm mənani. 
2CO.13.8	Məɓap na əɗɗa zəga məs nawtak goŋga na Maŋgəlva ɓa, say dərəŋ na wa məɓap wəɗɗa wəza dəl gən abe dərəŋ. 
2CO.13.9	Zəm nenekeɓ ɓa an mədakəm mənani, amma nokum də sembe kənanaŋ. Vini mədakaman Maŋgəlva, ka kəsoŋ gən təstəs grakə. 
2CO.13.10	Pay nədawver sukum wənnəs pakə, faraɗa nan tagayɗa. Vi an nədeke, nəŋgəl əhoyokum də sembe məs Ɗəfdaya avayəŋ ɓa. Nərah sembe nan vi kawray gukum ɓa, amma vi kawɓay gukum adəv ətaf nokum.
2CO.13.11	Yo milmiŋgəɗwa məsoŋ zam kana. Məsok zukum kəsoŋ gən də goŋga, mətaf wənnawəŋ də makrokum taka. Məsoŋ dəsler awalaŋ zukum də əsuwa neki. Asna Maŋgəlva məs dədapsukum əŋgla də əsuwa zam, wasan də munokum.
2CO.13.12	Məsɗan zukum də ərma va zukum. Ɗii na Maŋgəlva pak asɗokumənka.
2CO.13.13	Mbəlembəle na Ɗəfdaya nam Zezu Krestu, də əŋgla na Maŋgəlva, də əsap na Əmpəs Salala dəsan də munokum pakə.
GAL.1.1	Letərəŋka, səza Pol məs dəsan masləŋ ade. Naw nəsaw masləŋ də əŋgla net ɗii ɓa. Walla dəka ma ɗəf ɓa, amma də əŋgla na Zezu Krestu gəm Maŋgəlva Affəni, məs də sil gən Zezu suweleŋgit ɗii mimtiti. 
GAL.1.2	Milmiŋgiɗu məs dədasoŋ də in pak asapaŋgək də ina ka məslən gən əsda nam azet Kretiyenɗe naka dələv na Galatiya.
GAL.1.3	Maŋgəlva Affəmə, də Zezu Krestu, Ɗəfdaya nam dəpsukum mbəlembəle də zam, 
GAL.1.4	Krestu appanək ki zəni vi mambray namə, vi kakoh gəm səma duniya mbraynəŋka. Vaski aɗɗa əŋgla na Maŋgəlva, Affəmə. 
GAL.1.5	Gakdak dəsan aza Maŋgəlva ha faɗə. Amin.
GAL.1.6	Nəgətək akokum sawɓa də Wən Neneki məyukum vi kəsoŋ gən madorokum də mbəlembəle na Krestu. Amma yaŋ kəppanən ləŋ go'u, kəkpaŋgaŋ aza Wən Nenek maɓɓani. 
GAL.1.7	Gesiŋgi, Wən Nenek maɓɓan tay ɓa, amma ɗii meɓɓet tahəŋ wəmbəɗokuməni. Tayəŋglaŋ wəkpaŋganən Wən Nenek na Krestu. 
GAL.1.8	Amma an ɗəf apel sukumək Wən Nenek maɓɓani, mbəksa an məpel sukum. Ko mənamə, ko maslay sə disiŋ, wəray na Maŋgəlva dəde akani. 
GAL.1.9	Va nənah dabəŋ, vas nədawnəhən əmpa: An ɗəf apel sukumək Wən Nenek maɓɓan mbəksa an kətafaŋ, ɗəf nan wasan məray gəni.
GAL.1.10	An məs ɗii aŋglaŋ nəkay sa? Tay vas ɓa. An məs Maŋgəlva aŋgəl nədawkaya. Walla an nenek zit ɗii nəkay sa? Va vaski na nəsaw na balam na Krestu ɓa.
GAL.1.11	Milmiŋgiɗwa, say nəpprəman sukum ɗa: Wən Nenek məs nədawpel sukuməŋka dəde səza wəɗum net ɗii ɓa. 
GAL.1.12	Səza ɗəf nərəh wənan ɓa, ya ɗəf dərban su ɓa, amma Zezu arbanək zən azawa, ndən dərban suwa.
GAL.1.13	Kəpprəmənək wənnaw va nəsaw lahəŋ adəv wəsban Maŋgəlva net Yahudiyenɗe. Nəzəmgitik saha net milmiŋgiɗu kretiyenɗe na Maŋgəlva, məza ula sasahit ɓa, vi kawraygən wəkkal net kretiyenɗe. 
GAL.1.14	Əntat əsban wənnet; də ma henziŋ neti, də dawka net dəhiŋgiɗwa nəsokukzu azani, nədayək kiyit geleŋgiɗu əlfiŋgiɗu pakə.
GAL.1.15	Maŋgəlva awlak səsahwa, awelwəka daga sədəvət əmma, ayəwək ka nəgəɗ sənə gən wəza anekək zən vaska. 
GAL.1.16	Arban suwək Wətəni, vi nəpel gən Wən Nenek nan aweleŋgit ɗii məs dəsənən Maŋgəlva ɓa, dəpas bo məsler aka wənnan də ɗəf ɓa. 
GAL.1.17	Nəmbat a Zerusalem azet masləŋɗe en dabəŋ kiyu kalma dənɗaŋ ɓa, amma yaŋ nəmbat a Arabi də kakara, yaŋ nəmil əmpa a Damas. 
GAL.1.18	Yaŋ dərɓaga wəsva hoku məs nəsawa, nəmbatək a Zerusalem vi kawla Piyer, nəsawək dəndən əvoŋ klaw kiyən sle. 
GAL.1.19	Amma nule masləŋɗe meɓɓet ɓa. Say Zak məlmən Ɗəfdaya. 
GAL.1.20	An məs nəver sukuməŋka gesiŋgi, aba Maŋgəlvayi nədawnəha tepelke nəwə ɓa.
GAL.1.21	Sədərɓagani, nəmbatək aka dələv na Səriya də Silikiya. 
GAL.1.22	Dəpasna, kretiyenɗe na Krestu sə Zude də sənwən ɓa. 
GAL.1.23	Say apprəmən na ɗəf an məs dəzəm gəm saha far nak tay pel wən nataf an məs aray gən far naka. 
GAL.1.24	Agakdakanənək Maŋgəlva viwa.
GAL.2.1	Ɗərɓaga wəsva klaw kiyən poɗo nəmilik a Zerusalem əmpa Barnabas ambatək de ina, yaŋ nəki Titus a vawa. 
GAL.2.2	Nəmbatək dəka hənhən an məs Maŋgəlva arban su nəɗɗa gəni, akki wəkkal məs nərah dit ɗii gugiriɗe, nəboton sitik pak Wən Nenek məs nərban sit ɗii məs dəsənən Maŋgəlva ɓa. Maw tayaka wəza naw an lahəŋ də zəgən mekeleŋ ɓa, ko an kakaŋ. 
GAL.2.3	Baynaw Titus bo grekki, amma məgəɗ səni dewle dəskəl gən awra ɓa. 
GAL.2.4	Yaŋ milmiŋgiɗəm məs tepelkeɗ azoŋ awaleŋgit ɗii na Maŋgəlva də kukete, aŋglaŋ wəskəl gən awra. Ɗii net azoŋguk awalaŋgəm va ɗii mulaŋ kətiya vi kiyəm an məs mərah də wəsler nam aza Zezu Krestu. Aŋglaŋ kakpaŋgamən belemɗe na ma henziŋ. 
GAL.2.5	Məsban wənnet ko pay suɗike ɓa, vi gesiŋ na Wən Nenek dəsan gən azokum.
GAL.2.6	Amma azet ɗiiyen məs va gakdakɗe, ko va asoŋ lahəŋka məssaw dənɗaŋ di, Maŋgəlva awla aza gakdak na ɗəf ɓa, vi ɗiiyen gakdakɗe də vayaŋ ko mi akan ɓa. 
GAL.2.7	Awlanənək Maŋgəlva apsuwək wəza nawpel Wən Nenek azet ɗii məs dəsənən Maŋgəlva ɓa pakə, va apsən Piyer dəpel sit gən Yahudiyenɗe. 
GAL.2.8	Maŋgəlva aɗuwək masləŋ azet ɗii məs dəsənən Maŋgəlva ɓa pakə, va aɗɗa Piyer masləŋ azet Yahudiyenɗe. 
GAL.2.9	Zak də Piyer gəm Zaŋ ndəɗaŋgəŋ ɗii gugiriɗe, adan asənən na Maŋgəlva avay suwək mbəlembəle də wəza temme, yaŋ armanən vet də Barnabas gəm ina wərban wəslere, məmbatək wəɗɗa wəza azet ɗii məs dəsənən Maŋgəlva ɓa, net bo ambataŋgək azet Yahudiyenɗe. 
GAL.2.10	Say assoho mənək nakkaman Maŋgəlva viyit məs saheŋɗe nadəv wəkkal net Kretiyenɗe neti ndəni məgakdakan naɗɗa.
GAL.2.11	Adan Piyer ade a Antakiya, nəziyək haraw akani, nəhayanək keret ɗiiyi vi amzlaka. 
GAL.2.12	Vi ɗiiyen məs Zak aslən dəɓlaŋ wəgapaŋ ɓa, azəmək dit ɗii məs dəsənən Maŋgəlva ɓa, amma adan agapaŋ, dəŋger wəzəm dənɗaŋ əmpa ɓa, geslne armak viyit ɗii məs dəsklaŋ awra. 
GAL.2.13	Yaŋ Yahudiyenɗe meɓɓet aɗɗaŋgək matakataka vana Piyer ko Barnabas bo, atəŋgək əgeslne'e asbanək matakataka neti. 
GAL.2.14	Amma adan nula awdawaŋ təstəs va adəv gesiŋ na Wən Nenek ɓa, yaŋ nənah sən Piyer abet ɗii pakə: An, Yahudiyen kənani, istatəsban əsok va net ɗii məs dəsənən Maŋgəlva ɓa, vi mi kədaw dewli ɗii məs dəsənən Maŋgəlva ɓa dəsbanən gən əsuwa net Yahudiyenɗe di?
GAL.2.15	Mənam məwəm Yahudiyenɗe, nam məs mambrayɗe mənan va net ɗii məs dəsənən Maŋgəlva ɓa ɓa. 
GAL.2.16	Məsənka ɗəf asana təstəs aba Maŋgəlva də wəza na ma henziŋ ɓa. Say də wətaf Zezu Krestu, nam bo mətafək Zezu Krestu, waməsam təstəs vi wətaf nam aza Krestu vi wəɗɗa wəza na ma henziŋgi ɓa. 
GAL.2.17	Adan mədaw kayan məsam gən təstəs də wəsler nam də Krestu, an arəhəmənək məs mambrayɗe mənan va ɗii meɓɓeti, kaŋ kana Krestu akpaŋgək daya na mambray sa? Vaski ɓa sam! 
GAL.2.18	An nəməsək wərkan aka an məs nəɓəzlə, asna əntatə ɗi kiyu va ɗəf məveren ma henziŋ na Maŋgəlva. 
GAL.2.19	Vi naw məmtu nan aza ma henziŋ, ndəni də bayawa, kakaŋ əntatəsaw madaraw sən Maŋgəlva. Nəmtək də Krestu aka məzliwrihe, 
GAL.2.20	vi nədaw saw madaraw sən kiyu ɓa, amma Zezu də ɗiyu madarawa. Zeŋgille ana gəɓa zu nəsaw dəndən kakaŋka, əntatə saw də wətaf aza Wətən Maŋgəlva*, an məs dəŋgəluwa, appanək zeŋgillen viwa. 
GAL.2.21	Nəzelenna mbəlembəle na Maŋgəlva ɓa, an əsuwa təstəs aba Maŋgəlva tay də ma henziŋ na, asna wəmta na Krestu dətər wəray ɓa.
GAL.3.1	Munokum Galatiyenɗe dərweŋge kənanaŋ! Nawa dəligukum di? Nərbanək ama horokum na Zezu amtək aka məzliwrihe. 
GAL.3.2	Nəŋgəl na kəzlanən gən wəsoh takas ɗa: Vi kəɗɗanən wəza na ma henziŋgi kərəhən Əmpəs na Maŋgəlva sa, walla vi kəpprəməni gəm kətafənən Wən Nenek na Krestu sa? 
GAL.3.3	Dərweŋge kənanaŋ vaŋ mbara sa? Adan kətəŋ nən də Əmpəs na Maŋgəlva, kəŋglaŋ wəkgrakən də sembe na zukum sa? 
GAL.3.4	An məs dəgəɗ sukuməŋ na ɗar mekeleŋ sa? Tuwãhi zəga metiŋgin vaŋ də san gən ɗar mekeleŋ. 
GAL.3.5	Daga Maŋgəlva apsukum Əmpəs də wəɗɗa sokene awaloŋkum, aɗɗa na də wəsban wəza na ma henziŋ sa, walla də wən an kəpprəmaŋ gəm Wən Nenek an na Krestu məs kətafaŋgə?
GAL.3.6	Məɗumon wənna Abraham ɗa, ɗerewel amna: Abraham atafək Maŋgəlva, vini Maŋgəlva aŋɗan ka ɗəf təstəssə. 
GAL.3.7	Vi vaski: Ɗiiyen dətafaŋ pakə, ndəɗaŋgəŋ kirtin Abraham də goŋga. 
GAL.3.8	Ɗerewel amna Maŋgəlva wakpaŋget ɗii məs Yahudiyenɗe həŋ ɓa ka ɗii təstəs aba Maŋgəlva də wətaf neti. Vini ɗerewel anahsən Abraham wənna Wən Nenekəŋka: Maŋgəlva waɗɗa zəzay nan aket ɗii naka dələv pak viko. 
GAL.3.9	Abraham atafəka məgəɗ sənni zəzaya, vi vaski məs dətafaŋ pak warəhaŋ barka vanani.
GAL.3.10	Məzu ɗiyin zit va məsbaŋ ma henziŋ pak məray gitiŋ. Vi məverni na, ko naway məs asban ma henziŋ va məverin pak ɓa, məray gəni. 
GAL.3.11	Amma wənnan kotakki, ɗəf tay nawsan təstəs aba Maŋgəlva də wəza na ma henziŋ ɓa. Ɗəffan nawsan təstəs aba Maŋgəlva na, say də wətaf adaw sani. 
GAL.3.12	Ma henziŋ tayaka wətaf ɓa, amma ɗəffan dəsbet zigeɗ na ma henziŋ də ziw aka wənnet na, waɓay dənɗaŋ.
GAL.3.13	Krestu akpaŋgək məray gən agəlamə, azargəmək səma wəray na ma henziŋ. Va an məverin anah na: Ko naway məlawən aka wəlaŋga məray gəni. 
GAL.3.14	Agəɗ vasna vi zəzay an məs Maŋgəlva aɗi vi Abraham, dəsaŋ gən kanet ɗii məs Yahudiyenɗeŋ ɓa pakə, də ətaf Zezu Krestu, vi mərah gən wən məs minan aka Əmpəs na Maŋgəlva anah na wapsiti.
GAL.3.15	Məlmiŋgiɗwa, əntatərban sukum wənnan də wənziya egge kakaŋka: An ɗəf aynanək wənna, ɗəf tay nawray gən ɓa, ɗəf tay naw məssa winan maɓɓan akan ɓa. 
GAL.3.16	Lawi: Maŋgəlva sən Abraham aynan wənnani, gəm aza wətən an dədazan adəv əlfa nani, Ɗerewel dənah na azet ma əlfaɗe nani va kəmna diiɗaŋ ɓa. Ɗerewel adawnah na: Aza əlfa noko də wərban ɗəf taka, ndəni Krestu. 
GAL.3.17	Apprəm an va nədaw ngəla wənnəha: Wən məs Maŋgəlva aynan daga farə, ma henziŋ an məs dəde dərɓagan wəsva səkat poɗo də kaklaw hoku, aɓapna kawraygən wən məs Maŋgəlva aynə ɓa. 
GAL.3.18	Amma va wəzəm gəla tay də ma henziŋ, asna tay də wən minan ɓa. Amma də wən minaniyi Maŋgəlva arban wəŋgla nan aza Abraham.
GAL.3.19	Ya an vaski na, mi ma henziŋ adawtərdi? Məkini akan na vi karban wən məs dədawray gən wəŋgla na Maŋgəlva. Wasan ha gap pay dəhən Abraham adazani, an va məs minan wənnani. Ma henziŋ van məpsəni ɗəffa də vet maslayɗe, metive nakawalaŋ Maŋgəlva dit ɗii dəkiya. 
GAL.3.20	Amma metive van tay vi ɗəf taka ɓa, amma Maŋgəlva nan takayi.
GAL.3.21	Vasna ma henziŋ na, məzu zel na wən minan na Maŋgəlvayi sa? Tay vas ɓa! An məkini ma henziŋ vi dəɓay gənəgən zeŋgilleyi na, asna ɗəf wasan təstəs aba Maŋgəlva də ma henziŋ. 
GAL.3.22	Amma ɗerewel amna: Mambray tay zəm məlĩ aket ɗii na duniya pakə, vi wən məs Maŋgəlva aynan dəsan gən sit ɗiiyen dətafaŋ, vi atafənən Zezu Krestu.
GAL.3.23	Daga wətaf dəɓəl wəzan tagay ɓa, ma henziŋ aɗimək balemɗe dawga wətaf darban zəni. 
GAL.3.24	Vaski bo ma henziŋgi dədaw gəmə, ha pay naziya na Krestu, vi məsam gən təstəs aba Maŋgəlva də wətafa. 
GAL.3.25	Amma adan wətaf ade, amba va məzugəm mənan əmpa ɓa.
GAL.3.26	Də wətaf nokumi kəsoŋ kirtin Maŋgəlva, gəm vi kəsapaŋ də Zezu Krestu. 
GAL.3.27	Vi munokum pakə, ko naway dərah baptem də iya na Zezu Krestu, kəsapaŋgək dəndən, kəgulunək Zezu Krestu. 
GAL.3.28	Temtem tay aweleŋgit dit ɗii məs dəsənən Maŋgəlva ɓa, aweleŋgit balemɗe dit məza balembɗeŋ ɓa ɓa, aweleŋgit zeli dit gil ɓa, vi munokum pak kəsapaŋgək də Zezu Krestu. 
GAL.3.29	An ɗii na Krestu kənanaŋ, asna kirtin Abraham kənanaŋ, asna məzəmaŋ gəla kənanaŋ va an Maŋgəlva aynani.
GAL.4.1	Məs nənah kana: Adan məzəm gəla muzliyayi tagay, duɗak də balam ɓa, ko vi zəga pak nani. 
GAL.4.2	Amma appanək zən avet məzugaŋ təki tagay dit dayaɗe meɓɓeti ha gap pay məs Affən aɗiyə. 
GAL.4.3	Vaski nam vani, daga məsam məmeɗeŋɗe, balemɗe na wəsən na əmpəs na duniya mənani. 
GAL.4.4	Amma adan pay nan məs Maŋgəlva aɗi agapə, aslənək Wətəni, muwani dət gulku, aɓe sənək ma henziŋ net Yahudiyenɗe. 
GAL.4.5	Vi kawgil git ɗii məs balemɗe na ma henziŋ, vi kakpaŋgam kirtin Maŋgəlva.
GAL.4.6	Vi nokum kirtin Maŋgəlva kənanaŋ gesiŋ. Maŋgəlva aslənək Əmpəs na Wətən amkaramə, Əmpəs məzuɗi geŋgere na: Əbba! 
GAL.4.7	An vaski kana balam kənan əmpa ɓa, wətən kənani. An wətən kənani, asna məzəm gəla na Maŋgəlva kənani.
GAL.4.8	Laŋka kəsənən Maŋgəlva ɓa. Munokum tat adəv balam net maŋgəlveɗi, amma maŋgəlveɗ en təstəssəŋ ɓa. 
GAL.4.9	Amma kakaŋ adan kəsənən Maŋgəlva, ɗəɗaah wənnəh na, Maŋgəlva asənkuməko, mbari əmpa kəmilyoŋ azet maŋgəlveɗ mədekit məs məvirit ɗerin di? Mokum aka wə milyoŋ kakaŋ adəv balam net əmpa sa? 
GAL.4.10	Munokum tatəslgaŋ sləma aka wəsɓəta, aket təleɗe, də pay nani, də wəsveɗe. 
GAL.4.11	Geslne duwək vikum sawɓa, vi wəza an nəgəɗ vikum adawsan awalaŋkum ɗar ɓa.
GAL.4.12	Intatə komokum, munokum milmiŋgiɗwa, məsoŋ va ina vi naw əntat va munokum. Kəɗɗaŋ suwən mambray ɓa sam. 
GAL.4.13	Məɗumoni vi mi nəpel sukum Wən Nenek payan dabəŋ di. Vi əntat gbəgba'a. 
GAL.4.14	Gbəgba' na zuwəŋ na tay azukum va wəslukum, də as pak na kəzelewən ɓa, kərɓahwən ɓa. Yaŋ na kətaf wənək va maslay na Maŋgəlva walla va Zezu Krestu. 
GAL.4.15	Pay nani zukum neki, ngay wənnek nan kakaŋ kandi? Intatə gəɗ sukum saydawa. Va wakəɓapən na wakəkdəhən horokum su kəta. 
GAL.4.16	Vasna nəkpaŋgək məzuzel nokum vi nədawnah sukum goŋga sa?
GAL.4.17	Ɗii meɓɓet tahəŋ wəgayaŋ vikum sawɓa, amma vi zam nokumi ɓa met aka uɗakawən də munokum, vi kəsbetin gən zukum soksoku. 
GAL.4.18	Ko dewɗe pak mogoni wəkayan wəŋgla, amma say vi darawi kaka ɓa, amma ko dərɓagawa. 
GAL.4.19	Kirtu məmeɗeŋɗe kənanaŋ, nəzəmək saha aka batamkum va ɗak tədawzəm saha dawa, vi Krestu dəsan gən amokrokum. 
GAL.4.20	Nəŋgələk nəsaw gən də munokum kəta kakaŋka, kawpel sukum mawa də mokum, gərən gərən nan sawɓa, nəsən va nədawgəɗ sukum ɓa.
GAL.4.21	Mənah suwa munokum məs kədaŋglaŋ wəsbanən ma henziŋ: Kəpprəmən an məs ma henziŋ adarban ɓa sa? 
GAL.4.22	Ma henziŋ amna: Abraham tay dit kirtin sula mezeŋgilleketi, taka wətət balamkə, taka bo wətət ɗak məza balamək təɓa. 
GAL.4.23	Wiyin məs awə dət balamkə, nan də gəɓa zə ɗəffi muwani, an məs muwan dət ɗak məza balamək təɓa, nan də wən minan na Maŋgəlva muwani. 
GAL.4.24	Wən məkpaŋga tayaka wənnəska: Gil suleŋ tahəŋ va wən minan sula: Wən taka nani tay va gərəm na Sinay tat uwa balemɗe, ndəttə Hazara. 
GAL.4.25	Hazara tə gərəm na Sinay, dələv na Arbiya: Watəslə də Zerusalem an kakaŋka, tat adəv balam dit kirtit pakə. 
GAL.4.26	Amma Zerusalem ana disiŋ, balamək təɓa, ndəttə mamə. 
GAL.4.27	Va məverin na:
GAL.4.27	Anneken zuko ndarzlaykə məs tawa ɓa, atəŋ wəslan wəloko:
GAL.4.27	Də wənneken zuko iskən kənan ɗaah wəssiya naawa ɓa.
GAL.4.27	Vi guluk akən naɗum akatə ɓa, məppatə watərah kirin diiɗa.
GAL.4.27	Daykiyət guluk də zilta.
GAL.4.28	Nokum bo milmiŋgiɗwa, kirin məs muwet də wən minan na Maŋgəlva kənanaŋ va Isak. 
GAL.4.29	Amma va agəɗ pay nani, wiyən məs muwan də gəɓa zə ɗəffa, yaŋ adarma mama aza wiyən məs muwan də Əmpəs na Maŋgəlva, vaski bo kakaŋka. 
GAL.4.30	Amma mbari ɗerewel anah di? Arɓəhət balamkə də wətət pakə, vi wətət balamək aldawzəm gəla də wətət ɗak məza balamək təɓa ɓa. 
GAL.4.31	Vi vaski milmiŋgiɗwa, kirtət balamək mənan ɓa, amma kirtət ɗak məza balamək təɓa mənani.
GAL.5.1	Krestu apəlmək sədəv balam, vi məsam gən məza balemɗe ɓa. Vi ni məsoŋ də sembe adəv wərəh kikum, Ɗəf ada kpaŋgokum balemɗe əmpa ɓa.
GAL.5.2	Məpprəma! Əntə Pol, əntatə nah sukum, an kətafənək wəskəl awra, Krestu atərna wəray azokum ɓa. 
GAL.5.3	Intatə nah əmpa, ko naway pak dətaf wəskəl awra, aynanək kiyən kasban ma henziŋ pakə. 
GAL.5.4	Munokum məzu kayaŋ kəsoŋ gən təstəs aba Maŋgəlva də wəsban ma henziŋ, kuɗaŋkaŋgək də Krestu, kəzaŋgək də mbəlembəle na Maŋgəlva. 
GAL.5.5	Nam mənam tatə ɗum na, Maŋgəlva wakpaŋgam təstəs abani, ndəni məda tafən də sembe na Əmpəs na Maŋgəlva. 
GAL.5.6	Vi an məsapək də Krestu wəskəl awra atərna wəray ɓa, ko məs dəskəl awra ɓa pak atərna ɓa, say wətaf an məs dəsap də wəŋgla.
GAL.5.7	Munokum tatə dawaŋ mogoni, naway dətak kikum dasban goŋga di? 
GAL.5.8	Aŋgəlaŋ əmbodokum amma wənnan dəde səza Maŋgəlva an məs dəyukum ɓa. 
GAL.5.9	Kədasgətaŋ ɓa wuɗo suɗike wahəs zəga nan pakə. 
GAL.5.10	Nəsənkumək adəv Ɗəfdaya, kəmzləhaŋ na səzaw ɓa. Amma ɗəffan də geslne'ekum warah kita aba Maŋgəlva, ko naway di pakə.
GAL.5.11	Amma nawa, milmiŋgiɗwa, an əntatə pel sukum wən naskəl awra ha kakaŋka, vi mi adawkayanən maw ha kakaŋ di? An vaski na Wən Nenek na Zezu Krestu məkpa'ən aka məzliwriheŋ asana wəŋgbay git kəta ɓa. 
GAL.5.12	Ɗii məzu ray gukumənəŋ ɗəɗaah dətawən bet van tərmgbəkə.
GAL.5.13	Məlmiŋgiɗwa, Maŋgəlva ayukumək kəsoŋ gən məza balemɗe ɓa. Amma kədaw slaahanən kikum məs kərəhaŋgəŋ də wəsim zəga na gəɓa zukum ɓa, say məbaah sən zukum də wəŋgla. 
GAL.5.14	Vi ma henziŋ pak adəv zəga taka asapə, ndəni: Aŋglu meggoko va kəŋglu ki zuko. 
GAL.5.15	An menokum tatə zelin zukum, menokum tatə weharan zukum, wəzəm zukum va zigeɗ nawra. Məzi zukum vi kəɗasɗəkən zukum ɓa.
GAL.5.16	Məpprəma an məs nəŋgəl wənah sukum: Məppan Əmpəs dədaw gən zeŋgillekum, kədaɗɗaŋ an məs gəba zukum aŋgəl ɓa. 
GAL.5.17	Vi gəɓa zə ɗəf tayəŋgla an məs Əmpəs dəŋgəl ɓa, Əmpəs bo dəŋgəl an məs gəɓa zə ɗəf aŋgəl ɓa. Vi wənna əgay vaski, kərah na wəɗɗa mogon an məs kəŋgəl ɓa. 
GAL.5.18	Amma an Əmpəs dədawdaw gukum asna amba təl ma henziŋ kənanaŋ ɓa.
GAL.5.19	Wəza na gəɓa zə ɗəf na ndəɗaŋ yeŋ dədarbanən zitiŋki: Wəɗɗa mana'a, zəga naw see'e, ɗarɗarə, 
GAL.5.20	wəsban matuya, təffiya, wəzele, wəgaya, kotoroku, wəda gədəva, wərma mama, purufpurufu, wəsil gən wənna, 
GAL.5.21	garzlaw, witem də mbazla, wəsmay mbrayen. Zigeɗiski. Intatə nah sukum aka wənneti nənah sukumək səkay məzəɗenin zemvit wəzeɗes arəhaŋ na məlĩ na Maŋgəlva ɓa.
GAL.5.22	Amma uwa na Əmpəs na ndəni: Wəŋgla, wənneke, zamə, wəɓəsən, ula saha, wəɗɗa mogoni, wəɗɗa zəga də tive nani, 
GAL.5.23	wəɓegən zuko, wərma zuko, zemvit es bo ma henziŋ taya ket ɓa. 
GAL.5.24	Ɗiiyen də Krestu akpa'ənək gəɓa zit də wəsim zəga neti. 
GAL.5.25	Əmpəs dəpsəm zeŋgille, say ndən dədawdaw də mənamə. 
GAL.5.26	Kədampaŋ sənən zukum ɓa, wədda gədəva də kotoroku adaw san ɗaah awaloŋkum ɓa.
GAL.6.1	Məlmiŋgiɗwa, an kərəhənək ɗəf tayəɗɗa mambray ko awandi pakə, munokum məs də Əmpəs na Maŋgəlva, məki aka tive mogoni, də wə saa'ən. Məzi zukum də wənnani. Asla zuko, vi nok bo kədawtoŋ adəv mambray ɓa. 
GAL.6.2	Məbah sən zukum də zəga naw sla nokum, də aski wəsban ma henziŋ na Krestu. 
GAL.6.3	An ɗəf tayə ɗum na agapka, dəgap ko mi ɓa, dərwa na zən adaw mbəɗani. 
GAL.6.4	Amma say ko naway dəsla wəza nani, an mogoni asna warah wəgakdakan an məs agəɗ dəvani. Waray tay də slagən də wəza na ɗəf ɓa. 
GAL.6.5	Vi dewleyi vi ko naway dəslan gən zəga nawsla na wəza nani, wazlan sən kini.
GAL.6.6	Ɗəf məzu yagan zəga say duɗakan zəga nan də ɗəf məzərban səni.
GAL.6.7	Kədaw mbəɗanən zukum ɓa, Maŋgəlva appana ɗəf dəkes gən haran ɓa, vi an məs ɗəf azlgə pak anan adaw bəla. 
GAL.6.8	Ɗəf məzəzlgan də gəɓa zəni, adəv gəɓa zəni adawbəl əmta, amma ɗəf məzəzlgan də Əmpəsa, Əmpəs adawbəl də zeŋgille an nasan ha faɗə. 
GAL.6.9	Mədaw ya də wəɗɗa mogon ɓa, an məyə ɓana waməbəllə an pay nan agapka. 
GAL.6.10	Vi vaski an mərahək pay nan na, məgəɗ səm mogon azet ɗii pakə, an dəday əmpana azet milmiŋgiɗəm en məs dətafaŋgə.
GAL.6.11	Mula va memetiŋ net mamesinɗe məs nəver sukum kakaŋ də vawa. 
GAL.6.12	Ɗii məs dəŋglaŋ wərbanən zəga mogon də gəɓa zə ɗəffa, aŋglaŋ wəɗɗaŋ sukumən dewle kaskəl gukum awra, as pak aɗɗanən vasna vi Yahudiyenɗe adawkayanən mamet vi wənna məzliwrihe na Krestuwi ɓa. 
GAL.6.13	Ko vi asoŋ məsklaŋ awra zlaŋ asbanən ma henziŋ nan ɓa, amma aŋglaŋ kəskəlaŋ gən awra, vi kaɗɗaŋ kepe də ulukumən na kəɗɗaŋgək gəla huwa azokum. 
GAL.6.14	Ya naw nəŋgəl na kepe naw dəsan gən də məzliwrihe na Ɗəfdaya nam Zezu Krestu. Vaski bo də məzliwrihe na Krestuwi duniya amtə azawa naw bo nəmtək kla duniya. 
GAL.6.15	Vi də Krestu wəskəl awra atərna wəray ko mi di ɓa, ko məza dəskəl awra ɓa, say wəɗɗa zuk ɗəf meleketən dədawtər wəraya. 
GAL.6.16	Ɗiiyen məzəsbanən wənnəs pakə, Maŋgəlva dəpsit zəzay də mbəlembəle ndəɗaŋ dit ɗii na Israyel məs də goŋga na Maŋgəlva pakə.
GAL.6.17	Daga kakaŋka ɗəf adaw kisu wən ɗarɗar ɓa, vi gəla huwa məs naka gəɓa zuwəŋ tayərbanna, balam na Zezu nani.
GAL.6.18	Mbəlembəle na Ɗəfdaya nam Zezu Krestu dəsan də munokum milmiŋgiɗwa. Amin.
EPH.1.1	Letərəŋka Pol dəsləna nan bo masləŋ na Zezu Krestuwi də wəŋgla na Maŋgəlva, azet ɗii na Maŋgəlva a Efesus, təstəssəŋ aza əsap də Zezu Krestu. 
EPH.1.2	Maŋgəlva Affəmə gəm Ɗəfdaya nam Zezu Krestu dəpsukumən mbəlembəle də zamə.
EPH.1.3	Usoko sən Maŋgəlva Affən Ɗəfdaya nam Zezu Krestu. Apsəmək barkeɗ zemvit temtem pak sə disiŋ də Krestu. 
EPH.1.4	Daga dəɓəl əzəməɗ duniya tagay ɓa, awelməka ka məsam gən ɗii nani də əsap də Krestu, ka məziw gən abani, məsam gən salala* məza də mambray ɓa. Aŋgələməka. 
EPH.1.5	Ndəni kan aɗumu katafəm va kirtini də wəza na Krestu. Ndəni əŋgla nani vaski an dəslə səni. 
EPH.1.6	Mə gakdakan səm mbəlembəle nan məs məsam gərəŋ akani, məs andol səm də Wətən an tabuwa nani. 
EPH.1.7	Vi wənnet mbel na Krestu məs dəziyaŋ mərəhək kimə də əviyan mambray namə, vas ki Maŋgəlva arban səm gakdak na mogon nani. 
EPH.1.8	Awan səmək diiɗa apsəmək wəsənna də maɗula pakə. 
EPH.1.9	Arban səmək wən məɗama nani, məs aɗum daga far də wəŋgla nani. Vi kaɗɗan payan məs dəslə də Krestu, 
EPH.1.10	aɗumək wakkelet zigeɗ pak amba təl Krestu, zigeɗ na disiŋ dit zigeɗ na duniya pakə.
EPH.1.11	Də əsap də Krestu mədarəh haran nam aza əkoho, Maŋgəlva məgəɗ zəga pak va aza əŋgla nani də əɗum nani, awelmək daga farə ka mərah gəni. 
EPH.1.12	Vini kana say məgakdakan səm gakdak nani, say mənam məs mədawga Krestu dabəŋgəŋki kaaka ɓa. 
EPH.1.13	Amma nokum bo, munokum məs kəpprəmən gesiŋ na Wən Nenek naw koh nokum, adan kətafənka, Maŋgəlva aɗi sukumək lamba azokum də Əmpəs Salala* an məs aynan wənnan na, nan kənanaŋ. 
EPH.1.14	Əmpəs Salala vani naw san saydawa aka zəga mogon məs Maŋgəlva aɗum səm kani. Wamərəh zəga nani payan əkoh nam adagraka. Məgakdakan səm gakdak na Maŋgəlva.
EPH.1.15	Yo nəpprəmək wənna wətaf nokum məs kətafən Zezu Ɗəfdaya namə, də wəŋgla nokum viyit ɗii na Maŋgəlva pakə. 
EPH.1.16	Vini nəppan na wəkkaman Maŋgəlva vikum ɓa. Intate ɗumon wənokum pay naw zuli nawa, 
EPH.1.17	inatə kaman Maŋgəlva Affən Ɗəfdaya nam Zezu Krestu, Maŋgəlva məs də gakdaka, dəpsukum gən Əmpəs nani, məs narban sukum zəga nawsənna, məs narban sukum Maŋgəlva ka kəsənən gəni. 
EPH.1.18	Maŋgəlva dəkol sukum maɗulokum də təki babar nani, vi kəsənən gən wəgrak na tive an məs muyukum akan ka kəgapaŋ gən adaka, vi kəsənən gən gakdak na arya nan məs nagət akani an azaɓan sit ɗii nani. 
EPH.1.19	Məpprəm wənna sembe nan məs kaw ɓapi wəsən gabban ɓa, Maŋgəlva arbetik də gurom nan diiɗa akam mənam məs mətafə. 
EPH.1.20	Ndəni agəɗ pay asil gən Zezu səkəti əmta də zeŋgilleni, aɗiyək a disiŋ dəka van dəzəŋ. 
EPH.1.21	Adaki Krestu adaw zəm məlĩ aket ɗii gugiriɗ na disiŋ pakə, dit məzəmaŋ məlĩya də aket sembeɗ pakə, də aket dayeɗe pakə, də aket iyeɗe məs na sləma ko awetiŋ di pakə, say a duniyaŋki kaaka ɓa, amma də an naka duniya məs dədazan pakə. 
EPH.1.22	Aɗiyək zigeɗ pak amba təlni, aɗiyək ka Ɗəfdaya aka zəga pakə, aɗiyək ka Ɗəfdaya net ɗii na Maŋgəlva, 
EPH.1.23	ɗii na Maŋgəlva həŋ gəba zə Krestu, aweleŋti Krestu arban zən kotakə, aknahək ko mi pak ko aŋga pakə.
EPH.2.1	Laŋka məmtukum kənanaŋ, vi kəpprəmən ma Maŋgəlva ɓa, kəɗɗaŋgək mambraya. 
EPH.2.2	Kəsbanənək tive na duniya mbrayenəŋka, kəsbanənək məlĩ net əmpəsɗe na disiŋ akawalaŋ disiŋ də dəlva fuŋ, ko kakaŋka əmpəs nan tay zəm məlĩ aket ɗii məs apprəmən ma Maŋgəlva. 
EPH.2.3	Mənam pak vanet mənan lahəŋka, mənam tatəsban wəsim zəga namə. Mənam tatəsban an gəɓa zəm aŋgəl də an maɗulam aŋgələŋ pakə. Vaski kan məsam adəv wəssa nan lahəŋka, wədda gədəv na Maŋgəlva tayakam va aket ɗii pakə.
EPH.2.4	Amma Maŋgəlva tay də ula saha diiɗa, vi wəŋgla nan diiɗayi sawɓa, 
EPH.2.5	nam bo, ko məmtəm mənan vi mambray namə, ambəl gəmək də Krestu də mbəlembəle kədaw kohoŋ. 
EPH.2.6	Maŋgəlva asil gəmək səkəti əmta də Zezu Krestu asugəmək a disiŋ dəndən. 
EPH.2.7	Vaski kan adarban mbəlembəle nan məs dədayki zəga pak də metiŋgini. Duniya məs dədazan pak wawla mogon nan məs agəɗ səm də Zezu Krestu. 
EPH.2.8	Vi də mbəlembəleyi kaaka kədaw kohoŋ, də wətafa, nan bo də wəza nokumi ɓa, wəvəl na Maŋgəlvayi. 
EPH.2.9	Wən na koh nokum dəde səza wəza hokum ɓa, vi ɗəf adaw kaɓ ɓa. 
EPH.2.10	Mənam sən kiyəmtə wəzaɗe na Maŋgəlva, vi ndəni dəsɗəwəm də Krestu, vi məgəɗ gən wəza mogoni, ndəɗaŋgəŋ məs Maŋgəlva azaɓet dabəŋ ka məɗɗe gəni.
EPH.2.11	Vi vaski məɗumon va kəsoŋ lahəŋ ɗa. Munokumtə ɗii məs Yahudiyenɗe adawyaŋ na ganyeɗi, azet ɗii məzu nahaŋ na məsklawraɗeŋ. Amma əsklawra net aza zə ɗəffi məɗɗan də vet ɗiiyi. 
EPH.2.12	Muɗumoni, dəpaska kəslereŋ də Krestu ɓa, melekeɗ kənanaŋ, wəsap nokum tay dit Israyelɗe ɓa, faraɗa kenanaŋ seza wən məs Maŋgəlva aynan dit ɗii nan məs aweli. Munokum tat də wəɗum nawrəh zam nan ɓa, munokum tat də Maŋgəlva a duniyaŋ ɓa. 
EPH.2.13	Munokum məs faraɗa də Maŋgəlva lahəŋka, amma də wəsap də Krestu kakaŋ na kəzaraŋgək gu'o aza Maŋgəlva, viyit mbel na Krestu məs aziyə. 
EPH.2.14	Ndəni dəsapamə, Yahudiyenɗe dit ɗii məs Yahudiyenɗehəŋ ɓa pak akpaŋgetik ka ɗii taka də əmta nani, aɓzluwək slava məs duɗakamə aŋgarək wəzel na walaŋmə. 
EPH.2.15	Azanək ma henziŋ net Yahudiyenɗe də ma henziŋ nani, dit dawkeɗ nani, vi kaw sapan əlfa net ɗii sula pak taka, kakpaŋget ka ɗii meleketeti də wəsap dəndən, asleretike. 
EPH.2.16	Də əmta nan aka wəlaŋga mezliwrihe azar gən wəzele, də məzliwrihe nan vani asapan əlfa sula pak adəv gəɓa zən taka, asleretik də Maŋgəlva. 
EPH.2.17	Vaski kan agəɗə, Krestu adeke, apel sitik Wən Nenek na zam sit ɗiiyi, munokum ɗii məs Yahudiyenɗe kənanaŋ ɓa məs faraɗa də Maŋgəlva dit Yahudiyenɗe məs gu'o dəndən pakə. 
EPH.2.18	Vi wənna Krestuwi mənam pakə, Yahudiyenɗe dit ɗii məs dəsənən Maŋgəlva ɓa, mərah wətoŋ aba Maŋgəlva də wəbaah na əmpəs taka.
EPH.2.19	Vi vaski kakaŋ kana, munokum məs kəsənən Maŋgəlva ɓa, melekeɗ kənanaŋ əmpa ɓa, ɗii ɗəɗerɗe kənanaŋ ɓa, amma kakaŋ na kəkpaŋgaŋgək ɗii na Maŋgəlva ɗii neŋgilana Maŋgəlva da kənanaŋ. 
EPH.2.20	Nokum bo, mərkukumi aka gabba gəla məs masləŋɗe dit məs kleŋɗe adiyaŋgə, Zezu sən kiyən ndeni gərəm naka məslere. 
EPH.2.21	Ndən dədarma gəla van va dədəka ka dəɓay gəni, də kpaŋ gən gəla metiŋ naw zuliya* an salala* na Ɗəfdaya. 
EPH.2.22	Də wəsap dəndəni munokum pak kəkpaŋgaŋ kuneŋge narka gəla naso na Əmpəs na Maŋgəlva.
EPH.3.1	Vi vaski, in Pol mədaŋgay na Zezu Krestu nan vi zam nokum munokum ɗii məs kəsənən Maŋgəlva ɓa, əntatə kaman Maŋgəlva. 
EPH.3.2	Kəpprəmənək wənnan na, Maŋgəlva avayək tive nərban gən mbəlembəle nan vikum, 
EPH.3.3	Maŋgəlva akosuk kiyən suwa vi karban su wən məɗama nani, va nəver sukum, wənnan suɗikes dabəŋ, 
EPH.3.4	də wəŋɗan ɗerewel nani, wakəɓapən wəsənən na nəsənək wən məɗama na Krestu. 
EPH.3.5	Adəv pay məs dətoŋgu, wən məɗamas mərbani azet ɓa, amma kakaŋ na Maŋgəlva akoluk kiyən də əmpəs nani, azet masləŋɗe nan dit məs kleŋɗe en salala*. 
EPH.3.6	Aŋki wən maɗama vani, də wəsap də Zezu Krestuwi ɗii məs dəsənən Maŋgəlva ɓa asoŋ ɗii nawrəh haran net səza zəzay na Maŋgəlva dakadaka dit Yahudiyenɗe, wakpaŋgaŋ geɓa zə Krestu, warəhaŋ zam məs Maŋgəlva annah na wapsit Israyelɗe.
EPH.3.6	As pak də labara nenek adaɗɗa. 
EPH.3.7	Maŋgəlva avay suwək mbəlembəle, yaŋ nəkpaŋ məgəɗ wəza nani, nawpel Wən Nenek nani, vaski arban sembe nan azawa. 
EPH.3.8	Əntə dərɓe an faɗ azet ɗii na Maŋgəlva: Yas dərəŋ kana, Maŋgəlva awəl saha akawa apsuwək tive vi nəpel gən Wən Nenek nan sit ɗii məs dəsənən Maŋgəlva ɓa, vi nərban sit gən arya na Krestu diiɗayi ka səni ɓa. 
EPH.3.9	Nərban siti gən va Maŋgəlva adagrak əɗum nani, Maŋgəlva məs dəɗɗa zəga pak aɗɗak məɗama nan daga dəɓəl əzəməɗ təki ɓa, amma aɗamanəka. 
EPH.3.10	Amma kakaŋ na dit ɗii na Maŋgəlvayi adarbani, vi məlyeŋge dit sembeɗ na disiŋ dulanən gən wəsən na Maŋgəlva an temtem pakə. 
EPH.3.11	Maŋgəlva aɗɗak va əŋgla nan məs aɗum daga farə, agrakək də Zezu Krestu Ɗəfdaya namə. 
EPH.3.12	Mətafək Ɗəfdayaŋka, vini mərah wəsok zəmə də wəsənən ka məziw gən aba Maŋgəlva. 
EPH.3.13	Vi vaski əntatə kamokum, kəda virenən zukum vi saha an nədaw zəm də bone naw vikum əŋ ɓa: Nan bo wakpaŋ gakdak nokum.
EPH.3.14	Vi vaski nədaw zuli sən Maŋgəlva, ndəni Affən an də goŋga. 
EPH.3.15	Affən gəla na disiŋ də ana fuŋ pak arəhənək iya nani. 
EPH.3.16	Intatə kaman Maŋgəlva məs də gakdak diiɗa, ka dəsɓan gən mokrokum də sembe na əmpəs nani. 
EPH.3.17	Vi Krestu dəsan gən amokrokum an məs kəŋglaŋ də wətafa. Intatə kamani kəsoŋ gən də siwerkum kərəh adəv wəŋgla. 
EPH.3.18	Asna munokum dit ɗii na Maŋgəlva pakə, wakəɓapən wəsəŋgən na, gbəmgbari sloslopprok də zezek də wəɓaya də kpukpum na wəŋgla na Krestu di. 
EPH.3.19	Wakəsənən wəŋgla na Krestu məs dədayki wəsən na ɗəf pakə, Maŋgəlva dəknahkum də wəknah nan pakə. 
EPH.3.20	Maŋgəlva waɓap wəɗɗa an məs dədayki wəzuli namə, də an dədayki wəɗum namə, vi tayəɗɗa wəza də mənam də sembe nan metiŋgini. 
EPH.3.21	Gakdak sən Maŋgəlva məs nadev wəkkal net ɗii na Maŋgəlva də wəza na Zezu Krestu, də wənziya nan pak də pay pakə. Amin.
EPH.4.1	Vi vaski, mədaŋgay nan vi nədaɗɗa wəza sən Ɗəfdaya; Vini nəda kamokum kədawaŋ gən va an dəslə azokum va Maŋgəlva məs dəyukum asani. 
EPH.4.2	Kədaw kaɓaŋ aket ɗii meɓɓet ɓa, məsoŋ də zam awalaŋ zukum də wəɓəsən, məɓəs sən zukum də əŋgla. 
EPH.4.3	Məsok zukum wərma wəsler məs Əmpəs na Maŋgəlva apsukum, də zam məs dinokum va də helege. 
EPH.4.4	Munokum pak kərəhaŋgək əmpəs taka, gəɓa zukum bo takayi, vaski wəɗum bo takayi, də an məs Maŋgəlva ayukyum. 
EPH.4.5	Yo Ɗəfdaya takayi, wətaf bo taka, baptem taka, 
EPH.4.6	Maŋgəlva takayi, ndəni Affit ɗii pakə, məs dəzəm məlĩ aket ɗii pakə, tay daw dənɗaŋ pay pakə, tay san dənɗaŋ pay pakə.
EPH.4.7	Ko naway pak arahək mbəlembəle də əvəl na Krestu galan nani. 
EPH.4.8	Vi halabara məsvan annahək na:
EPH.4.8	Adan apeŋ a disiŋ, akek ɗii mərmet avani!
EPH.4.8	Apsitik zəga sit ɗiiyi.
EPH.4.9	Apeŋke disiŋ mbar aŋgəl ənəh di? Aŋgəl ənəh na, aprikik dabəŋ amba dəlva fuŋ, kpukpumo. 
EPH.4.10	Ndəni də priki ndəni dəpeŋ a disiŋ faraɗa vi kaknahan zəga pakə. 
EPH.4.11	Ndəni dəvəl sit ɗiiyi, ɗii meɓɓet masləŋɗe, ɗii meɓɓet məs kleŋɗe, ɗii meɓɓet məzu pelin wənnani, ɗii maɓɓet məzuteɗeŋɗe, gəm mərbaŋ zəga. 
EPH.4.12	Adaɗɗan vasna vi kazeɓet ɗii na Maŋgəlva də wəgrak wəza naw ɓay gən gəɓa zə Krestu adəv ətafa. 
EPH.4.13	Vi mənam pak məsam gən aza wətaf taka, də wəsən Wətən Maŋgəlva*, məsam gən ɗii gugiriɗ də əsap də Krestu, də əgap salala vana Krestu. 
EPH.4.14	Vi məda sam dərɓagan va kirin muzliyeɗ naw rakam də wəsən na ɗəffa va səmnya dit vovolumɗe adaw kanən bəlay. An wətaf na ɗəf dəknah ɓa, asna məɗɗaŋ vurum wambəɗanən də sokene neti. 
EPH.4.15	Amma namə, məpel səm goŋga, məŋglu səm zəmə vi məɓay gən adəv zəga pakə, ka məgap gən va Krestu. Məs dəsan kimə. 
EPH.4.16	Vi wənnani gəɓa zə ɗəf pak akkalə, gəɓa zə ɗəf pak asapək də met sleŋsleŋɗe pakə. Tahəŋ wəbaahaŋ sənən ziti də wəza pakə, ko nawa pak də annani, vaski gəɓa zən adanzləra adawɓaya də əŋgla.
EPH.4.17	Aŋki məs nədaw nah sukum də əssak sukum də iya na Ɗəfdaya, əntatə nah sukum məsok zukum kədasbanən ɗaah matuya vanet ɗii məs dəsənən Maŋgəlva ɓa adaɗɗaŋ ɓa, neti, wəɗum net tay zeti. 
EPH.4.18	Maɗulet atirke makret bo ɓəlli, dəsənən Maŋgəlva ɓa. Vini awɗakaŋ də əkoh məs Maŋgəlva adapsit ɗiiyi. 
EPH.4.19	Armanən zit səza zəga ɓa, appanənək zit sən zəga net willi də mambray pakə, asbanənək wəsim zəga neti.
EPH.4.20	Amma nokum vaski kəyaganən aza Krestu ɓa. 
EPH.4.21	Kəpprəmənək əpel aka wənnani, ya kətafənka, mərban sukumi wən an gesiŋ, məs dəde səza Zezu. 
EPH.4.22	Vi wənnani, say muɗak də ɗəf məsvani, va wənah na wəza nokum məsvanəŋka. Va məs kəsoŋ lahəŋka, wəsim zəga məzu mbəɗanən ɗəffa də wəzzani. 
EPH.4.23	Məppan makrokum də maɗulokum dəsan meleketen pay pakə. 
EPH.4.24	Mugul ɗəf meleketeni, an məs Maŋgəlva azəməɗ va ndəni, vi kəɗɗanən gən an dəsle də an salala* va məs dəslə aza goŋga na Maŋgəlva.
EPH.4.25	Vi vaski məppan uwa tepelke! Ko naway dəpel goŋga aza meggeni, vi gəɓa zəm taka mənan adəv Krestu. 
EPH.4.26	An gədəvkum adəka, məzi zukum azani, kədaɗɗaŋ mambray ɓa, pay ada təpa aka wəda gədəv nokum ɓa. 
EPH.4.27	Vi kədapaŋ tive sən Satan dərəmkum gən də wənnan ɓa. 
EPH.4.28	An ɗəf məhaliay lahəŋka, adaw hal ɗaah ɓa, amma ɗəɗaah dəgəɗ wəza devan va an dəslə azani, dərah gən an məs ada baah sən məs saha. 
EPH.4.29	Əpel mbrayen adaw gilyen səmokum ɓa, məpel ana tər wəraya də an məs na baah siti naɓay git adəv ətaf neti, dəpsit gən mbəlembəle sit ɗii məs dəpprəmən mokum. 
EPH.4.30	Kədawɗəkanən Əmpəs Salala na Maŋgəlva ɓa, vi dəndəni Maŋgəlva aɗi lamba nan akokum narban na, nan kənanaŋ, vi dəmokum gən sədəv pay məs dədazani. 
EPH.4.31	Vi vaski məzar gən wənna siya, də wəda gədəva pak səmokrokum. Kədaw hayyanən zukum ɓa, kədaw ranən zukum ɓa, məgil gən ndarsak pak suwaloŋkum. 
EPH.4.32	Amma məsoŋ lewlew aza zukum, də mokrokum barə, də əviyan mambray na zukum va Maŋgəlva aviyan sukum mambray nokum vi wənna Krestu.
EPH.5.1	Vi munokumtə kirtin Maŋgəlva an məs aŋgələ, vini məsok zukum kədawaŋ gən va Maŋgəlva aŋgələ. 
EPH.5.2	Say kəɗɗanən gən də əŋgla. Muɗumon va Krestu aŋgələmə, apanək ki zən vimə, ka sazlaga mətaw wəlan aba Maŋgəlva dəfok gən nek akani.
EPH.5.3	Ɗii na Maŋgəlva kənanaŋ, dəslə wənna mana'a wəza mambraya də wəsim zəga pak dəsan gən awaloŋkam əmpa ɓa, ko əpel wənnan dayday adaw san ɓa. 
EPH.5.4	Vaski bo wənna willi wənna ɗarɗarə də an darnyaw tay lew ɓa, amma ɗəɗaah wəɗɗa soko sen Maŋgəlva də mokum, 
EPH.5.5	vi vaski, məgəɗ mana'a, məgəɗ mambray ko məzu sim zəga, məzaɓ tuya, arahaŋ na təki adəv məlĩ na Krestu də Maŋgəlva ɓa.
EPH.5.6	Kədaw ngereŋ ɗəf dəmbəɗokum gən də ɗarɗar ɓa, vi wənnəska wəda gədəv na Maŋgəlva tayəzan aket ɗii məɓoŋgit aka Maŋgəlva. 
EPH.5.7	Vi vaski kədaw sapaŋ dit ɗii zemvit veŋkis ɓa. 
EPH.5.8	Vi lahəŋka ara guzli kənanaŋ, amma kakaŋ na ara təki babar kənanaŋ vi kəsapaŋgək də Ɗəfdaya, mədaw va ɗii nara təki babara. 
EPH.5.9	Vi wətər wəray na təki babar na: ndəni mogoni, təstəssə də goŋga. 
EPH.5.10	Məsok zukum uɗakan wən məs dəda neken zə Ɗəfdaya. 
EPH.5.11	Kədaw sapaŋ dit məɗɗaŋ wəza ɗəɗar na guzliyəŋ ɓa, ətər wəray nan tay ɓa, amma mərban wəza nokum appaka. 
EPH.5.12	Vi zigeɗ məs adaɗɗaŋ haɗameŋki, zigeɗ net na williŋ ko aza əpelin. 
EPH.5.13	Amma zigeɗis pak warbaŋ appaka, an təki babar arbetike. 
EPH.5.14	An zəga arbanək zəni, wakpaŋ təki babara. Vini annah na:
EPH.5.14	Afɗaahə iskəŋ məleŋguk kəŋkə, asil səzet ɗii mimtiti.
EPH.5.14	Asna Krestu wakasak azok va paya.
EPH.5.15	Vi vaski mezi zukum aza wədaw nokum məsoŋ də maɗula, məza va dərweŋge ɓa, amma məsoŋ məs kuketɗe. 
EPH.5.16	Məgəɗ mogon pay pakə məs dəslə azokum, vi wənziya an kakaŋkəŋka nan mbrayni. 
EPH.5.17	Vi vaski kədasoŋ dərweŋge ɓa, amma məpprəman na, awani Ɗəfdaya aŋgəl azokum di.
EPH.5.18	Mbazla daw baykum ɓa vi ndəni məzlaɓan maɗula ɗəffa. Amma məsoŋ məknahkum də Əmpəs na Maŋgəlva. 
EPH.5.19	Məneken zukum də gəlya, məya gəlya na Zabura də gəlya na gakdaka, məya gəlya məs əmpəs apsukum, məya gəlya na gakdakan Ɗəfdaya, məgakdakan də mokrokum pakə. 
EPH.5.20	Məgəɗ soko sən Maŋgəlva Affəni, pay pakə, vi zəga pakə də iya na Ɗəfdaya nam Zezu Krestu.
EPH.5.21	Məɗi ki zukum də geslne na Krestu.
EPH.5.22	Gili məɗi kiyit zilŋgiɗkum ndəni dədarbanna kəpprəmənək ma Ɗəfdaya. 
EPH.5.23	Vi ɗəf məzilini daya nat guluk nani, va Krestu asan daya net ɗii na Maŋgəlva, ndən dədaw koh giti vi gəba zənəy. 
EPH.5.24	Va ɗii na Maŋgəlva, adaw ɓeŋ sənən Krestu, vaski bo gili məɓe sit zilŋgiɗkum də zəga pakə.
EPH.5.25	Munokum zeli miŋliw gil nokum va Krestu aŋliw ɗii na Maŋgəlva, apanək kizəni viti. 
EPH.5.26	Vi kaɗɗe ɗii na Maŋgəlva dəsoŋ gən təstəs aba Maŋgəlva, dərɓagan waɗɗe salala* dit iŋkile gəm də əpel nani. 
EPH.5.27	Manaka wəkpaŋget ke ɗii na Maŋgəlva va ndən də mogon nan pakə, məza də mambray ɓa, ko darnyaw awandi pak taya zet ɓa. Amma salalaŋ, lewleweŋ məza də gəla voɗoko azet ɓa. 
EPH.5.28	Vini say zel bo, diŋluwin gil net va aŋgluwən ziti. Ɗəf məs dəŋgluwət goni, ana zən aŋgələ. 
EPH.5.29	Vi ɗəf tay məs dəzel ɗaah gəɓa zən ɓa, amma wazəm gəni, wataɗa də wəzaɓani, vaski bo Krestu agəɗ viyit ɗii na Maŋgəlva. 
EPH.5.30	Vi mənam tatadəv wəŋɗa net zigeɗ na gəɓa zəni. 
EPH.5.31	Va ɗerewel məsvan annah na: Ɗəf wappan affəni dət mani wasan dət ɗak nani, sulegit pak wakpaŋgaŋ gəɓa zit taka. 
EPH.5.32	Aŋki goŋga metiŋgin məs də ɗamə, azaw na; wənna Krestu adaw pele dit ɗii na Maŋgəlva. 
EPH.5.33	Amma tay pel wən nokuma'e, ko naway dəŋgluwət guluk nan va aŋglu zəni, guluk bo təɗi ki zilta.
EPH.6.1	Kirni, məpprəm met migilkum vi wənna əsap nokum də Ɗəfdaya. Vasna mogoni sawɓa. 
EPH.6.2	Aɓe sən affuko dət moko, ndəni ma henziŋ an dabəŋ məs dəde akani, ndəni bo zam. 
EPH.6.3	Vi kərah gən zamə kənzi gən diiɗa aka dəlva fuŋ.
EPH.6.4	Munokum migilit kirni, kədaw danən gidivit kirtukum ɓa, amma məŋliwe də wəsrikgiti də wərban sit wənna Ɗəfdaya.
EPH.6.5	Munokum balemɗe məpprəm met dayeɗe nokum məs na duniya, də geslne də wəkkere, də mokrokum taka, va kədapprəmən ma Krestu. 
EPH.6.6	Məpprəm meti, say dereti kaaka vi dəŋglaŋ gən wən nokum ɓa, amma məɗɗa wəŋgla na Maŋgəlva də mokrokum taka, va balemɗe na Krestu. 
EPH.6.7	Məsok zukum wəɗɗa wəza na balam nokum va sən Ɗəfdaya məza va sit ɗii ɓa. 
EPH.6.8	Say məsənna wəza mogon məs ɗəf agəɗ pakə, ko ɗəf nan balami, ko balami ɓa, annani adaw rəh aba Ɗəfdaya.
EPH.6.9	Munokum dayeɗe net balemɗe, kədaw bayaŋ sitin gagay ɓa, kəsənənka Ɗəfdaya nokum na disiŋ nan kənanaŋ pak dənɗaŋ, munokum dənɗaŋ pak aban kənanaŋ ɗii pak dakadakaŋ azani, vini say məsoŋ dənɗaŋ va an dəslə.
EPH.6.10	Abeŋ na, musok zukum aza əsap nokum də Ɗəfdaya, məppan sembe nan metiŋginəŋ dəsɓokum. 
EPH.6.11	Məgəm zəga naw gay na Maŋgəlva, vi kərəhaŋ gən wəziw aba kuket na Satanni. 
EPH.6.12	Vi əgay nam dit ɗiiyi ɓa, amma dit əmpəsɗe mbreyit məs nakawalaŋ disiŋ də dəlva fuŋ, məs dəsoŋ məlĩyeŋge də sembe pak neti, adəv payan kakaŋkəŋka məs dəsan guzliyəŋka. 
EPH.6.13	Vi aski məgəm zəga naw gay na Maŋgəlva, vi kəziweŋ gən aba məzuzelkum payan mbrayen adazani. An kətakənək wəla zəga pakə, asna akəsoŋ faɗə.
EPH.6.14	Vi vaski məzi zukum, minan dadakkum də goŋga, mugul təstəs azokum va lukut nawgaya, 
EPH.6.15	məkpa hesek də wəŋgla naw pel Wən Nenek na zamə. 
EPH.6.16	Vas kana wətaf nokum dəsan baray nokum, məs nawtak herɗe na ɗəf mbrayen darɓəzlaŋ azokum. 
EPH.6.17	Məŋglu əkoh nokum dəsan gən va mbəlore na təbesa, mərma əpel na Maŋgəlva dəsan gən va kafahi məs Əmpəs na Maŋgəlva adapsukum. 
EPH.6.18	Məɗɗa vas pak də wəzuliya. Məkaman Maŋgəlva də baah sukum gəni, məkaman pay pakə, va əmpəs nan ayagan sukum. Məga kədapanən wəzuli viyit ɗii na Maŋgəlva pak ɓa.
EPH.6.19	Məzuli viwa: Vi nəpel gən wən məs dəslə, vi nərban gən wən məɗama na Wən Nenek də zu soksoku. 
EPH.6.20	Ko də nəsaw mədaŋgay kakaŋ zlaŋ, masləŋ nani ka nəɗɗa gən wəza na labara Neneke. Mezuli viwa ka nərban gən də zu soksoku va annah su nəɗɗa gəni.
EPH.6.21	Tikikus məlməm məs məŋgələ, məgəɗ wəza na Ɗəfdayayi də goŋgayi aza zəga pakə, wannah sukum va nəsawa də an va nədaɗɗa. 
EPH.6.22	Vini nəslən azokum də nah sukum gən va məsam pakə dəə məs gən əpsukum sembe nasɓan mokrokum.
EPH.6.23	Maŋgəlva Affən də Zezu Krestu, Ɗəfdaya dəpsit zam nani də əŋgla məs dəde səza wətafa, sit milmiŋgiɗəm pakə. 
EPH.6.24	Mbəlembəle na Maŋgəlva dəsan aket ɗii məs dəŋgluwən Ɗəfdaya nam Zezu Krestu də əŋgla məs awray ɓa.
PHP.1.1	Letərəŋka, səza Pol də Timote ade, belemɗe na Zezu Krestu, azet ɗii na Maŋgəlva a Filipi mes de tafnen Zezu Krestu pakə, dit mezuteɗeŋɗe dit ɗii gugiriɗ net kretiyenɗe.
PHP.1.2	Maŋgəlva Affəmə də Zezu Krestu Ɗəfdaya namə: dəpsukum mbəlembəle nani, de zam.
PHP.1.3	Pay pak əntatə ɗum akokum, əntatə kaman Maŋgəlva naw vikum. 
PHP.1.4	Pay nədawzuli vikum pakə, əntat zuli de weneken zuwa, 
PHP.1.5	vi wəbaah mes kəbaahaŋ suwən de wəbalan Wən Neneke, daga wətəŋ nani, ha kakaŋka. 
PHP.1.6	Nəsənək fəkat Maŋgəlva dətəŋ wəza mogon amakrokum, wadaw dəndən ha gap wəgrakən də pay məs Zezu Krestu adazzani. 
PHP.1.7	Aslək azaw nəɗum gən akokum vaska. Intatə ɗikum amakrawa, munokum pak kərəhaŋgək mbəlembəle məs Maŋgəlva avayə, ko kakaŋ bo, va pay məs nəsaw a daŋgay, nəɗɗak saydawa na Wən Neneke ko va nəsaw nakiyu nawtakən walla naw ɗi Wən Neneke. 
PHP.1.8	Maŋgəlva asənək pak goŋga nədawnaha, pay nədawnah na nəŋgulukumək diiɗa də ula saha na Zezu Krestu.
PHP.1.9	Aski wəzuli naw aba Maŋgəlva vikum, nəŋgəl wəŋgla nokum dəɓaygen abe abe adəv wəsən zəga də wəpprəm pakə. 
PHP.1.10	Vi kəgapaŋ gen na welen an mogoni, vas bo kəsoŋ gən salala*, məza də mambray ɓa, ha gap pay na Krestu adawtaw kita. 
PHP.1.11	Zeŋgillekum wasan məknahən də zəga an təstəssə, məs dəde səza Zezu Krestu, vi gakdak na Maŋgəlva də wəɗi kini.
PHP.1.12	Milmiŋgiɗwa, nəŋgəl kəsənən gəni, an məs dəgəɗ azawa, vi dəɓay gənə gən Wən Nenekki. 
PHP.1.13	Ha gap a daŋgay ɗii mətawaŋ kita dit məsənaŋ zəga pak asənənək na, nətoŋ a daŋgay na vi nədaɗɗa wəza sən Krestuwi. 
PHP.1.14	Milməŋgiɗu diiɗa məs dəŋgluwən Ɗəfdaya adan awluwən a daŋgay asɓanənək ziti, tahəŋ wəmbataŋ abe abe, ha wəpelin wənna Maŋgəlva məza də geslne ɓa.
PHP.1.15	Ɗii meɓɓet wərbanən Krestu də kotorok nawa, ɗii meɓɓet bo də wəbay ma, ɗii meɓɓet bo tahəŋ wərbanən də mogoni. 
PHP.1.16	Ɗii meɓɓet tahəŋ wəɗɗanən vaska vi wəŋgla, asənənka məɗiwi vi nəpel gən Wən Neneke. 
PHP.1.17	Ɗii meɓɓet tahəŋ wərbanən Krestu vi wəbay ma, də makret salalayi ɓa, tahəŋ wənzlər gənən bonoy naw a daŋgay.
PHP.1.18	Mogoni suɗike, an arbanənek Krestu də matakataka, ko də gesiŋ, zu nekki. Kaya, wanəneken zuwa. 
PHP.1.19	Vi nəsənka, as pak wakpaŋ wəkoh nawa, vi mbəlembəle na wəzuli nokum də wəbaah na Əmpəs na Zezu Krestu. 
PHP.1.20	An məs nədawga aziwke, nəsənək Maŋgəlva arbə suna wil aka wəza naw ɓa. Amma va pay pakə, vaski bo kakaŋka'a an məs nəsən agraka, nəsənka wanəgakdakan Krestu ko də zeŋgillewa, walla də əmta nawa. 
PHP.1.21	Naw na Krestuwi zeŋgillewa, əmta bo riba nawi. 
PHP.1.22	Amma an əntat madarawa, asna vi nətər gən wəray aza weza na Krestuwi. Nəsən an nədaw gəm suwalaŋ gən ɓa. 
PHP.1.23	Amma maɗulaw awɗakək sula: Nəŋgələk wəmbat kawsaw də Krestu vas bo mogoni azaw sawɓa, 
PHP.1.24	amma wəsaw a duniya ndəni də wətər wəray azokum day. 
PHP.1.25	Vi vaski, nəsənək kpakə wanəsaw də munokum vi kabaah sukum də wəmbat abe, də wənneken wətaf nokum. 
PHP.1.26	An namilyaw azokum empa, kənekenən gən zukum vi wənnawa, də gakdak məs kədawrəhaŋ də Zezu Krestu.
PHP.1.27	Say wəsuwa nokum dəslə də Wən Nenek na Krestu, vi an nədeke, wanulukum ko nəde ɓa, wanəpprəm labara nokum, vi munokum tat də sembe də Əmpəs taka, munokum tatə gayaŋ də makrokum taka də wətaf Wən Neneke. 
PHP.1.28	Kədaw geslneŋ'eŋ sit məzu zel kumən ko suɗike ɓa. Vi akpaŋgək azet va saydawa na zəga an dəgil va ndən nawzeti, amma azokum na, agilik va nawkoh gukum, as bo səza Maŋgəlvayi. 
PHP.1.29	Maŋgəlva apsəmək wəŋgla naɗɗa weza sən Krestu, vi wətafəni kaka ɓa, amma də wəzəm saha vi wənnani. 
PHP.1.30	Məsok zukum ama wəgay də ina, wəgay nan va məs kulaŋ azawa, va məs keppremaŋ azaw kakaŋka.
PHP.2.1	An ɗəf asɓokumək də iya na Krestu, an apel sukumək də əŋgla wakətafən sa? Munokum tatə gakdakanən wəsap məs Əmpəs na Maŋgəlva asapaməŋ sa? Munokum tatəŋgluwən zukum sa? Munokum tatulaŋ saha aka zukum sa? 
PHP.2.2	An tay vas na, məneken su zuwa vi kəsoŋ gən maɗula taka, wəŋgla taka, makra taka, wəɗum taka. 
PHP.2.3	Ko mi adaɗɗa də wəgay ɓa, walla də wekaɓ ɓa, amma də wəɓegən ki zukum də ula ɗii meɓɓet day kiko. 
PHP.2.4	Ɗəf adaɗɗa an natər anan kaka ɓa, amma an natər sit ɗii meɓɓeti. 
PHP.2.5	Məsoŋ də wəɗum taka azokum, məs dəde səza Zezu Krestu:
PHP.2.6	Nan bo zən va Maŋgəlvayi,
PHP.2.6	amma də as pak dəɗum nawsla kiyən də Maŋgəlva ɓa,
PHP.2.6	as zəga naw mohhi kəta.
PHP.2.7	Agəsanək zəni,
PHP.2.7	agəmək wəsuwa na balam,
PHP.2.7	adeke, agilik va ɗiiyi.
PHP.2.7	Yaŋ arban zən bo va ɗəffa.
PHP.2.8	Gesiŋ, aɓegənək kini, apprəmək ma Maŋgəlva,
PHP.2.8	ha atəki əmta, ha amtək aka wəlaŋga məzliwrihe.
PHP.2.9	Vini bo Maŋgəlva aslan a disiŋ ki zəga pakə,
PHP.2.9	apsənək iya na sləma dayki iya pakə.
PHP.2.10	Vi an məyani iya na Zezu,
PHP.2.10	dewle zəga məs məzəməɗən pakə,
PHP.2.10	ana disiŋ də ana fuŋ də ana təki net ɗii mimtiti,
PHP.2.10	wakdukun takpret abani.
PHP.2.11	Ndəɗaŋ pak waɗɗaŋ saydawa na Zezu Krestu Ɗəfdaya,
PHP.2.11	gakdak na Maŋgəlva Affəni.
PHP.2.12	Bayneŋgiɗwa, pay nəsaw anokumda na, munokum tatəpprəmən mawa pay pakə. Ya adan kakaŋ faraɗa nan də munokum, məpprəm mawa. Məɗɗa wəza nawkoh nokum də geslne də wəkkere. 
PHP.2.13	Vi Maŋgəlvayi sən kiyən dədafɗaahan wəŋgla nan amakrokum, də wəpsukum sembe naɗɗa wəza nani, armak wənan vi ka koh gukum.
PHP.2.14	Adəv wəza nokum kəɗɗaŋ wərwər aka Maŋgəlva ɓa, kəɗɗaŋ kuzuŋ aka aŋgla nan ɓa. 
PHP.2.15	Vi kəsoŋ gən salala* məza də mambray azokum ɓa, kirtin Maŋgəlva, məza də mambray azokum ɓa, aweleŋgit ɗii na duniya ɗəɗerɗe mes mbreyit naka dəlviŋki. Kəkasakaŋ gən aweleŋgit va ngərzleɗi. 
PHP.2.16	Mərma wənna koh nokum vi nəɗɗi gən kikum pay naziya na Zezu Krestu. Vi wəza nawa, də wəzəm saha nawa, tay ɗar mekeleŋ ɓa.
PHP.2.17	Ya an zəŋgiləw taya zokum va mbel na sazlaga ka meŋgeslin aka wətaf nokum aba Maŋgəlva, an vini gesiŋ na zu anneki wanəsapan wənek nokum. 
PHP.2.18	Vaski nokum bo makrokum waneki, zukum wasan nek də ina.
PHP.2.19	Intatə ɗum də Ɗəfdaya Zezu, wanəɓap wəslən Timote azokum abe suɗike, an nəpprəmək labara nokum makraw wafeti. 
PHP.2.20	Vi əntat də ɗəf maɓɓan məs maɗulan dəsler də ina, məs naɗum aka wən nokum zən soksok va Timote ɓa. 
PHP.2.21	Vi ɗii pak takəŋ wəgayaŋ aka wəza na gəba ziti kaaka'ə, məza aka ana Zezu Krestu ɓa. 
PHP.2.22	Kəsənənka va an Timote agəɗə, aɗɗak va wiyən adaɗɗa wəza sən affəni, vaski agəɗ su wəza vi Wən Neneke. 
PHP.2.23	Nəɗumək naw slənən go'u, an nəsənək gabba zuwa. 
PHP.2.24	Amma əntatə ɗumo də Ɗəfdaya, abe suɗike na, wanəmbat ulukum in sən kiwa.
PHP.2.25	Nulak na, aslək nəmil gənə gən Epafroditus azokum, dəni mədaɗɗa wəza ndəni dədaw gay də in tamə, ndəni məs kəslənaŋ, dəki su zəga məs kəbaah suwəni atər suwək wəray nawa. 
PHP.2.26	Vi aŋgələk ulukum pakə, arəkək sawɓa va kəpprəmənən na gbəgba' armaka. 
PHP.2.27	Vaski gesiŋ gbəgba' armak sawɓa ha kayəmta, amma Maŋgəlva awələk saha akani, akani awəl saha kaka ɓa, amma də in pakə. Vi wəɗum naw adawsan diiɗa ɓa. 
PHP.2.28	Vini nagəm zu nəsləna, vi an kulanənka, zukum wasan neki, wəɗum naw bo asana diiɗa əmpa ɓa. 
PHP.2.29	Vi vaski mətaf də zukum neki vi Ɗəfdaya, məgakdeket ɗiiyen va ndən nəska. 
PHP.2.30	Yaŋ akay əmta vi wəza na Krestu. Akay wəbay zəni dawki zəga məs kabaahaŋ suwəni məs kəɓapənən na wəkiyən dəvokum ɓa.
PHP.3.1	Kakaŋ na milmiŋgiɗwa, məneneken zukum də Ɗəfdaya. Nəppan na wəver sukum zəga məs nəver sukum səkay ɓa, amma zami azokum. 
PHP.3.2	Məzi zukum azet kirɗe, məzi zukum azet məɗɗaŋ mambraya, məzi zukum azet məzu tawən zəga neti. 
PHP.3.3	Vi mənamtə ndəɗaŋgəŋ ɓa, mənamtə ɗii məs dəsklaŋ awra an də goŋga, mənamtə məɗɗaŋ wəza na Maŋgəlva də Əmpəsa, gakdak nam aka Zezu Krestu məɗiya, nam ɗii narban gəɓa zəm mənan ɓa. 
PHP.3.4	Wanəɓap wəpan wəɗum naw pak sən kiwa, wənnəŋka an ɗəf anslənək zəni, tay an məs adarban adəv gəɓa zəni, naw bo nədayək kiyən sawɓa. 
PHP.3.5	Naw də wəvoŋ dədopoɗo nəskəl awra, zemvit Israyelɗe nani, ma əlfa na Benyamin, Yahudiyen kpak kpak nani, klaza ma henziŋ Farisiyen nani. 
PHP.3.6	Nəsokuk zu adəvən sawɓa, ha nəzemgitik saha net kretiyenɗe, klaza wənna ma henziŋ, salala nani ɗef tay nagapu ɓa.
PHP.3.7	Amma wənnas pak taya zaw lahəŋ na, va riba nawa, ndəni nəɗɗi wənan azaw pak kakaŋ na, va zəga məs dəray vi wənna Zezu Krestu. 
PHP.3.8	Zəga aski kaaka, amma gesiŋ intatə ɗi wənnəs pak azaw va məs dəray səkay, vi nərah gən zəga an na sləma ndəni Zezu Krestu Ɗəfdaya nawa. Vini nəppan wəsən nawsən kiwa. Intatə ɗi wənəs pak azaw va zəga məsgan aka gadərgiya vi nərahə gən Krestu. 
PHP.3.9	Say wəsap də ndən kaaka nədaw kayani. Nəkayna ɗaah təstəs aba Maŋgəlva sən kiyu də wənna ma henziŋ ɓa. Amma əntatə kay əsso təstəs aba Maŋgəlva də ətaf Krestu, asna wanəsaw təstəs aba Maŋgəlva. 
PHP.3.10	An nədaŋgla na, nəsən gən Krestu də sembe nani məs asil sətəki əmta nani, də wəsap dəndən də wəzəm saha nani, nəsaw gən va ndən də wəmta nani. 
PHP.3.11	Vi nəgap gən naw silyaw sətəki əmta də zeŋgillewa.
PHP.3.12	Naw nəh na nərahək səkayi ɓa, walla naw salala* naniyi ɓa, amma əntatə nzawa nərəh gən zəga məɗiyən viyit məzudaɗiyaŋ, yaŋ Krestu arəmwək səkay. 
PHP.3.13	Milmiŋgiɗwa, nəɗum na va nərəhək zəga nan səkay ɓa. Amma zəga taka an məs nəsən na: Intatəsgət ki wən məs dətoŋ dərɓagawa, əntatə sok zu wənzawa, vi kawrah ana bawa. 
PHP.3.14	Yaŋ ndəni kan nədanzaw kla təki nawrah zəga nani, vi nərəhə gən zəga nani məs Maŋgəlva ayəm akan daga sə disiŋ də Zezu Krestu, ndəni wəkoho.
PHP.3.15	Mənam məs madaram adəv wənnəŋka, va ɗii gugiriɗ mənani, məsam səm də wəɗum nan məstaka vaska. Ko an ɗəf tay səmbokum məs dəsən wənan də tive temme, Maŋgəlva warban sukum wənnani. 
PHP.3.16	Say məsok səm zəmə də wəsban tive an məs məsban laŋka ha gap dəpaŋka.
PHP.3.17	Milmiŋgiɗwa, məsbawa, mula wədaw nam azokum va zəga narban sukum wənna, məzi horokum azet ɗii məzu dawaŋ vaska. 
PHP.3.18	Nənah sukumək wənnet səkay təl diiɗa. Ndəni nədawnah sukum əmpa kakaŋka də sin arawa, net wənnet pak va maseŋgiɗ wəmta na Krestu wəŋ aka məzliwrihe. 
PHP.3.19	Wəgrak na wənnet pak say də wəzzan ziti, gədəfti maŋgəlva neti zəga na willi azet ka gakdak neti. Wəɗum net say aka zəga nanziya egge kaaka'ə. 
PHP.3.20	Vi namə, gela nam a disiŋgi. Sədaki mədaw ga məzu koh gəmə, ndəni Ɗəfdaya Zezu Krestu. 
PHP.3.21	Ndəni dəda kpaŋgan gəɓa zəm məs mədakən na dəlva fuŋgəŋka, dəsan gən va gəɓa zəni də gakdak nani, sembe nani dəɗɗa zəga pak dəpprəm gən mani.
PHP.4.1	Munokum milmiŋgiɗu bayneŋgiɗwa, vi vaski məsap vas də Ɗəfdaya, əntatə ɗum na məsa ulukum sawɓa, munokumtə wənnek nawa, munokumtə mətər kiya nawa.
PHP.4.2	Əntatə kamet may Ewodiya dət Siŋtike də slereŋ awalaŋ zit dəsoŋ də maɗulet va ɗak dət məlməta məs dətafən Ɗəfdaya. 
PHP.4.3	Ya nok bo is məzəɗɗa wəza də inkəŋkə, əntatə kamoko: Abaahsit gil məzəɗɗaŋ wəza na Wən Nenek də inəŋki gəm Kelemaŋ dit ɗii dambərgit məɗɗaŋ wəza də ina, iya net tayadəv ɗerewel na zeŋgille.
PHP.4.4	Mənneken zukum də Ɗəfdaya, əntatə nah sukum əmpa mənneken zukum.
PHP.4.5	Mogon nokum dərban sit ɗii na Ɗəfdaya go'oy wəzani. 
PHP.4.6	Kədazlgaŋ sləma aka zəga maɓɓan ɓa, amma mərban wəray nokum pak aza Maŋgəlva də wəzuliya də wəkkama də wəgəɗsən soko bo. 
PHP.4.7	Zam na Maŋgəlva dədayki zəga pak məs ɗəf adawɓap wəsəna, dəga makrokum də əmpəs nokum adəv Zezu Krestu.
PHP.4.8	Milmiŋgiɗwa, aŋki məs dəmbərə: Məzi zukum aza an mogoni, məs dəgap naw gakdakani, zəga an də goŋga məs dəslə, məs salala*, məs dəgap naŋgla də wə gakdakani. 
PHP.4.9	Məɗɗa an məs kəppremaŋ sə maw də an məs nərbə sukum də wəpel nawa də wədaw nawa. Maŋgəlva məs dədapsəm zam dəsan də munokum.
PHP.4.10	Nənekenək zuw diiɗa kakaŋka, de wəsap nam adəv Ɗəfdaya, vi kərəhaŋgək sembe na baah su əmpa. Ko daga lahəŋ bo munokum tatə ɗumoŋ akawa, amma kərəhaŋ tive narban ɓa. 
PHP.4.11	Nənah vas na vi wənna saha nawi ɓa. Vi əntatə yagan wəsaw zu nek də ana vawa. 
PHP.4.12	Wanəɓap wəsaw adəv saha ko adəv wəba, nəyaganək wəsawa va nəŋgələ ko aŋga pak də tattuwãha, nəsənka ko adəv wəba, ko adəv maya, ko adəv saha. 
PHP.4.13	Wanəɓəs ko mi dəgəɗ di pakə, vi Krestu wavay sembe.
PHP.4.14	Amma kəɗɗaŋgək mogon də wəbaah su kakaŋ adəv wən tattuwãh nawa. 
PHP.4.15	Munokum ɗii na Filipi, kəsənənək lewlewi, pay nətəŋ wəpel Wən Neneke, səza nəgil sə Makedoniya, kretiyenɗe tahəŋ də sapaŋ də nakkal zəga də wətaf zəga nan ɓa, say munokum kaaka'ə. 
PHP.4.16	Pay nəsaw a Tesaloniki, kəslən suwənək zəga na baah suwa, təl takayi kaka ɓa. 
PHP.4.17	Kəda ɗumoŋ na sulayɗe nokum nədaw kayeti ɓa, nəŋgəl na arya nokum dənzlər gən va wənah na ətaf nokum də tər gən wəraya. 
PHP.4.18	Nərehək zəga məs kəslənən Epafroditus dəndən. Adayək ki wəray naw sawɓa. Tay va wəvəl məs də məŋ gənən neki. Maŋgəlva waneken zən dəndən, watafa. 
PHP.4.19	Maŋgəlva naw dətər sukum wəray nokum pakə, də gakdak nan metiŋgini, məs na dəv Zezu Krestu. 
PHP.4.20	Gakdak na Maŋgəlva Affəni ha faɗə. Amin.
PHP.4.21	Məsɗet ɗii na Maŋgəlva pakə də iya na Zezu Krestu. Milmiŋgiɗəm məs dəsasoŋ də in asɗokumənka. 
PHP.4.22	Kretiyenɗe nahəŋ pak asɗokumənka, gəm milmiŋgiɗəm məzəɗɗaŋ wəza də məlĩ na Roma.
PHP.4.23	Mbəlembəle na Ɗəfdaya nam Zezu Krestu dəsan də munokum pakə.
COL.1.1	Letərəŋka, Pol dəsləna, nan bo masləŋ na Zezu Krestuwi də wəŋgla na Maŋgəlva, in də Timote məlməmə. 
COL.1.2	Letər nan azet ɗii na Maŋgəlva a Kolosiyen nəsləna, milmiŋgiɗəm məzəsbanən Krestu də goŋga.
COL.1.2	Maŋgəlva Affəm dəpsukum mbəlembəle də zam nani.
COL.1.3	Pay pak mənam tatə zuli vikum, mənam tatəɗɗa soko sən Maŋgəlva Affən Ɗəfdaya nam Zezu Krestu. 
COL.1.4	Məpprəmək wənnawtaf nokum məs kətafən Zezu Krestu, məpprəmək bo va kəŋliwin ɗii na Maŋgəlva pakə. 
COL.1.5	Pay sən labara na Wən Nenek agap anokumda, dabəŋ mərban sukum wənna wəga zəga nani. Ndəni bo wətaf nokum də wəŋgla nokum pak kəɗiyənək aka zəga məs kədawgaŋ, məs Maŋgəlva azaɓan sukum a disiŋ. 
COL.1.6	Ɗii tahəŋ wərbanən Wən Nenek amba dələv pakə, wənnan tay ki zəzay sit ɗiiyi. Vaski bo anokumda, daga pay labara na mbəlembəle na Maŋgəlva agap anokumda dabəŋ nani, daga kətəŋ gən wəsən labara nenek də goŋga. 
COL.1.7	Səma Epafras kədapprəmən wənnani, məzəɗɗa wəza də mənamə, ɗəf təstəssi, məgəɗ wəza na Krestu vikum. 
COL.1.8	Ndəni dənah səm wənna wəŋgla nokum məs Əmpəs na Maŋgəlva apsukum.
COL.1.9	Vi wənnani kan mədakkaman Maŋgəlva, səza məpprəm labara nokum. Mənam tatəkkaman Maŋgəlva, dərban sukum gən wəŋgla nan pakə, dəpsukum gən maɗula naw sənən də Əmpəs nani. 
COL.1.10	Asna wakə ɓapən wəɗɗa an va Ɗəfdaya aŋgələ, an məs dəslə azani. Wədaw nokum wanzlər gən wəza mogon temtemi, wəsən Maŋgəlva nokum wambat abe abe. 
COL.1.11	Maŋgəlva wasɓokum də gurom nani, də sembe nani, də gakdak nan metiŋgini kəɓəsən gən zəga pakə. 
COL.1.12	Say məgəɗ sən soko sən Ɗəfdaya də zukum neki vi ndəni dəɗɗukum ka kəɓapən gən wərəh zəga mogon pak məs azaɓan sit ɗii nan adəv məlĩ natəki babara. 
COL.1.13	Yaŋ agil gəm səra gakdak na guzliyo, atoŋgəm adəv məlĩ na Wətən an məs aŋgələ. 
COL.1.14	Də Wətənni mərəh kimə, də wəviyan mambray namə.
COL.1.15	Krestu tayərban səm Maŋgəlva məs awlanən ɓa, vi Krestu van agilik va ndəni. Ndəni Tizi na zəga məs Maŋgəlva azəməɗ pakə. 
COL.1.16	Dəni Maŋgəlva azəməɗ zəga pakə, na disiŋ də annaka dəlva fuŋ pakə, an məs hara ɗəf adawlay kaaka ɓa, amma də an məs hara ɗəf awlan ɓa pakə, va wənəh na sembeɗ dit məlyeŋge, dit ɗii gakdekɗe na disiŋ pakə. Də Krestuwi Maŋgəlva azəməɗ zəga pakə vini azəməɗ zigeɗ veti. 
COL.1.17	Krestuwi dabəŋ kiyit zigeɗis pakə, vini məɗɗa zigeɗis pakə. 
COL.1.18	Ndəni daya net kretiyenɗe nan pakə, məs dəsoŋ gəɓa zəni. Ndəni dətəŋ gabba zeŋgille meleketeni, vi Maŋgəlva asil gənək sətəki əmta dabəŋ, akpaŋganək dabəŋ ki zəga pakə. 
COL.1.19	Vi Maŋgəlva aŋgələk kpak nan dəsan gən adəv Wətən grakə. Də sembe nan pakə. 
COL.1.20	Ndəni dəŋglu wəsleren zəga pak məs agəɗə, dəndəni Wətən aɗɗa wəsler nan də mbel nani, amtək aka wəlaŋga məzliwrihe. Vaski Maŋgəlva agrak wəsleren zəga na duniya pak dəndən, ko na fuŋ ko na disiŋ.
COL.1.21	Daga laŋka məzuzeleŋ na Maŋgəlva kənanaŋ, vi wənna wəza nokum mbrayen, də wəɗum nokum mbrayen. Faraɗa kənanaŋ səza Maŋgəlva. 
COL.1.22	Amma kakaŋ kana, Maŋgəlva sən kiyən azaɓanək wən nokum, də Wətəni, akpaŋgək ɗəffa, amtəka, vini kan kəkpaŋgaŋ ɗii nan təstəssə məza də mambray azokum ɓa. 
COL.1.23	Amma say mədoŋ abe abe də wətaf wənnani, məmpa tulkum adəvən. Kədaw ngereŋ wən maɓɓan wəzar gukum səza məs kədawgaŋ ɓa, məs kərəhaŋ pay məs kəpprəmən labara nenek ɓa. Ɗii na duniya pak apprəmənək wənna labara neneke.
COL.1.23	Yaŋ Maŋgəlva anah suwa, in Pol, nərban gən wənnani. 
COL.1.24	Kakaŋ na zu neki də bonoy naw vikum, kəsənənka Krestu asək bonoy də gəɓa zəni, va wənah na kretiyenɗe nani, dewle say dəsə gən bonoy vaska əzəm saha nan pak vikumi ndəni haran naw aza bonoy nani. 
COL.1.25	Maŋgəlva aɗɗuwək məgəɗ wəza net kretiyenɗe. Anah suwəka nərban gən wənnan pakə, ka dətər sukum gən wəraya. 
COL.1.26	Daga wətəŋ na duniya, Maŋgəlva aɗamanək wənnan sit ɗii pakə. Amma kakaŋ na arbanək wən məɗaman nak sit ɗii nan kana. 
COL.1.27	Yaŋ kan Maŋgəlva aŋgələk wərban gakdak na wən məɗama nan metiŋgin məs azaɓan viyit ɗii pakə. Wən məɗama nan vani, ndəni Krestu məs namakrokum, ndəni dəpsukum wənnawga zəga, narəh haran nokum aza gakdak na Maŋgəlva. 
COL.1.28	Ndəni kan mədawpel wənna Krestu wəŋ sit ɗii pakə. Mənam tatəsakan sit wənnani, də wərban sit wənnan də zəga nawsən pak məs Maŋgəlva apsəmə, vi məziw giti gən aba Maŋgəlva ko naway pak va ɗəf metiŋgin adəv wəsap də Krestu. 
COL.1.29	Vini nədaɗɗa wəza də wəgay vini, də sembe məs Krestu avayə, ndəni də daɗɗa wəza nan amakrawa.
COL.2.1	Nəŋgəl na kəsənən gən tattuwãh na wəza nawa tuwãhi. Vi kumi nədaɗɗa wəza nani gəm viyit ɗii na Lawdikiya. Nədaɗɗan na viyit ɗii məs dulanən ɗaah haraw tagay ɓa. 
COL.2.2	Nədawgay vasna kəsoŋ gən ɓəlɓələ də wəsap adəv wəŋgla, kəkpaŋgaŋ gən ɗii məziweŋ aka goŋga pakə, dəsənən gən wən məɗama na Maŋgəlva ndəni Krestu. 
COL.2.3	An məs ɗəf adawɓap wəsənən aka Maŋgəlva warəh aza Krestu pakə.
COL.2.4	Nədawnah sukum vasna, vi ɗəf adaw mbəɗokum də kuket nani, walla də wəpel na man ɓa. 
COL.2.5	Ko vi nəsaw fəraɗa də gəɓa zu səzokum zlaŋ, əntatə saw də munokum də wəɗum nawa, zu neki adan nəpprəm na kətafənək Krestu, kəɗiyənək kikum akani.
COL.2.6	Kətafənək Zezu Krestu, akpaŋgək Ɗəfdaya nokum. Ya say kəsoŋ gən dəndən. 
COL.2.7	Say məmpa siwerkum azani, va wəlaŋga adampa siwerin aka dəlva fuŋ, məɗi zeŋgillekum azani, məsɓan wətaf nokum, məɗi zəga məs kəyaganən akokum, məgəɗ soko sən Maŋgəlva pay pakə.
COL.2.8	Məzi zukum ɗəf adaw mbəɗokum də zəga nawsən nan diiɗa ɓa, walla də zəga an narban ɗar mekeleŋ məs dəde səza wəɗum net ɗii kaaka ɓa'a. Zəga nani ndəni wəsən məs adawnəhaŋ na, wəsən aka wənna sembeɗ na disiŋ, aka wənna Krestuwi ɓa. 
COL.2.9	An məs naza Maŋgəlva pak tay grak pak aza Krestu. 
COL.2.10	Dəni kərəhən zəga pak grakə də wəsap də Krestu. Krestu adayək kiyit sembeɗ pak dit əmpəsɗe pakə, də gakdak nani.
COL.2.11	Də əsap dəni mərəh zev wəskəl awra maɓɓani. Amma wəskəl awra nan də wərəŋ gən gəɓa zə ɗəffi ɓa, amma wəskəl awra məs dəde səza Krestu. Wəskəl awra nan tay va wəskoɓ mambray məs də sembe aka gəɓa zukum. 
COL.2.12	Adan kərəhaŋgək baptem, kəkpaŋgaŋgək va məndəkkum də Krestu. Dəndəni kədawsilyoŋ sətəki əmta də zeŋgille meleketeni, vi kətafən sembe na Maŋgəlva məs asil gən Krestu sətəki əmta. 
COL.2.13	Laŋka Maŋgəlva tayulukum va məmtukum, vi wənna mambray nokum, vi Krestu dəɓəl wəskəlkum awra tagay ɓa. Amma kakaŋ na Maŋgəlva aməs kəmbəl gukum, sap də Krestu aviyan sukumək mambray nokum pakə. 
COL.2.14	Aŋgarək ɗerewel na dəmən nam diiɗa naka, məzu zəm gəm saha də wənnan naka, yaŋ aray gəni də wəkpa'ən aka wəlaŋga məzliwrihe. 
COL.2.15	Vaski kan aynet sembeɗ dit əmpəsɗe pakə, arbi sitik wil abet ɗii pakə, pay məs ake minet aweleŋgit kretiyenɗe nani.
COL.2.16	Ɗəf adaw ki mokum aka dawkeɗ na zəga nawzəm ɓa, ko zəga naw saa ɓa, aka wənna pay an salala ɓa, ko aka wənna wəzləra net təleɗe ɓa, ko aka pay naffet ɓa. 
COL.2.17	As pak na, zəga məs dədazan adarban kaaka'ə, amma goŋga na zəga nan van na ndəni aza Krestu. 
COL.2.18	Kədapetin ɗii wəkiyən mokum də wənna zuli sit maslayɗe də wəɓe gən kizit na mataktaka ɓa, vi ɗii net wənna issine asbaŋ məs arəhaŋ, yaŋ ada gakdakanən zit də tive na wəɗum na ɗəffa, də wən məs goŋgay ɓa. 
COL.2.19	Apanənək wəsler də Krestu məs dəsan ma həŋkən zəni. Zən van bo ndəni kretiyenɗe məs dətafəni. Vi wənna ma həŋkəni ma sleŋslen pak asler də bələtə, yaŋ adawɓaya va Maŋgəlva aŋgələ.
COL.2.20	Kəmtaŋgək də Krestu, vi wənnani wən nokum tay dit sembeɗi maay əmpəsɗe na disiŋ ɓa, vi mi kədaɗɗaŋ zəga va ɗii na duniya əmpa di? Vi mi kədasbetin wənnet dawkeɗ zemvit es kəmpa di? 
COL.2.21	Kədawgəmən zəga nan ɓa, kədawnanən ɓa, kədarəŋgənən ɓa. 
COL.2.22	Zəga nan bo dawkeɗiŋ ɗar mekeleŋ, də zəga nawsən net ɗiiyi, Maŋgəlva aɗɗa zigeɗis na ka ɗii dəɗɗaŋ gən wəza dənɗaŋgi. 
COL.2.23	Gesiŋ an ɗəf tayula dawkeɗ net va wən tektekki, də wətaf wənnani, asna wagəɗ dewle sən zəni wəzuli sit sembeɗ net maslayɗe na disiŋ neki, wagəɗ wəza va məzəpprəm ma, də wəsga' sən zən də gagay. Wənnəs pak atər na wəray nawbay wənna wəsim zəga ɓa.
COL.3.1	Kəsilyoŋguk sətəki əmta də Krestu, kərəhaŋgək zeŋgille meleketeni. Vi wənnani məsok zukum məɗi wəɗum nokum aka zəga an na disiŋ, atəki Krestu asan aka va dəzən na Maŋgəlva. 
COL.3.2	Məɗum aka zəga ana dak pay pakə, məza aka zəga na duniya ɓa. 
COL.3.3	Ya kəmtaŋka zeŋgillekum bo məɗamani də Krestu aza Maŋgəlva. 
COL.3.4	Gesiŋ Krestuwi wənna koh nokum. An arbanək zəni, nokum bo wakərbanən zukum dəndən, ko naway wawla gakdak nokum məs Maŋgəlva apsukum.
COL.3.5	Say məbay dambər gən wəsim zəga məs dəmbər azokum, wəɗɗa ɗarɗarə, wəɗɗa mbrayen, də wəɗɗa mana'a, də wəkay zəga mbrayen gəm wəsim zəga (zəga takayi də wəŋgla na zəga də na zuli sən matuya.) 
COL.3.6	Vi wənna wəsim zəga vaski wəda gədəv na Maŋgəlva wade aket ɗii məza apprəmən man ɓa pakə. 
COL.3.7	Daga far laŋka, munokum bo, munokum tatə sim zəga vaska.
COL.3.8	Amma kakaŋ na say məppan wənnan pakə, wənna wəda gədəva wəsim zəga mbrayen. Wərra ɗəffa walla wəpel mbrayen adawgilyan sə mokum ɓa. 
COL.3.9	Kədawaŋ tepelke sən zukum ɓa, vi kəsganənək wəsuwa nokum an laŋka də matuya nan pakə. 
COL.3.10	Kərəhaŋgək wəsuwa an meleketeni. Ko naway pak akpaŋgək ɗəf maleketeni. Maŋgəlva məs dəzəməɗ ɗəf meleketenəŋka, tayəsɓan pay pakə dəgil gən va Maŋgəlva ha də munokum pak kəgilyoŋ gən va Maŋgəlva kpak təstəssə. 
COL.3.11	Vini kana zəga tay nawɗeket Yahudiyenɗe dit ɗii məza Grekɗe ɓaɓa, məsklaŋ awra, dit məza dəsklaŋ awra ɓaɓa, məs dəsənaŋ gabba zəga dit məs dəsənaŋ gabba zəga ɓa, walla balemɗe dit ɗii məza balemɗeŋ ɓaɓa, say Krestu katər gən vaŋka dəmbərə. Ko mi pak asapək adəvən.
COL.3.12	Kəkpaŋgaŋgək ɗii na Maŋgəlva aŋglukumko, awelkumko. Vi vaski nokum bo məsoŋ də ula saha aket ɗii meɓɓeti, məzu ɓe'eŋ sitin ɗii yi, də wən mogoni, məzu ɓəsən wənna. 
COL.3.13	Məbaah sən zukum. An ɗəf suwalaŋkum tay də wənna wəlli məlməni, say dəzaɓanən wənnan awalaŋ ziti. Məviyan mambray nokum awalaŋ zukum, va Ɗəfdaya aviyan sukum mambray nokum. 
COL.3.14	Vaskəmpa bo, məsoŋ də wəŋgla, ndəni dədawzaɓan wəsap nokum. 
COL.3.15	Wəsənən an gesiŋ məs Krestu apsukuməŋka, məppan dəgəɗ wəza amakrokum. Maŋgəlva dəsapokum, va gəɓa zən taka vi kəsoŋ gən də wəsən nani. Məgəɗ sən soko. 
COL.3.16	Məppan labara na Krestu dəknah makrokum, mərban wənnan awlaŋ zukum, məbaah sən zukum də zəga naw səna də maɗula pakə. Məgakdakan Maŋgəlva də gəlya də wəsoko də makrokum, məyə sən gəlya an na Zabura naɗi kini də gəlya an Əmpəs apsukum. 
COL.3.17	Məs kədaɗɗaŋ, məs kədawpeleŋ pak dəsan də iya na Ɗəfdaya Zezu. Vi wənnani, wəkoh nokum pak asani, soko sən Maŋgəlva Ɗəfdaya.
COL.3.18	Munokum gili, məpprəm met zel nokum, ndəni mogon aza Ɗəfdaya.
COL.3.19	Munokum zeli məŋliw gil nokum kədawbayaŋ sitin gagay ɓa.
COL.3.20	Munokum kirni məpprəm met migilkum, mogoni aza Ɗəfdaya vaska.
COL.3.21	Munokum migilit kirni, kədaw səɓaŋ sitin kirtukum də gagay ɓa, vi maɗulet adazlaɓ ɓa,
COL.3.22	Munokum balemɗe məpprəm met dayeɗe nokum də wəza pakə. Kədaɗɗanən wəza net vi daret kaaka ɓa, amma məpprəm met də makrokum an də goŋga va ɗii məgeslne'eŋ sənən Maŋgəlva kənanaŋ. 
COL.3.23	Məɗɗa ko mi pak də makrokum taka, va sən Ɗəfdaya kədaɗɗanəni, məza sit ɗii ɓa. 
COL.3.24	Məɗumon wənnani Ɗəfdaya wapsukum riba: Wakərəhaŋ zəga məs aɗum napsit ɗii nani. Vi Ɗəfdaya nokum dədaɗɗan aglokum ndəni Krestu. 
COL.3.25	Ɗəf məs dəgəɗ mambray ko naway pak Maŋgəlva wataw kita akan vi mambray nani, vi Maŋgəlva awɗeket ɗii ɓa.
COL.4.1	Munokum dayeɗe mərme balemɗe nokum də goŋga va an dəslə. Məɗumoni, nokum bo munokum tat də ɗəfdaya nokum a disiŋ.
COL.4.2	Məsok zukum wəzuliya, kədawyaŋ də wəɗɗa soko sən Maŋgəlva ɓa. 
COL.4.3	An munokum tatə zuliyaŋ na, məzuli viyəm tamə, vi Maŋgəlva də zaɓan su gən tive narban labara nani, nərban gən wən məɗama na Krestu. Vi wənna wən məɗama nan vani nəsaw a daŋgay. 
COL.4.4	Məkkaman Maŋgəlva dəbaah su gən nərban gən wənnan kotakə, va an dəslə.
COL.4.5	Məzi zukum aza wədaw nokum aweleŋgit ɗii məs dətafən Maŋgəlva ɓa. Ko dewɗe kərəhaŋ va pak mərban wətaf nokum, məɗɗa vaska. 
COL.4.6	Say wəpel nokum dəsan neki, də wətər wəraya. Məsən an va kədawzlan sənən ko naway pak va an dəslə.
COL.4.7	Vasna Tikikus wa nah sukum labara naw pakə. Nəŋgluwək sawɓa, vi tayəɗɗa wəza sən Ɗəfdaya sap də ina, də goŋgay aza wəza nani. 
COL.4.8	Intatə slənən azokum də neken gən zukum də zam nawa. Wasɓan makrokum. 
COL.4.9	Wambat də Onesimus, məlməm an nəŋgələ an də goŋga, ɗəf naka dələv nokumi. Wanah sukum wən annahəŋ pakə.
COL.4.10	Aristarkus, məs na daŋgay də ina, asɗokumko. Gəm Markus məlmən Barnabas. (Ndəni nənah sukum an agapək na, mətaf anokum da lewlewi.) 
COL.4.11	Zezu məs adawyaŋ na Zustus asɗokumko, aweleŋgit Yahudiyenɗe məs ɗii na Maŋgəlva, say ɗii hokiŋ dədaɗɗaŋ wəza na məlĩ na Maŋgəlva də ina. Abaahaŋ suwənək diiɗa.
COL.4.12	Epafras asɗokumko. Nan bo ɗəf nokumi, məgəɗ wəza na Zezu Krestuwi. Dəppan wəkkaman Maŋgəlva vikum ɓa, tayəkkamani kəsoŋ gən təstəssə də Əmpəs va net ɗii gugiriɗe, kəsoŋ gən ɗii məs də zaɓanən zit naɗɗa an Maŋgəlva aŋgələ. 
COL.4.13	In sən kiwa wanəɗɗa saydawa akani, də wəza məs ayə vikum, də viyit ɗii na Lawdikiya gəm viyit ɗii na Hiyerapolis. 
COL.4.14	Luka zloktor məs məŋgələ asɗokumko. Gəm Demas bo asɗokumko.
COL.4.15	Məsɗet milmiŋgiɗəm na Lawdikiya, məsɗan Nimfa dit ɗii na Maŋgəlva məzəkkalaŋ eŋgil ananda. 
COL.4.16	An kəgrakənək wəŋɗan ɗerewel nan tamə, say kəpsitin gin ɗii na Maŋgəlva na Lawdikiya bo dəŋɗanən gən ɗerewel nani, nokum bo məŋɗan ɗerewel məs ɗii na Maŋgəlva na Lawdikiya aslənaŋ sukuməni. 
COL.4.17	Mənah sən Arkippas dəsok zən wəɗɗa wəza məs Ɗəfdaya apsəni.
COL.4.18	Əntə nəver wənnəŋ də vawa. Nəsɗokumko, kədasgətaŋ kiyu ɓa a daŋgay nani!
COL.4.18	Mbəlembəle na Maŋgəlva dəsan də munokum.
1TH.1.1	Letərəŋka səza Pol də Silas gəm Timote ade, əkan azet kretiyenɗe na Tesaloniki, ɗii na Maŋgəlva, də Affən Ɗəfdaya nam Zezu Krestu, dəpsukum mbəlembəle nan də zam nani.
1TH.1.2	Pay mədakaman Maŋgəlva pak mazgət kikum ɓa, mənam tatəɗum akokum pay na zuli nam pakə. 
1TH.1.3	Mənam tatəɗumon wəza nawtaf nokum aba Maŋgəlva Affəmə, də wəzuliya də wəŋgla nokum də an məs kədaɓəsaŋ də wəɗum nokum aza Ɗəfdaya nam Zezu Krestu. 
1TH.1.4	Milmiŋgiɗwa, məsənək na Maŋgəlva aŋglukumko, awel kumko kəsoŋ gən ka ɗii nani. 
1TH.1.5	Vasna labara nenek məs məpel sukuməŋka, də wəpeli kaaka azokum ɓa, amma Maŋgəlva arbanək sembe nan dəndən, gəm Əmpəs nan Salala* abaah səməka, apsəmək wəsən an də goŋga nasuwa ha faɗə, kəsənənək va məgəɗ wəza awaloŋkum, vi kawtər sukum wərayi. 
1TH.1.6	Kəsbanənək wədaw namə də na Ɗəfdaya. Ko kəzəmaŋgək saha diiɗa də aspak kərmanənək wənnan də wənnek məs Əmpəs Salala apsukum. 
1TH.1.7	Ha kəkpaŋgaŋgək va zəga narban wədaw sit ɗii na Maŋgəlva a Makedoniya də Akaya pakə. 
1TH.1.8	Vi səzokumi wəpel na Ɗəfdaya appasə a Makedoniya də Akayayi kaaka ɓa, amma ambatək bal sən dəlvəŋ pakə, labara na wətaf nokum məs kətafən Maŋgəlva atrayək atəki pakə ha wəray tay məpel gən əmpa ɓa. 
1TH.1.9	Vi ndəɗaŋ sən kiti apelinik wənnam va kətaf mən annokumda, va kəkpaŋgaŋ aza Maŋgəlva də wəppan tuya, yaŋ kədasbanən Maŋgəlva an madaran gesiŋ gesiŋ. 
1TH.1.10	Munokum tatə ganən Wətən dəde gən sə disiŋ, ndəni Zezu məs asil gən sətəki əmta, dəsan də zeŋgilleni, ndən dədawkoh gəm səma wəda gədəv na Maŋgəlva məs dədazani.
1TH.2.1	Milmiŋgiɗwa, vi munokum sən kikum kəsənənək va wədaw nam anokumda, wənnam tay ɗar mekeleŋ ɓa. 
1TH.2.2	Kəsənənka məzəm gəmi saha a Filipi daga məɓəl wəgap annokumda a Tesaloniki ɓa. Aramənka kəsənək wənnani. Amma Maŋgəlva asɓaməka vi məpel sukum gən labara neneke, an məs dəde səzani, ko də wən ɗarɗar asil zlaŋ. 
1TH.2.3	Wən məs mədawpeliŋka wənna tepelkeyi ɓa, wəɗum an mbrayeni ɓa, wənnaw reket ɗiiyi ɓa'a. 
1TH.2.4	Amma Maŋgəlva akesik na zamə, aɗimək ka ɗii təstəssə, apsəmək tive napel labara neneke. Vaski bo mədaw pelin, an nanek zit ɗii mədawpel ɓa, amma an nanek zə Maŋgəlva mədawpele, ndəni məs dula makramə. 
1TH.2.5	Kəsənənka, nam məpel sukum ɗaah wən gə gənɗət na ma ɗəf ɓa, məɗaman ɗaah wənna mam va wəŋgla nawrəh deleɗ ɓa. Vasna Maŋgəlvayi saydawa namə. 
1TH.2.6	Məkay gakdak avet ɗii ɓa, ko avokum ɓa, ko avet ɗii meɓɓeti, məkay ɗaah ɓa. 
1TH.2.7	Gesiŋ waməɓap wərban gakdak nam sukum vi masləŋɗe na Krestu manani. Amma məgəɗək mogon awaloŋkum, va met kirin tədaɗum aket kirtəta. 
1TH.2.8	Məŋgəlukumək sawɓa, ha məpsukumək zeŋgillemə, say labara neneki kaaka ɓa'a, amma də əŋgla nam diiɗa azokum. 
1TH.2.9	Milmiŋgiɗwa, vi munokum tatə ɗumonən iya nam məs məyə də wəzəm saha pay məs məpel sukum labara neneke. Məgəɗək wəza kapay də dəfəɗ pakə, vi kaw zəm gən kimə vi mədawyan ko ɗəf taka suwaloŋkum ɓa.
1TH.2.10	Munokumtə saydawa namə gəm Maŋgəlva pakə, də wədaw nam awaloŋkum munokum məs kətafaŋ masləŋɗe mənani, an məs dəslə mədaɗɗa, wən tay mədaɗɗa na hayam akan ɓa. 
1TH.2.11	Kəsənənək va an mərban sukum, məsɓokumko, va affit kirin adaw səɓ sit kirtini. 
1TH.2.12	Məpel sukumko, də wəsɓokum, məziw gukumko vi kəsoŋ gən də Maŋgəlva məs dəyukum aka məlĩ nan də gakdak nani.
1TH.2.13	Vi wənnani məppana wəɗɗa soko sən Maŋgəlva ɓa, vi kətafənək labara na Maŋgəlva səmamə, kətafən va wəpel net ɗii ɓa, amma va wəpel na Maŋgəlva kətafəni. Gesiŋgi ndəni wəpel na Maŋgəlva məzəɗɗa wəza amakrokum munokum məs kətafaŋ. 
1TH.2.14	Vi munokum, milmiŋgiɗwa munokum tat va kretiyenɗe na Maŋgəlva a Zude məs dəsoŋ ɗii na Zezu Krestu. Vi nokum bo kəzəmaŋgək saha vaneti, avet əlfiŋgiɗkum, vanet bo azəmaŋ saha avet Yahudiyenɗe. 
1TH.2.15	Ndəɗaŋ Yahudiyenɗe dəbayin Ɗəfdaya Zezu dit məs kleŋɗe, nam bo arɓahamənka, wənnet tay lew ara Maŋgəlva ɓa, məzu zeleŋ net ɗii pakəŋ. 
1TH.2.16	Atak mənək dawpel sit ɗii məza Yahudiyenɗeŋ ɓa wənna kohgiti, vi kaknahanən mambray net məs adaɗɗaŋ pay pakə, amma wəda gədəv na Maŋgəlva wade aketi ha faɗə.
1TH.2.17	Anziyək səza muɗakə milmiŋgiɗwa, mula zəm ɓa, amma makram duɗak ɓa, məvoŋguk səzokum sawɓa. Ndəni məsokuk zəm diiɗa vi kaməsa ula horokum. 
1TH.2.18	Vi vaski muɗumuk nazam annokumda, naw in Pol na təl ɓəɓay nədaɗumo, amma Satan atak məka. 
1TH.2.19	Mənokumtə wəɗum namə, wənek namə, mətər kiya namə də wəkaɓ namə, pay wəziya na Ɗəfdaya nam Zezu Krestu. 
1TH.2.20	Munokumtə gakdak namə, də wənnek namə.
1TH.3.1	Vi vaski dərɓagan na məɓap kaw ɓəsən əmpa ɓa, mulak na mogoni dəppamə gən katərgəm a Ateena. 
1TH.3.2	Məslənək Timote məlməm məgəɗ wəza na Maŋgəlva də mənam də wəpel Wən Nenek na Krestu. Məslən na dəɗikum gən adəv wətaf də wəsɓokum aka wətaf nokum, 
1TH.3.3	vi ko ɗəf taka səmbokum adamzlə sən wən tattuwãh məs dərəhəm ɓa, kəsənənka ndəni zəga nawrəh namə də wəŋgla na Maŋgəlva. 
1TH.3.4	Vi vaski bo daga məsam annokumda, dabəŋ nani, mənah sukumko, nam kawzəm gəmi saha, ndəni kan dəgəɗə, kəsənənək lewlewi. 
1TH.3.5	Vini nəɓap wəɓəsən ɓa nəslənək Timote, vi nəsən gən wən nataf nokum, nam mənah na kuzuŋ Satan arokokumək soko, vi wəza nam adawsan ɗar mekeleŋ ɓa.
1TH.3.6	Amma kakaŋ na, adan Timote ade səzokum, anah səmək labara na taf nokum də wəŋgla nokum, annekək zəmə. Anah səmək na: Munokumtə zəga nawla haram azan pay pakə. Də wəɗum nokum naməsa uləmə, nam bo mənam tat də wəɗum naməsa ulukum. 
1TH.3.7	Vi vaski milmiŋgiɗwa, kəziweŋgək adəv wətaf nokum, ndəni asɓam adəv makram də tattuwãh namə də wəzəm saha nam pakə. 
1TH.3.8	Aski kan mədasam madaramə vi məsənka munokum tat adəv wəsap də Ɗəfdaya. 
1TH.3.9	Askana wəsoko məs məda gəɗ sən Maŋgəlva nam aka wən nokuməŋ agapək zəga sa? Mənam tatəgəɗ sən soko vi wənnek metiŋgin məs kəneken səmən zəm abani. 
1TH.3.10	Dəfəɗ dəkapay pak mənam tatə sohon tive dəzəm soksoku, vi kawlukum, də wəknahan an məs dəpəl aza wətaf nokum.
1TH.3.11	Kakaŋ na Maŋgəlva Affəm sən kiyən də Ɗəfdaya nam Zezu, dəpan səmən tive məgap gən ulukum. 
1TH.3.12	Ɗəfdaya dəɓay gən, əŋgla nokum, dənzlər gən əŋgla nan awalaŋ zukum də azet ɗii pakə, dəsan gən va əŋgla məs məŋgulukum. 
1TH.3.13	Vi dəsɓan gən mokrokum məza vi kəziweŋ gən aba Maŋgəlva Affəmə, də mambray ɓa salala* aba Maŋgəlva Ɗəfdaya namə, pay wəziya na Ɗəfdaya nam Zezu adazani dit maslayɗe nan məs salala.
1TH.4.1	An dəpəl na nah sukum di, milmiŋgiɗwa, mənam tatə kamokum də wəsəɓ sukum də wənna Ɗəfdaya Zezu, va an məs kəpprəmaŋ səmamə, aslək kədawaŋ gən va an Maŋgəlva aŋgələ, vaski kədanzləraŋ wəmbat abe abe. 
1TH.4.2	Kəsənənək va an mərban sukum aka wənna Ɗəfdaya Zezu Krestu. 
1TH.4.3	An məs Maŋgəlva aŋgəl na: Ndəni wəsuwa salala*, də wəppan wəɗɗa mana'a. 
1TH.4.4	Ko naway dəsən gən va adawsan dət guluk nan də təstəssə də wəɗikita. 
1TH.4.5	Məza də wəɗum mbrayen vanet ɗii məza dəsənən Maŋgəlva ɓa adaɗɗaŋ ɓa. 
1TH.4.6	Ɗəf adawgəɗ sən mbrayen sən məlmən ɓa, kədaw gəɗ sən matakataka də terere ɓa, vi Ɗəfdaya wataw kita aket ɗii məɗɗaŋ zev mambray vaska, va mənah sukum dabəŋ, yaŋ mənah sukumək əmpa. 
1TH.4.7	Vi Maŋgəlva dəyəm məsam gən də mambray ɓa, amma məsam gən salala. 
1TH.4.8	Vaski kana, ɗəffan də ɓoŋ sən wənnani, wənna ɗəf aɓoŋ sən ɓa, amma ana Maŋgəlva məs dəpsəm Əmpəs nan Salala aɓoŋ səni.
1TH.4.9	Amma aka wənna wəŋgla na məlma an nadəv wətafa, wəray tay nawver sukum əmpa ɓa, vi munokum sən kikum Maŋgəlva arban sukumək va kədaŋgluwən zukum. 
1TH.4.10	Gesiŋ munokum tatə ɗanən vaska azet milmiŋgiɗkum na Makedoniya pakə, amma mənam tatə sokokum kəmbataŋ gən abe abe də wənnani. 
1TH.4.11	Məsok zukum kəsoŋ gən zamə, də wəɗum aka zəga nokum sən kikum, də wəɗɗa wəza nawzəm nokum, va məɗi sukum wənnan səkay. 
1TH.4.12	Mədaw va an dəslə azet ɗiiyen ɗarə, kədasoŋ vi ɗəf ɓa.
1TH.4.13	Amma nəŋgəl na milmiŋgiɗwa, kəsənən gən wənnet ɗii mimtiti, kəda sahanən zukum va net ɗii məs tahəŋ də wəɗum na silyo sətəki namta ɓaɓa. 
1TH.4.14	Vi mətafək na Zezu amtəka asilke. Vaski bo ɗiiyen məs dəmtaŋ də Zezu, Maŋgəlva wasil git sətəki əmta də Zezu də zeŋgilleti.
1TH.4.15	An məs mədaw nah sukum kakaŋka, wənnan səza Ɗəfdaya ade: Mənam məs madaram məpəl pay wəziya na Ɗəfdaya na, məmbat na dabəŋ kiyit ɗii mimtit ɓa sam. 
1TH.4.16	Vi Ɗəfdaya sən kiyən waprik daga sə disiŋ də wiya dayadaya, də wəlla maslay an daya, də gozloro na Maŋgəlva, asna ɗii mimtit məs dətafən Krestu wasilyoŋ dabəŋ. 
1TH.4.17	As kana mənam madaram məpəl kakaŋ na, kawslami mənam pak sap dənɗaŋ aka slay buna, vi kalma də Ɗəfdaya a disiŋ. Vaski kan mədaw sam də Ɗəfdaya ha faɗə. 
1TH.4.18	Vi vaski məsəɓsən zukum də wənnəska.
1TH.5.1	Amma milmiŋgiɗwa, klaza wənna pay na ziya na Ɗəfdaya, wəray tay nawver sukum aka wənnan ɓa. 
1TH.5.2	Vi munokum sən kikum kəsənənka, pay wəziya na Ɗəfdaya tay va məhal adazan ɗəfɗa. 
1TH.5.3	Pay adawnahaŋ na: Zəga pak zami də mogoni, əza wade aket mədəgirzike va daway ada waksət gulku, akohoŋ na ɓa samə. 
1TH.5.4	Amma nokum, milmiŋgiɗwa, ara guzli kənanaŋ ɓa, vi pay nan adazan azokum mədəgirzike va məhal ɓa. 
1TH.5.5	Munokum pak kirtin təki babar kənanaŋ, kirtin kapay kənanaŋ, ɗii nara guzli kənanaŋ ɓa, walla na dəfəɗ ɓa. 
1TH.5.6	Vi vaski mədaw-ləŋ ɓa, vanet ɗii meɓɓet adawleŋgeŋ ɓa, amma məgasəmə mədasam gərəŋ gərəŋ ɓa. 
1TH.5.7	Vi məzuleŋgeŋ dəfəɗ adawleŋgeŋ məzə grəŋgaŋ dəfəɗ ada grəŋgaŋ. 
1TH.5.8	Amma namə ɗii na kapay mənani, məda grəŋ ɓa, say mugul səm wətaf va lukutu də wəɗup wəŋgla va petpete, də wəɗum naw koho. 
1TH.5.9	Vi Maŋgəlva dəɗiyəm ka gədəvən dədə gən akam ɓa, amma aŋgələk mərah gən wəkoho də Ɗəfdaya nam Zezu Krestu. 
1TH.5.10	Məs dəmtə vimə, vi məsam gən madaram dəndən, ko an məmtəka, ko məmtə ɓa. 
1TH.5.11	Vi vaski məɓɓəlan zukum də wənnəska, va kədaɗɗaŋ laŋka.
1TH.5.12	Amma milmiŋgiɗwa, mənam tatə kamokum məɓe sit məɗɗaŋ wəza awaloŋkum, məs Ɗəfdaya aɗi abokum dərban sukumən gən zəga. 
1TH.5.13	Məgakdaketi, məŋliwe, vi wəza məs adaɗɗaŋ awaloŋkum.
1TH.5.14	Mənam tatərban sukum, munokum milmiŋgiɗmə, məhayet mətampəlɗe, məsəɓ sit ɗii məs makret məmtən, məbaah sit ɗii məverti, məɓəs wənnet ɗii pakə. 
1TH.5.15	Məzi zukum ɗəf adamnda gan sən ɗəf mambray də mambray ɓa, amma məsban wəɗɗa mogon pay pak awalaŋ zukum də azet ɗii pakə.
1TH.5.16	Məneken zukum pay pakə. 
1TH.5.17	Məzuliyə kədapanən ɓa. 
1TH.5.18	Məgəɗ soko vi zəga pakə, vi ndəni wəŋgla na Maŋgəlva azokum də Zezu Krestu.
1TH.5.19	Kədamtanən Əmpəs Salala* də wəza nokum ɓa. 
1TH.5.20	Kədawzelenən wəza net məs kleŋɗe na Maŋgəlva ɓa. 
1TH.5.21	Məsla wən pakə, mərma an mogon akokum. 
1TH.5.22	Məsla zukum səza mambray pakə.
1TH.5.23	Maŋgəlva məs dədapsəm zamə, ndən sən kiyən də ɗikum ɗii təstəssə, dəga sukum əmpəs nokum də ma genegenekum də gəɓa zukum pakə, məza də mambray ɓa ha gap pay naziya na Ɗəfdaya nam Zezu Krestu. 
1TH.5.24	Maŋgəlva məs dəyukuməŋka təstəssi, waɗɗa sukum wəza nani.
1TH.5.25	Milmiŋgiɗmə məzuli vimə.
1TH.5.26	Məsɗet milmiŋgiɗəm də wəsɗa ana məlma.
1TH.5.27	Intatə gəɗ sukum kamə də iya na Ɗəfdaya, məŋɗan ɗerewelis aweleŋgit milmiŋgiɗəm ɗii na Maŋgəlva pakə.
1TH.5.28	Mbəlembəle na Ɗəfdaya nam Zezu Krestu dəsan də munokum.
2TH.1.1	Letərəŋka səza Pol də Silas gəm Timote ade, əkan azet kretiyenɗe na Tesaloniki məs dəsoŋ ɗii na Maŋgəlva Affəmə də Ɗəfdaya Zezu Krestu:
2TH.1.2	Maŋgəlva Affən də Ɗəfdaya Zezu Krestu dəpsukumən mbəlembəle de zamə.
2TH.1.3	Munokum milmiŋgiɗwa, makram aknahəh də soko, say məgəɗ gən soko sən Maŋgəlva vikum, məza wəppan gabban ɓa. Wənnan aslək vaska, vi wətaf nokum bo tay ɓay sawɓa, əŋgla na walaŋ zukum bo tay mbat abe abe. 
2TH.1.4	Ha nam bo mənam tatəkaɓ aka wən nokum munokum kretiyenɗe na Maŋgəlva, vi an məs kədaw ɓəsaŋ də wətaf nokum məs kətafaŋ, ko adəv wərmama məs dəde azokum pakə, də wən tattuwãha, ya də as pak kəɓəsənka.
2TH.1.5	Ndəni kan va saydawa na kita an təstəs na Maŋgəlva, saha məs kəzəmaŋgəŋ na, agəɗ vas na vi kəsoŋ gən ɗii na məlĩ na Maŋgəlva. 
2TH.1.6	Vas na Maŋgəlva waɗɗa wən an məs dəslə, wazəm git saha net ɗii məs dəzəm gukumən saha wapsit bonoy. 
2TH.1.7	Amma munokum məzuzəmaŋ saha, kakaŋka wəfatokum də mənamə pay sən Ɗəfdaya adazan sə disiŋ a duniya dit maslayɗe məzəɗɗaŋ saydawa aka gakdak nani. 
2TH.1.8	Də offo mərmani adazani, kamnda gan sit bonoy net ɗii məs dəsənən Maŋgəlva ɓa, ko ɗii awet di pak dəɓoŋgoŋ dasban labara nenek na Ɗəfdaya nam Zezu. 
2TH.1.9	Net wazəmaŋ saha aka kita an naw zet ha faɗə, net awɗakaŋgək ha faraɗa səza Ɗəfdaya, də səza sembe nani də gakdak nani. 
2TH.1.10	Wagəɗ vas pay adazan naka, an adek na vi ɗii nan wəgakdakanənni gəm wasan va sokene amaharet ɗii nan məs dətafəni vi pay nani. Nokum bo wakəsoŋ dənɗaŋ, vi kətafənək wən məs mərban sukum.
2TH.1.11	Vi vaski məda zuli pay pak məza wəppan ɓa vikum, mənam tatə kaman Maŋgəlva namə dəkpaŋgokum gən ɗiiyen məs dəslaŋ narəh zeŋgille an məs məyukum akani. Dəpsukum sembe nani dəknah gən wəɗum nokum kəɗɗaŋ gən an nagrak an wəza nawtaf nokum. 
2TH.1.12	Də vaski iya na Ɗəfdaya nam Zezu ada gakdak amakrokum, nan bo wapsukum gakdaka. As pak də mbəlembəle na Maŋgəlva namə də Ɗəfdaya Zezu Krestu adaɗɗa.
2TH.2.1	Milmiŋgiɗmə, munokum tatə ganən Ɗəfdaya nam Zezu Krestu pay adazani waməkkal azani, amma mənam tatə kamokum. 
2TH.2.2	Maɗulokum adazlaɓ gu' vas ɓa, kədaw geslne'eŋ an ɗəf annah sukumək na pay na Ɗəfdaya nazan agapka ɓa, kuzuŋ ɗəf wagəɗ kleŋ vaska, walla wapel sukum vaska, walla wanah na mənam məver adəv ɗerewel namə. 
2TH.2.3	Kəda panən zukum ko naway dəmbəɗokum gən ko də midi ɓa, pay nan ade na vas ɓa, say wənna wəppan wəsban Maŋgəlva dəde gən dabəŋ, ɗəf mambray bo wade, an məs məɗiyən nawza, 
2TH.2.4	wazelen an məs ɗii adasbanən pakə, wazelen an məs ɗii adawlaŋ na Salali pakə, wasok zən vi kawray gən wənnəs pakə, wambat ha adəv gəla metiŋ naw zuliya* kawsan adak də wəɗi zən va Maŋgəlva.
2TH.2.5	Kəɗumonən ɓa sa? Nənah sukumək wənnan pak daga nədawsaw də munokum. 
2TH.2.6	Kəsənənək məs dədaw takən daɗɗa kakaŋka. Amma an pay məs dəslə agapka, ɗəf mbrayen warban zəni. 
2TH.2.7	Sembe naw ɓoŋgo də wən məɗama pakə, tayəɗɗaŋ wəza ko kakaŋka. Amma zəga məs dədaɗɗa, agəɗ na ɓa, say an məzutakən daɗɗa azarka, asna wagəɗə. 
2TH.2.8	Ɗərɓagan kana, ɗəf mbrayen nak warban zən kana. Amma Zezu Ɗəfdaya nam wabay də əmpəs na mani, wazani pay adarban zən də wəziya nani. 
2TH.2.9	Ɗəf mbrayen nak wade də sembe na Satan, wagəɗ wəza diiɗa dit sokeneɗ net tepelkeɗi. 
2TH.2.10	Wambəɗet ɗii məzet pakə də sokeneɗ nan mbreyitiŋki. Ɗii wazaŋgə vi dətafən goŋga məs nawkoh git ɓa. 
2TH.2.11	Vini Maŋgəlva aslən sit sembe naw mbəɗeti, vi dətafən gən tepelke. 
2TH.2.12	Amma ɗii məs dətafən goŋga ɓa, wanekenən zit də mambraya, kawtawi kita aketi.
2TH.2.13	Milmiŋgiɗwa pay pak mənam tatəɗɗa soko sən Maŋgəlva vikum, annokumi. Ɗəfdaya aŋgələ, Maŋgəlva awel kumko vi kəsoŋ gən kana koh dabəŋ. Wakəkohoŋ vi Əmpəs na Maŋgəlva tayəɗɗa wəza amkrokum, vi kətafənək goŋga nani. 
2TH.2.14	Məpel sukumək labara neneke. Dəni Maŋgəlva ayukum ka kərəhaŋ gən haran nokum adəv gakdak na Ɗəfdaya nam Zezu Krestu. 
2TH.2.15	Vi wənnəski kana, munokum milmiŋgiɗwa, məmpa tulkum adəvən, məɗi wən məs mərban sukum də letərəŋ akokum.
2TH.2.16	Maŋgəlva Affəmə aŋgələməka apsəmək zəga nawga an naw san ha faɗə, asɓanək makram pay pak də mbəlembəle nani. Maŋgəlva də Ɗəfdaya nam Zezu Krestu 
2TH.2.17	dəzɓanən makrokum, də wapsukum sembe nawpelin də wəɗɗa an mogoni.
2TH.3.1	Milmiŋgiɗwa an dəmbər naw nah sukum na: Məzuli vimə vi labara na Ɗəfdaya dətray gən gu'u, vi ɗii diiɗa də gakdakanən gəni va agəɗ annokumda. 
2TH.3.2	Məkaman Maŋgəlva, vi dəkohgəmə gən səva kuket net ɗii mbreyit dit məɗɗaŋ mambraya. Vi ɗii pak dədawtafən labara Nenek ɓa.
2TH.3.3	Amma Ɗəfdaya də goŋgayi. Waɓəlokum wagukum vi Satan adasbər gukum ɓa. 
2TH.3.4	Vi wənna Ɗəfdayayi məsənək Goŋga nokum, məsənka munokum tatəɗɗanən an mənah sukum, ko abe bo wakəɗɗanəni. 
2TH.3.5	Ɗəfdaya nam Zezu Krestu dəkpaŋgan makrokum, vi kəsbanən gən wəŋgla na Maŋgəlva də an məs aŋgələ.
2TH.3.6	Milmiŋgiɗwa mənam tatəɗi sukum wənnan də iya na Ɗəfdaya Zezu Krestu, kədawsapaŋ dit milmiŋgiɗkum mətampəlɗe ɓa, məs asbanən wən məs məɗi sukuməŋ ɓaɓa. 
2TH.3.7	Kəsənənək lewlewi, va məsam annokumda, məsban an va məgəɗə, vi nam mətampəlɗe mənan ɓa. 
2TH.3.8	Məzəm ɗaah way na ɗəf na mekeleŋ ɓa, say an məfaɗ akani. Məzəmək saha məyəka, məgəɗ wəza kapayək dəfəɗ pak na, vi mədaw sam dorgoŋgol sən ɗəf səmbokum ɓa. 
2TH.3.9	Gesiŋ, ɗii nawrəh zəga nawzəm səvokum mənan kəta. Amma məɗɗa zəm vasna, vi wərban sukum na kəgəmən gən təlmə. 
2TH.3.10	Daga mədaw sam də munokum, mənah sukumək na: An ɗəf aɓoŋguk daɗɗa wəza, adawzəm ɓa bo.
2TH.3.11	Vi məpprəmək na ɗii meɓɓet tahəŋ suwalaŋkum mətampəlɗe. Aɗɗaŋ wəza ɓa samə, amma tahəŋ wətoŋgoŋ aka wən məza wənneti ɓa. 
2TH.3.12	Zemvit ɗii neti, mənam tatəsəɓ siti də wənah siti, də iya na Ɗəfdaya nam Zezu Krestu, say dəsokun ziti, dəɗɗaŋ wəza nawzəm neti.
2TH.3.13	Annokum nədawnah sukum milmiŋgiɗwa, kədawyaŋ daɗɗa mogon ɓa. 
2TH.3.14	Ɗəf məs dəɓoŋ dasban an məs mənah sukum də letər namaŋka, məsəŋlani, kədawsapaŋ dəndən ɓa, say wil dədanən gəni. 
2TH.3.15	Amma kədawlanən va məzuzel nokum ɓa, say məsəɓ sən va məlmukum.
2TH.3.16	Ɗəfdaya Affən zamə dəpsukum zam nan pay pakə, də tive temtem pakə. Ɗəfdaya dəsan də munokum pakə.
2TH.3.17	Aŋki wəsɗa naw azokum məs nəver də vawa: Əntə Pol, vaski nəvere ndəni saydawa net letərɗe naw pakə.
2TH.3.18	Ɗəfdaya nam Zezu Krestu dəgəɗ sukum mbəlembəle nani.
1TI.1.1	Letərəŋka, əntə nəvere in Pol masləŋ na Zezu Krestu də Wəŋgla Maŋgəlva, məzukoh gəmə, gəm Zezu Krestu məs dəsan zəga nawga namə.
1TI.1.2	Sən Timote wətu məs də goŋga adəv wətaf nəver səni.
1TI.1.2	Maŋgəlva Affən də Ɗəfdaya nam Zezu Krestu dəpsukumən mbəlembəle də ula saha də zamə.
1TI.1.3	Daga nədawmbat a Makedoniya, nəkomokuko, kəsok gən a Efesus. Ɗii meɓɓet sədak tahəŋ wərbanən zəga temtemi. Say anah sit dəppanən gən wənnani. 
1TI.1.4	Say dəppanən wəɗɗa wənnet ɗii laŋka də məɗama nani də zev ɗerewelɗe nawyan zit ɗar mekeleŋ. Vi wənnan wəbay ma adawki ɗarə, wənnan atərna wəray aza wəza na Maŋgəlva məs məsən də wətaf ɓa. 
1TI.1.5	Wətər wəray na wənnəŋka: Ndəni wəŋgla məs də makra ɗəf barə, də wəɗum də gəvuk taka, gəm wətaf məs tay də mataka taka ɓa. 
1TI.1.6	Ɗii məɓɓet amzləhaŋgək ki tive mogoni, tahəŋ wəsbanən wənna tepelke. 
1TI.1.7	Tahəŋ ulanən zit va məzərbanən dawka na Maŋgəlva, amma awsənən gabba an məs adawpeleŋ ɓa, awsənsn zəga məs adawziweŋ akan də sembe ɓa.
1TI.1.8	Nam kam məsənək ma henziŋ na Maŋgəlva mogoni, an ɗəf tayəsban va an dəslə, 
1TI.1.9	an dəsgət kiyən ɓa: Məɗɗani dawka viyit ɗii məzəɗɗaŋ an məs dəslə ɓa, say viyit məɗɗaŋ wəza mambray dit ɗii məɓoŋti, məs darawɗe, dit ɗii mbrayti, gəm ɗii məs apprəmən ma Maŋgəlva ɓa də zəga an salala* pakə, gəm ɗii məzu bayin affiŋgiti walla maymeti, dit məbayaŋ gəbaya. 
1TI.1.10	Viyit məɗɗaŋ mana'a, dit məvunoŋ dit zel tusso, viyit məvəlaŋ balemɗe, dit məwaŋ tepelke, dit məsuwayaŋ də tepelke, dit məɗɗaŋ ko mi məs dəsap də goŋga ɓa. 
1TI.1.11	Wəsən məs dəde səza labara neneke məs məvaya, ndəni məs dədarban gakdak na Maŋgəlva, də mogon nan pakə.
1TI.1.12	Nəgəɗək soko sən Ɗəfdaya nam Zezu Krestu, məs dəpsu sembe naɗɗa wəza nawa. Nəgəɗ sənək soko vi awləwək va ɗəffa, aɗiwək aka wəza nani. 
1TI.1.13	Lahəŋ na, nəpelik mbrayen akani, nəzəm gitik saha net ɗii nani, nərretike. Amma Maŋgəlva awələk saha akawa, vi əntat də wətaf ɓa, nəsən gabba məs nədaɗɗa ɓa. 
1TI.1.14	Amma Ɗəfdaya nam agul suwək mbəlembəle nan diiɗa sawɓa, avay suwək wətafa də wəŋgla məs dəde də wəsap nam də Zezu Krestu.
1TI.1.15	Wən aŋka goŋgay, mogoni vi ko naway pak dətafə gəni məza də kuzuŋ ɓa, Zezu Krestu adek aka dəlva, vi kakoh git ɗii məɗɗaŋ mambraya. Əntə daya neti, 
1TI.1.16	amma vi wənnani Maŋgəlva awəl saha akawa, vi Zezu Krestu dərban gən əŋgla nan diiɗa də ina, əntə daya net məɗɗaŋ mambraya, vi nəsaw gən dabəŋ aweleŋgit ɗii məs dətafəni, məs dədawrəhaŋ zeŋgille nasuwa ha faɗə. 
1TI.1.17	Maŋgəlvayi məlĩ an ha faɗə, məza amta ɓa, məs kaw ɓappi ulan ɓa, ndəni Maŋgəlva tətaka katər gəni. Məs dəsan də gakdak ha faɗə. Amin.
1TI.1.18	Timote nawa, wənnəs nəppanək azoko. Aɗumon an məs kleŋɗe apeleŋ akok laŋka. Wəpel neti zəga nawgay noko, dəndən kadawziw ama wəgay nok məs kədawgaya. 
1TI.1.19	Arma wətaf nok də wəɗum nok də makrok taka. Ɗii meɓɓet awngereŋ wəsban wəɗum na makret ɓa, vini wətaf net azə. 
1TI.1.20	Himeneyus də Aleksandər tahəŋ arteti, nəppetik ava Satan vi dəziyən gən ziti dəppanən gən wəpel mbrayen aka Maŋgəlva.
1TI.2.1	Aŋki məs nərban sukum dabəŋ munokum ɗii na Maŋgəlva, Məzuliyə də wəkkama də soko viyit ɗii pakə. 
1TI.2.2	Məzuli viyit məlĩyeŋge dit məs sembe ko ɗii awedi pakə, vi məsam gən də zamə, məza wən ɗarɗar ɓa, say də geslne na Maŋgəlva, də wədaw mogoni. 
1TI.2.3	As bo mogoni, lewi aza Maŋgəlva, məzukohgəmə. 
1TI.2.4	Aŋgəl na ɗii pak dəkohoŋ gəni, dərəhaŋ gən wəsən an də goŋga. 
1TI.2.5	Vi Maŋgəlva takayi, ɗəf maɓɓan tayaka walaŋgəm də Maŋgəlva, ɗəf takayi, ndəni Zezu Krestu. 
1TI.2.6	Apanək ki zəni vi kawgil git ɗii səka balam pakə. Vaski aɗɗa saydawa aka an Maŋgəlva aŋgələ də pay məs Maŋgəlva aɗiyə aŋgəl ɗii pak dəkohoŋ gəni. 
1TI.2.7	Vini Maŋgəlva aɗiyu masləŋ na wənnani, də narban wənnan azet ɗii məza Yahudiyenɗeŋ ɓa, vi nəwiɗen gən labara nan də wətafa də goŋga. An məs nənah na, goŋgay tepelke nəwə ɓa.
1TI.2.8	Nəŋgəl na ɗii mazeŋgilleket dəzuliyaŋ gən adəv gəla nakkal ko aŋga pakə, də wəslan vet a disiŋ də makret an də goŋga, məza də wəda gədəv ɓa, məza də wəgay ɓa. 
1TI.2.9	Gil bo, say də guloŋ lukut məs dəslə azeti, də maɗuleti, dit wili. Adawzaɓanən zit də wətroɗ kiya na sləma walla də meleŋge azani, walla dit averzleɗ na sləma, walla lukut na sləma ɓa. 
1TI.2.10	Amma də wəza mogon məs dəslə azet gil məza geslne'eŋ sənən Maŋgəlva. 
1TI.2.11	Say gil də yaganən zəga də ɓatɓatə də wəpprəm ma pakə. 
1TI.2.12	Nəpsit tive sit gil dəpeleŋ gən wənna Maŋgəlva abet ɗii ɓa, walla dəsoŋ gən də wəzəm məlĩ aket zel ɓa. 
1TI.2.13	Vi Adamuyi məzəməɗən dabəŋ kiyit Hawwa. 
1TI.2.14	Amma Adamu dəsban wərak ɓa, amma guluk nat təsbanək ha mba gən an məs Maŋgəlva aŋgələ. 
1TI.2.15	Gil wakohoŋ də uwa kirni, amma say dəsoŋ də sembe aza wətafa, də wəŋgla, də wəsuwa an təstəssə, say dəsoŋ də wili.
1TI.3.1	Aŋki wən mogoni: An ɗəf akayək wəza nawsan daya net kretiyenɗe na, akayək wəza mogon sawɓa. 
1TI.3.2	Ɗəfdaya net na, adawsan də wən akan ɓa, dəsan dət guluk taka, məzərma zəni, məs maɗulani, məs də goŋga məgəɗ zəga də tive nani, məzutaf melekeɗ annanda, məs dəsən wərba zəga sit ɗiiyi. 
1TI.3.3	Adawsan ɗəf məs mbazla adawbay ɓa, adawsan mədə gədəv ɓa, amma məzu ɓəs wənna, adawsan məkay mama ɓa, walla məzəŋgla deleɗ diiɗa ɓa. 
1TI.3.4	Say dəziw gən gəla nan mogoni, də wərma kirtin lewlewi, dəpprəmən gən mani, də gakdakanən gəni. 
1TI.3.5	An ɗəf dəsən wəziw gən gəla nan mogon ɓana mbari adaw ɓap wəge kretiyenɗe na Maŋgəlva di? 
1TI.3.6	An ɗəf nan kakaŋ atəŋ wəsban Maŋgəlva, kədawɗinən daya ɓa. An meleketeni adəv wənnani, kuzuŋ wagakdakan zəni. Asna Satan warah tive narmani, asna Maŋgəlva wataw kita akani. 
1TI.3.7	Say dəsan ɗəf məgəɗ wəza mogoni, ko azet ɗii məza ɗii na Maŋgəlva həŋ ɓa pakə. Vi adawrəhaŋ tive naran aka mambray nan məs agəɗ farfar ɓa. An tay vas ɓana watoŋ adəv mazaɗ na Satan.
1TI.3.8	Ɗii məɗɗaŋ wəza net kretiyenɗe bo, say də soŋ ɗii də maɗulet mogoni, adasoŋ matakatakeɗ ɓa, walla məsaŋ mbazla diiɗa ɓa, walla məzəŋgla riba mbrayen ɓa. 
1TI.3.9	Say də ganən gən goŋga də wətaf məs Maŋgəlva arbani, dermanən gən də wəɗumon də makret taka. 
1TI.3.10	Say kretiyenɗe dulenin gin ɗii net lewlew tagay. An wən tayaket ɓa, asna də gimin gən aka wəza kana. 
1TI.3.11	Gil net bo dəsoŋ də maɗulet mogoni, adasoŋ məwaŋ tepelkeɗ ɓa, amma dəsoŋ gil məzutaɗən ziti, də goŋga aza zəga pakə. 
1TI.3.12	Məgəɗ wəza net kretiyenɗe pak say dəsan dət guluk taka, say dətaɗ kirtini də wəziw gən gəla nan mogoni. 
1TI.3.13	An aɗɗanənək wəza net mogoni, warəhaŋ təki net mogoni, waɓapən wəpel bo də makret taka aka wənna wətaf an mərah də wəsap nam də Zezu Krestu.
1TI.3.14	Suki nəver letərəŋka, amma əntatəɗum nawmbat annokda go'u. 
1TI.3.15	Amma an nərah tive nawmbat ɓa, letər nawəŋ warban suk an kədaɗɗa adəv gəla na Maŋgəlva, va wənah na: Awaleŋgit kretiyenɗe na Maŋgəlva məs madereti. Ndəni kan dədəka də goŋga məɗi gabbani. 
1TI.3.16	Gesiŋ aŋki məɗama na wən nəŋka, ndəni metiŋgini annan mədasba:
1TI.3.16	Krestu arbanək zən va ɗəffa,
1TI.3.16	Əmpəs arbanək wən akan na, askak wəlla zəga pakə.
1TI.3.16	Maslayɗe awlanənka.
1TI.3.16	Mərbani labara nan aweleŋgit ɗii məza Yahudiyenɗeŋ ɓa.
1TI.3.16	Ɗii na duniya atafənka,
1TI.3.16	Maŋgəlva aslanək a disiŋ adəv gakdak an dəday pakə.
1TI.4.1	Əmpəs na Maŋgəlva anahək kotakə, gu'o aza wəgrak na dələv na ɗii meɓɓet wəppanən wətaf neti, wapprəmən ma əmpəs məs nawzet ɗii yi, də zəga nawsən na Satan. 
1TI.4.2	Wasbetin məzu zetin ɗii dit matakatakeɗi məwaŋ tepelkeɗi. Makret məwaŋ tepelke vet amtəka, va təbəs məhəsən ampeke. 
1TI.4.3	Tahəŋ wətekin ɗii daw ɗi gulku. Tahəŋ wətekin dawzəm zəga temtemi. Amma Maŋgəlva azəməɗ zəgas pak na viyit ɗii dətafən Krestu dit ɗii dəsənən goŋga dəzəmən gən də wəɗɗa soko sən Maŋgəlva. 
1TI.4.4	Zəga məs Maŋgəlva azəməɗ pak mogoni, mbrayen taya zan ɓa, an mətafək də wəgəɗ sən soko. 
1TI.4.5	Vi wəpel na Maŋgəlva də wəzuli wakpaŋgan salala.
1TI.4.6	An kərbanək wənnəŋ sit milmiŋgiɗko, asna məgəɗ wəza na Krestu mogon kənani, vasna istatərban na, istatə zəm gən zeŋgillok də wəpel na Maŋgəlva də wətafa də zəga nawsən an də goŋga, an məs kərma wənnan də sembe. 
1TI.4.7	Amma wənna mamba ɗar mekeleŋ na, an va məs məduwilɗeŋge adawpeleŋ, say ataɗ zuk səzeti. Ataɗ zuk adəv geslne na Maŋgəlva. 
1TI.4.8	Wəɗi ki zə ɗəffa wətər wəray nan suɗikeyi, amma geslne na Maŋgəlva watər wəray ko aza zəga pakə. Wapsəm zeŋgille kakaŋka, də adəv pay məs dədazani. 
1TI.4.9	Ndəni kan wən an də goŋga vi ko naway dətafə gəni məza də kuzuŋ ɓa. 
1TI.4.10	Vini kan mədaɗɗa wəza, mədawgay də wənnani, vini mədaɗi wəɗum nawrəh wəkoh aza Maŋgəlva məs madarani. Ndəni nawkoh git ɗii pakə, ɗiiyen nawkoh git day bo məs dətafən Krestu.
1TI.4.11	Asəɓ sit ɗii məs dətafaŋ də wərban sit wənnani. 
1TI.4.12	Ɗəf adawgusok vi kəsok muzliya ɓa. Asok azet ɗii məs dətafaŋ pak va zəga narban sit tive, də wəpele də wəza də wəŋgla gəm də wətaf an məza də mambray ɓa. 
1TI.4.13	Say agay də wəŋɗan sit ɗerewelɗe na Maŋgəlva də wəpelsiti, də wərban sit abet pak daw guwa. 
1TI.4.14	Kədawzla ki an Əmpəs na Maŋgəlva apsuk daga məpel wənnet məs kleŋɗe akok dit kretiyenɗe ayukun aka wəza, də ɗii gugiriɗ net kretiyenɗe aɗiyən vet akokəŋka, kədapan wənnan ɓa. 
1TI.4.15	Agay sən wəza nan zuk soksoku. Vi ko naway pak dula gən va kədadok abe abe. 
1TI.4.16	Azi zuko, azi zuk aza zəga məs kədarbani. An kəsbanək wəɗɗan mogoni, wakəkoh gən ki zuko, dit ɗii məzapprəmən wən nok pakə.
1TI.5.1	Kədaw hayãn ɗəf metiŋ də hay ɓa. An wən tay nawhayãn akan na, say apel sən va affuko. Gewleɗ bo, ahayẽt va milmiŋgiɗko. 
1TI.5.2	Məduwiliɗ bo, ahayẽt va moko, gil bo ahayẽt va mamndayeŋgiɗko, də makrok taka.
1TI.5.3	Agakdeket gil net gəbayɗe, abaah siti an awrəhaŋ wəbaah səzet ɗii neŋgil annetda ɓa. 
1TI.5.4	Amma an ga gəbay tat dit kirtəta gəm dəhiŋgiɗta, say net bo də yaganən wəɗɗa wəza nasban wənna taf Maŋgəlva, azet ɗii neŋgil annetda, də wəbaah sət meti walla atəti, vi wənnan mogoni vaska neki aza Maŋgəlva sawɓa. 
1TI.5.5	Guluk na gəbay məs tat də ɗəf na baah sət ɓa, tatə gan nawrəh zam aza Maŋgəlva, tatə zuli səni də wəkkamani kapay də dəfəɗ pak vi tərah gən wəbaaha. 
1TI.5.6	Amma guluk na gəbay məza kay wəsuwa adəv nenek na duniya, nat məmtətə, ko vi təsat madarat zlaŋ. 
1TI.5.7	Aski kan kədawnah sit gil net gəbayɗe, vi ɗəf adawrəh wən nawhayẽt akan ɓa. 
1TI.5.8	An ɗəf aslga sləma wəbaah sit milmiŋgiɗin, walla ɗii neŋgil annanda ɓa, asna azelenək wənna Maŋgəlva, ɗəɗaah ɗəf məs dətaf Maŋgəlva ɓa kini.
1TI.5.9	An ga gəbay təgap wəsva kaklaw slire ɓana, kədawver iya nat azet gil net gəbayɗe ɓa, təsat ɗak məs təɗi zil taka kaaka'ə. 
1TI.5.10	Say ɗak nat wəza mogon nat dərbat gəni, məs təɓay git kirtət mogoni, məzu taf melekeɗi, məzəskoɓ təlit ɗii na Maŋgəlva, məzəbaah sit ɗii adəv saha neti, təsat məgəɗ zev wəza mogon pakə.
1TI.5.11	Amma aɓoŋ dawver iya net gil na gəbay məs dəgalaŋ ɓa. Vi adaw simeŋ zel kapan Krestu, kaw gəmaŋ zel ɓa. 
1TI.5.12	Vasna wakpaŋgan məɗɗaŋ mambraya, wapanən wətaf an məs makret aynani. 
1TI.5.13	Vas bo adaw sərəkaŋ məza aɗɗaŋ wəza ɓaɓa, adasoŋ məzə balaŋ a megge də awalaŋ gəla ɗarɗar ɓa. An day əmpa bo adasoŋ məwaŋ tepelke ɓa, də wətoŋ aka wən məza wənneti ɓaɓa, vi kawpeleŋ an məs dəslə azet nawpel ɓaɓa. 
1TI.5.14	Vi wən vas kəŋka, naw nəŋgəl na ɗəɗaah gil zemvit vas dəkayaŋ zel əmpa'a dəwaŋ gən kirni, dəgayaŋ gən də wərma gəla neti, vi məzu zelmən adawrəhaŋ tive nawpel mbrayen akam ɓa. 
1TI.5.15	Gesiŋ nədawnaha, gil net gəbayɗe meɓɓet amzləhaŋgək ki tive an də goŋga, tahəŋ wəsbanən Satan. 
1TI.5.16	An ɗak məs tətaf Maŋgəlva tat dit gil net gəbayɗe eŋgil annatda na, say təbaah siti, vi wəza nan adaw day kiyit də tuwãh azet kretiyenɗe ɓa. Net Kretiyenɗe na, wabaah sitin gil net gəbayɗe məs tahəŋ dit ɗii narma vet ɓa.
1TI.5.17	Ɗii gugiriɗ net kretiyenɗe məɗɗaŋ wəza mogoni, net agapaŋgək nawrəh zəga agəla iya net təɓələn sula, an dəday pak van əmpa na məzu peleŋ wənna Maŋgəlva sit ɗii də wərbansiti. 
1TI.5.18	Vi ɗerewel məsvan anahək na: Kədawgul taɓak ama wasli məzərga hay ɓa. Vaski bo məgəɗ wəza na Maŋgəlva agapək nawfaɗsən zəga vi wəya nani. 
1TI.5.19	Kədawtaf kita aka daya net kretiyenɗe ɓa, say də saydawa sula walla hoku, vasna wənnan wasan gesiŋ. 
1TI.5.20	Məzəɗɗaŋ mambray pak say a hayyet karet kretiyenɗe pakə, vi ɗii məs dəppaŋ də geslne'eŋ gəni.
1TI.5.21	Intatə kamok aba Maŋgəlva də aba Zezu Krestu dit maslayɗe məs məwelti, say kəsban gən wən məs nənah sukus pakə, kədaɗɗe ɗii temtem ɓa, kədawday gən ko ɗəf taka aka wəza nok də wəɗum nok ɓa. 
1TI.5.22	Kədawɗi vok aka ɗəf də kakara napan sən wəza aweleŋgit kretiyenɗe dəɗɗa gən ɓa, kədawsap də mambray net ɗii ɓa, aga kiko kəsok gən təstəssə.
1TI.5.23	Kədawsaa iŋkile kaaka ɓa, ɗəɗaah asə mbazla suɗike, vi dəgəɗ suku gən ɗəɗaah na gədəv kuŋka gəm vi gbəgba' məs dədasbokəŋka.
1TI.5.24	Mambray net ɗii meɓɓeti appasək daga kita dəɓəl ɓa, net ɗii meɓɓet bo kappas dərɓaga wənnani. 
1TI.5.25	Vaski bo wəza mogon wənnan wappasə. Ko vi asan məɗamən kakaŋ zlaŋ, gesiŋ wappasə.
1TI.6.1	Balemɗe net ɗii məs dətafən Maŋgəlva ɓa, say dulenin dayeɗe net də wəgakdeketi, vi adawpeleŋ mbrayen aka Maŋgəlva nam də an məs mədarban ɓa. 
1TI.6.2	Ko naway an balam na ɗəf kretiyen ni na, adawzelen vi asan məlmən ɓa. Say dəsok zən wəgəɗ sən wəza day dərəŋ də makran taka, vi daya nanəŋ ɗəf na Maŋgəlvayi, vi wəza net dəl gən abe vi ndəɗaŋgəŋ Maŋgəlva aŋgələ.
1TI.6.2	Say arban wənnəska, apel wənnan azet kretiyenɗe. 
1TI.6.3	An ɗəf akəyək wən maɓɓani, an wənnan dəsap də goŋga na Ɗəfdaya nam Zezu Krestu arban səməŋ ɓa, 
1TI.6.4	asna kizən adawɗi ɗar mekeleŋ dəsən zəga ɓa. Dərway, wəbay ma adaŋgla də wəgaya aka wənnəska. Wən məs dədazan səza wənnəs bo ndəni: Kotoroku də wəgaya, də wənnassiya də wəsuwa nan mbrayen. 
1TI.6.5	Də wəgay məza meŋge nan ɓa. Maɗulet ɗii net azəka, goŋga bo azək sə ma hereti. Azet na wəsban Maŋgəlva ndəni tive nawrəh arya.
1TI.6.6	Gesiŋ wəsban Maŋgəlva zəga na ribayi an ɗəf nan asokuk zən aza wisim zəga. 
1TI.6.7	Vam mekeleŋ məde egge, vam mekeleŋ bo mədapan təki egge. 
1TI.6.8	Vini an mənam tat də zəga nawzəma də naw gullo məki azamə. 
1TI.6.9	Amma ɗii məkayaŋ arya wərak metiŋgin wade azeti. Watoŋgoŋ adəv mazaɗə wisim zəga na dərwa də an mbrayen məs dəda toŋgit ɗii adəv wəza də wəzet kuɗupə. 
1TI.6.10	Vi wisim deleɗi, ndəni slalway mambray pakə. Ɗii meɓɓet asiminik sawɓa, ha amzləhaŋgək ki wətaf neti, akiyənək wəzəm saha diiɗa aka ziti.
1TI.6.11	Amma is ɗəf na Maŋgəlva azar səza zəga vaska. Akayan goŋga də geslne na Maŋgəlva, də wətafa də wəŋgla də wəɓəsən də makrok zayə. 
1TI.6.12	Say agay vi wətaf an mogoni, vi kərah gən zeŋgille nasuwa ha faɗə. Maŋgəlva ayukuk aka zeŋgille van pay məs kəɗɗa saydawa na taf nok mogon karet ɗii pak məs dəɗɗaŋ saydawa noko. 
1TI.6.13	Aba Maŋgəlva məs dəɗi zəga pak madarani, də Zezu Krestu məs dəgəɗ saydawa aka wənna taf mogon aba Pontiyu Pilatu, ndəni nədawɗi suk wənnani. 
1TI.6.14	Asban wənnəska, aga wənnan amakaroko məza də mbrayen akan ɓa, ha pay Ɗəfdaya nam Zezu Krestu adazani. 
1TI.6.15	Pay na ziya nan wasan də pay məs dəslə də wəŋgla na Maŋgəlva, məs də zəzay pakə məs Maŋgəlva arban na ndəni də sembe, ndəni məlĩ net məlĩyeŋge, Ɗəfdaya net dayeɗe. 
1TI.6.16	Ndəni katər gən məza amta ɓa, tay san atəki babara, ɗəf tay nawɓap wəzar amaŋgavan ɓa, ɗəf tay dula ɗaah ɓa, ɗəf tay nawlan ɓa'a bo. Gakdak də sembe pak nani ha faɗə. Amin.
1TI.6.17	Anah sit məs aryeɗ də zəga na duniyaŋka, adawkaɓaŋ ɓa. Adawɗiyən makret aka arya məs asana faɗ ɓaŋ ɓa, amma dəɗiyən mekret aka Maŋgəlva məs dədapsəm zəga pak na mekeleŋ məneken gən zəm dəndən. 
1TI.6.18	Anahsiti, dəɗɗaŋ gən mogoni, wəza dəsan gən arya neti dəsoŋ məzuvəlaŋ, də əbaahaŋ sitin ɗii meɓɓet də arya neti. 
1TI.6.19	Də wəɗɗan vaski adawzaɓanən zəga net mogon də sembe vi pay məs dədazani vi dərəhaŋ gən zeŋgille an də goŋga gesiŋ.
1TI.6.20	Timote, arma wən məs nəpel sukəŋka. Azar səza wən məs ɗar mekeleŋ də wəbay ma net dərweŋge. Də an ɗii adawnahaŋ na ndəni wəsən an də goŋga. 
1TI.6.21	Tahəŋ wəgakdakanən wəsən nan ama heret ɗiiyi, amma amzləhaŋgək ki tive nawtafa.
1TI.6.21	Mbəlembəle na Maŋgəlva dəsan də munokum.
2TI.1.1	Letərəŋka, Pol də sləna ndəni masləŋ na Zezu Krestu də wəŋgla na Maŋgəlva karban wənna zeŋgille məs anah wənnani də wəsap də Zezu Krestu.
2TI.1.2	Sukki nədawver suko, Timote wətu namkrawa.
2TI.1.2	Maŋgəlva Affən də Ɗəfdaya nam Zezu Krestu dəpsukum mbəlembəle də ula saha, də zamə.
2TI.1.3	Intatəɗɗa soko sən Maŋgəlva məs nədawgəɗ sən wəza də makraw barə, va net dəhiŋgiɗu pakə. Intatə gəɗ sən soko pay pakə, kapay də dəfəɗ pakə əntatəɗum akok də wəzuli nawa. 
2TI.1.4	Intatəɗum aket sin nok məs kədawhəmma, əntatəɗum akok nawluko, vi makraw dəsan gən neki. 
2TI.1.5	Intatəɗumon wətaf noko məs tay də matakataka ɓa, wətaf nan ndəni attuk Loyis dət mok Unike arəhaŋ dabəŋ. Nəsənka wətaf nan bo taya makrok gesiŋ. 
2TI.1.6	Ndəni kan nədaɗum akoko, say azi zuk aza zəga məs Maŋgəlva apsuko, məs kərah pay nəɗi vaw akoko. 
2TI.1.7	Maŋgəlva apsəmək Əmpəs nani məs aknah na makram də geslne ɓa, amma waknah makram də sembe də wəŋgla gəm də wəga zuko.
2TI.1.8	Wil adawdukun daɗɗa saydawa aka Ɗəfdaya ɓa, walla daɗɗa saydawa akaw innəŋ mədaŋgay vinəŋ ɓa. Say nok dərəŋ na agəm hara bonoy noko, vi labara nenek va məs Maŋgəlva apsuko. 
2TI.1.9	Ndəni dəkoh gəmə, ndən dəyəmə məsam gən ɗii nani, vi wəza mogon məs məgəɗi ɓa, amma vi wəŋgla nani də mbəlembəle nani, aɗɗa səmək mbəlembəle nan də Zezu Krestu, daga məɓəlli əɗɗa zəga tagay ɓa. 
2TI.1.10	Amma kakaŋ na arban səmək də wəziya na Zezu Krestu, məzukohgəmə. Zezu Krestu agrakək sembe na əmta, arbanək zeŋgille məza amta ɓa, ndəni labara nenek adarban səmə. 
2TI.1.11	Maŋgəlva apanək wəza narban labara nenek a vawa, ka nəsaw gən masləŋ narban wənnani.
2TI.1.12	Vini nədawssaa bonoyəŋka. Amma bonoy nan geslne duna sən ɓa, vi nəsənək an məs nətafə gesiŋgi də sembeyi nawga məs avayə, ha gap pay na kita adazani. 
2TI.1.13	Arma wəpel məs kəpprəm səmawa, asban va zəga narban tive, asok də wətafa də wəŋgla, an məs mərah də wəsap nam də Zezu Krestu. 
2TI.1.14	Arma zəga mərban mogon məs məppan sukəŋka, arma wənnan də wəbaah na Əmpəs Salala*, məs dəsan amakramə.
2TI.1.15	Kəsənka ɗii naka dələv na Asiya pak appawənka, ko Figelus də Hermogenes pak tahəŋ aweleŋti. 
2TI.1.16	Ɗəfdaya dəɗɗa mogon nan aka gəla na Onesiforus, vi armak vaw pay pakə. Ko wil dədanən vi nəsaw ɗəf na daŋgay ɓa. 
2TI.1.17	Adan agap a Roma, akayawək zən soksoku, ha ndən gas ərəwa. 
2TI.1.18	Ɗəfdaya dəbaah səni dərah gən riba mogon səva Ɗəfdaya pay wəziya nani. A Efesus agəɗ suwək wəza mogoni, nok bo kəsənək wənnani.
2TI.2.1	Anoko wətuwa, asok zuko də mbəlembəle məs mərah də wəsap nam də Zezu Krestu. 
2TI.2.2	Arma wən məs kəpprəm nəpel abet ɗii məs dəɗɗaŋ saydawa diiɗa. Arban wənnan azet ɗii məs də goŋga məs dədawɓapən wərban sit ɗii meɓɓeti.
2TI.2.3	Aɓəs hara bonoy noko va soze na Zezu Krestu an gegesiŋ. 
2TI.2.4	An soze tayəɗɗa wəza, say wəŋgla nan pak naɗɗa wəza an nanek zə daya nani, aɗum na aka wəzəm na gəɓa zən ɓa. 
2TI.2.5	Vaski bo də ɗəf məzənzan kawrəh zəga. An dəsban dawka mərban ɓana, arah na zəga nan ɓa. 
2TI.2.6	Məzənse bo tay zəm saha diiɗa. Vini adahək na dəzəm gən zəga an dəsoɓ sə guli nan dabəŋ. 
2TI.2.7	Aɗumon wən məs nənah suko, Ɗəfdaya waboton suk gabba wən nan pakə.
2TI.2.8	Aɗumon wənna Zezu Krestu asilik sətəki əmta, ndəni ma əlfa na Davit, va labara nenek məs nədarban wənnan anahə. 
2TI.2.9	Vi wənna labara nenek nani nədarə wəsaa bonoy, minawi də ngiyam va məgəɗ mambraya, amma wəpel na Maŋgəlva aynə na ɓa. 
2TI.2.10	Intatə ɓəsən pak viyit ɗii məs Maŋgəlva aweli, vi net bo dərəhaŋ gən wəkoho də gakdak nasan ha faɗə də Zezu Krestu. 
2TI.2.11	Aŋki wən an gesiŋ:
2TI.2.11	An məmtək dəndən waməsam madaram dəndəni.
2TI.2.12	An mənam tatə ɓəs bonoy waməzəm məlĩ dəndəni.
2TI.2.12	An məpprəm man ɓa, nan bo apprəm na wənnam ɓa'a.
2TI.2.13	An mənam tatadəv goŋga ɓa,
2TI.2.13	nan wasan adəv goŋga pay pakə.
2TI.2.13	Vi aɓapna kaɗɗa mbrayen aka zən ɓa.
2TI.2.14	Aɗumon wənnəska, asəɓ sit ɗii na Maŋgəlva aba Maŋgəlva, adawgayaŋ aka wən ɓa. Wəgay nan bo atər na wəray ɓa, amma waray git ɗii məpprəmaŋ goŋga. 
2TI.2.15	Asok zuko wən nok dərban gən zən aba Maŋgəlva na də goŋga kənani məgəɗ wəza məza wil awdukun amba wəza nan ɓa kənani, mərbə wən də goŋga məs dəslə kənani. 
2TI.2.16	Azar səza wən ɗarɗarə, məs na wili, vi məɗɗaŋ wən vaska tahəŋ wəmbataŋ faraɗa də Maŋgəlva. 
2TI.2.17	Zəga net məs adarbaŋ agilik va huwa məsva məzərɗa mani. Himeneyus də Filetus tahəŋ aret ɗii neti. 
2TI.2.18	Net apanənək goŋga, yaŋ kadawray gənən wətaf net ɗii meɓɓeti, də wənah sit na wəsilyo sətəki əmta agəɗək səkay. 
2TI.2.19	Amma Maŋgəlva atəŋgək gabban də sembe, aziwik mogon sawɓa. Apprəm məs məverin aka wənnani: Ɗəfdaya asinik ɗii nani. Ko naway dədaɗɗa saydawa aka iya na Ɗəfdaya, say dəppan wəɗɗa mambraya.
2TI.2.20	Tasawiɗ dit mesteɓeɗ temtem tahəŋ adəv gəla, metiŋgini. Meɓɓeti na təbəs net deleɗi, meɓɓeti na təbəs na meleŋge, meɓɓet bo na wəlaŋga, meɓɓet tamə na dəlva. Məɗɗeti vi dəsoŋ gən zəga na sləma, meɓɓet bo vi kaɗɗa zəga ɗarɗarə walla kesgeti. 
2TI.2.21	An ɗəf agak zən səza mambray məs nədawnah wənnanəŋ pakə, asna affən gəla wagəɗ wəza dəndən, ndəni zəga ana sləma, vi tay salala, watər wəray sən affəni, vi wəza mogon pakə. 
2TI.2.22	Nok ataɗ zuko də wəsim zəga də wənna gawla, akayan goŋga də wətafa də wəŋgla də zamə, issi dit ɗii məs makret barə wayanən Ɗəfdaya dəbaahsit gəni. 
2TI.2.23	Kədawnger də wəssoh an na dərwa də mogoni ɓaɓa, as nan wəgay adawsil gən kaaka'ə. 
2TI.2.24	Ɗəf məgəɗ wəza na Ɗəfdaya adawgay dit ɗii ɓa. Amma say dəsan ɗəf məŋgluwən azet ɗii pakə, məs dədawɓap wərban zəga sit ɗiiyi, məzuɓəs wənna. 
2TI.2.25	Say dərban gən zəga də kuket sit ɗii məzu peleŋ mbrayen akani. Kuzuŋ Maŋgəlva wabaah siti dətubiyaŋ gəni dəpprəmən gən gabba goŋga. 
2TI.2.26	Asna wamilyoŋ wakpaŋganən maɗuleti, wakohoŋ səma mazzaɗ na Satan. Vi ndəni dərme akpaŋgetik məzəsbanən wəŋgla nani.
2TI.3.1	Aɗumon wənnan lewlewi, aba wəgrak na dələv na, wən tattuwãh wagəɗə. 
2TI.3.2	Gesiŋ ɗii wasoŋ məŋgluwən zit kaaka'ə də wəsimeŋ deleɗi, mulanən ziti, məgakdakanən ziti. Waretin ɗii meɓɓeti, apprəmənən na met migilit ɓa, ko naway aɗɗaŋ sənən na soko ɓa. Agakdakanən na zəga an salala* ɓa. 
2TI.3.3	Wəŋgla taya zet ɓa, awlaŋ saha aket ɗii ɓa, net say uwaŋ tepelke, armanən zit ɓa, ɗii net wənnet tuwãhyi, wazelin wən mogoni. 
2TI.3.4	Wasoŋ məzuzəmaŋ kiyit ɗiiyi, aɗumonən na wənna wəza net ɓa, amma waɗɗaŋ ana gakdakan ziti, waŋgluwən nenek na gəɓa zit dayki Maŋgəlva. 
2TI.3.5	Keret ɗii na məzəsbanən Maŋgəlva naməŋ, amma tahəŋ wəzelenən gakdak nani. Azar səzet ɗiiyen veski. 
2TI.3.6	Ɗii meɓɓet suweleŋgit tahəŋ wətoŋgoŋ adəv gəla net ɗiiyi kadawmbəɗet dərwa net gili. Də wəɗumon sit na mambray net diiɗayi sawɓa, vi kakdihit adəv wəsim zəga temtem pakə. 
2TI.3.7	Gil net tahəŋ wəkayaŋ tive pay pakə kawyagan zəga, amma agapaŋ na aza wəsən an də goŋga ɓa. 
2TI.3.8	Va maay Zannes də Zamberes atakən Moyis. Vaski ɗiiyiŋ bo adawtakən goŋga. Maɗulet arayka, ɗii ɗarəŋ adəv wətaf neti. 
2TI.3.9	Amma arəhaŋ na wəmbataŋ abe ɓa, vi dərwa net warban zən aza ko naway pakə, va dərwa na Zannes də Zamberes bo arban zəni.
2TI.3.10	Amma noko, kəsbanək wəsən nawa də wədaw nawa, də an nədaɗum səni, də wətaf nawa, də an nədawga də wəŋgla nawa, də an nədaw ɓəsa. 
2TI.3.11	Bonoy naw də wəzəm saha nawa, kəsənək məs dərəhu a Antakiya də Ikoniya də a Listira, saha an tattuwãh nəzəm adakəŋka. Amma də as pak Ɗəfdaya kohguwəka. 
2TI.3.12	Ko naway də sap də Zezu Krestu manaka san də geslne na Maŋgəlva azani. Gesiŋ bo, kawzəm gəni saha. 
2TI.3.13	Amma məɗɗaŋ wəza mambraya, məs vurmɗe wambataŋ abe abe pay pak də mambray neti, wambəɗetin ɗii meɓɓeti, wambəɗanən zit tusso. 
2TI.3.14	Amma noko asok də goŋga aza zəga məs kəyagani, də zəga məs kətaf də zuk soksoku. 
2TI.3.15	Kəsənək ɗerewel na Maŋgəlva səka suɗike noko. Ndəni dədarban suk tive na kohəŋka, an mətafək Zezu Krestu, kisinik ɗii məs dəraban sukun zəga vani. 
2TI.3.16	An məs məverin adəv ɗerewel nan pak də hənhən na Maŋgəlvayi, wabaahə də wərban goŋga, də wərban an məs məzlaɓ akani, də wəzaɓan mambray məs məɗɗani, də wərban wən an Maŋgəlva aŋgələ. 
2TI.3.17	Vi ɗəf na Maŋgəlva pak wasan təstəssə, azaɓanək zən naɗɗa wəza mogon pay pakə.
2TI.4.1	Intatə komoko aba Maŋgəlva də Zezu Krestu məs dəda taw kita aket ɗii mimtiti dit mederet pakə. Wade gesiŋ vi kawziwgin məlĩ nani. Vini kan nənah suk na: 
2TI.4.2	Arban wənna Maŋgəlva zuk soksoku, ko an məs zit nek dəndən, ko an məs zit tay nek dəndən ɓa. Agil gən sit mbrayen neti, asəɓ siti də wəsɓeti, aboton sit gabban də wəɓəsən pakə. 
2TI.4.3	Vi aba wəgrak na dəlva, angereŋ na wəpprəm wən an təstəs ɓa. Amma waweleŋ ɗəffan narban sit zəga an məs dəslə də əŋgla neti, vi kapprəm an məs nek aslmeti. 
2TI.4.4	Wapanən wəpprəm goŋga, wakpaŋgaŋ kaɗumoŋ aket mambeɗi də məɗama. 
2TI.4.5	Amma nok na asok də maɗulok aza zəga pakə. Aɓəs bonoy noko, aɗɗa wəza narban labara neneke, agrak wəza noko.
2TI.4.6	Naw na, mbel naw gu'oŋ aza wəkpaŋ napsən ka sazlaga, pay namta naw agapka. 
2TI.4.7	Nəgayək mogon sawɓa, nəgrakək wənzuwa dabəŋ nawa, nərmak wətafa. 
2TI.4.8	Kaakaŋ na zəga nawrəh na ɗəf məs dənzan dabəŋ tay guwa: Ndəni mətər kiya na gakdak məs Ɗəfdaya mətaw kita də goŋga adawvaya, pay nawtaw kita nani. Suwi adawvay kaaka ɓa, amma sit məzu ganən pak də wəŋgla pay məs adarban zəni.
2TI.4.9	Agəm zuko ade rəwa, kədawliya ɓa. 
2TI.4.10	Demas appawəka, vi aŋgələk duniya an kakaŋka, ambatək a Tesalonika Kereskes tamə ambatək a Galatiya, Titus bo ambatək a Dalmatiya. 
2TI.4.11	Lukayi də in katər gəni. Agəm Markus kəzoŋ gən matakə. Nan watər su wəray diiɗa də wəza na Ɗəfdaya. 
2TI.4.12	Nəslənək Tikikus a Efesus. 
2TI.4.13	An kaazok na, kəki suwə gən godo naw tay nəppan a Torowas anna Karpus da, kəki suwə gən ɗerewelɗe na Maŋgəlva məs nəpel adaka, an day kətana ɗerewelɗe məs məɗɗet də gəba.
2TI.4.14	Mənzla Aleksandər agəɗ suwək zəga nasan zuwa, Ɗəfdaya wataw kita akan va aza wəza mambray məs agəɗə. 
2TI.4.15	Nok bo aga zuk səzani, vi tay tak an mədawpel pakə də sembe.
2TI.4.16	Payan dabəŋ nan nəsaw aba kita, ka nəpel gən aka zuwa, ɗəf tay dəbaah su ɓa. Ɗii pak appawənka, də vas zlaŋ Maŋgəlva adaŋɗan sit ka mbrayen ɓa. 
2TI.4.17	Amma Ɗəfdaya tay də ina, asɓawəka, vi nəgrak gən wəza narban wənna Maŋgəlva nawa, ɗii məs dəzoŋ səka dələv məza Yahudiyenɗeŋ ɓa pak dəpprəmən gən wənnani. Ndəni dəkoh gu səma ɓolu. 
2TI.4.18	Gesiŋ, Ɗəfdaya wakoh gu səza mambray pakə, wagap gu azam adəv məlĩ nan a disiŋ. Gakdak nani pay pakə ha faɗə. Amin.
2TI.4.19	Asɗat Piriskilla də Akilas, asɗan Onesiforus də gəla nani. 
2TI.4.20	Erastus taya Korintus. Torofimus bo, nəppanək a Miletus, vi də gbəgba'i. 
2TI.4.21	Agəm zuko ade, mawala adazan na kədeke.
2TI.4.21	Ewbulus də Pudes gəm Linus gəm Kalawdiya dit milmiŋgiɗəm pak asɗokənko.
2TI.4.22	Ɗəfdaya dəsan də munokum, mbəlembəle na Maŋgəlva dəsan də munokum pakə.
TIT.1.1	Əntə Pol, məgəɗ wəza na Maŋgəlva, masləŋ na Zezu Krestu. Məpsumi tive, ka nəkegin ɗiiyen məs Maŋgəlva aweliŋ aka wətafa, də wərban sit wən an gesiŋ ndəni sədəv wənna Maŋgəlva. 
TIT.1.2	Vi dəsaŋ gən də wəɗum na, zeŋgille nasuwa ha faɗə, an məs Maŋgəlva məza awa tepelke ɓa aɗiyə, daga məɓəlli wəɗɗa zigeɗ tagay ɓa. 
TIT.1.3	Amma arbanək wəpel nan suwa adəv pay məs dəslə də wərban wənnani. Maŋgəlva məzukoh gəm dəpsu tive də wəɗi su wənnani ndəni nədaw pel wənnani.
TIT.1.4	Suki nədawver letərəŋka Titus, wətu an gesiŋ gesiŋ də wətafa.
TIT.1.4	Maŋgəlva Affən, də Zezu Krestu məzukoh gəmə dəpsukun mbəlembəle də zamə.
TIT.1.5	An nəppok sən a Kereta na, vi kəzaɓan gən wən məs dəpələ, va nəɗɗisuk wənnani, aɗi ɗii gugiriɗ net kretiyenɗe awalaŋ gəla pakə. Aɗumon an məs nərbə suko: 
TIT.1.6	Daya net kretiyenɗe, say dəsan ɗəf məs tay də wən akan ɓa, dət guluk taka, an kirin tahəŋ, dəsoŋ məzutafaŋ, adosoŋ məɓoŋgit ɓa də wədaw mbrayen ɓa, məza apprəmaŋ ɓaɓa. 
TIT.1.7	Məzutaɗa net kretiyenɗe, dəsan ɗəf məza də wən akan ɓa, vi ndəni məzuzaɓan wənna Maŋgəlva, məza adaw san ɗəf məzu kaɓ ɓa, məs adawda gədəv ɗar ɗar ɓa, adawsan məs mbazla adawbay ɓa, ɗəf məzəw gay dit ɗii ɓa, ɗəf məza awsim riba mbrayen ɓa. 
TIT.1.8	Amma dəsan ɗəf mətaf melekeɗ annanda, ɗəf məŋgəl mogoni, ɗəf məs maɗulani, ɗəf təstəs, ɗəf məs makran barə, məzərma zən sədəv mambraya. 
TIT.1.9	Ɗəf məzərma wənna Maŋgəlva an məs asənə, vi dəsan gən ɗəf məs dəsən wəpel wənna Maŋgəlva, sit ɗiiyi də goŋga va an məs mərbani, də wəhãye məzu bayaŋ ma.
TIT.1.10	Vi ɗii tahəŋ diiɗa vadaysa net bo suwalaŋgi Yahudiyenɗe məs dətubiyaŋ, məɓoŋtiŋ məzu mbəɗetin ɗiiyəŋ də wən ɗar mekeleŋ. 
TIT.1.11	Asuk meti, tahəŋ wəray gitin ɗii də gəla net pakə, tahəŋ wərbaŋ wən sit ɗii məza tay mogon ɓa, vi karəh riba mbrayen. 
TIT.1.12	Ɗəf taka səmbeti, məs kleŋ neti amna: Ɗii na Kereta məs tepelkeɗiŋ faɗə, zigeɗ mamayeɗ mbreyittiŋ, zigeɗ ɗəɗerɗe məzə aɗumoŋ aka wəzəm kaaka'ə. 
TIT.1.13	Ya saydawa nan gesiŋgi. Vi vaski ahayẽt də sembe, vi dəsoŋ gən də wətaf an təstəssə, 
TIT.1.14	məza məɗumoŋ aka mamba net Yahudiyenɗe ɓa, dit ma henziŋɗe net ɗii məs na ɓoŋgitin ɗii səka goŋga ɓa. 
TIT.1.15	Zəga pak mogoni, azet ɗii məs də makret barə, amma azet ɗii mbreyiti dit ɗii məs dətafaŋ ɓa. Zəga pak taya zet salala ɓa. Vi maɗuleti də kpukpum na makreti arayka. 
TIT.1.16	Tahəŋ wəɗɗaŋ saydawa na asənənək Maŋgəlva, amma wəza net tayərban na, azlabaŋgək səzani, daryawɗeŋ məɓoŋgitiŋ, dəgapaŋ naɗɗaŋ wəza mogon ko taka ɓa.
TIT.2.1	Amma noko apel an məs dəslə də wəsən an təstəssə, 
TIT.2.2	vaski bo mezeɗi dəziyən ziti, də ɓatɓatə, də waɓe'eŋ də wərma zit sədəv mambraya, dəsoŋ ɓəlɓəl də wətafa də wəŋgla də wəɓəsən. 
TIT.2.3	Vaski bo anah sit məduwileɗi dədawaŋ va an dəslə dənɗaŋ mogoni məza məs tepelkeɗ ɓa, məza balemɗe na mbazla ɓa, dəsoŋ məsənaŋ mogoni. 
TIT.2.4	Dərbanən sitin gil en kirni wənna wəŋgliw zilŋgiti dit kirtiti. 
TIT.2.5	Dəsoŋ gən də maɗuleti, də wərma ziti, məɗɗaŋ wəza eŋgil enet da, mogoni, məpprəmən met zilŋgiti, vi adaw wəpel mbrayen aka wənna Maŋgəlva ɓa.
TIT.2.6	Vaski anah sit gewleɗi dəsoŋ gən də maɗuleti. 
TIT.2.7	Nok bo atak zuk səza wəza mambray pakə, vi kəsok gən va ɗəf narban wəza mogoni, asok də goŋga aza zəga narba noko, asok ɓatɓat də wəsən noko. 
TIT.2.8	Aɗi wəpel an təstəssə, an məs ɗii azelenən na ɓa, vi məzuzeleŋ nok wil dədenən gəni, vi arəhaŋ na wənnawpel mbrayen akam ɓa.
TIT.2.9	Aɗi wənnan sit balemɗe dəpprəmən met ɗii neti, dəsoŋ də wəsa' wənnet aza zəga pakə adaw ɓoŋgoŋ sitin ɓa. 
TIT.2.10	Adaw halaŋ sitin ɓa, amma dərbanən zit na məɗɗaŋ mogonəŋ də wəga zit təstəssə, də ɗiiyən gən ki zəga narba pak na, Maŋgəlvayi məzukoh gəmə.
TIT.2.11	Yaŋ Maŋgəlva akos ki mbəlembəle nani, vi kawkoh git ɗii pakə. 
TIT.2.12	Yaŋkan adarban səm va mədawtak zəm aza mambray də wəsim zigeɗ naka dəlvəŋka, məsam gən də maɗula, də təstəssə də geslne nə Maŋgəlva adəv wənziya egge an kakaŋka. 
TIT.2.13	Mənam tatə ga an mədaɗum akani, tay də nenek akan də wərban akdak na, Maŋgəlva metiŋgini, də məzukohgəm Zezu kertu. 
TIT.2.14	Nan apanək kiyən vimə, vi kamam səka mambray nam pakə, də wəɗɗəm ɗii nan məs akpaŋget salala*, tay də kotorok na wəza mogoni.
TIT.2.15	Wən aski kan kədarbani, asəɓsiti, ahayẽti də sembe nok grakə. Kədapan ɗəf səmbet wəzelok ɓa.
TIT.3.1	Aɗumon siti dəpprəmən gən met məlĩyeŋge dit ɗii məs də sembe na dəlva, say dəɓeŋ sitin gəni, də zaɓanən zit naɗɗa wəza mogon ko awandi pakə. 
TIT.3.2	Adawpeleŋ mbrayen aka ko naway di ɓa, adawgayaŋ ɓa, dəsoŋ də maɗulet zayə, dərbanən sitin gin ɗii wənna ɓe sit ɗii an mogoni. 
TIT.3.3	Vi nam bo lahəŋ na mənam tat zigeɗ dəɗerɗe, mawɓe' sit ɗii ɓa, məray gənən wənna, balemɗe na wəsim zəga temtem mənani, an naneken zə ɗəffa, məs darawɗe mənani məsimeŋ zəga mənani, tahəŋ wəzelmə, mənam tatə zeleti. 
TIT.3.4	Amma Maŋgəlva məzukohgəmə, arbanək mogon nan də wəŋgla nan azet ɗiiyi. 
TIT.3.5	Akoh gəməka, vi wəza an məgəɗ təstəssi ɓa, amma vi awləmək sahə, adan mərah baptem, Əmpəs Salala* amamək meleketemə, akpaŋgamək ɗii meleketemə. 
TIT.3.6	Yaŋ Maŋgəlva azi Əmpəs nan akam diiɗa də Zezu Krestu məzukoh gəmə. 
TIT.3.7	Vi wənna Krestu məsam salala* də mbəlembəle nani aba Maŋgəlva, məsam gən ɗii nawrəh zeŋgille nasuwa ha faɗə, an məs mədaɗum akani. 
TIT.3.8	Aŋki wəpel an fəkat van kana.
TIT.3.8	Nəŋgələk kəsok gən də wənnəska, vi ɗii məs dətafən Maŋgəlva də ganən gən wəza mogon va adaɗɗaŋ, wənnəs mogoni, watər wəray azet ɗiiyi. 
TIT.3.9	Amma wəbay ma net dərweŋge, də wəŋɗan wənna əlfa net dəhiŋgiɗmə, wənna wəgaya, də wəbay ma aka wənna ma henziŋ, məzi zukum azani atərna wəray ɓa wən ɗarri. 
TIT.3.10	Ɗəf məzaɗɗa zəga nawɗeket ɗii, məsəɓ sən təl sula, an dəpprəm ɓa, azar səzani apani. 
TIT.3.11	Kəsənka ɗəffan vaska amzlaka apanək tive mogoni tayəɗɗa mambraya, atawək kita aka zənna, azəka.
TIT.3.12	Pay nədaw slən suk Artemas, walla Titikus, say kəgəm gən zuko kəde gən wərahu a Nikapolis, vi nəɗumək nasva adaka. 
TIT.3.13	Abaah sən arkali Zenas, də Apollos, asok zuk əpsit zəga vi dətər sit gən wəray vi malaka neti. 
TIT.3.14	Say ɗii nam bo dəyaganən wəɗɗa wəza mogoni, vi kabaah sit ɗii meɓɓeti, an wəray nan tay, an tay vas ɓana wətaf net atər na wəray ɓa.
TIT.3.15	Ɗiiyen məs də in pak asɗokunko. Asɗet baynəŋgiɗəm məs də wətafa.
TIT.3.15	Mbəlembəle na Maŋgəlva dəsan də munokum pakə.
PHM.1.1	Letərəŋka səza Pol mədaŋgay vi Zezu Krestu ade, mənam də Timote məslən aza Filemon baynam na makram məgəɗ wəza də mənamə, 
PHM.1.2	gəm məslənək azat Afiya, akən məlməmə, gəm aza Arkippus, məza baah səm də wəza, gəm azet ɗii na Maŋgəlva məkkelit neŋgil annokda. 
PHM.1.3	Maŋgəlva Affəmə də Ɗəfdaya nam Zezu Krestu dəpsukumən mbəlembəle də zəzaya.
PHM.1.4	Məlmu Filemon pay məs nədaw zuli sən Maŋgəlva pak əntatəɗum akoko, əntatəgəɗ sən soko. 
PHM.1.5	Əntatəpprəm əŋgla nok viyit ɗii na Maŋgəlva pakə, də wətaf nok məs kətaf Ɗəfdaya Zezu. 
PHM.1.6	Intatəssohon Maŋgəlva vi wəkkal nam məs dəsapam də ətafa, də baah səmə gən ərban səm zəzay məs mərah də Krestu. 
PHM.1.7	Məlmuwa, wəŋgla nok annekək zu sawɓa avay suwək sembe, kəsil gənək makret ɗii na Maŋgəlva.
PHM.1.8	Vi vaski nəgəɗ wəza də sembe məs Krestu avayəŋ ɓa. Wanəɓap wənah suk an məs dəslə, 
PHM.1.9	amma vi wənna əŋgla. Intatəkamok dəkamə. In Pol ɗəf metiŋ nani, kakaŋ bo mədaŋgay nan vi Krestu, 
PHM.1.10	əntatəkamoko vi wətu Onesimus, an məs nəwə a daŋgay də wənna Maŋgəlva, vi əntə nəɗi aka tive nawtafa. 
PHM.1.11	Daga farə dətər suk wəray ɓa, amma kakaŋ na watər suk wəraya, də in pak watər su wəraya.
PHM.1.12	Kakaŋ na əntatəmil gən suko, maɗulawa, də əŋgla naw pak tay mbat dəndən. 
PHM.1.13	Nəŋgələk wəppan azaw dəgəɗ suwə gən wəza va məs kəgəɗ su pay nəsaw a daŋgay vi Wən Neneke. 
PHM.1.14	Amma nəŋger dəsan gən vas məza is kəŋgəl wəɗɗan vas ɓaɓa. Vi nədaw gəɗ suk dewle naɗɗa mogon ɓa, say də san gən də əŋgla noko.
PHM.1.15	Kuzuŋ Onesimus awɗak də'is pay suɗike na, vi kərəh gən dəsan gən annokda ha faɗə. 
PHM.1.16	Yaŋkan kakaŋ na tay va balam ɗar əmpa ɓa, adayək ki balam, tay va məlma an məŋgluwən diiɗa adəv ətafa, nəŋgluwək sawɓa, amma nəsənək na is kədaŋgluwən daykiwa, vi əŋgluwən va ɗəffi kaaka ɓa, amma əŋgluwən va məzəsban Ɗəfdaya.
PHM.1.17	An kuluwək va baynoko, ataf annokda va kətafwa. 
PHM.1.18	An agəɗ sukuk mbrayen, agəmək zəga səvoko, aŋɗan akawa. 
PHM.1.19	In Pol nəver də vawa, wanəfaɗ suko. Nəŋgəl ənah suk na əntə na koh gən zeŋgilleko. 
PHM.1.20	Kamə məlmuwa aɗɗa vaska vi əŋgla na Ɗəfdaya, anneken su makrawa va an dəslə aza ɗəf də məlmən adəv Krestu.
PHM.1.21	Nəsənəka wakəɗɗa an məs nənah suko, pay məs never suk na, nəsənka wakəɗɗa dayki an məs nənah suko. 
PHM.1.22	Amma vaskəmpa bo məzaɓan su təki naw tehe, nəsənka Maŋgəlva wazlan sukum wəkkam nokum wapsu tive namndaw ulukum.
PHM.1.23	Epafras məs na daŋgay də in vi Zezu Krestu asɗokuko, 
PHM.1.24	gəm Markus də Aristarkus gəm Demas gəm Luka məɗɗaŋ wəza de in asɗokunko.
PHM.1.25	Mbəlembəle na Ɗəfdaya Zezu Krestu də san də munokum.
HEB.1.1	Daga far laŋka, Maŋgəlva apel sitik dəhiŋgiɗəm də tive temtem diiɗa, də met məs kleŋɗe. 
HEB.1.2	Amma aza wəgrak na pay nan kana, Maŋgəlva apel səmək də ma Wətəni. Dəni Maŋgəlva azəməɗ dəlva də təki a disiŋ, Maŋgəlva awelik ka zəga pak dəsan gən kanan ha faɗə. 
HEB.1.3	Wətən Maŋgəlva* tayərban təki babar na gakdak na Maŋgəlva, agilik va Maŋgəlva, tayərma dəlva də wəpel nan məs də sembe. Dərɓaga askoɓ mambray net ɗii nani, asanək a disiŋ dəka van dəzəŋ na Maŋgəlva məs də gakdak pakə.
HEB.1.4	Wətən Maŋgəlva adayək kiyit maslayɗe də gakdaka, Maŋgəlva apsənək iya dayki iya neti. 
HEB.1.5	Vi Maŋgəlva dənah sən maslay ɗaah na:
HEB.1.5	Wətu kənani, nəwəkuk dəpaŋka ɓa.
HEB.1.5	Dənah sən ɗaah maslay na:
HEB.1.5	Wanəkpaŋ Affuko, nok bo wakəkpaŋ Wətuwa ɓa.
HEB.1.6	Amma adan Maŋgəlva tay gu'o nawslən Wətən an dabəŋ nan aka dəlva, amna:
HEB.1.6	Say maslayɗe na Maŋgəlva pak dukdukoŋ sənən gəni.
HEB.1.7	Apprəm an Maŋgəlva apel aket maslayɗe nani:
HEB.1.7	Maŋgəlva akpaŋgetik maslayɗe nan səmnya,
HEB.1.7	məɗɗaŋ wəza nan bo enzil offoŋ.
HEB.1.8	Amma an məs anah aka Wətən Maŋgəlva na:
HEB.1.8	Mazaŋga na məlĩ noko, aw Maŋgəlva wasan ha faɗə,
HEB.1.8	istatə zəm məlĩ nok də tive təstəssə.
HEB.1.9	Kəŋgluwək goŋga, kəzelik tepelke.
HEB.1.9	Vini Maŋgəlva məs Maŋgəlva nok awelko,
HEB.1.9	annekenək zuko dəwəpsuk gakdak
HEB.1.9	an dədayki məs apsit ɗii məs dədasoŋ di'isi.
HEB.1.10	Yaŋ anah əmpa na:
HEB.1.10	Aw Ɗəfdaya kəzəməɗək dəlva fuŋ daga wətəŋ nani,
HEB.1.10	istə kəzəməɗ təki a disiŋ də voko.
HEB.1.11	Net zigeɗis wagrakaŋ pakə, amma noko wakəsok ha faɗə.
HEB.1.11	Net waŋgisiɓeŋ pak va lukutɗe,
HEB.1.12	wakəktim va lukut metiŋ.
HEB.1.12	Wakpaŋgaŋ va lukutɗe ɗarə,
HEB.1.12	amma nok na kəkpaŋ na ɓa, kəgal na ɓa.
HEB.1.13	Maŋgəlva dənah sən ɗaah maslay na:
HEB.1.13	Asok aka vaw dəzəŋ,
HEB.1.13	nəvoŋgiti gən məzuzel kun ka təki naw ɗi tulko ɓa.
HEB.1.14	Mədəŋgaŋ maslayɗe di? Ndəɗaŋgəŋ Əmpəsɗe məzəɗɗaŋ sənən wəza sən Maŋgəlva. Maŋgəlva tay slinit dəbaahaŋ sitin gən ɗii məs dədawkohoŋ.
HEB.2.1	Vi vaski, say məzi gən zəm aza goŋga an məs məpprəməŋka, vi mədawza ki tive ɓa. 
HEB.2.2	Halabara məs maslayɗe akiyaŋ farəŋka, goŋga nan arbanək zəni, ɗəf məs dəsban ɓa, warah kita məs dəslə aza mambray nani. 
HEB.2.3	Mbar mbar mədawkoh kan an məsganək wəkoh metiŋginiŋ di? Ɗəfdaya sən kiyən arbanək wəkoh van dabəŋ, ɗii məs dəpprəməni, arbanenək wənani aziw gininke. 
HEB.2.4	Maŋgəlva bo asɓanək saydawa net də wərban səm sembe nan də sokeneɗ temtemi. Yas kəmpa apsit Əmpəs Salala* sit ɗii nan va an aŋgələ. Wətən Maŋgəlva* akəmək aza wəkoho.
HEB.2.5	Vi Maŋgəlva dəpsit tive sit maslayɗe dəzəmaŋ gən məlĩ aka dələv məs dədazanəŋ ɓa, an məs mədawpel akanəŋka. 
HEB.2.6	Verse maɓɓan amna:
HEB.2.6	Mi ɗəf kan kəɗum gən akan di,
HEB.2.6	wətən Adamu nanawa naslga sləma akan di?
HEB.2.7	Kəgəsanək pay suɗike azet maslayɗe,
HEB.2.7	kəpsənək gakdak metiŋgin va məlĩya.
HEB.2.8	Kəpsənək ko mi pak amba təlni.
HEB.2.8	Yaŋ Maŋgəlva aɗi zəga pak amba təl ɗəffa va an məs anah wənnani. Amma məɓəl ula ɗəf dawzəm məlĩ aket zigeɗ van pak tagay ɓa. 
HEB.2.9	Amma mulak va Maŋgəlva agəsan Zezu amba tilit maslayɗe pay suɗike, vi Zezu amtək viyit ɗii pakə, dəndən ni kan merah mbəlembəle na Maŋgəlva, kakaŋ na Zezu arahək gakdak də wəɗi kini, vi bonoy məs assə də əmta nani. 
HEB.2.10	Vi vaski Maŋgəlva dəzəməɗ zəga pakə ndən dədawgani, makran aŋgluwək vaska, akpaŋganək Zezu təstəssə də wəppan adəv bonoy, vi dəke gin kirin diiɗa adəv gakdak nani. Vi Zezuwi dədawket atəki nawkoho.
HEB.2.11	Zezuwi dəskoɓ mambray net ɗiiyi, ɗii məs məskoɓ mambray net van bo akpaŋgaŋgək Affit taka. Vini wil dədanən Zezu daw yet nok milmiŋgiɗwa ɓa. 
HEB.2.12	Va anah na:
HEB.2.12	Aw Maŋgəlva nawa, wanəpel wənok azet milmiŋgiɗwa, waməya
HEB.2.12	gəlya na gakdokok awalaŋ wəkkal net ɗii na pakə.
HEB.2.13	Yaŋ anah əmpa na:
HEB.2.13	Wanəpan kiyu pak ava Maŋgəlva.
HEB.2.13	Yaŋ məs wənah əmpa na:
HEB.2.13	Inyakəŋkə dit kirin məs Maŋgəlva avayə.
HEB.2.14	Kirin net tahəŋ də gəɓa ziti dit mbeli, ndəni kan Zezu bo asan va ndəɗaŋ, agəmək gəɓa zə ɗəffa vaneti, aɗɗa vasna, vi də əmta nani adawzan ɗəffan də sembe aka əmta, ndəni Satan. 
HEB.2.15	Vi kamet ɗii mes dəsoŋ balemɗe adəv pay nanziya na zeŋgillet pakə, vi geslne adek sən əmta. 
HEB.2.16	Wənan agilik kotakə, sit maslayɗe adabaah sit ɓa, amma va ɗerewel anah na:
HEB.2.16	Tay baah sit kirtin Abraham.
HEB.2.17	Dewle say dəgil gən va milmiŋgiɗni adəv zəga pakə, vi dəsan gən daya net məs dəlveŋge, an də goŋga də ula saha adəv wəza nan pak aba Maŋgəlva, vi ɗii dərəhaŋ gən wəviyan mambray neti. 
HEB.2.18	Kakaŋ na waɓap wəbaah sit ɗii məs nadəv wəraka, vi nan bo mərakani azəmək saha.
HEB.3.1	Munokum milmiŋgiɗu kretiyenɗe, məs Maŋgəlva ayə nawtoŋgukum məlĩ nani, məɗumon wənna Zezu an Maŋgəlva aslən dəsan gən daya net məs dəlveŋge də wətaf an məs mədarban wənanəŋka. 
HEB.3.2	Vi tayəɗɗa zəga təstəssə aza Maŋgəlva, muwelni vi wəzaŋka, va Moyis asan təstəs aka wəza eŋgil ana Maŋgəlva da pakə. 
HEB.3.3	Mərkə gəla adayək ki gəla də gakdaka. Vaski bo Zezu adayək ki Moyis də gakdaka. 
HEB.3.4	Gəla pak ɗəf dədaw ziw gəni, amma Maŋgəlvayi dədaw ziw gən zəga pakə. 
HEB.3.5	Moyis təstəssi adəv gəla na Maŋgəlva pakə. Gawla na Maŋgəlvayi, apelik wənnet zigeɗ məs Maŋgəlva adarbet adəv pay məs dədazani. 
HEB.3.6	Amma Krestuwi Wətən Maŋgəlva* məs də goŋga, Ɗəfdayayi eŋgil ana Maŋgəlva da, mənamtə gəla nani, an məppan wəsok zəm də goŋga nan ɓa, an mənam tatə gan ha pay wəgrak nani.
HEB.3.7	Əmpəs na Maŋgəlva amna:
HEB.3.7	An kəpprəmənək wəlaw dəpaŋka,
HEB.3.8	kədawɓoŋgoŋ va net dəhiŋgiɗkum aɓoŋgoŋ
HEB.3.8	akaw pay wərak agəɗ a muya ɓa.
HEB.3.9	Adaki dəhiŋgiɗkum arakawəni,
HEB.3.9	aslanənək wəɓəs nawa,
HEB.3.9	ko də adawlanən wəza naw wəsva kaklaw poɗo.
HEB.3.10	Ndəni kan gədəvu adə aketi, yaŋ nənah na:
HEB.3.10	Tahəŋ wəzlaɓaŋ də wəɗum neti,
HEB.3.10	də sənən tive naw ɓa.
HEB.3.11	Vi wəda gədəv nawi nəsuway na:
HEB.3.11	Arəhaŋ na wətoŋ atəki naffet naw ɓa.
HEB.3.12	Milmiŋgiɗwa məzi zukum, vi ko ɗəf taka səmbokum adawsan də makran mbrayen məza də wətaf ɓa, kapan Maŋgəlva məs də Zeŋgille ɓa. 
HEB.3.13	Məsəɓ sən zukum pay pakə ha faɗə, va dəpaŋka. Va ɗerewel anah na: Mambray adawmbəɗokum ɓa, kədawɓoŋgoŋ ɓa. 
HEB.3.14	Vi mənam pak məkpaŋgək ɗii na Krestu, an mərmak wənnan də makram taka məppan ɓa, va mərma wənnan daga wətəŋ nani.
HEB.3.15	Ɗerewel na Maŋgəlva amna:
HEB.3.15	An kəpprəmənək wəlan dəpaŋka,
HEB.3.15	kədawɓoŋgoŋ va dəhiŋgiɗkum aɓoŋgoŋ aka Maŋgəlva ɓa.
HEB.3.16	Maynawaŋ dəpprəmən wəla Maŋgəlva aɓoŋgoŋ akan di? Ɗii məs Moyis agil git sə Misra pak nekəŋ. 
HEB.3.17	Maynawaŋ gədəv Maŋgəlva adə aket wəsva kaklaw poɗo di? Gədəvən adək aket məɗɗaŋ mambraya, məs dəsbraŋ a muya amtaŋ. 
HEB.3.18	Yaŋ Maŋgəlva a suwayə: Atoŋgoŋ na atəki naffet naw ɓa. Sit mədəŋga adawpel di? Aket ɗii muɓoŋgit nak adawpele. 
HEB.3.19	Mulaka dətoŋgoŋ atəki naffet nak ɓa, vi dətafaŋ ɓa.
HEB.4.1	Maŋgəlva anahək na wapsəm tive nawtoŋ atəki naffet nani. Say məzi səm zəmə, vi ɗəf səmbam adawbew ko taka dawtoŋ atəki naffet nan ɓa. 
HEB.4.2	Vi nam van bo məpprəmək labara nenek venet ɗii na muya neki. Apprəmənka, amma dətər sit wəray ɓa, vi dərmanən wənan də wətaf ɓa. 
HEB.4.3	Amma namə mətafəka, vini mədawga pay nawtoŋ atəki naffet na Maŋgəlva, va Maŋgəlva anah na:
HEB.4.3	Vi wəda gədəv nawi nəsuway na:
HEB.4.3	Atoŋgoŋ na atəki naffet nawkpak ɓa samə.
HEB.4.3	Yaŋ anah na: Agrakək wəza nan daga farfar pay azəməɗ dəlva fuŋ. 
HEB.4.4	Ɗerewel na Maŋgəlva anahək atəki maɓɓan aka wənna pay naffet na:
HEB.4.4	Aka uvoŋ ma buhuloni Maŋgəlva afet səka wəza nan pakə.
HEB.4.5	Wənnan məverni adəv ɗerewel atəki maɓɓan na:
HEB.4.5	Arəhaŋ na wətoŋ atəki naffet naw kpak ɓa.
HEB.4.6	Ɗiiyen dəpprəmən Wən Nenek na Maŋgəlva dabəŋ dətoŋgoŋ atəki naffet nan ɓa vi dətafaŋ ɓa. Amma ɗii meɓɓet tahəŋ məpsiti tive dətoŋgoŋ gən atəki naffet nani. 
HEB.4.7	Ndəni kan Maŋgəlva aɗi pay meleketeni ndəni adawyaŋ na (dəpaŋka). Apelik wənnan dərɓaga wəsva diiɗa, də ma Davit amna:
HEB.4.7	An kəpprəmənək wəlla Maŋgəlva dəpaŋka,
HEB.4.7	kədawɓoŋgoŋ ɓa.
HEB.4.8	Va Zosuwayi dəke ɗii atəki naffet na Maŋgəlva na, Maŋgəlva apel na wənna pay maɓɓan dərɓaga as kəmpa ɓa. 
HEB.4.9	An vaski na pay naffet net ɗii na Maŋgəlva wade ba'ə. Wəfet nan agilik va wəfet na Maŋgəlva məs anah adəv pay mabuhuloni. 
HEB.4.10	Vi ko naway dətoŋ atəki wəfet nani, wafet səka wəza nan va Maŋgəlva bo afet səka wəza nani. 
HEB.4.11	Vini say məsok səm zəmə, mərah gən wətoŋ atəki naffet na Maŋgəlva. Ɗəf səmbram adaw ɓoŋ akan vanet ɗii nek aɓoŋgoŋ nak ɓa, vi mədaw sam məza wərah wətoŋ atəki naffet ɓaɓa.
HEB.4.12	Wəpel na Maŋgəlva madarani, də sembeyi. Adayək ki kafahi ko awandi pakə məs man sula gən nawtaw zəga. Nan wataw ha gap amet sleŋsleŋɗe də afunufunu. Va wənah na Zeŋgille də Əmpəsa. Nan bo tay taw kita aka wəsim zəga də wəɗum na makret ɗiiyi. 
HEB.4.13	Zəga tay dəɗam aza Maŋgəlva ɓa. Zəga pak appakayi ama harani. Dewle mənam pak waməŋɗan wənna zəm pak də mam abani.
HEB.4.14	Vini say mərma gən wətafəŋ də makram taka, an məs mədawpeliŋka, vi mənam tat də daya net məs dəlveŋge na Maŋgəlva məs dəgap atəki nasuwa na Maŋgəlva, ndəni Zezu Wətən Maŋgəlva*. 
HEB.4.15	Daya net məs dəlveŋge nam waɓap ula saha akamə vi wəvir namə, vi nani mərakani va nam pak dakadaka, amma nan dəgəɗ mambray ɓa. 
HEB.4.16	Vi wənnəski məde səm aza Maŋgəlva məza də geslne ɓa makram taka atəki məs mbəlembəle asani, mərah gən ula saha nan adaka, ko pay wəvir nam asan pakə.
HEB.5.1	Daya net məs dəlveŋge pak sə waleŋgit ɗii adaw welini, wagəɗ wəza sən Maŋgəlva viyit ɗiiyi, wapsən zəga an məkiyən də zəga mətaw wəlan sən Maŋgəlva, vi kaviyan mbrayen net ɗiiyi. 
HEB.5.2	Waɓap ula saha aket ɗii məs tahəŋ də wəsən ɓa, məɗɗaŋ mambraya, vi ndən sən kini məverni aza zəga temtem diiɗa. 
HEB.5.3	Vi vaski say dətaw gən wəlla zəga vi kaviyan mambray na ki zən tagay, asna wataw wəlla zəga viyit ɗii pakə. 
HEB.5.4	Ɗəf tay dədawsan də gakdak ko daya net məs dəlveŋge na Maŋgəlva ɓa. Say Maŋgəlva dədaw yani, va aya Aron.
HEB.5.5	Vaski bo Krestu də gakdakan zən də san gən daya net məs dəlveŋge na Maŋgəlva ɓa. Amma Maŋgəlvayi dənahsən na:
HEB.5.5	Əstə Wətuwa, nəwəkuk dəpaŋka.
HEB.5.6	Anahək atəki maɓɓan əmpa na:
HEB.5.6	Wakəsok məs dələv* naw ha faɗə va Malkisadaka.
HEB.5.7	Daga Zezu adawsan aka dəlva, azulik də wəkkaman Maŋgəlva də wəhəm dit sini, vi Maŋgəlva waɓap wəkoh gən səma əmta. Maŋgəlva bo apprəmək wəkkam nani vi tay ɓəsən də gakdakan zən ɓa. 
HEB.5.8	Amma ko vi asan Wətən Maŋgəlva* zlaŋ, ayaganək wəpprəm ma də wəzəm saha. 
HEB.5.9	Adan Zezu agrak bonoy nan temtem də wəza nan pakə, akpaŋgək affən wəkoh an ha faɗə vi ko naway an məs dəpprəm mani. 
HEB.5.10	Maŋgəlva bo aɗiyək ka daya net məs dəlveŋge nani, va məs dələv Malkisadaka.
HEB.5.11	Apələk wən diiɗa məs nənah sukum ɓa, amma tuwãhi wərban sukum, vi kəsənən na gabban ɓa. 
HEB.5.12	Pay nan agapka kəsoŋ gən mərbaŋ zəga, amma ha kakaŋka mokum aka ɗəf dərban sukum gən zəga an məs tay tuwãh adəv wənna Maŋgəlva ɓa. Aslək kəzəmaŋ gən way məsbəkən ɓələ, amma munokum tatu waɗaŋ tagay. 
HEB.5.13	Ko naway məzuwaɗa, muzliyayi tagay, dəsən uɗakan goŋga də tepelke ɓa. 
HEB.5.14	Ɗii gugiriɗ agapaŋgək nawzəm way məsbəkən ɓələ, vi asərək gənənək ziti, asənənək uɗakan mogon də mbrayen.
HEB.6.1	Vi wənəŋki, mədaməs abe abe də wəsən va ɗii gugiriɗe, mədasban əsam adəv wəsən net kretiyenɗe məs dabəŋ ɓa, mədawtəŋ gabban nam temme ɓa, an dədawtər wəray na wəppan wəza an ɗarə, say wətaf Maŋgəlva. 
HEB.6.2	Wərban wənna baptem temtemi, də wəɗi va ɗəf aka ɗəffa, də usilyo sətəki əmta də kita an ha faɗə. 
HEB.6.3	Aski mədadam abe abe də wəɗɗani an Maŋgəlva aŋgerke.
HEB.6.4	Mbarmbaryi ɗii məs də mulyoŋ dirɓe adazoŋ wətubiyaŋ əmpa di? Asuwaŋgək ɗaah atəki babar na Maŋgəlva, ananənək zəga məs sə disiŋ, atafənək haran net səva Əmpəs Salala*. 
HEB.6.5	Asənənək na wəpel na Maŋgəlva mogoni, asənənək sembe naka dələv an dədazani. 
HEB.6.6	Yaŋ amilyoŋ dərɓe, agəɗ na ɓa, azoŋ na wətubiyaŋ ɓa. An ɗəf amilik dirɓe, tay va ɗəf adakpa' Wətən Maŋgəlva* aka wəlaŋga məzliwrihe əmpa aɗi sənək vamvi ama heret ɗii pakə.
HEB.6.7	Maŋgəlva tayəɗɗa zəzaya aka dəlva, dələv tay saa iŋkile na buwən məs Maŋgəlva adawziyəŋka, tay gilgit gazlembeɗi, vi tay tər wəray sit məzən seeŋ. 
HEB.6.8	Amma an tayə gilgin gedirgeɗ kaaka də kemvile, atər na wəray ɓa. Anzi naɓa, Maŋgəlva waray gən də wənzlan ngawsa.
HEB.6.9	Amma ko an mənam tatə pel vas zlaŋ, bayneŋgiɗu kənanaŋ, məsənək wən nokum lewlewi, kəsənənək tive nawkoh mogoni. 
HEB.6.10	Maŋgəlva məs də goŋgayi, asgət na ki wəza nokum ɓa, walla wənna əŋgla nokum məs kərbaŋ sənən də wəbaah sit ɗii məs dətafaŋ, milmiŋgiɗ kuməŋ, munokum tatəbaahaŋsit kakaŋka'a. 
HEB.6.11	Məŋgəl na ko naway suwalokum pakə, dəmbat abe abe də wəsok zəni ha pay wəgrak nani, vi kərəhən gən zəga məs kədawgaŋ. 
HEB.6.12	Məŋgəl kəsoŋ gən mətampəlɗe ɓa, məsoŋ va ɗii məs dətafaŋ dabəŋ tahəŋ də wəɓəsəni vi kawrəh an məs Maŋgəlva anah na wapsəmə.
HEB.6.13	Pay Maŋgəlva aynan wənnan də Abraham, yaŋ asɓan wənan də wəsuwaya, yaŋ asuway sən zən katər gəni, vi ɗəf tay dəday kiyən ɓa. 
HEB.6.14	Amna: Intatə inan wənnaw di'isi, wagəɗ suk zəzaya, əlfa nok wanzlər diiɗa. 
HEB.6.15	Abraham agak də wəɓəsən, ndəni arəh zəga an məs Maŋgəlva anahsəni. 
HEB.6.16	An ɗəf suwayka, asuwayək də ɗəf məs dəday kini, wagrak wənna walaŋ zit də ɗəf nani. 
HEB.6.17	Maŋgəlva aŋgələk wərban kotak sit ɗii məs dədawrəhaŋ zəga məs aynan wənnani. Ndəni asɓan wənnan də wəsuwaya, wən məs aynəŋ apəl na ɓa. 
HEB.6.18	Zəga tay sula apəl naɓa, ndəni wən minani də wəsuwaya, Maŋgəlva awəna wən dənɗaŋ ɓa. Ndəni dədasɓamə, mərma gən wən an nawga an məs apsəmə. 
HEB.6.19	An məs mədawgaŋka, ndəni azam va təbəs məkpa' bəlay, məkpa'i zeŋgillem dəni gesiŋ kərtəhyi zəga nani, tay toŋ bal sən godo məs duɗakan gədəv gəla metiŋ na zuli na disiŋ ha gap atəki nani məs salala. 
HEB.6.20	Zezu atoŋguk dabəŋ kiyəm mənam məs nawtoŋ adaka, vi mi atoŋ adaka, akpaŋgək daya net məs dəlveŋge ha faɗə va Malkisadaka asani.
HEB.7.1	Malkisada kaŋka məlĩ na zəga Salalayi*, məsdələv na Maŋgəlva məs də gakdaki. Adan Abraham adawmilyan səma wəgay məs abay məlĩyeŋge, Malkisadaka aləmək dəndən, agəɗ sənək zəzaya. 
HEB.7.2	Abraham apsənək klaw na zəga məs arah pak sən Malkisadaka va wənah na ndəni məlĩ na goŋga. Ndəni məlĩ na Salim, va wənah na, məlĩ na zamə. 
HEB.7.3	Ɗəf dəsən affən, dət man ɓa, walla dəhiŋgiɗin ɓa, ɗəf dəsən pay muwan ɓa, walla pay amtə ɓa. Agilik va Wət Maŋgəlva, wasan məs dələv na Maŋgəlva ha faɗə.
HEB.7.4	Mula gakdak na Malkisadaka. Dəhəm Abraham apsənək klaw na zəga nan məs arah sə ma wəgaya. 
HEB.7.5	Ma henziŋ apsitik tive sit kirtin Lewi məs dəsoŋ məs dəlveŋge, dətafən gən klaw na zəga net ɗii na Israyel, va wənah na dəŋglaŋ gən avet əlfiŋgiti, məs zev Abraham kaaka'ə. 
HEB.7.6	Malkisadaka bo nan zev Lewiyi ɓa, amma atafək klaw zəga səva Abraham, agəɗ sənək zəzay sən ɗəf məs dərah wən minan na Maŋgəlva. 
HEB.7.7	Wəbay ma tay ɓa, ɗəf dəgəɗ sən zəzaya, adayək ki ɗəf dərah zəzay də gakdaka. 
HEB.7.8	Adəv wəza net məs dəlveŋge, məzutafaŋ klaw na zəga amtaŋka, amma adəv wəza na Malkisadaka atafək klaw zəga, amtə na ɓa, va ɗerewel anahə. 
HEB.7.9	Va wənah na: Adan Abraham apsən klaw zəga nani, Lewi bo apsənəka ko vi kirtin adawtafən klaw na zəga nan zlaŋ. 
HEB.7.10	Pay nani muwani Lewi tagay ɓa, amma taya dəv dəhəm Abraham tagayɗa daga Malkisadaka aləm də Abraham.
HEB.7.11	Maŋgəlva apsitik ma henziŋ sit Israyelɗe, aziw gənək wəza nan avet məs dəlveŋge, va wəza net məs dəlveŋge kirtin Lewi məkki na, wəray tay na məs dələv maɓɓan dəde gən məs dəgil va Malkisadaka ɓa, məza zev Aron ni ɓaɓa. 
HEB.7.12	An wəza na məs dələv akpaŋka, dewle ma henziŋɗe bo wakpaŋgaŋ. 
HEB.7.13	Zəga pak aka Ɗəfdaya nam apeli. Nani ma əlfa maɓɓani, ɗəf tay dəsan ɗaah məs dələv səza ma əlfa nan atəki nawtaw wəlla zəga ɓa. 
HEB.7.14	Ko naway pak asənək na adəv ma əlfa na Zuda muwani. Pay Moyis adawpel wənnet məs dəlveŋge, dəpel ɗaah wənna ma əlfa ɓa.
HEB.7.15	Apprəm an məs dədawgil gən gabba wənnəŋka, məs dələv maɓɓan adeke, məs dəgil va Malkisadaka. 
HEB.7.16	Nan dərəh məs dələv nan də ma henziŋ net ɗii ɓa, amma arəhək məs dələv nan də sembe də zeŋgille naswa ha faɗə. 
HEB.7.17	Vi ɗerewel anəhək na:
HEB.7.17	Wakəsok məs dələv ha faɗə va Malkisadaka.
HEB.7.18	Ma henziŋ an laŋka, məsgani vi məverni, dətər wəray ɓa. 
HEB.7.19	Vi ma henziŋ na Moyis aɓapna kaɗɗa ɗəf təstəs ɓa, amma an məs mədaw ga adek kana, ndəni dədaw kəm gu'o də Maŋgəlva.
HEB.7.20	An dəday kiyən pak na, wəsuway na Maŋgəlva taya kani, məs dələv an lahəŋ məɗiyən məza də wəsuway ɓa yi. 
HEB.7.21	Amma Maŋgəlva aɗiyək Zezu aka wəza na məsdələv nan də wəsuwaya, yaŋ Maŋgəlva amna:
HEB.7.21	Ɗəfdaya asuwayka, akpaŋgana wəɗum nan ɓa.
HEB.7.21	Wakəsok məs dələv naw ha faɗə.
HEB.7.22	Vini məsənək gesiŋ, Zezu tay də wən minan metiŋgin dayki an laŋka.
HEB.7.23	Wən maɓɓan tay, məs dəlveŋge en laŋka, net diiɗa həŋ, vi ɗii meɓɓet wamtaŋ, aɓapəna wəsban wəza net ɓa. 
HEB.7.24	Amma na Zezu, nan tay san madaran ha faɗə, wəza na məs dələv nan agrak na ɓa. 
HEB.7.25	Vi vaski waɓap wəkoh git ɗii məs akə aza Maŋgəlva kakaŋka də an nawmbat abe ha faɗə, vi tay san madaran ha faɗə wakaman Maŋgəlva viti.
HEB.7.26	Zezuwi məs dələv metiŋgini, də sembe nawtər səm wəray nam pakə. Salalayi*, mambray taya zan ko suɗike ɓa, awɗakək dit məɗɗaŋ mambraya, məslani a disiŋ ki disiŋ. 
HEB.7.27	Dəgil va məs dəlveŋge meɓɓet ɓa, nan wərayən taya za wəpsən zəga mətaw wəlan pay pak ɓa, vanet adapsənən dabəŋ vi mambray neti, asna wapsənən vi mambray net ɗiiyi. Amma yaŋ nan apsən zeŋgillen ka sazlaga, ndəni sazlaga an taka, təl taka bo məkki ha faɗə. 
HEB.7.28	Ma henziŋ na Moyis awelik ɗii dəsoŋ gən məs dəlveŋge. Amma wəsuway na Maŋgəlva məs dəde dərɓaga ma henziŋ, awelik Wətəni məs təstəssə dəsan gən məs dələv ha faɗə.
HEB.8.1	Aŋki kan kotak na wənəŋ pakə: Mənam tat də məs dələv metiŋgin net məs dəlveŋge, məs dədawsan aka mazaŋga na məlĩ dəka va dəzəŋ na Maŋgəlva, ana disiŋ məs də sembe dəday pakə. 
HEB.8.2	Aɗɗak wəza na məs dələv metiŋgin net məs dəlveŋge, atəki an salala* dəday pak adəv gəla məɗɗan də gabaga nalma* də Maŋgəlva, an də goŋga an məs Ɗəfdaya agəɗə, məza də va ɗəf ɓa.
HEB.8.3	Məs dəlveŋge pak məwelti vi dəpsənən gən zəga sən Maŋgəlva gəm zəga mətaw wəlani. Vi vaski say məs dələv nam metiŋgin net məs dəlveŋge bo dəpsən gən zəga sən Maŋgəlva. 
HEB.8.4	Va tayaka dələv na, asana məs dələv ɓa, vi məs dəlveŋge tahəŋ wəpsənən zəga sən Maŋgəlva va an ma henziŋ net Yahudiyenɗe anahə. 
HEB.8.5	Wəza net məs dəlveŋge aɗɗaŋ aŋkəŋka, tay va foto va zeŋgille zəga aza zəga ana disiŋ. Vaski də an Moyis agəɗɗa'a, pay adaŋgla wəzaɓ gəla na gabaga nalma*, Maŋgəlva apsəna, say aɗɗa pak də tive nan va nərban suk aka gərma. 
HEB.8.6	Amma kakaŋ na Zezu arehək wəza na məs dələv day kiyən neti. Vaski bo wən məs minan akawalaŋ Maŋgəlva dit ɗiiyi, adayək ki an laŋka də sləmani, Maŋgəlva aziw gənək də wənnaman də sembe dayki laŋka.
HEB.8.7	Va wən minan lahəŋ tay də mambray ɓa, asna wəray tay naw ki ma sula'ən ɓa. 
HEB.8.8	Amma Maŋgəlva arəhək mambray azet ɗii neti, vi anahək na:
HEB.8.8	Pay tayəzani,
HEB.8.8	waninan wən meleketen dit ɗii na Israyel də zev Zuda.
HEB.8.8	Vaski Ɗəfdaya anahə.
HEB.8.9	Agil na va wən məs minan dit dəhiŋgiɗit ɓa, pay nərma veti,
HEB.8.9	nəgil git səka dələv na Misra ɓa.
HEB.8.9	Dəsbanən wən məs ninan dənɗaŋ ɓa,
HEB.8.9	vini nəppeti. Vaski Ɗəfdaya anahə.
HEB.8.10	Ɗəfdaya amna: Amma dərɓaga pay nani,
HEB.8.10	waninan wən maɓɓan dit ɗii na Israyel.
HEB.8.10	Apprəm va wənan adawsan kana:
HEB.8.10	Wanəɗɗa ma henziŋ naw adəv maɗuleti,
HEB.8.10	wanəver amakreti, wanəsaw Maŋgəlva neti,
HEB.8.10	net bo wasoŋ ɗii nawa.
HEB.8.11	Wəray tay na ɗəf dərban sənə gən meggen ɓa,
HEB.8.11	walla məlmən ɓa, wənah sən na: asən Ɗəfdaya ɓa.
HEB.8.11	Vi ndəɗaŋ pak wasən wənni,
HEB.8.11	daga təŋ səzet ɗii gugiriɗe ha azet kirin məmeɗeŋɗe.
HEB.8.12	Vi wanəviyan mambray neti nəɗumon na wənan ɗaah ɓa.
HEB.8.13	Adan apel wənna wən minan meleketeni, Maŋgəlva akpaŋganək an dabəŋ wən məsvani. Asna an məsvanəŋ wagrak gu kana.
HEB.9.1	Wən minan na Maŋgəlva an dabəŋ tay dədawka aka wənna zuli sən Maŋgəlva. Təki maɓɓan tay salala məs ɗii aɗɗaŋ. 
HEB.9.2	Armanənək gəla na gabaga nalma* sula. An dabəŋ məyani na təki salala, adəvən bo, təki tay naw ɗi pitirleɗ də tabəl də memteke məɗiyən akan aba Maŋgəlva. 
HEB.9.3	Gədəvən mətawan maɓɓan bo, məs adawyaŋ na təki salala məs dəday pakə. 
HEB.9.4	Adəvən bo təki nawzla tursan nan də meleŋge də akoti na wən minani məsərət kiyən də meleŋge. Adəv akoti van bo, tasaw na meleŋge tayadak də manu adəvən, gəm zleŋge məndəfən na Aron, gəm kalaɓɗe sula məs məver wən minan aketi. 
HEB.9.5	Aka akoti van bo, fotoɗe net kerubanɗe tay va wərban wəsuwa na Maŋgəlva. Atiŋginik persleket aka təki nawtaw wəlla zəga, vi kaviyan mambray net ɗiiyi. Amma kakaŋ na məɓapna wərban zəgas pak ɓa.
HEB.9.6	Adan zəga pak azaɓək gərak vaska, məs dəlveŋge tahəŋ wətoŋgoŋ adəv gəla an dabəŋ pay pakə, vi kaɗɗa wəza neti. 
HEB.9.7	Amma gədəvən mətawan masula'ən, say daya net məs dəlveŋge dədawtoŋ adak kaaka'ə. Nan bo say təl taka kaaka adəv wəsva taka. Tay toŋ dit mbeli kawɗi sən Maŋgəlva vi ki zəknani gəm vi mambray məs ɗii adaɗɗaŋ məza də wəŋgla net ɓa. 
HEB.9.8	Əmpəs Salala tay ərban səm wənnan dit zigeɗiŋki. Daga gəla na gabaga nalma* an mətawan dabəŋ adawsan tagay, tive nawtoŋ adəv gədəvən ma sula'ən tay tagay ɓa. 
HEB.9.9	Gəla madabəŋ tayərban səm an dəgəɗ kakaŋka. Zəga nan aŋgəl wənah na: Wətaw wəlla zəga sən Maŋgəlva də wəpsən zəga aɓapna kaw zaɓan makra ɗəf məzu zuli dəsan gən təstəs ɓa. 
HEB.9.10	Say wənna zəga nawzəma də zəga naw saa, də wəzaɓan dəsan gən salala də tive temtemi. Aspak zəga nappakayi, atərək wəray ha gap pay məs Maŋgəlva akpaŋgan zəga pakə.
HEB.9.11	Amma kakaŋka na Krestu adeke. Ndəni daya net məs dəlveŋge aka zəga mogon məs dəde səm kakaŋka. Tayəɗɗa wəza adəv gəla na gabaga nalma* an dədayki an lahəŋ də metiŋgin də mogoni. Də vet ɗii məɗɗa gəla nan ɓa, va anah na, səka dəlvəŋki ɓa. 
HEB.9.12	Krestu atoŋguk adəv gəla an dəday pak də salala* təl taka taka'ə məkki ha faɗə. Dətoŋ dit mbel net məsgileɗ net gilew ɓa, dit wazliɗe megeggeɗe ɓa, amma dit mbel na ki zən atoŋgu. Vaski kan arəh səm wəkoh an məs nasan ha faɗə. 
HEB.9.13	Mbel net məsgileɗ net gilew dit məsgileɗ net wazliɗe mogeti, dit bəleteɗe məkso mbel net aket ɗii mbrayti, ndəni askoɓe aviyanək mbrayen neti. 
HEB.9.14	An vaski na mbel na Krestu dədawtəraŋ wəray day pakə. Də Əmpəs nasuwa ha faɗi apsən zeŋgillen sən Maŋgəlva va sazlaga məs tay də mambray ko suɗike ɓa. Mbel na Krestu waskoɓən makramə, waviyanən mambray namə, vi mədaɗɗa an naw kəm atəki namta ɓa, amma say mərah gən wəgəɗ sən wəza sən Maŋgəlva an də zeŋgille.
HEB.9.15	Ndəni kan Krestu asan məzinan wən meleketeni, vi ɗii məs məyet dərəhaŋ gən zəzay məs nawsan ha faɗə an məs Maŋgəlva anah na, wapsit ɗii nani. Vi ɗəf takayi dəmtə, vi kamet ɗii səka mambray net məs aɗɗaŋ daga asoŋ də wən minan məsvani.
HEB.9.16	Atəki məs məver ɗerewel na wən minani, say ɗəf dəsən gən na ɗəffan dəver wənəŋ amtəka. 
HEB.9.17	Vi wən minan atərna wəray an ɗəf məs dinan tayagge tagay ɓa, say katər wəray dərɓaga wəmta nani. 
HEB.9.18	Vaski bo wən minan an məsvan tay ɓəlɓəl ɓa, say an mbel anzoŋguk kana asna wasan ɓəlɓələ. 
HEB.9.19	Dabəŋ nani Moyis arbanək dawka pakə, va məverin adəv ɗerewel na ma henziŋ. Yaŋ agim mbel na wazli megeɗge sap git dit iŋkile, yaŋ aksu aka ɗerewel na ma henziŋ dit ɗii pakə də gaslamba na isop gəm dit uliɗ peppreŋɗe. 
HEB.9.20	Amna mbeliŋki, ndəɗaŋ dəɓəlanən wən məs Maŋgəlva aynan ka kəsbanən gəni. 
HEB.9.21	Vaski bo, Moyis aksu mbel aka gəla na gabaga də aka zəga na wəza pakə, nasban wənna Maŋgəlva. 
HEB.9.22	Kla za ma henziŋ na, zəga pak an wasan salala na, say an mbel aziyaŋka, vaski bo mambray avi na ɓa say an mbel aziyaŋka.
HEB.9.23	Zəgas pak fotoyi aza zəga na disiŋ, dewle say dəsan gən salala*. Amma zigeɗ na disiŋ wəray tay na sazlaga dayki ana duniya. 
HEB.9.24	Vi Krestu dətoŋ atəki salala məs məɗɗan də vet ɗii ɓa, va wənəh na foto ɗar mekeleŋ. Amma atoŋguk a disiŋ, aziwik aba Maŋgəlva kakaŋ vimə. 
HEB.9.25	Daya net məs dəlveŋge net Yahudiyenɗe, tay toŋ atəki salala adəv wəsva pak təl taka də mbel na zəga mamaya. Amma Krestu atoŋ na ɗayɗay vi kəpsən zeŋgillen təl ɓəɓɓay ɓa. 
HEB.9.26	Va wagəɗ vasna, daga wətəŋ na dəlva wazəm saha təl diiɗa. Də goŋga nan na adeke arbanək zən dərɓe dərɓe kan təl taka kaaka məki ha faɗə, vi koskoɓ mambray net ɗii səka dəlva də wəpsən zeŋgilleni. 
HEB.9.27	Ko naway pak wamtə təl taka, dərɓagan na Maŋgəlva wataw kita akani. 
HEB.9.28	Vaski bo Krestu apsən zeŋgillen təl taka vi kaskoɓ mambray net ɗii diiɗa səka dəlva, warban zən ma sula'ən, ya nan vi kapay mambrayi əmpa ɓa, amma vi kawkoh git ɗii məs dədawganəni.
HEB.10.1	Ma henziŋ net Yahudiyenɗe tay də zəga an gesiŋ gesiŋ adəvən ɓa, say foto nan kaaka'ə. Tay va zeŋgille zəga an mogon dədazani. Adəv wəsva pakə, tahəŋ wəpsənən zəga mətaw wəlan sən Maŋgəlva. Ya də zəga mətaw wəlan vas məza wətaf net ɓaŋ na, mbarmbari ma henziŋ adawɓap wəkpaŋget məzu tawən zəga nan təstəs aba Maŋgəlva di? 
HEB.10.2	An ɗii məzu zuliyaŋ sənən Maŋgəlva mambray net askoɓuk gesiŋ, mambray nan assana makret əmpa ɓa, wəray tay nawtaw wəlla zəga kapsən Maŋgəlva əmpa ɓa. 
HEB.10.3	Amma də goŋga nan na, wəpsən zəga mətaw wəlan sən Maŋgəlva na, vi kaɗumon sit ɗii mambray məs aɗɗaŋ adəv wəsva məs dətoŋ pakə. 
HEB.10.4	Vi mbel na məgeɗge na wazli də məsgəla na hãw aɓapna wəviyan mambray ɓa.
HEB.10.5	Vini kana, adan Krestu go'oy wəzzan aka dəlva, apsən Maŋgəlva na:
HEB.10.5	Kəŋglu na zəga mətaw wəlan ɓa,
HEB.10.5	walla zəga məpsuk ɓa,
HEB.10.5	amma kəɗɗa suwək zu va ɗəffa.
HEB.10.6	Kənneken na zuk də zəga mamaya məpsuk məpsan aka offo ɓa,
HEB.10.6	walla zəga mətaw wəlan vi kaviyan mambray ɓa.
HEB.10.7	Yaŋ nənah na: In yakəŋkə wanəɗɗa an məs kəŋgələ Maŋgəlva.
HEB.10.7	Va məverin adəv ɗerewel məsvan aka wənnawa.
HEB.10.8	Dabəŋ nan na amna: Kəŋgəl na zəga mətaw wəlan də an adapsukun ɓa, kənneken na zuk də zəga mamaya məpsan aka offo ɓa, walla mətaw wəlan naskoɓ mambray ɓa. Ko də adapsənən zəga nan va an ma henziŋ anah zlaŋ. 
HEB.10.9	Yaŋ anah na: Aw Maŋgəlva in yakəŋkə, wanəɗɗa an məs kəŋgələ. Ndəni kan Maŋgəlva apan sazlaga an farə, aɗɗa sazlaga an na Krestu agəlani. 
HEB.10.10	Zezu aɗɗak an Maŋgəlva aŋgələ, ndəni kan məskoɓum səka mambray namə də sazlaga na gəɓa zəni, məs agəɗ təl taka kaaka məki ha faɗə.
HEB.10.11	Məs dəlveŋge pak tahəŋ wəɗɗanən wəza net pay pakə, tahəŋ wəpsənən zəga mətaw wəlan naka, ya zəga mətaw wəlan van bo aɓapna wəskoɓ mambray ɓa. 
HEB.10.12	Krestu aɗɗak sazlaga təl taka vi mambray məki ha faɗə. Dərɓaga as kana ndəni asan aka va dəzəŋ na Maŋgəlva. 
HEB.10.13	Adaki adaw ga Maŋgəlva dakpaŋget məzu zelin ka təki naw ɗi təlni. 
HEB.10.14	Də sazlaga təl taka kaaka'i Zezu asan ɗəf naskoɓ mambray net ɗii pakə, akpaŋgetik təstəssə ha faɗə.
HEB.10.15	Vi Əmpəs Salala bo aɗɗak saydawa nan na: Dabəŋ nan amna:
HEB.10.16	Ɗəfdaya amna: Ɗərɓaga pay aŋkəŋka,
HEB.10.16	waninan wənnaw dənɗaŋ.
HEB.10.16	Vaski kan wənnan adawsani,
HEB.10.16	wanəɗɗa ma henziŋ naw amakreti,
HEB.10.16	wanəver ma henziŋ nan aka maɗuleti.
HEB.10.17	Yaŋ amna: Nəɗumon na ɗaah wənna mambray net ɓa. 
HEB.10.18	Adan vaski na, Maŋgəlva aviyanək mambray neti, wəray tay napsən zəga mətaw wəlan əmpa ɓa.
HEB.10.19	Milmiŋgiɗwa, vi mbel na Krestu məs dəziyaŋ mərah tive nawtoŋ atəki məs salala diiɗa. 
HEB.10.20	Akol səmək tive meleketeni, məs naw kəm atəki nawkoho, bal sən gabaga məs duɗakan təkiya, ndəni gəɓa zəni. 
HEB.10.21	Daya net məs dəlveŋge nam tayi, ndəni ɗəf metiŋgin eŋgil ana Maŋgəlva da. 
HEB.10.22	Vini kana say məzar səm aza Maŋgəlva də makram an də goŋga, də wətaf an də sembe, makram an salala səza mambraya, gəɓa zəm bo məslayni dit iŋkile məs salala. 
HEB.10.23	Say mərma səm an məs mədawgaŋka, say mərban səm wənnan də sembe. Vi məsənək lewlewi, Maŋgəlva waɗɗa an məs anahə. 
HEB.10.24	Say məsok səm zəmə də wəbaah sit milmiŋgiɗmə də wərban sit wəŋgla də wəɗɗa wəza mogoni. 
HEB.10.25	Mədapan wəkal dit ɗii na Maŋgəlva va ɗii meɓɓet adaɗɗaŋ ɓa, amma say məsəɓ sən, səm zəmə. Yaŋ dərəŋ na məsənək pay na ziya na Ɗəfdaya go'oy.
HEB.10.26	Məsənək goŋga kakaŋka. An mənam tatəsban wəɗɗa mambray də əsən nan amakramə, asna sazlaga maɓɓan tay nawɓap wəviyan mambray nam əmpa ɓa. 
HEB.10.27	An vaski na, wən tay dəpəl ɓa, say wə geslne sən kita də offo məs dədaw zet məzu zelin Maŋgəlva. 
HEB.10.28	Ko naway dəzelen ma henziŋ na Moyis kawbayni məza ula saha akan ɓa, an ɗii məs dədaɗɗaŋ saydawa akan tahəŋ sula walla hoku, awlanənək daɗɗa mambrayəŋ gesiŋ. 
HEB.10.29	Yas dərəŋ kan an ɗəf azelenək Wətən Maŋgəlva*, an awlak mbel na wən minan məs dəskoɓən va zəga ɗar mekeleŋ na, an aranək Əmpəs na mbəlembəle gesiŋ na, nan wara kita məs dəday pak də tattuwãha. 
HEB.10.30	Vi məsənək ɗəf məs dənah na:
HEB.10.30	Naw wanəmpəl ki piɗe wanətaw kita akani.
HEB.10.30	Annahək əmpa na:
HEB.10.30	Ɗəfdaya wataw kita aket ɗii nani.
HEB.10.31	Wəbəta ava Maŋgəlva madaran wənnan tuwãhi sawɓa.
HEB.10.32	Məɗumon va kəsoŋ laŋka pay nokum dəpaska, dərɓagan kan Maŋgəlva akasakkum də təki babar nani, kəsaŋgək bonoy diiɗa, amma dəday kikum sembe ɓa. 
HEB.10.33	Aretinik ɗii meɓɓet suwalakum, akayanənək meti, amma kəziw gitinik ɗii məs məzəm git saha neki. 
HEB.10.34	Makrokum assokumək vi məke ɗii meɓɓet a daŋgay. Yaŋ meheleŋɗe ahalən arya nokum, də as pak kəɓəsənək wənani, vi kəsənənək na apəl sukumək zəga an mogoni day pakə an məs kədawgaŋ. 
HEB.10.35	Kədapanənən sembe na makrokuməŋ ɓa, vi wakərəhən riba nan ha faɗə. 
HEB.10.36	Say kəsoŋ gən də wəɓəsən, vi kəɗɗanən gən wəŋgla na Maŋgəlva, vi kərəhən gən an məs anah na wapsit ɗii nani. 
HEB.10.37	Vi ɗerewel məsvan na Maŋgəlva anahək na:
HEB.10.37	Ambərək suɗike, vi ɗəffan nazan dəde gəni,
HEB.10.37	anzi na ɓa.
HEB.10.38	Amma ɗii nawa, məs də goŋga,
HEB.10.38	watafaŋ wasoŋ madereti.
HEB.10.38	Amma an ɗəf səmbet amilik dirɓe,
HEB.10.38	dərɓagan na zu asana nek dəndən ɓa.
HEB.10.39	Nam na, ɗii naw milyaŋ dirɓe mənan ɓa, amma mənam tatə sam adəv wətaf nam pay pakə, waməkohu.
HEB.11.1	Wətafa ndəni dədarban gesiŋ na zəga an mədawga. Də wəsənən gesiŋ na zəga tay, amma mulani də hara ɗəf tagay ɓa, ya tay. 
HEB.11.2	Də wətaf wənnan vaski Maŋgəlva asaah wənnet ɗii laŋka.
HEB.11.3	Də wətafiyi məsən Maŋgəlva, məsən bo na də wəpel nani azəməɗ dəlva fuŋ də təki a disiŋ. An məs mədawla pakə, səza an məs maw lan ɓa ade.
HEB.11.4	Abel atafək Maŋgəlva, ndəni apsən sazlaga an mogon sən Maŋgəlva dayki Kaynu. Vi wətaf nani Maŋgəlva apel wən təstəs akani, vi Maŋgəlva sən kiyən atafək sazlaga nani. Ko də amtə pakə, apel səmək də wətaf nani.
HEB.11.5	Maŋgəlva apeŋginik Enok a disiŋ məza ndən zam sa ɓa, vi wətaf nani. Ɗəf tay dəməs ərəh Enok əmpa ɓa, vi Maŋgəlva apeŋginike. Daga dəɓəl wəpeŋ gən tagay ɓa, ɗerewel amna: Wənnan lewi ara Maŋgəlva. 
HEB.11.6	An də wətafi ɓana wənna ɗəf asana lew ara Maŋgəlva ɓa. Ko naway dəŋgəl wəzzan aza Maŋgəlva, say dətaf na Maŋgəlva tay, tay faɗ sit ɗii məzu kayanəni.
HEB.11.7	Də wətafi Nuwa apprəm an məs Maŋgəlva anah aka məs dədaɗɗa aka dəlva, ko də dula wənnan ɓa pak zlaŋ atafək wənnani. Apprəmək ma Maŋgəlva, azaɓək bəlay. Adəvəni akoh git ɗii nan pakə. Wətaf nan atawək kita aka dələv pakə. Nuwa atafək Maŋgəlva wənnan lewi ara Maŋgəlva.
HEB.11.8	Abraham atafək Maŋgəlva də wəpprəm mani, yaŋ Maŋgəlva aya dəmbat gən aka dələv məs anah na wapsəni. Apanək dələv nani, tay mbat məza wəsən təki məs adawmbat ɓa. 
HEB.11.9	Də wətaf Maŋgəlvayi asan malaka aka dələv net ɗiiyi, dələv məs Maŋgəlva anah na wapsəni. Asanək adəv gəla na gabaga nalma*, də Isak gəm Zakub, məs dətafən wən minan na Maŋgəlva məstaka. 
HEB.11.10	Abraham tayəga walaŋ gəla metiŋ məs Maŋgəlva averi, arkə gəla məs məɗi gabban mogoni nasan ha faɗə.
HEB.11.11	Abraham atafək Maŋgəlva, ndəni arah sembe naawa, ko də agal zlaŋ, ɗak nan Saratu bo, ndarzlayəktə də as pak awaŋka, vi atafənək na, an Maŋgəlva anah na wagəɗ va anahə. 
HEB.11.12	Ko də san va məmtən zlaŋ, akpaŋgək dəhit kirin diiɗa va ngirzleɗ na disiŋ, walla va hoyoŋko na məlpa məza aŋɗa ɓa.
HEB.11.13	Ɗiiyis pak amtaŋgək də wətaf Maŋgəlva. Amma dərəhən an məs Maŋgəlva anah na wapsit naka ɓa, amma awlanənək zəga nani asɗanənək zəga nan səka faraɗa, wil didenən dasoŋ aka dələv net ɗii va malekeɗ a duniya ɓa. 
HEB.11.14	Ɗii məs dədawnahaŋ vaska, metaka wənah na tahəŋ wəkayaŋ haran na dələv neti. 
HEB.11.15	An tahəŋ wəɗumoŋ aka dələv məs appaŋ ɓa. Va vas ɓana, kəta warəhaŋ wəmilyoŋ adaka. 
HEB.11.16	Amma aŋgluwənək dələv an mogon diiɗa dayki məs appaŋ, ndəni təki na disiŋ. Ndəni kan wil dədanən Maŋgəlva dawyazən na Maŋgəlva neti ɓa.
HEB.11.17	Dəwətafi Abraham apsən wətən an Isak sən Maŋgəlva va zəga wətaw wəlani, daga pay Maŋgəlva adawrakani. Ko də Maŋgəlva anah na wanəpsuk uwa zlaŋ, angerik wəpsən wətən an tətaka nan sən Maŋgəlva va zəga nataw wəlani. 
HEB.11.18	Maŋgəlva anah sənək na: Də Isak kədawrəh uwa. 
HEB.11.19	Abraham aɗumək na Maŋgəlva waɓap wəsil gən Isak sətəki əmta. Vaski arah Isak va sətəki əmta.
HEB.11.20	Də wətafi Isak agəɗ sən zəzay sən Zakub də Isuwa, vi pay an dədazani.
HEB.11.21	Də wətafi Zakub agəɗ zəzay sit kirtin Zozef daga dəɓəl əmta ɓa. Atukuk mikke nani azuli sənək Maŋgəlva.
HEB.11.22	Adan Zozef asan gu'o aza əmta nani, də wətafi apel wənna wəgilyo net Israyelɗe sə Misra. Arban sitik bo an va adaɗɗaŋ də gəbay nan dərɓagani.
HEB.11.23	Də wətafi migil Moyis aɗamanən təla hoku səza muwani, məza wə geslne sən dawka na məlĩ ɓa. Vi awlanənək wəyin van mogoni sawɓa.
HEB.11.24	Də wətafi Moyis aɓoŋ dawsan wətət wətən Firawna səza aɓayə. 
HEB.11.25	Ɗəɗaah sən wəzəm saha dit ɗii na Maŋgəlva ki wənan nek də mambray gap pay suɗike. 
HEB.11.26	Aɗumək ɗəɗaah wəzəm saha vi iya na Messiya*, nan tay də sləman dayki əsuwa aka arya na Misra vi tay ɗum aka riba məs adawrəh abe.
HEB.11.27	Moyis atafək Maŋgəlva vini də geslne sən wəda gədəv na məlĩ ɓa, amma agilik sə Misra. Ko dəɓəl ɓa sam, Vakəmna awlak Maŋgəlva an məza awlanən ɓaŋka. 
HEB.11.28	Atafək Maŋgəlva ndəni aɗɗa wəzləra na Paska*, aɗiyək wənnan sit Israyelɗe dəkso'in gin mbel nan aza maddamba, vi maslay na əmta adawbay sit kirtit tiziɗe net ɓa.
HEB.11.29	Ɗii na Israyel atafənək Maŋgəlva, vini akgaraŋ ki məlpa na Maliya va dəlva fuŋ mekeleŋ. Adan ɗii na Misra adasbetin na, məlpa akek pakə.
HEB.11.30	Ɗii na Israyel atafənək Maŋgəlva, vini abalaŋ atuwəɗɗaŋ ki walaŋ gəla na Zeriko pay buhul ha zlava na dələv nan aɓəslka. 
HEB.11.31	Də wətafi Rahap bivrak titef Israyelɗe məs dəzoŋ ulanən dəlva də makrat neki. Vini məbayti ɓa, dit ɗii məs dəppaŋ dəpprəmənən ma Maŋgəlva ɓa.
HEB.11.32	Wən awani nədawnah əmpa di? Pay tay dədaya nawpel wənna Gediyoŋ də barak, də Samsoŋ, də Yefta, gəm Davit gəm Samuyel dit məs kleŋɗe meɓɓet ɓa. 
HEB.11.33	Ndəɗaŋ pak atafənək Maŋgəlva, vini agayaŋ dit milyeŋge temtem adayaŋ kiti. Aɗɗanənək wəŋgla na Maŋgəlva, ndəni arəhən an Maŋgəlva anah na wapsiti. Asukunək met ɓoliɗi. 
HEB.11.34	Amtanənək offo məsɗan də sembe, akohoŋguk səma wəbay də kafahi. Avireŋke, amma arəhaŋgək sembe. Akpaŋgaŋgək ɗii məs dəsənaŋ wəgaya, adayaŋgək kiyit sozeɗ net ɗii meɓɓeti. 
HEB.11.35	Gil atafənək Maŋgəlva, vini arihinik ɗii net mimtiti, dawsilyoŋ sətəki əmta asoŋguk maderet əmpa.
HEB.11.35	Ɗii meɓɓet adəv wəzəm saha amtaŋ, dəŋgəmaŋ əman kiyit ɓa, vi dərəhaŋ gən wəsilyo sətəki əmta an mogon day pakə. 
HEB.11.36	Ɗii na duniya amasaŋgək aket ɗii meɓɓeti, avirinke, aɓrukinik ɗii meɓɓeti, asgetinik a daŋgay. 
HEB.11.37	Askeninik dit kuneŋge ha amtaŋka, abiletinik ɗii meɓɓet wəɗɗak sula, abayinik ɗii meɓɓet də kafahi, tahəŋ wəbalaŋ dit lukutɗe net gəbeɗe net timeŋgiɗi, də net gilew azeti, dərban gən na, məs saheŋɗeŋ, tahəŋ wəzəmaŋ saha, mərmay meti. 
HEB.11.38	Duniya tay mogon azet ɗii net ɓa. Mərɓeheti, tahəŋ wəbalaŋ a muya aket kuneŋge, tahəŋ wəsuwaŋ abətəŋɗe dit vovɗe.
HEB.11.39	Ɗii net pak atafənək Maŋgəlva, ɗii na makra Maŋgəlva həŋ. Amma derəhən zəga məs Maŋgəlva anah na wapsitiŋ tagay ɓa. 
HEB.11.40	Vi Maŋgəlva azaɓanək zəga mogon diiɗa vimə. Maŋgəlva dəŋgəl dəsoŋ gən təstəs katirgit məza də mənam ɓaɓa, say dəsoŋ gən matak də mənamə.
HEB.12.1	Mənam tat dit ɗii məɗɗaŋ saydawa nam diiɗa, wənnet atuwəɗək kiyəm va ernene. Vini kana, say məsgan səm zəga məs dədawsan gədak azam pakə, say məsgan səm zəga naw sla na mambraya, məs dədawsap azam də gambara nani. Say məgrak səm wənzuwa nam naway nawgap dabəŋ di. 
HEB.12.2	Say wəzi səm haram aka Zezu, vi anani məsənə, ndəni dətəŋ wənna wətaf nam amakramə, dədaw daw də mənamə ha pay wəgrak nani. Aɓəsək bonoy məs məbayən dəbay də wəlawən aka wəlaŋga məzliwrihe, wil də danən də zev əmta vas ɓa, vi wənnek məs məzaɓan səni. Kakaŋ na tay tuŋgo aka mazaŋga na məlĩ nan aka va dəzəŋ na Maŋgəlva.
HEB.12.3	Məɗumon bonoy məs assə, va aɓəs wəkay mama net məɗɗaŋ mambray aɗɗaŋ azani. Wənnəs wabaah sukum, vi makrokum adawyokum ɓa, kapan wənnan ɓa. 
HEB.12.4	Vi adəv wəgay nokum də mambraya, kəɓəl wərəhən ha gap adəv əmta tagay ɓa. 
HEB.12.5	Kəsgətaŋgək ki wənnasɓan makrokum, məs Maŋgəlva apel sukum munokum kretiyenɗe sa? Amna:
HEB.12.5	Wətuwa an Ɗəfdaya ahayokuko, apprəm mani.
HEB.12.5	Gəduvuk adawda an ahayokuk ɓa,
HEB.12.6	Vaski Ɗəfdaya adawsəɓ sit ɗii nan məs aŋgələ,
HEB.12.6	warga ko naway məs aŋgəl va wətəni.
HEB.12.7	Məɓəs wən tattuwãh nokum va wəɓəs wəhay na affukum, vi wən tattuwãh nokum tayərban Maŋgəlva tay hayokum va kirtini. Wəyin tay məza affən aw hayan ɓa sa? 
HEB.12.8	An Maŋgəlva də hayokum va adawhayẽt kirtin pak ɓa, asna nokum kirtin kənanaŋ ɓa, nokum sulomɗe kənanaŋ. 
HEB.12.9	Məɗumon səm wənnet məgilim naka dəlviŋki, ahayamənka, də as pak məgakdeketike. Ya yas dərəŋ kan Affəm na disiŋgi, say məpprəm səm mani, vi məsam gən madaramə. 
HEB.12.10	Migilim naka dələvəŋ ahayamənək pay suɗike, va an məs aŋglaŋ. Amma Maŋgəlva, nan tay hayam vi məsam gən təstəssə, ka məsap gən dəndən adəv salala* nani. 
HEB.12.11	Pay adawhãyam na, mənam tatə nan tuwãhə, zəm awsan nek ɓa. Amma dərɓagan na ɗəf məs dəpprəm wə hay nan pak na, mogoni akpaŋgetik ɗii məɗɗaŋ wəza məs mogon ama harani, aki səmək zamə.
HEB.12.12	Məsɓan vokum ləɓayləɓayəŋka, də matakprakum maŋgalɓayaŋka. 
HEB.12.13	Məsban tive an mogoni, məs sarrara, vi tulkum məs maŋgalɓaya nak adaw məsa wəɗɗa ɓa, amma vi dəmbəl gəni.
HEB.12.14	Məsok zukum wəsuwa zamə dit ɗii pakə. Məsok zukum wəmbat abe də salala, an də wəsuwa vaski ɓana, ɗəf tay nawla Ɗəfdaya ɓa. 
HEB.12.15	Məzi zukum ɗəf səmbokum adawmilyan dərɓe ɓa, kapan mbəlembəle na Maŋgəlva ɓa. Məzi zukum ɗəf səmbokum adawsan va gaslamba tattrah məzu ɓaya, kawzəm git saha net ɗii də muwən nan ɓa. 
HEB.12.16	Məzi zukum, vi ɗəf səmbokum adawza vana Isuwa ɓa. Vi suwa dəpprəm ma Maŋgəlva ɓa, avələk daya nan məs adawzəm gəla na affən dəndən, vi kawrəh zəga nawzəm təl taka kaaka'ə. 
HEB.12.17	Kəsənənka, yaŋ kan dərɓagan na aŋgəl dərah gən zəzay na affəni, ya dərah ɓa, dərah wəkpaŋgan an məs agəɗ lahəŋ nak ɓa, ko vi akayan də wəhəm zlaŋ dərah ɓa.
HEB.12.18	Nokum kəzoŋ vannet Israyelɗe ɓa, va zəga məs kəɓapaŋ na wərəŋgən də vokum ɓa, vannet aka gərəm na Sina də offo mərmani, walla də guzliyo, walla də slay buna, 
HEB.12.19	walla də geŋgere na gozloro, walla də ɓaɓəlma wəlani. Yas ɗii pak apprəmən wəlani, akamanənka, adapprəmən wəpel nan ɗaah vas ɓa. 
HEB.12.20	Vi dəɓapən wəɗɗa an məs aɗi sit naɗɗa ɓa, ko zəga mamaya dərəŋ gən gərəm vani, say wəbayən dit kuneŋge. 
HEB.12.21	Ulan kaaka geslne adak Moyis sawɓa, ha anahək na: Geslne duwəka əntatə ker səni.
HEB.12.22	Amma nokum kəzoŋguk aka gərəm na Siyon, ha awalaŋ gəla na Maŋgəlva madarani, va wənah na, Zerusalem na disiŋ, dit maslayɗe nan məs ɗəf aɓapna wəŋɗet ɓa, vi diiɗa neti. 
HEB.12.23	Kəzoŋguk atəki wəkal net kirtin Maŋgəlva en dabəŋ, en məs məver iya net a disiŋ. Kəzoŋguk aza Maŋgəlva məs nawtaw kita aket ɗii pakə, kəzoŋguk aza zeŋgillet ɗii məs də goŋga, məs Maŋgəlva akpeŋget salala ha faɗə. 
HEB.12.24	Kəzoŋguk aza Zezu məs dinan labara meleketeni, də azet mbel məkso'it məs dərbanən zəga mogon dayki mbel na Abel.
HEB.12.25	Vi wənnani, say məzi zukum kədawɓoŋgoŋ dapprəm ma məzu pel sukum wənnan kakaŋ ɓa. Məzu ɓoŋgoŋ dapprəm ma məzu pel wənna Maŋgəlva aka dəlva, akoh na səma kita ɓa. Ya mbari nam kandi, waməkoh kan an məpprəm ma ɗəf məzu pel daga sə disiŋ ɓaŋ sa? 
HEB.12.26	Daga far laŋka wəlan aɓlanək dəlva fuŋ, amma kakaŋ na, amna: Nəɓlana dəlva fuŋ kaaka ɓa, amma wanəɓlan də təki a disiŋ pakə. 
HEB.12.27	Wənnəs əntatə nah əmpa, warban na, zigeɗ məs məzimiɗit pak waɓlaŋ wagrakaŋ. Vi an məs aɓla ɓa dəsan gən ha faɗə.
HEB.12.28	Vini kana məgəɗ səm soko sən Maŋgəlva, vi mərah gən məlĩ an aɓəl na ɓa. Məzuli sən Maŋgəlva va an aŋgələ də wəgeslne səni. 
HEB.12.29	Vaski Maŋgəlva namə, ndəni offo nawzan zəga pakə.
HEB.13.1	Məŋglu zukum, vi məlma kənanaŋ. 
HEB.13.2	Kədasgətaŋ ki wətaf melekeɗ annokumda ɓa. Ɗii meɓɓet aɗɗaŋgək vaska, ha atafinik maslayɗe eŋgil annet da, məza wəsinit na maslayɗeŋ ɓa. 
HEB.13.3	Məɗumon wənnet ɗii na daŋgay, va a daŋgay kənanaŋ dənɗaŋ. Məɗum aket ɗii məzəmaŋ saha, va munokum tatə zəmaŋ saha dənɗaŋ.
HEB.13.4	Say ɗii pak də gakdakanən wənna kay gulku, ɗii məs dit gil səkay walla gil namba zile, adaɗɗaŋ mana'a ɓa. Maŋgəlva wataw kita aket məɗɗaŋ ɗarɗar dit məɗɗaŋ mana'a.
HEB.13.5	Kədaw simin deleɗ ɓa, amma say məneken zukum də zəga na vokum. Vi Maŋgəlva anahək na: Nəpok na ɓa, nəsgok na ɓa samə. 
HEB.13.6	Vini wamənah də sembe na:
HEB.13.6	Ɗəfdayayi məzə baah suwa, geslne adu na ɓa.
HEB.13.6	Mi ɗəf adawgəɗ su di?
HEB.13.7	Məɗumon wənnet ɗii gugiriɗ mərbaŋ sukumən wənna Maŋgəlva lahəŋka. Məɗumon va asoŋ laŋka, va amtaŋ, məsban wətaf neti. 
HEB.13.8	Zezu Krestu məs dəsan na ɗəfɗaŋga də dəpaŋka wasan ha faɗə. 
HEB.13.9	Kədapetin ɗii dəzokumən gən səka tive na goŋga də zəga nawsən temtem məs dəde sə ma poho ɓa. Mogoni an zeŋgillem arahək sembe adəv mbəlembəle na Maŋgəlva məza də wəsban ma henziŋ net ɗii aka zəga nawzəm ɓa. Ɗii məzəsbanən ma henziŋ nani, dərəhən wətər wəray nan ɓa.
HEB.13.10	Məs dəlveŋge məɗɗaŋ wəza adəv gəla na gabaga nalma* net Yahudiyenɗe, arəhaŋ na wəzəm zəga mətaw wəlan atəki nawtaw wəlla zəga nam ɓa. 
HEB.13.11	Daya net məs dəlveŋge tay ki mbel na zəga mamaya atəki an salala diiɗa, vi kapsən Maŋgəlva, vi kaviyan mambraya, amma zəga mamaya zək nan kana tahəŋ wəzlanənən ama poho na təki neti. 
HEB.13.12	Vaski bo Zezu amtək ama poho na walaŋ gəla, vi kaskoɓ mambray net ɗii də mbel nani. 
HEB.13.13	Say mədamsa zani ama poho na təki nani, vi məsap gən dəndən də wəɓəs wil nani. 
HEB.13.14	Vi mənam tat də gəla nasuwa aka dəlvəŋ ha faɗ ɓa, mənam tatə kayan gəla an məs dədazani. 
HEB.13.15	Məpsən səm zəga sən Maŋgəlva məza wəppan gabban ɓa, ndəni wəgakdakani, tay va zəga mətaw wəlan də Zezu va wənah na məgakdakan səm iya nan ɗayɗay də mamə. 
HEB.13.16	Kədasgətaŋ ki wəɗɗa mogon ɓa. Məbaah sən zukum, ndəni sazlaga an məs Maŋgəlva aŋgələ.
HEB.13.17	Məpprəm met ɗii gugiriɗ nokum də wəsban tive məs adarban sukuməni. Tahəŋ wəganən zeŋgillekum məza wəfet ɓa, vi waŋɗanən wəza net sən Maŋgəlva. An munokum tatəpprəmən meti, waɗɗanən wəza nan də zit neki, an tay vas ɓana, waɗɗanən wəza net də wərwər amekreti, ya an tay vas na, kərəhaŋ na riba ko suɗike ɓa.
HEB.13.18	Məkaman Maŋgəlva viyəm pay pakə. Məsənka makram barri, vi pay pak mamaka wəɗɗa an məs Maŋgəlva aŋgələ. 
HEB.13.19	Intatə məsa wəkomokum, məkaman Maŋgəlva viwa, vi dəmilguwə gən annokum da də kakara.
HEB.13.20	Maŋgəlva asil gənək Ɗəfdaya Zezu suweleŋgit ɗii mimtiti, akpaŋgək məzutaɗa meteŋgini, vi wəmta nan məs amtəŋka. Dit mbel nani aziw gən wən minan ha faɗə. 
HEB.13.21	Maŋgəlva dəpsəm zamə, də wəbaah sukum kəɗɗanən gən wəza mogon an məs aŋgəl azokum. Ndən sən kiyən waɗɗa wəza an məs aŋgəl van adəvəmə. Də Zezu adaɗɗani. Gakdak sən Krestuwi ha faɗə dudan. Amin.
HEB.13.22	Munokum milmiŋgiɗwa, əntatə kamokum, mətaf wənnawəs də zukum neki, dəsɓanə gən makrokum. Letər nawəs bo tay zekeɗekeɗe ɓa. 
HEB.13.23	Nəŋgəl kəsənən gən na, məppani məlməm Timote sə daŋgay. An agapək aŋ gu na, waməmbat matakə, an əntatə mbat ədawlukum.
HEB.13.24	Məsɗet ɗii gugiriɗ nokum pak məzərban sukumən wənna Maŋgəlva, məsɗet ɗii na Maŋgəlva pakə. Milmiŋgiɗəm naka dələv na Italiya asɗokumənka.
HEB.13.25	Mbəlembəle na Maŋgəlva dəsan də munokum pakə.
JAS.1.1	Ɗereweləŋka, in Zak nəvere, əntə məgəɗ wəza na Maŋgəlva də na Ɗəfdaya Zezu Krestu.
JAS.1.1	Nəsɗetik ɗii na Maŋgəlva məs dətrayaŋ aka dələv pakə.
JAS.1.2	Milmiŋgiɗwa, məneken zukum diiɗa an wən tattuwãha temtem arəh kumuko. 
JAS.1.3	Vi kəsənənka pay wən tattuwãh asla wətaf nokum, an munokum tat ɓəlɓəl də wətaf nokum, waɓəlokum aka an məs kəɓəsaŋ. 
JAS.1.4	Amma məzi zukum kəsoŋ gən ɓəlɓəl ha pay wəgrak nani, vi kəsoŋ gən təstəs məza də mambray azokum ɓa. 
JAS.1.5	An ɗəf səmbokum maɗulan nawsən an va adaɗɗa tay diiɗa ɓa, say də kaman Maŋgəlva wapsəni, wapsən ko naway pak də wəŋgla agbakan na ɓa. 
JAS.1.6	Amma say də kam gən də wətafən na Maŋgəlva wapsəni, məza wəɗɗa kuzuŋ ɓa, ɗəf məs dəgəɗ kuzuŋ pak tay va vovolumɗe net iŋkile a pe'e, məs səmnya adawkan atəki məs aŋgəl pakə. 
JAS.1.7	Ɗəffan vaska aɗum nawrəh ko mi səva Ɗəfdaya ɓa. 
JAS.1.8	Vi dəpan kiyən sən Maŋgəlva ɓa, dəsən an va adaɗɗa də wəɗum nan ɓa.
JAS.1.9	Aza kretiyen məs saha, də neken zəni vi Maŋgəlva waɗi sən kini. 
JAS.1.10	Aza kretiyen məs arya bo də neken zən tamə va Maŋgəlva adawgəsani. Vi məs aryeɗ wamtaŋ va wəfiyo na zəga awra. 
JAS.1.11	An pay tayə zla də təki kakaaha, waɓit wəfiyeɗ net zigeɗi, wayo'oŋ, mogon net pak wagrakə. Vaski bo məs arya bo wəmtə pay adawgay də wəza na arya.
JAS.1.12	Zəzay aza ko naway məs dəɓəs wən tattuwãha, an asanək də sembe aɓəsəka, warah zəŋgille va an Maŋgəlva anah na wapsit ɗii məs dəŋgluwəni. 
JAS.1.13	An wərak armak ɗəffa, adawnah na Maŋgəlva də rakawa ɓa. Vi ɗəf arakan na Maŋgəlva ɓa, Maŋgəlva bo arakan ko naway ɓa. 
JAS.1.14	Amma an wəɗum mbrayen armak ɗəffa, an wəsim zəga nan ambəɗanəka, armak kaɗɗa mbrayen. 
JAS.1.15	An wəɗum mbrayen awək amakrani, wakpaŋ mambraya. An mambray aɓayka, waka akəti əmta.
JAS.1.16	Milmiŋgiɗwa ɗəf adawrakokum ɓa. 
JAS.1.17	Əvəl mogoni də an Maŋgəlva adapsəmə, pak sə disiŋ ade, zəga nan səza Maŋgəlva ade, məs dəzəmiɗ zigeɗ məzu kasakaŋ pak a disiŋ. Maŋgəlva nan akpaŋ na ɓa, va zigeɗis ada kpaŋgaŋ wəpanən guzli ɓa. 
JAS.1.18	Də wəŋgla nani apsəm zeŋgille gəm də wəpel nan an gesiŋ, vi təki nasuwa nam dəsan gən dayki zəga məs azəməɗ pak abani.
JAS.1.19	Milmiŋgiɗu na makrawa: Məɗum aka wənnəŋka, ko naway dəpak sləman wəpprəm wənnəŋka, amma adaw gəm zən wəpel də kakara ɓa, adaw gəm zən wəda gədəv ɓa'a. 
JAS.1.20	Vi ɗəf mədə gədəva, aɓapna wəɗɗa zəga nenek zə Maŋgəlva ɓa. 
JAS.1.21	Vi wən aski məppan wəza mambray sə makrokum pakə. Kədaɗɗaŋ mambray əmpa ɓa, məpak sləmokum amba wənnəŋka, məs Maŋgəlva aɗi amakrokum, ndəni də sembe nawkoh gukum sə ma əmta.
JAS.1.22	Kəda soŋ məzapprəm wənna Maŋgəlva də sləmokum kaka ɓa, gəssi. Kay, say məɗɗa an məs wənna Maŋgəlva anahə. 
JAS.1.23	Ko naway dəpprəm wəpel na Maŋgəlva kaaka'ə amma dəɗɗa an anah ɓa, asna nan tay va ɗəf məzula haran də darawgal, awlak harani va asani. 
JAS.1.24	Ambatka, asgətək go'ləŋ ki va asani. 
JAS.1.25	Amma ɗəffan məzə ɗum akani məzəsban wən məs ma henziŋ na Maŋgəlva anahə, Maŋgəlva waɗɗa zəzay aka wəza nani, vi tayəɗum akani, tayəɗum aka ma henziŋ van pay pakə, məza wəpprəmən ɗar mekeleŋ go'ləŋ ndən zəgət kiyən ɓa. Vi ma henziŋ nan mogoni sawɓa, tay də sembe nawgil gəm sədəv balam na mambraya.
JAS.1.26	An ɗəf aɗiyək zən va ɗəf na Maŋgəlva, an azi zən aza wəpel na man ɓa, zən adaw ɗiyəs dar mekeleŋgi, tepelke adawa aka zəni. 
JAS.1.27	Aŋki Maŋgəlva Affən aɗi ka ɗəf dəsban gəni: Wəɗum aket mətiwɗeŋge, dit gil net gəbayɗe aka wəzəm saha neti, də wətaɗ ki zəni adawtoŋ adəv wənna duniya kawray gən ɓa.
JAS.2.1	Milmiŋgiɗu na makrawa, adan kətafənək Ɗəfdaya nam Zezu Krestu məs də gakdaka, kədawɗeketin ɗii vi wənna arya ɓa. 
JAS.2.2	An ɗii azoŋguk sula atəki nakkal nokum, məs arya aguluk lukut mogoni də ndama na meleŋge aka vani, ɗəf maɓɓan bo məs sahayi, aguluk lukut məŋgarən. 
JAS.2.3	Wakəgakdakanən ɗəf də lukut mogoni, wakənah sənən na: Asok aka mazaŋga mogoni. Asna wakənah sənən məs saha tam na: Aziw eskiŋ walla asok afuŋ. 
JAS.2.4	An munokum tatə uɗeketin ɗii vaska, mbrayen kədaɗɗaŋ, də wəɗum nokum mbrayenəŋka.
JAS.2.5	Milmiŋgiɗu na makrawa, məpak sləmokum amba wəpel nawa. Maŋgəlva awelik məs saheŋɗe na zəga na duniya dəsoŋ gən məs aryeɗ də wətaf Zezu Krestu: Vi dəsoŋ gən adəv məlĩ na Maŋgəlva va an məs anah na wapsit ɗii məs dəŋgluwəni. 
JAS.2.6	Amma nokum munokum tatə gəsetin məs saheŋɗe. Ya naway dədawzəm gukum saha di? Naway dədawkukum abet mətawaŋ kita di? Məs aryeɗeŋ ɓa sa? 
JAS.2.7	Ndəɗaŋgəŋ məzu ray gənən iya mogon məs Maŋgəlva apsukuməŋka.
JAS.2.8	An kəsbanənək ma henziŋ na Maŋgəlva, məs məverin adəv ɗerewel na Maŋgəlva məs dənah na: Aŋglu meggeko va kəŋglu zuko, asna kəɗɗaŋgək mogoni. 
JAS.2.9	Amma an kuɗeketinik ɗii vi wənna arya neti, kəɗɗaŋgək mambray dəndən ma henziŋ van bo wataw kita akokum vi kəgəsanənək ma henziŋ. 
JAS.2.10	An ɗəf asbanək ma henziŋ pakə, amma agəsanək antaka, kawtawi kita akan va agəset ma henziŋɗe pakə. 
JAS.2.11	Vi Maŋgəlva məs də nah na kədaɗɗa mana'a ɓa, anahək bo na: Kədawbay gəbay ɓa. Ya ko an kəgəɗ mana'a ɓa, amma kəbayək gəbaya, kəgəsanək ma henziŋ na Maŋgəlva pakə. 
JAS.2.12	Də wən məs kədawnahaŋ pakə, də an məs kədaɗɗaŋ pakə, məsəna Maŋgəlva wataw kita akokum də ma henziŋ məs nawgil git ɗii səka balam neti. 
JAS.2.13	Vi ɗəf məs awla saha aka ɗəf ɓa, Maŋgəlva bo wataw kita akan məza ula saha akan ɓa. Amma an kawla saha aket ɗiiyi, asna nok bo kita arumuk na ɓa.
JAS.2.14	Milmiŋgiɗwa, an ɗəf anahək də man ɗar na atafək Maŋgəlva, amma wəza nan dəgil gən wətaf nan ɓa, mi adawtərsən di? Wətaf zemvin as wakoh gən sa? 
JAS.2.15	An milmiŋgiɗuk kretiyenɗe tahəŋ dit lukutɗe ɓa, tahəŋ də zəga nawzəm ɓa. 
JAS.2.16	An kənah sitik na: Maŋgəlva dəgəɗ sukum zəzaya, dəpsukum lukutɗe dəzəm gukum kəbaŋ gəni. Amma an kəpsit zəga məs wərayit azan ɓana madawtər di? 
JAS.2.17	Vaski bo an ɗəf atafək Maŋgəlva, ya tayəɗɗa wəza məs Maŋgəlva anah ɓa, wətaf nan atərna wəray ɓa.
JAS.2.18	Amma an ɗəf anahək na: Atafək Maŋgəlva, naw bo əntat də wəza. Wanəzlan sən na: Arban su wətaf nok məza wəza nan ɓaŋka, naw bo wanərban suk wətaf naw də wəza nawa. 
JAS.2.19	Kətafək na Maŋgəlva, ndəni taka kaaka'ə, lewi kəgəɗə, tuyeŋɗe bo atafənək vaska ha wəkereŋ sən geslne nani. 
JAS.2.20	Dərwa kənani, wakəŋglu nərban suk gən na wətaf məza wəza ɓana atərna wəray ɓaŋ sa? 
JAS.2.21	Də mi dəhəm Abraham asan ɗəf təstəs aba Maŋgəlva di? Vi wəza nani, məs apsən wətən an Isak ka sazlaga sən Maŋgəlva. 
JAS.2.22	Kəsən ɓa sa? Wətaf na Abraham asapək də wəza nani. Ndəni kan wəza aknahan wətaf nani. 
JAS.2.23	Vaski bo aknahan wən an məs Maŋgəlva anah adəv ɗerewel məsvani, amna: Abraham atafək Maŋgəlva, Maŋgəlva aŋɗanək ka ɗəf təstəs abani. Yas Maŋgəlva aya na baynawa. 
JAS.2.24	Kəsənək kana, ɗəf wasan təstəs aba Maŋgəlva vi wəza nani də wətafi kaaka ɓa.
JAS.2.25	Vaski bo məɗumon wənnat Rahap məs akən təsat bərviyak laŋka. Təkpaŋgək ɗak təstəs aba Maŋgəlva vi wəza nata, məs tətaf masləŋɗe net Yahudiyenɗe annat da, də təbaah sit də wəmilyoŋ dəka tive maɓɓani, də dəkohoŋ gəni. 
JAS.2.26	Vaski bo an gəɓa zə ɗəf tay də əmpəs ɓa amtəka atərna wəray əmpa ɓa, vaski wətaf məza wəza ɓa məmtəni atərna wəray ɓa.
JAS.3.1	Milmiŋgiɗwa, ɗii adasoŋ diiɗa mərbaŋ wənna Maŋgəlva suwalaŋkum ɓa. Kəsənənka mənam mərbə wən kawtawi kita akam daykiyit ɗii pak də tattuwãha. 
JAS.3.2	Mənam pak mənam tatə ray gən wən pay pak də tive temtem diiɗa. Ɗəf məs awray gən wən də wəpel nan ɓa, nan ɗəf mogoni sawɓa, asənək ərma zən səza mambray pakə. 
JAS.3.3	Mula va mədawgul sit elzeɗ amet pəlseŋge, vi dədawaŋ gən atəki məs məŋgələ, mərah gən wəket atəki məs məŋgəl pakə. 
JAS.3.4	Məɗumon wənnet bəlayɗe də gugiriɗe net pakə, də səmnya adazan də sembə aket pakə, amma məzəŋkoron tayəŋkoron dət zəgak muzliyakə, tay kan atəki məs aŋgəl pakə. 
JAS.3.5	Vaski bo də hərzləm ɗəffa, də muzliyak nan pakə, tay pel wən nawla zən diiɗa.
JAS.3.5	Məɗumon bo va slay offo muzliyak tədawzla muya pakə. 
JAS.3.6	Hərzləm ɗəf bo tay va offo, akkalanək mambray na duniya pak azani, tay san adəv gəɓa zə ɗəffa, tay tray gən mambray adəv gəɓa zə ɗəf pakə. Hərzləm ɗəf tayəsɗa offo məs naw zla pay nanziya nam pak təŋ səza uwa namə ha gap pay namta, hərzləm ɗəffa offo nan tay va offo məs amta ɓa. 
JAS.3.7	Ɗəf waɓap wəsərək gən zigeɗ nawra pakə: Biŋgeɗi, zəga məkrokoni dit kilif pakə. 
JAS.3.8	Amma ɗəf tay naw ɓap wəsərək gən hərzləmən ɓa, məkuni sawɓa ɗəf tay naw ɓap wəsərək gən ɓa, vi aknahək də muwən nawbay ɗiiyi. 
JAS.3.9	Də hərzləm ɗəffi bo mədaw gakdakan Ɗəfdaya nam Affəmə, dəni mədawret ɗii məs Maŋgəlva azəməɗ də gulyoŋ va ndəni. 
JAS.3.10	Wən na gakdakani wənna wəra pak səza ma ɗəf takaŋ pak adawgilyani. Milmiŋgiɗwa an vas tay law ɓa sam. 
JAS.3.11	Heret iŋkile taka ayəm na iŋkile nenekɗe, dit iŋkile nzonzomɗe pak ɓa. 
JAS.3.12	Milmiŋgiɗwa, sukoyo awəna hereme ɓa, wəlaŋga na biya bo awəna sukoyo ɓa'a. Vaski bo iŋkile mbreyit akpaŋgaŋ na iŋkile gənɗət ɓa.
JAS.3.13	Ɗəf tay də maɗulan məzu sən zəga awalaŋkum sa? Say dərban gən də wənziya nan mogoni, də wəɗɗa wəza mogoni, də wəɓegən ki zəni də maɗulani. 
JAS.3.14	Amma an kotorok taya zokum, an makrokum tay mbrayen, an wəɗum nokum pak say aka zukumi kaaka'ə, kədawɓay gənən ki zukum ɓa, kədawwaŋ tepelke vi kawzla ki goŋga ɓa. 
JAS.3.15	Maɗula nawsən zəga zemvin aska, dəde sə disiŋ ɓa, nan səka dəlva fuŋ ade, səza wənna gəɓa zə ɗəf ade, nan səza Satan ade. 
JAS.3.16	Vi atəki məs kotorok də wəgay asani adaki bo wəsler tay ɓa də mambray pak asani. 
JAS.3.17	Amma maɗula an nawsən zəga məs dəde sə disiŋ, nan salalayi. Nan tay ki zamə də ɓatɓatə, dəbayna, awɗeket ɗii ɓa, awa tepelke aket ɗii ɓa. 
JAS.3.18	Ɗii məs mekret zayə, tahəŋ wəsleretin ɗiiyi, wətər wəray neti, ndəni wəza mogon amara Maŋgəlva.
JAS.4.1	Səŋgay wəzlba də wəgay ade awalaŋkum di? Səza wəsim zəga nokum məs dədawgay amakrokum məza aw ɓəta ɓa ade. 
JAS.4.2	Mokum tayaka wərah zəga, amma kawrəhaŋ ɓa, vini kan kədawzaɓanən zukum kawbay ɗiiyi, munokum tatəɗɗa kotoroku. Munokum tatə kayaŋ zəga, amma kərəhaŋ ɓa. Vini kan kədawgayaŋ, kədazlbaŋ vi kərəhaŋ an məs kəŋglaŋ ɓa, vi kəssohonən ava Maŋgəlva ɓa. 
JAS.4.3	Ko an munokum tatə kamanən Maŋgəlva, dəpsukum gəni, kərəhaŋ na ɓa, vi wəkam nokum də wəɗum mbrayenni, munokum tatə sohoŋ vi keneken gəɓa zukum dəndən. 
JAS.4.4	Munokum məɓoŋkum aka Maŋgəlva, kəsənən na an kəɗɗaŋgək bayna na duniya na məzuzeleŋ na Maŋgəlva kənanaŋ ɓa sa? Ɗəf məs dəŋgəl wəsban wənna duniya na wakpaŋ məzuzel na Maŋgəlva. 
JAS.4.5	Kədaɗumoŋ na an məs ɗerewel na Maŋgəlva anah na ɗar mekeleŋgi ɓa, amna: Maŋgəlva tay də kotoroku vi əmpəs məs aɗi amakram dəsan gən dəndən. 
JAS.4.6	Amma sembe məs Maŋgəlva apsukuməŋka ndən dayki zəga pak də metiŋgini. Vi ɗerewel na Maŋgəlva anahək na: Maŋgəlva atokuk ki haran sit ɗii məzə gakdakanən ziti, amma tayəpsit sembe sit ɗii məzu ɓegənən ziti.
JAS.4.7	Məɓegən ki zukum aba Maŋgəlva, məsok zukum Satan wanzan sukum. 
JAS.4.8	Məzar aza Maŋgəlva nan bo wazar azokum. Məɗa vokum səza mambraya, məskoɓ mokrokum munokum muluvuluvuɗe. 
JAS.4.9	Məssahan zukum məskə morkoyo, məhəmə vi mambray nokum, wəmas nokum dəkpaŋ wəhəma, kəda nekenən zukum ɓa məssahan zukum. 
JAS.4.10	Məɓegən kizukum aba Ɗəfdaya, asna ndən sən kiyən wasil gukum.
JAS.4.11	Milmiŋgiɗwa, kədawndanən gebbet ɗii meɓɓet ɓa, ko naway dədawpel mbrayen aka məlməni, walla andak gabbani, apelik mbrayen aka ma henziŋ na Maŋgəlva, kita ataw aka ma henziŋ na Maŋgəlva. An kətawək kita aka ma henziŋ, asna ɗəf məzəsban kənan ɓa, amma nok mətaw kita akan kənani. 
JAS.4.12	Maŋgəlvayi katər gən dəpsəm ma henziŋ ndəni dədawtaw kita akan katər gəni, ndəni katər gən dədawɓap wəkoh git ɗiiyi, ndəni dədaw zeti. Ya nok is nawa kan kədawnda gabba məlmukəŋ di?
JAS.4.13	Munokum, məpprəm an məs nədaŋgəla wənahəŋ ɗa, munokum məzu nahaŋ na: Dəpaŋka walla pumpum waməmbat awalaŋ gəla, atəki vana məzəv gən taka adaka, məgəɗ gən terere, məzəm gən riba diiɗa. 
JAS.4.14	Kəsənən an məs dədaɗɗa pumpum ɓa. Munokum tat va enene məs dədawgulyoŋ an anziyaŋgək suɗike bo go'ləŋ atrayaŋka. 
JAS.4.15	Aslək kənahaŋ gən na: An Ɗəfdaya aŋgerke appamək madaramə, waməgəɗ vana də zəga vana. 
JAS.4.16	Amma munokum dal wə gakdakan zukum də wəɗi kizukum də wəpel nokum. Zev wəɗi kizukum an vas tay lew ɓa. Aŋki məs wənnaŋ pak akkal adəvən. 
JAS.4.17	An ɗəf asənək wəɗɗa mogoni, amma dəŋger wəɗɗan ɓa, asna mambray agəɗɗə.
JAS.5.1	Məpak sləmokum amba wəpeləŋka, munokum məs aryeɗi. Məhəmə məngəsl vamvəlla vi wəzəm saha məs dədazan diiɗa akokum. 
JAS.5.2	Arya nokum arayka, ɗəmnya azəmək lukutɗe nokum. 
JAS.5.3	Təbəs net dələɗ nokum azəlahka, wəzəlah nan wasan va saydawa akokum wazlukum va offo adawzla təkiya, vi kəkalanənək arya nokum ha gap pay nagraka. 
JAS.5.4	Kəfaɗ sitin deleɗ sit məɗɗaŋ wəza agulyo nokumda ɓa. Məpprəm va adawhəmaŋ də munokum, vamvəl net məzu bəlaŋ nokum agapək aslma Maŋgəlva Ɗəfdaya məs də sembe aka ko mi pakə. 
JAS.5.5	Wəsuwa nokum a duniya adəv aryayi də wəɗɗa an naneken zukum. Kəkər gənənək zukum va wəsgəl hãwa ha gap pay nawtaw wəlani. 
JAS.5.6	Kətawənək kita aket ɗii məs tahəŋ də mambray ɓa, kəbeyinke. Net bo dəɓoŋgoŋ ɓa.
JAS.5.7	Milmiŋgiɗwa, məɓəsa ha gap pay Ɗəfdaya Zezu Krestu adazani. Məsoŋ va məzənse adawɓəsən wəga buwən na mənziya də buwən na mawala, vi zəga nan dəsəɓ gən mogoni. 
JAS.5.8	Nokum bo, say məɓəs vaska, kədawyaŋ də wənnan ɓa, vi pay naziya na Ɗəfdaya go'oy.
JAS.5.9	Milmiŋgiɗwa, kədaɗɗaŋ wərwər aket ɗii meɓɓet ɓa, vi Maŋgəlva bo adawtaw kita akokum ɓa. Mətaw kita tay ziwe, amadamba manaka toŋgo. 
JAS.5.10	Milmiŋgiɗwa, məɗumon wənnet məs kleŋɗe məs dəpeleŋ də iya na Ɗəfdaya va azəmaŋ saha, də as pak aɓəsənka, say məɓəs səm wənna zəm saha nan tam veneti. 
JAS.5.11	Mənam tatə ɗiyit ka ɗii məs dərəhaŋ zəzaya, vi dəpanən wəɓəs net ɓa. Kəpprəmənək wənna Ayuba bo va aɓəsa. Kəsənənək bo Ɗəfdaya atər sən wəray nan dərɓaga wəzəm saha nani. Vi Ɗəfdaya aknahək də ula saha aket ɗii də wəgəɗ sit mogoni.
JAS.5.12	Milmiŋgiɗwa, an məs nədawnah sukuməŋ na wən metiŋgini, an munokum tatə peleŋ wənna, kədasuwayaŋ ɓa, kədasuwayaŋ də disiŋ ɓa, ko də dəlva fuŋ kədasuwawaŋ ɓa, walla ko də zəga maɓɓani kədasuwayaŋ ɓa. Say wənah na: Ha'aw walla awwo məkki kədawday gənən ki as ɓa, vi Maŋgəlva adawtaw kita akokum ɓa.
JAS.5.13	Ɗəf tay dədawzəm saha awalaŋkum sa? Dəkaman Maŋgəlva. Ɗəf tay awalaŋkum dəzən nek sa? Say dəyə gəlya na gakdakan Maŋgəlva. 
JAS.5.14	Məs gbəgba' taya waloŋkum sa? Dəye ɗii gugiriɗ nadəv gəla na Maŋgəlva dəzoŋ gən wəpay sən mel də iya na Ɗəfdaya, də kamanən gən Maŋgəlva vini. 
JAS.5.15	An wəkaməŋ asapək də wətafa, wambəl gən məs gbəgba'a, Ɗəfdaya wapsən sembe waviyan sən mambray nan an agəɗəŋka. 
JAS.5.16	Vi vaski mərban mambray nokum awalaŋ zukum aba Maŋgəlva, viyit ɗii nokum, vi kəmbəlaŋ gəni, wəkam na ɗəf təstəs tay də sembe naɗɗa zəga metiŋgini. 
JAS.5.17	Məɗumon wənna Eliyas, ɗəffan laŋka, ɗəffi va mənamə, akamanək Maŋgəlva zən sok sok də makran taka, vi buwən adaw zi ɓa, agəɗək wəsva hoku də mani, buwən də zi ɓa. 
JAS.5.18	Yaŋ akaman Maŋgəlva əmpa ka buwən də zi gəni, Maŋgəlva aziyək buna zəga pak agilke.
JAS.5.19	Milmiŋgiɗwa, an ɗəf amzlahək ki tive na Maŋgəlva, an ɗəf amil gənək aka tive, 
JAS.5.20	say dəsəŋ gən wənnəŋka. Ko naway də mil gən ɗəf mambray səka tive na mambray nani, akoh gənək ɗəffəs səma əmta, ko mambray nan dəsan diiɗa zlaŋ, Maŋgəlva waviyan səni.
1PE.1.1	Letərəŋka, Piyer məs dəsan masləŋ na Zezu Krestu desləna, azet ɗii məs Maŋgəlva aweli, məs dətrayaŋ aket dəlvəŋge, a Pontus, a Galatiya, də Kappadokiya gəm Asiya də Bitiniya. 
1PE.1.2	Kəkpaŋgaŋgək muwelkum vi wənna əŋgla na Maŋgəlva Affən. Əmpəs nan aɗukumko kəsoŋ gən məzəsbanən Zezu Krestu, vi mbel nan dəskoɓ kumən gəni.
1PE.1.2	Mbəlembəle də zam dənzlər sukum.
1PE.1.3	Məgəɗ sən soko sən Maŋgəlva, Affən Ɗəfdaya nam Zezu Krestu. Aɗɗak mogon nan azəmə, apsəmək zeŋgille meleketeni, vi asil gən Zezu Krestu sətəki əmta asan madarani. Aknahək makram də zəga nawga an də goŋga. 
1PE.1.4	Məneken səm zəm vi zəga naw zəm gəla, an məs Maŋgəlva aɗi sit ɗii nani, zəga nan aŋgənna ɓa, haramba arma azan ɓa, awrayɓa, wasan ha faɗə. Maŋgəlva azaɓan a disiŋ na vikum. 
1PE.1.5	Sembe na Maŋgəlva dəga wətaf nokum ha gap wə koh adazani, məs məzaɓan naw gil gən pay dələv adagraka.
1PE.1.6	Məneken zukum dəndən pay pakə, ko an bonoy arəh kumoko, vaski aslək na kəsoŋ gən zukum sah gap pay suɗike də bonoy temtemi. 
1PE.1.7	Wəzəm saha nan ade na vi kawsla wətaf nokum, gesiŋgi sa. Vaski bo va təbəs na meleŋge məs asna ha faɗ dərəŋ ɓa məslani də offo, vaski bo wətaf nokum tay də sləman dayki təbəssa, məsla wətaf nokum na vi kawla kəkərtəh nani. Vi kərəhaŋ gən wəɗi sukum kikum də gakdaka də sləmokum pay Zezu Krestu adazani. 
1PE.1.8	Kəŋgluwənka ko kulanən ɓa, kətafənka ko kulanən kakaŋ ɓa. Vini kəda nekenən zukum də wənnek diiɗa, məs kawɓapi əpel wənnan ɓa. 
1PE.1.9	Ya wəkərəhən zəga məs kətafaŋ vini, ndəni wəkoh na zeŋgillekum.
1PE.1.10+1PE.1.11	Məs kleŋɗe aɗɗaŋgək kleŋ aka zəzay məs Maŋgəlva adapsukum, Əmpəs na Maŋgəlva asanək dənɗaŋ arban sitik na Krestu wazəm saha, dərɓagan na warah gakdaka. Məs kleŋɗe nek akayanənək wənnani, akosonənək də maɗuleti vi dərəhən gəni, dewɗe adaɗɗa di, mbarmbari adaw san di. 
1PE.1.12	Maŋgəlva arban sitik məs kleŋɗe na, wənəs məs das kəs na, net sən kiyit awlanən na ɓa, amma wənan vikumi. Yaŋ Wən Nenek nak agapək azokum kakaŋka na. Masləŋɗe məzu pel sukumən wənnəŋka anah sukumənək wənnani. Apel sukumənək də sembe na Əmpəs Salala məs dəde sə disiŋ. Ko maslayɗe bo met tayaka wəsən wənnəŋka.
1PE.1.13	Vi vaski məzaɓan wəɗum nokum naɗɗa wəza sən Maŋgəlva, məzi zukum, məɗi wəɗum nokum pak aka zəzay məs dədazan sukum pay Zezu Krestu adazani. 
1PE.1.14	Məpprəm səm ma Maŋgəlva kədasbanən wəsim zəga nokum məs kədaw simeŋ lahəŋ daga kəɓəllə sənən goŋga ɓaŋ ɓa. 
1PE.1.15	Amma va Maŋgəlva məs dəyukum asan salala, nokum bo məsoŋ salala də wədaw nokum pakə. 
1PE.1.16	Vi Maŋgəlva annahək na: Məkpaŋgan zukum salala, vi naw bo salala nani.
1PE.1.17	An munokum tatə zuliyaŋ sən Maŋgəlva, munokum tatə yanən na əbba. An tay taw kita aket ɗiiyi awɗeket na ɓa, ko naway pak va aza wəza nan məs agəɗə. Vi vaski, adəv pay nanziya nokum aka dəlvəŋka, məpprəm mani. 
1PE.1.18	Kəsənənka, dəzəga na sləma məmokum, vi kədasoŋ məza də wəɗum naga zəga ɓa va net dəhiŋgiɗkum ɓa. Zəga məs məmokuməŋka, amndan na dirɓe ɓa, va təbəs net deleɗ adamndan dirɓe ɓa may va təbəs na meleŋge ɓa. 
1PE.1.19	Amma kərəhənək kikum də mbel na Krestu sən kiyən məs azi də tattuwãha, məs dəsan va time botol məza mbrayen azan ɓa, məza haramba azan ɓa. 
1PE.1.20	Maŋgəlva awelik Krestu dabəŋ ki əzəməɗ dələv pakə, amma yaŋ kan pay dədirɓe pakə, arban wənnan vikum. 
1PE.1.21	Vi zəzay nani kərəhən ətaf Maŋgəlva, Maŋgəlva məs dəsil gən sətəki əmta, apsənək gakdaka, vi wətaf nokum də wəɗum nokum dəsan gən aza Maŋgəlva.
1PE.1.22	Kəkpaŋganənək mokrokum salala də wəsban goŋga, də wiŋgliw milmiŋgiɗkum məs dətafaŋ, vini məŋglu zukum də mokrokum taka məza də mataka taka ɓa pay pakə. 
1PE.1.23	Nokum kuwaŋgək meleketekum də əpel na Maŋgəlva madaran məza agrak ɓa, nokum kuwaŋgək də Affukum məza amta ɓa. 
1PE.1.24	Va ɗerewel annah na:
1PE.1.24	Ɗii pak tahəŋ va gaslembeɗi,
1PE.1.24	gakdak net bo tay va uffiyo net gaslembeɗi,
1PE.1.24	gaslembeɗ bo waɓətaŋ,
1PE.1.24	uffiyo net bo wayo'oŋ.
1PE.1.25	Amma əpel na Ɗəfdaya wasan ha faɗə.
1PE.1.25	Wəpel nan ndəni labara nenek məs məpel sukum.
1PE.2.1	Vi vaski məppan mambray sə makrokum pakə, məppan uwa tepelke, də prufprufu, kədaɗɗaŋ kotorok ɓa, kədaraŋ ɗəf ɓa. 
1PE.2.2	Məsoŋ va kirin muwet kakaŋka, adaŋglaŋ momvo, məŋglu əpel na Maŋgəlva an də goŋga, vi kəɓayaŋ gən dəndən kəkohoŋ gən dəndəni, kənanənək nenek na Ɗəfdaya. 
1PE.2.3	Va ɗerewel məsvan annahə:
1PE.2.4	Məde zani, ndəni gərəm məs də zeŋgille, məs ɗii asgaŋ, amma Maŋgəlva awelike vi zəga na sləmayi diiɗa. 
1PE.2.5	Məde, məkpaŋ gərəm madarokum, karka gəla nasuwa na Əmpəs Salala də munokum. Məppan Zezu Krestu amakrokum dəpsukum gən sembe nakpaŋ məs dəlvəŋge en salala, napsən zəga an dəslə sən Maŋgəlva. 
1PE.2.6	Vaski bo va məverin adəv ɗerewel na Maŋgəlva. Məpprəma:
1PE.2.6	Nəwelik gərəm na sləma,
1PE.2.6	nəɗiyək ka gərəm məs təkzləmən mogon də gakdaka a Siyon.
1PE.2.6	Ko naway dətafa wil adanən na ɓa.
1PE.2.7	Vi vaski, azokum munokum məs kətafaŋ na gərəm na sləmay sawɓa, amma azet ɗii məs dətafaŋ ɓana:
1PE.2.7	Gərməŋka mərkaŋ gəla asganənka,
1PE.2.7	yaŋ akpaŋ gərəm na sləma.
1PE.2.8	Wənnan məverini adəv ɗerewel na Maŋgəlva:
1PE.2.8	Gərməŋka waŋgbay git ɗiiyi,
1PE.2.8	milɓeŋka wasbir git ɗiiyi.
1PE.2.8	Adaŋgbayaŋ na vi dətafən əpel na Maŋgəlva ɓa, agəɗək va an Maŋgəlva aŋgəl azeti.
1PE.2.9	Amma nokum munokumtə əlfa an muwelin, munokumtə məs dəlvəŋge na məlĩya, ɗii yen salala, na Maŋgəlva kənanaŋ. Agil gukumək səra guzliyo, akukumək ara təki babar nan nagət akani. Awel kumuko ka kəpelin gən wənna wəza nan məs mogonəŋka. 
1PE.2.10	Lahəŋka, ɗii na Maŋgəlva kənanaŋ ɓa, amma kakaŋka ɗii nan kənanaŋ: Lahəŋka, kəsənən ula saha na Maŋgəlva ɓa, amma kakaŋkana kərəhənək ula saha nani.
1PE.2.11	Bayneŋgiɗu na makrawa, melekeɗ kənanaŋ aka dəlvəŋka. Vi ni nəda komokum kədapaŋ tive sən əsim zəga na gəɓa zə ɗəf ɓa, vi tay kay tive pay pak kaw zan zeŋgillekum. 
1PE.2.12	Wədaw nokum dəsan mogon aweleŋgit ɗii məs dəsənən Maŋgəlva ɓeŋki, an aɗikumənək va məɗɗaŋ mambraya, an tahəŋ ulanən wəza mogon nokum, wagakdakanən Maŋgəlva pay adazani.
1PE.2.13	Məɓe sit ɗii gugiriɗ na dəlva, vi wənna Ɗəfdaya, ko məlĩ metiŋ vi gakdak nan adayək kiyit ɗii meɓɓeti. 
1PE.2.14	Ko ɗii gugiriɗ na dəlva masləŋɗe nanəŋ vi kasge sit məɗɗaŋ mambray də wəgakdeket məɗɗaŋ mogoni. 
1PE.2.15	Vi aŋki wəŋgla na Maŋgəlva, kəkpaŋgetin gin ɗii məs dəsənaŋ zəga ɓa dit dirweŋge, də mogon məs kədaɗɗaŋ. 
1PE.2.16	Kərəhaŋgək əsso məza balemɗe ɓa də Zezu Krestu, kədaɗɗaŋ mambray də wənah na nam balemɗe mənan ɓaɓa, amma va məɗɗaŋ wəza na Maŋgəlva. 
1PE.2.17	Məgakdeket ɗii pakə, məŋliw milmiŋgiɗkum kretiyenɗe, məgeslne sən Maŋgəlva, məgakdakan məlĩya.
1PE.2.18	Məɗɗaŋ wəza, məpprəm met dayeɗe nokum də wəgeslne siti, say sit ɗii mogetti kaaka ɓa, amma dit ɗiiyen mbreyit pakə. 
1PE.2.19	Mogoni, an kəɓəsənək bonoy məs dədazan akokum pakə, vi wənna Maŋgəlva. 
1PE.2.20	Madaw tər sukum an kəɓəsənək əraga aka mambray nokum di? Amma an kəɓəsənək də wəzəm saha nani vi wəɗɗa mogoni, asna Maŋgəlva wagəɗ sukum zəzaya. 
1PE.2.21	Sən aski Maŋgəlva ayukum, vaski bo Krestu sən kiyən azəm saha vikum, appan sukumək tive kəsbanən gən an məs agəɗə. 
1PE.2.22	Dəgəɗ ɗaah mambray ɓa. Duwə ɗaah tepelke ɓa. 
1PE.2.23	Yaŋ aranənni, dəzlan sit də wəret ɓa, amma appanək kiyən ava Maŋgəlva məs mətaw kita də təstəssə. 
1PE.2.24	Krestu sən kiyən aslanək mambray namə adəv gəɓa zəni, aka wəlaŋga məzliwrihe vi məsam gən madaram klaza wən təstəssə, asna məsam gən məmtəm klaza mambraya. Vi gəla huwa nani kərəhaŋ əmbəla. 
1PE.2.25	Lahəŋka munokum tat va timeŋgiɗ məzeti, amma kakaŋ na kəzoŋguk aza məzutaɗa məzuga zeŋgillekum.
1PE.3.1	Gili məpprəm met zel nokum, an ɗii meɓɓet suweleŋgit dətafən wənna Maŋgəlva ɓa, asna watafaŋ məza wəpel sit wənnan ɓa, vi wədaw nokum. 
1PE.3.2	Asna wawlanən wədaw nokum mogoni va kədaw zuliyaŋ sənən Maŋgəlva də goŋga. 
1PE.3.3	Kədaw kayaŋ wəzaɓan zukum mogon klapaka ɓa, də wətroɗ kikum dit zigeɗ naza sləmokum, zigeɗ na meleŋge dit lukutɗe na sləma, məs məbay sit gawla məs deleɗ net tuwãh ɓa, 
1PE.3.4	amma say mogon nokum dəsan amakrokum, də maɗulokum mogoni, məs agrak ɓa nan zəga na sləmay aba Maŋgəlva. 
1PE.3.5	Vaski bo daga far lahəŋka gil en salala akpaŋganənək zit mogoni, aɗiyənək an məs adaw gaŋ pak aka Maŋgəlva, apprəmənək met zilŋgiti. 
1PE.3.6	Məɗumon wənat Saratu, təpprəmək ma zilit Abraham, yaŋ təya na Ɗəfdaya nawa. Nokum bo kirtət Saratu kənanaŋ kakaŋka, an munokum tatəɗɗaŋ mogoni, məza əgeslne sən zəga maɓɓan ɓa.
1PE.3.7	Nokum munokum zel bo, məsoŋ dit gil nokum də wəsinit na tahəŋ də sembe va nokum ɓa, məgekdeketi, vi net bo Maŋgəlva wapsit əkoho, va apsukum, Məgəɗ vaska vi wəzuli nokum adattap ɓa.
1PE.3.8	Aŋki wəgrak na wən məs nədaw ver sukum: Məsoŋ də maɗula taka, wəɗum taka, məwəl saha aka zukum də wəŋglu zukum va məlma, məbaah sən zukum, kədarbanən daya sit milmiŋgiɗkum ɓa. 
1PE.3.9	Kədamnda ganən mambray də mambray ɓa, walla ɗəf arokuko is bo gəm wəran ɓa, amma məgəɗ sit zəzaya, vi Maŋgəlva aynanək wənnapsukum zəzaya, pay an ayukum. 
1PE.3.10	Va ɗerewel məsvan annah na:
1PE.3.10	An ko naway aŋgələk əsuwa mogoni,
1PE.3.10	ko naway aŋgələk zən dəsan gən nek pay nanziya nan egge,
1PE.3.10	dəppan gən əpel mbrayen, dəppan gən uwa tepelke.
1PE.3.11	Say dəppan gən mbrayen dəgəɗ mogoni,
1PE.3.11	dəkayan gən zam də gurom nan pakə.
1PE.3.12	Vi hara Ɗəfdaya tay sekke aket ɗii məs salala.
1PE.3.12	Sləman tay pakka vi kapprəm wəkam neti.
1PE.3.12	Amma gədəvən mədani aket məɗɗaŋ mambraya.
1PE.3.13	Naway naw gəɗ sukum mambray an munokum tatəɗɗaŋ mogon di? 
1PE.3.14	Amma an məzəm gukumi saha vi kədaɗɗaŋ mogoni, makrokum wasan zayə. Geslne adawdukum sit ɗii ɓa, maɗulokum adazlaɓ ɓa. 
1PE.3.15	Amma Məgakdakan Krestu amakrokum, dəsan gən Ɗəfdaya nokum. Məzaɓan zukum ko dewɗe pak naw zlan sit ɗii məs dəda sohokumən aka zəga məs kədaw gaŋ. 
1PE.3.16	Amma məzlan sit ɗii məzə sohokumən də wəɓe gən ziti də gakdakani, wəɗum na makrokum dəsan mogoni, vi an arokumənka, an apeleŋgək mbrayen aka wədaw nokum mogonəŋka, məs dəsap də Krestu wil wedenini. 
1PE.3.17	An əŋgla na Maŋgəlvayi na, ɗəɗaah wəzəm saha vi wəza mogoni, ki wəzəm saha vi wəza mambraya. 
1PE.3.18	Vaski bo Krestu sən kiyən amtək tel taka vi mambray net ɗii pakə, wətər wəray nan agrak na ɓa ha faɗə, tay də mambray ɓa, amma amtək viyit ɗii mambrayɗe, vi kakukum aza Maŋgəlva. Ɗii abayənka, amma əmpəs Salala asil gənək də zeŋgilleni. 
1PE.3.19	Də sembe na əmpəs nani ambat əpel Wən Nenek sit əmpəsɗe na daŋgay. 
1PE.3.20	Va wənah na: Sit əmpəsɗe net ɗii məs dəsbanən Maŋgəlva lahəŋ ɓa, va Maŋgəlva aɓəs lahəŋka aga Nuwa pay adawzaɓ bəlay. Adəvən bo ɗii dədopoɗo kaaka də kohoŋ səret iŋkile. 
1PE.3.21	Vasna iŋkileŋki, ana baptem adarbanəni. Məs dədaw koh gukum kakaŋka, də wəskoɓ haramba na gəɓa zə ɗəffi ɓa, amma adəvəni mədaw sler də Maŋgəlva, də viyan səmə gən mambray sə makramə, baptem wakoh gukum də wəsil gən Zezu Krestu sətəki əmta. 
1PE.3.22	Nan ateŋgik a disiŋ tayaka va dəzəŋ na Maŋgəlva, tay zəm məlĩ aket maslayɗe də aket gakdekɗe, dit sembeɗ na disiŋ.
1PE.4.1	Vaski bo, va Krestu azəm saha də gəɓa zən va ɗəffa, məsok zukum kəzəmaŋ gən saha vanani, ɗəf məs dədaw zəm saha də gəɓa zəni, awɗakək də mambraya. 
1PE.4.2	Təŋ kakaŋka, də wəmbat abe pay nanziya nokum egge pakə, say kədawaŋ gən va an məs Maŋgəlva aŋgələ, məza də mambray ɓa məza va makrokum adaŋgla ɓa. 
1PE.4.3	Wəsuwa məs kəsoŋ lahəŋka vanet ɗii məs Yahudiyenɗeŋ ɓa, adaɗɗaŋ va wəŋgla neti mekki. Kəsuwaŋgək adəv mambray də wəsim zəga də wəhala, də mbazla əboykum də wəsmay mbrayen, də wəsaa mbazla diiɗa də wəzaɓ tuya. 
1PE.4.4	Kakaŋ kana, ɗii məs dəsənən Maŋgəlva ɓa, tahəŋ wəgətaŋ vi kaɗɗanən zəga nan dənɗaŋ ɓa, wədaw net mbrayen də wəsmay net mbrayen, ndəni adaw rokumən vi wənnani. 
1PE.4.5	Amma waŋɗanən an məs adaɗɗaŋ pak aba Maŋgəlva məs dədaw zaɓan zən nawtaw kita, aket ɗii maderet dit mimtiti. 
1PE.4.6	Vini Krestu apel Wən Nenek azet ɗii mimtiti, vi kawtaw kita aket va ɗii də gəɓa ziti, vanet ɗii pakə. Apel sit na, vi əmpəs dəpsit gən sembe nasuwa zam va Maŋgəlva asani.
1PE.4.7	Amma wəgrak na zəga pak go'oy, vi wənnani məzi zukum, məga də wəzuliya. 
1PE.4.8	Amma an məs dəday pak na, məŋglu zukum, də wəŋgla ana makrokum, vi wəŋgla aviyan mambray diiɗa. 
1PE.4.9	Mətaf zukum eŋgil annokumda va melekeɗi, məza də wərwər amban ɓa. 
1PE.4.10	Ko naway dəzi zən aza əvəl məs Maŋgəlva apsəni, də baah sit gin ɗii meɓɓet dəndən, də wəɗɗan vaski kədaw ganən əvəl məs Maŋgəlva apsukum temtemi. 
1PE.4.11	An ɗəf wapeli, say dəpel wənna Maŋgəlva. Ɗəf maɓɓan məgəɗ wəza sən ɗəffa, dəɗɗa də sembe məs Maŋgəlva apsənəŋka, an məs kədaɗɗaŋ pak say dəsan naw gakdakan Maŋgəlva də Zezu Krestu. Sembe pak nani də gakdaka ha faɗə. Amin.
1PE.4.12	Bayneŋgiɗwa, kəda gətaŋ aka saha məs kədaw zəmaŋ ɓa, kədawlanən va zəga nagət akan ɓa. 
1PE.4.13	Amma məneken zukum, vi kəsapaŋgək də Krestu adəv wəzəm saha nani, kərəhaŋ gən wənneken zukum, pay adarban zən də gakdak nani. 
1PE.4.14	An məzəm gukumi saha vi iya na Krestu, Maŋgəlva wagəɗ sukum zəzaya, vi əmpəs tay də gakdaka, Əmpəs na Maŋgəlva aprikik gən azokum. 
1PE.4.15	Ɗəf səmbokum adaw zəm saha aka wəbay gəbay ɓa, aka wəhal ɓa, walla wəɗɗa mambray ɓa, ko va wətoŋ wənnet ɗii ɓa, 
1PE.4.16	amma an azəmək saha, vi asan kretiyen wil adawdanən ɓa, say məgəɗ sən soko sən Maŋgəlva vi kərmanənək iya na Krestu.
1PE.4.17	Vi pay agapka, Maŋgəlva wataw kita aket ɗii nan dabəŋ. Adan atəŋgək akam dabəŋ, mbari adaw san dit ɗii məs dətafən Wən Nenek na Maŋgəlva ɓa di? 
1PE.4.18	Va ɗerewel anah na:
1PE.4.18	An ɗii salala akohoŋguk tuwãhə,
1PE.4.18	mbarmbari adawsan dit ɗii mbreyit gəm məɗɗaŋ
1PE.4.18	mambray di?
1PE.4.19	Vaski, məzəmaŋ saha aka an Maŋgəlva aŋgələ, dəsəbanən əɗɗa mogon nan pay pakə dəpanən kiyit ava Maŋgəlva məzəɗɗa zəga, appet na ɓa.
1PE.5.1	Kakaŋ na, intatə səɓ sit ɗii gugiriɗ net kretiyenɗe suwaloŋkum, naw bo ɗəf daya nani. Məgəɗ saydawa na wəzəm saha na Krestu nani, wanərəh haran naw aza gakdak məs Maŋgəlva adarban səmə. 
1PE.5.2	Mətaɗ ngaɓa na Maŋgəlva məs apəl sukum, məteɗ də əŋgla va an Maŋgəlva aŋgələ, məza də dewle ɓa. Məɗɗa məza wəɗum narəh deleɗ ɗar ɓa, amma vi kəŋgluwənək vaska. 
1PE.5.3	Kədaw zəmaŋ məlĩ aket ɗii na Maŋgəlva ɓa, məs apsukəməŋ amma va məzərbaŋ sit zəga dəsbokumən gəni. 
1PE.5.4	An məzutaɗa an daya adek na, wakərəhaŋ mətər kiya an də gakdaka, an məza awray ɓa.
1PE.5.5	Nokum tamə gewleɗi, məpprəm met ɗii gugiriɗ nokum. Məgəɗ wəza sən zukum, də əɓe sən zukum. Va məverin adəv ɗerewel anahə:
1PE.5.5	Maŋgəlva tay bay gagay sit məzu gakdakanən ziti,
1PE.5.5	amma wapsit mbəlembəle sit ɗii məzə ɓegənən ziti.
1PE.5.6	Məvoŋ gən zukum ava Maŋgəlva məs də sembe, vi dəsil gukum gən pay məs aŋgələ. 
1PE.5.7	Məpsən wəɗum nokum pakə, vi tay gukum.
1PE.5.8	Məzi zukum, məga, vi məzuzel nokum Satan, tay va ɓolu adawhay daw kay zəga naw zəm nani. 
1PE.5.9	Məsoŋ ɓəlɓəl də wətaf nokum, məɓoŋ akani, vi kəsənənka ɗii na Maŋgəlva va munokum tahəŋ wəzəmaŋ saha aka dələv pakə. 
1PE.5.10	Amma dərɓaga saha məs kədaw zəmaŋ suɗike, Maŋgəlva Affən mbəlembəle pakə, məs dəyukum aka gakdak nan məza agrak ɓa ka kəsapaŋ gən də Zezu Krestu, wasugukum ɓəlɓəl va aka milɓe. Ndən sən kiyən waɓəlokum, wapsukum sembe. 
1PE.5.11	Sembe pak nani ha faɗ dudan. Amin.
1PE.5.12	Nəver sukum wənnəs suɗike də əbaah na Silas, ndəni məlmu an nəsən fəkatə vikum. Mawaka əsɓokum, də əɗɗa sukum, saydawa aka wənnəska, ndəni mbəlembəle an gesiŋ gesiŋ. Məsok zukum də sembe adəvən.
1PE.5.13	Kretiyenɗe na Babilon məs Maŋgəlva awel va munokum, asɗokumənka, də wətu Markus pakə 
1PE.5.14	Məsɗan zukum də wəsɗa ana wəŋgla na məlma.
1PE.5.14	Zam nan dəsan də munokum ɗii na Krestu.
2PE.1.1	Letərəŋka səza Simoŋ Piyerri, balami ndəni masləŋ na Zezu Krestu. Azet ɗii məs dərəhaŋ wətaf an mogon vanamə. Də əŋgla na Maŋgəlva namə, gəm də Zezu Krestu kərəhəni. 
2PE.1.2	Mbəlembəle dənzlər sukum də wəsən Maŋgəlva gəm Zezu Ɗəfdaya namə.
2PE.1.3	Maŋgəlva apsəmək sembe nan metiŋgini, vi mədaw sam də wəray na zəga maɓɓan adəv əsuwa nam də ətaf ɓa. Apsəmək də wəsənən, ndəni ayəm məsap gən dəndən adəv gakdak nani də mogoni. 
2PE.1.4	Va annah wapsəmə, akpaŋ səmək zəga metiŋgin mogon diiɗa. An kətafənək an məs annah sukum, wa kəkoh gənən wəsim zəga məs nadəv dələvəŋka, wakərəhaŋ wətoŋ adəv wəsuwa na Maŋgəlva. 
2PE.1.5	Vi vaski məsok zukum vi ətaf nokum dərban gən zəga mogon də əsənna, 
2PE.1.6	də ərma zə ɗəffa də əsok zə ɗəffa də əɓe sən Maŋgəlva, 
2PE.1.7	də əŋgla net milmiŋgiɗən də əŋgla na Maŋgəlva. 
2PE.1.8	Aslək kəsoŋ gən də zigeɗis pak azokum. An tahəŋ azokum diiɗa vaska, wakpaŋgokumən kəsokən gən zukum kəmbataŋ gən abe abe də əsən Ɗəfdaya nam Zezu Krestu. 
2PE.1.9	Ko naway məs tay də zemvit zigeɗis ɓa, awəl na faraɗa ɓa, nan tay va daŋgar, asgətək ki məskoɓ sən mambray nani.
2PE.1.10	Vi wənnəski milmiŋgiɗwa məsok zukum məsuwaŋ də sembe aza iya an Maŋgəlva ayuməŋka də an məs awelkum. An kəsuwaŋgək də sembe vaska kəsbəraŋ na adəv mambray ɓa. 
2PE.1.11	Vaski bo Maŋgəlva apsukumək tive mogon nawtoŋ adəv məlĩ nan məza agrak ɓa na Ɗəfdaya nam Zezu Krestu məzu koh gəmə.
2PE.1.12	Vi wənnəski nəppana wəɗumon sukum wənnan ɓa, ko də kəsəŋgən wənnan pakə, dəkəsoŋ də sembe adəv goŋga məs kərəhaŋ pakə. 
2PE.1.13	Amma nəɗumonək na mogoni an əntat aka dəlvəŋka, wanə məs wəfɗohokum. 
2PE.1.14	Nəsənka naw pay naw go'oy nawɗaka, va Ɗəfdaya nam Zezu Krestu arbansuwa. 
2PE.1.15	Amma wanəsok zuwa vi kaɗumon sukum wənnəs pay pak dərɓaga əmta nawa.
2PE.1.16	Də wənna labara net ɗiiyi ɗar mədarban sukum pay naziya na Ɗəfdaya Zezu Krestu məs də gakdak ɓa. Amma mulak gakdak nan də haramə. 
2PE.1.17	Nam karami daga Maŋgəlva Affən apsən gakdak metiŋgini. Maŋgəlva məs də gakdak metiŋgin də wənah sən na: Aŋki Wətu məs nəŋgələ, dəndəni nəda neken zuwa. 
2PE.1.18	Mənam sən kiyəm məpprəmək wəlla məs dəde sə disiŋ, daga mədawsam aka gərəm salala dəndən.
2PE.1.19	Apsəmək sembe nataf wən an məs kleŋɗe apeleŋ. Məgəɗ mogon də wəzi zukum azani vi tay va pitirla məza kasak atəki məs guzli asani, ha gap aza wədaŋ təkiya gəm baŋgay naba pumpum də kasak gən amakrokum. 
2PE.1.20	Dabəŋ nani məsəŋ wənnani: Ɗəf tay də wəɗum nan sən kiyən naw ɓap əboton wənna kleŋ nadəv ɗerewel ɓa. 
2PE.1.21	Vi kleŋ dəde ɗaah səza wəŋgla na ɗəf ɓa, amma Əmpəs Salala dədawkol meti, dəpelin gən an Maŋgəlva annah siti.
2PE.2.1	Va məs kleŋɗe muwaŋ tepelke azoŋ aweleŋgit ɗii lahəŋka, vaski bo mərbaŋ wənna tepelke adazoŋ awaloŋkum. Wakiyaŋ zəga narba na tepelke məs nawkan atəki nawza, wazelenən Ɗəfdaya an məs dəkoh giti, vi vaski wəzza warihe. 
2PE.2.2	Də as pak ɗii diiɗa wasbanən tive nawza neti, vi wənna wəza netiŋ vaskəŋka, ɗii wanəhaŋ wən aza tive an də goŋga. 
2PE.2.3	Mərbaŋ zəga na tepelkeŋki, tahəŋ wəsimeŋ deleɗi vi kawə sukum wənna də labara ɗarə, vi kawzəm riba səzokum, daga farə, mətaw kita aket azaɓanək zəni.
2PE.2.4	Ko ɗəf nawzeti awleŋ ɓa, maslayɗe məɗɗaŋ mambray bo, Maŋgəlva asgetik adəv təki na offo məza amta ɓa, aynetik adak dit ngiyamɗe ha gap pay nawga kita. 
2PE.2.5	Dəppəl zigeɗ məs agəɗ far ko taka ɓa, azanək dəlva fuŋ mbrayen dit iŋkile metiŋgiti, amma akoh gənək Nuwa, məzu pel wən təstəssə, dit ɗii nan buhulu. 
2PE.2.6	Maŋgəlva atawək kita aka walaŋ gəla metiŋ na Sodoma də Gomorra azlak dit ɗii net pakə, də offo, vi məɗɗaŋ mambray pak dulanən gən an dədazan azeti. 
2PE.2.7	Akoh gənək Ludu, ɗəf mogoni. Pay na Ludu, ɗii məs mambrayɗe azəm gənənək saha də əsuwa net mbrayni. 
2PE.2.8	Ludu ɗəf mogonəŋka, asanək aweleŋti, apprəmək wənna mambray neti, awlak də harani, makran asanək aka wənnan sawɓa. 
2PE.2.9	Ɗəfdaya asənək va adaw koh git ɗii məzu dawaŋ amban səka wəzəm saha neti, asənək bo va adawge məɗɗaŋ mambraya, vi kawtaw kita aket pay na kita. 
2PE.2.10	An dəday pak na, ɗiiyen məɗumoŋ aka wəsim zəga na gəɓa ziti mbrayen, dit məzu zelenən gakdak na Maŋgəlva.
2PE.2.10	Ɗii mərbaŋ zəga na tepelkeŋki, aw geslne'eŋ ɓa, tahəŋ əgakdakanən ziti, tahəŋ əzeletin ɗii məs də gakdak sə disiŋ tahəŋ əretini. 
2PE.2.11	Amma ko maslayɗe məs dədayaŋ də sembe də gakdaka, awkanən kita walla wəret ɗii məs də gakdak sə disiŋ aba Ɗəfdaya ɓa. 
2PE.2.12	Amma ɗiiyeŋki tahəŋ va sluɗe nawra məza tahəŋ də wəsən ɓa, məzuwaŋ vi karmet kawbeti, tahəŋ wəranən an məs dəsənən ɓa, vaski adawzaŋ vanet sluɗe nawraski. 
2PE.2.13	Wazəmaŋ saha va azəm gitin saha net ɗii meɓɓet dəndəni. Tahəŋ ənekenən zit də wəknahan wəsim zəga na gəɓa zit mbrayen ama heret ɗii yi, tahəŋ əzəmaŋ də munokum, tahəŋ ənekenən zit də wəɗɗa vurum neti. Mi di! Zəga na wili sawɓa. 
2PE.2.14	Ula net pak say azet gil bərviyeɗi, awyaŋ daɗɗa mambray ɓa. Azaɗənək mazaɗ abet ɗiiyen tahəŋ də sembe ɓa. Azaɓanənək makret pak aka wəsim nawrəh deleɗi. Net Maŋgəlva araygitike. 
2PE.2.15	Yaŋ apanən tive mogoni, azaŋka, asbanənək tive na Balama wətən Be'or məs dəŋglu deleɗ məs adaw rəh də wəɗɗa mambraya, 
2PE.2.16	amma arahək əhay vi wəza nani. Vi koro zəga məza awpel ɓa, yaŋ apel sən va ɗəffa, atakək wəza na məs kleŋ dərwaŋka.
2PE.2.17	Net tahəŋ va haret iŋkile məs dəklaŋ, tahəŋ va buwən miman məs səmnya adawka, guzli titir tay geti atəki Maŋgəlva aɗisiti. 
2PE.2.18	Tahəŋ wəpeleŋ wənnaɗi kizit ɗarə. Tahəŋ wəɗɗaŋ wəza də wəsim zəga na gəɓa zit də mambraya, vi karme ɗii məs dəgilyoŋ səzet ɗii məɗɗaŋ mambraya. 
2PE.2.19	Tahəŋ wəpanən tive sit ɗii dəsoŋ gən məza balemɗe ɓa, yaŋ ndəɗaŋ sən kiyiti balemɗe na zəga nawzaŋ. Vi zəga məs dədayki ɗəf pak balam nani. 
2PE.2.20	An ɗii akohoŋguk səza mambray naka dəlva, vi asənən Ɗəfdaya nam məzu koh gəmə, ndəni Zezu Krestu, yaŋ dərɓaga askəmpa atoŋgoŋguk adəv mambray nak əmpa, wəgrak net wasan mbrayen dayki an lahəŋka. 
2PE.2.21	Ɗəɗaah va dəsənən tive an təstəs ɓa, ki asənənka, ya dəsbanən ɓa, apanənək ma henziŋ nan məs apsiti. 
2PE.2.22	Gesiŋgi wən məkpaŋga nadəv ɗerewel lahəŋ arihike: Kəra aparka amilik əzəm əpar nani, vedem aslayka amndanək ara ndərɓa.
2PE.3.1	Bayneŋgiɗwa, aŋki ɗerewel an nəver sukum ma sula'ən, adivit ɗerewelɗe net sula git pak na, nəŋgəl kaɗumon sukum, kaw sil gən maɗulokum mogoni, ɗe əɗumon sukum aka zəga məs kəyaganəni. 
2PE.3.2	Nəŋgəl na kəɗumonən gən wən an məs kleŋɗe salala apeleŋ lahəŋka, də dawka na Ɗəfdaya məzu koh gəmə, də əpel məs ɗii məsliŋgit azokum aki sukuməni. 
2PE.3.3	Kəsənən gən tagay na, pay wəgrak dəlva, ɗii meɓɓet wazoŋ məzə soŋ adəv əŋgla na gəɓa ziti: Wamasaŋ akokum. 
2PE.3.4	Wanahaŋ na: Minani wənnan wade, vaski ɓasa? Ya ngay kan di? Daga səzet migilmə ha kakaŋka amtaŋgək səkay, amma zəga pak dəkpaŋ ɓa, vaŋki daga məɗɗa dəlva fuŋ! 
2PE.3.5	Asgətaŋgək ki disiŋ də dəlva fuŋ daga far fari, dəlva fuŋ səret iŋkile agili, aziwik aket iŋkile də əpel na Maŋgəlva. 
2PE.3.6	Vaski dəlva fuŋ məsvan azanək dit iŋkile məs adawyaŋ na iŋkile dənzləŋgaŋ. 
2PE.3.7	Amma disiŋ də dəlva fuŋ an kakaŋkiŋki, də wəpel na Maŋgəlva vani asuwaŋ tagay vi kagrekit də offo. Məzeɓeti ha pay nawtaw kita aket ɗii mbreyit də wəzeti.
2PE.3.8	Amma bayneŋgiɗwa, kədasgətaŋ ki wən takas ɓa, vi Ɗəfdaya awɗakan pay taka də wəsva dubu ɓa. Azana zəga takayi pakə. 
2PE.3.9	Ɗii meɓɓet tahəŋ əɗumoŋ na Ɗəfdaya tay liya daɗɗa an məs annahə, amma vaski ɓa, awli gən ɓa. Amma tay ɓəs sukum vi dəŋgəl ko naway dəzə gən ɓa, say ɗii pak dəzoŋ gən də tubiyaŋ gəni, dəppanən gən mambray neti.
2PE.3.10	Də as pak na, pay wəziya na Ɗəfdaya tay va məhal adazani. Dəpasna disiŋ watray də gugoyo metiŋgini, ngərzleɗ na disiŋ pak wazlaŋ pak də offo dəlva fuŋ bo zigeɗ nadəvən pak wazaŋ. 
2PE.3.11	Adan zigeɗ pak wazaŋ vaska, kəsənənək va kədasoŋ. Say məsoŋ adəv salala, məsban Maŋgəlva də goŋga. 
2PE.3.12	Dawga pay nani, məgəɗ wəza pay nan dəgap gən gu'u, va wənah na pay məs disiŋ adawzla də wəzza, ngirzleɗ bo wewereŋ sənən offo. 
2PE.3.13	Amma Maŋgəlva amna wapsəm disiŋ meleketen də dəlva fuŋ meleketeni, adak na mambray tay ɓa, vi əŋgla na Maŋgəlva tayadaka, anani mədawga.
2PE.3.14	Vi vaski bayneŋgiɗwa, dawga pay naməŋka məsok zukum kəsoŋ gən salala, məza də mambray azokum ɓa aba Maŋgəlva, məsoŋ zay dəndəni. 
2PE.3.15	Məsən na əɓəs na Ɗəfdaya akol sukumək ma tive ka kəkohoŋ gəni, va məlməm namakram Pol aver sukum də maɗulan məs Maŋgəlva apsəni. 
2PE.3.16	An məs aver adivit letərɗe nan pak atəki məs adaw pel aka wənəŋka, atəki maɓɓan temtem tuwãhi wəpprəma, ndəni kan ɗii məs dəsənaŋ zəga ɓa, məs tahəŋ də wəɓəs zit naw sənən ɓa, yaŋ ada kpaŋganən wənnani adawray gitini, va adaɗɗaŋ dit ɗerewelɗe məverit meɓɓeti. Də əɗɗan vaski adaw kiyən kita aketi kawzan ziti.
2PE.3.17	Amma munokum bayneŋgiɗwa, kəsənənək wənnan dabəŋ. Məzi zukum, vi ɗii məs aɓe'eŋ sənən Maŋgəlva ɓeŋ adawtoŋ gukumən adəv mambray net kapan wədaw nokum də sembe mogonəŋ ɓa. 
2PE.3.18	Amma məsok zukum məɓay adəv mbəlembəle də wəsən na Ɗəfdaya məzu kohgəmə, ndəni Zezu Krestu. Gakdak nani daga kakaŋka ha faɗə. Amin.
1JN.1.1	Mənam tatə versukum, aka wənna ɗəf məs adawyaŋ na əpel na zeŋgille, daga duniya tay tagay ɓa, əpel nan tay dabəŋ ki wətəŋ zəga pakə. Məpprəmək pay adaw pele, mulak də haramə, gesiŋ mulaka, mərəŋ gənək də vamə. 
1JN.1.2	Daga əpeliŋ ade, arbanək zəni, mulaka. Vini mədaw pel sukum wənnani, zəga an muwəl mədarbani ndəni zeŋgille məs nasan ha faɗə, tay də Maŋgəlva daga farfarə. Ndəni kan Maŋgəlva arban səmə. 
1JN.1.3	Zəga an məs muwəl də haramə, an məs məpprəm də sləmamə, ndəni mədaw nah sukum tamə, vi kəsapaŋ gən də mənamə, vi wəsap nam dəsan gən də Affəni gəm də Wətəni ndəni Zezu Krestu. 
1JN.1.4	Mədaw ver sukum wənnəs na, vi wənek dəknah gən amakramə.
1JN.1.5	Aŋki labara an məs məpprəm səza Zezu Krestu, annani mədarban sukum: Maŋgəlvayi təki babara, guzli taya zan ko suɗike ɓa. 
1JN.1.6	An mənahək na məslerik də Maŋgəlva, yaŋ bo mənam tatə sam ara guzliyo, məs tepelkeɗ mənani də əpel namə də wəza namə. 
1JN.1.7	Amma an mənam tatə daw ara təki babara va Maŋgəlva sən kiyən asan atəki babara, asna məsappək awalaŋ zəmə, mbel na Wətən waviyanən mambray nam pakə.
1JN.1.8	An mənahək na məgəɗ mambray ɓa, dərwa na zəm mədaw mbəɗani, goŋga na Maŋgəlva taya makram ɓa. 
1JN.1.9	An məɗiyək marava vi mambray nam aba Maŋgəlva mərban sənəka, waməɓap wəsənən gesiŋ vi əpel nan aziwik gesiŋ waviyan səm mambray namə, waskoɓ səm an məgəɗ pakə. 
1JN.1.10	An mənahək na mənam tat də mambray ɓa, asna məɗiyək Maŋgəlva ka məs tepelke əpel nan bo atər na wəray azam ɓa.
1JN.2.1	Kirtuwa wənnəŋ nədwver sukuməŋka, vi kədaɗɗaŋ mambray ɓa yi. Amma an ko naway agəɗək mambraya, mərahək ɗəf na baah səm aba Affəni, Zezu Krestuwi tay də mambray ɓa təstəssi. 
1JN.2.2	Zezu Krestuwi dəmtə vimə vi Maŋgəlva də viyan səmə gən mambray namə, vi mambray nami kaaka ɓa, amma də mambray net ɗii naka dələv pakə.
1JN.2.3	An mərmak ma henziŋ na Maŋgəlva, ndəni dədarbana məsənək Maŋgəlva gesiŋ. 
1JN.2.4	Ɗəf məs dənah na: Nəsənək Maŋgəlva, amma asban ma henziŋ nan ɓa, məwə tepelkeyi goŋga taya Zan ɓa. 
1JN.2.5	Amma ko naway dərma əpel na Maŋgəlva gesiŋ wəŋgla na Maŋgəlva aknahək amakrani. Də aski mədaw sənən na məsappək də Maŋgəlva. 
1JN.2.6	Ɗəf dənah na: Naw nəslerik də Maŋgəlva say dəsan gən va Zezu Krestu asani.
1JN.2.7	Bayneŋgiɗwa, dawka meleketen nədawver sukum ɓa, amma dawka məsvan məs kəpprəmaŋ daga məpel sukum Wən Nenek dabəŋgəŋki. Dawka məsvanəŋka ndəni əpel an məs kəpprəmaŋ səkayəŋka. 
1JN.2.8	Amma də aspak na dawka meleketen nəver sukum, goŋga nan arbanək zən aza Zezu Krestu də azokum tamə. Ndəni kan guzli adawmbata yaŋ goŋga tay kasak təki səkay.
1JN.2.9	Ɗəf məs dənah na: Ara təki babar nani, amma tay zel məlməni nan tayara guzliyi tagayɗa. 
1JN.2.10	Ɗəf məs dəŋglu məlməni, nan ara təki babari asani, zəga tay azan nasbər gən ɗəf adəv mambray ɓa. 
1JN.2.11	Amma ɗəf məzu zel məlməni nan ara guzli asani, wədaw nan pak ara guzliyi ha kakaŋka, dəsən na aŋga nədawmbat di ɓa, vi guzli atippik harani.
1JN.2.12	Intatə ver sukum kirtuwa, vi məviyani mambray nokum vi iya na Zezu Krestu. 
1JN.2.13	Intatə ver sukum munokum effiŋgitti, vi kəsənənək ɗəffan dəsan daga wətəŋ nani. Intatə ver sukum munokum gewleɗi, vi kədayaŋgək ki mbrayen.
1JN.2.14	Intatə ver sukum munokum kirini, vi kəsənənək Affəni. Intatə ver sukum, munokum effiti, vi kəsənənək ɗəffan dəsan daga wətəŋ nani. Intatə ver sukum munokum gewleɗi, vi də sembe kənanaŋ, kəpprəmənək əpel na Maŋgəlva, taya makrokum, yaŋ kədayaŋgək ki mbrayen.
1JN.2.15	Kədaŋgluwən duniya ɓa, walla zəga na duniya ɓa. An ɗəf aŋgluwək duniya, nan wəŋgla Affən taya zan ɓa. 
1JN.2.16	Mbarmbari duniya van asan vas di? Ɗii tahəŋ əmbataŋ də zəga na duniya, də wəsim zəga neti, tahəŋ ulanən zəga, yaŋ adaŋglaŋ dərəhən gəni, yaŋ adagakdakanən arya net də wəgakdakan ziti, as pak dəde səza Affən ɓa, amma səza duniya ade. 
1JN.2.17	Duniya də zəga nadəv pak wagrak də an məs ɗəf aŋgəl adəvən pakə, amma ɗəf məgəɗ əŋgla na Maŋgəlva nan wasan ha faɗə.
1JN.2.18	Kirtuwa, wəgrak dələv go'oy. Kəsənənka məzuzel na Krestu wade: Yaŋ məzuzelnən Krestu azoŋguk diiɗa, vini məsən kana wəgrak dələv go'oy. 
1JN.2.19	Məzuzelin vet bo suwalaŋgəməŋ agilyoŋ, amma ɗii məs də goŋgahəŋ ɓa. Va ɗii nam məs də goŋgaŋ na, appamən na ɓa. Amma appamənka, vi dərbanən gən zit na dəsapaŋ ɗaah də mənam də goŋga ɓa.
1JN.2.20	Munokum pak kəsənənək goŋga, vi Krestu apsukumək Əmpəs Salala*. 
1JN.2.21	Nəver sukum wənnəs na vi kəsəŋgən goŋga bay ɓa, amma vi kəsəŋgənək goŋga, kəsəŋgənək bo tepelke agil na səza goŋga ɓa.
1JN.2.22	Ya naway məs tepelke van di? Ko naway dənah na, Zezu na Messiyayi yi ɓa. Ɗəf aska ndəni məzuzel na Krestu. Məs awtaf Affən də Wətən ɓa. 
1JN.2.23	Ɗəf məs dətaf Wətən ɓa, dətaf Affən ɓa'a. Ɗəf məs dətaf Wətəni, atafək Affəni.
1JN.2.24	Vi vaski məzi zukum də wəga wənna makrokum, labara məs kəpprəmaŋ daga wətəŋ nani. An kərmanənək amakrokum an məs kəpprəmaŋ daga wətəŋ nani, wakəsoŋ də wəsap də Wətəni gəm Affəni. 
1JN.2.25	Awla an məs Krestu aynan na wapsəmə, ndəni zeŋgille nasuwa ha faɗə.
1JN.2.26	Intatə ver sukum aka wənnet ɗii məs dədaŋglaŋ wəmbəɗokuməni. 
1JN.2.27	Amma nokum Krestu apsukumək əmpəs nani tay san amakrokum, wəray tay naŋgla ɗəf narban sukum zəga ɓa. Vi əmpəs nan tayərban sukum zəga pakə, goŋgayi adarban sukum, zəga na tepelkeyi ɓa. Vi vaski məpprəm ma əmpəsa məsap də Krestu.
1JN.2.28	Vaski kirin nawa, məsoŋ amakra Zezu Krestu, vi məsam gən ɓəlɓəllə pay adazani, wil adawdəmən pay wəziya nan ɓa. 
1JN.2.29	Kəsənənka Krestu təstəssi mambray taya zan ɓa, kəsənənka ko naway məzəɗɗa an təstəssə wətən Maŋgəlvayi.
1JN.3.1	Muɗumon wəŋgla na Maŋgəlva aŋgələm diiɗaŋka, ayəmək na Kirtini, məs gesiŋ gesiŋ. Vini duniya dəsənəm ɓa: Dəsən Maŋgəlva ɓa'a. 
1JN.3.2	Bayneŋgiɗwa, kakaŋ na kirtin Maŋgəlva mənani, an va mədakpaŋ səɓan abe na məsən tagay ɓa. Amma məsənka pay Krestu adazan na, waməsam va ndəni, vi mulak va asani. 
1JN.3.3	Ko naway məs dəŋgəl wəsuwa va Krestu, say duɗak də mambraya, va Krestu sən kiyən awɗak dəndən.
1JN.3.4	Ɗəf məgəɗ mambray pak asban ma henziŋ na Maŋgəlva ɓa, vi wəzla ki ma henziŋgi wəɗɗa mambraya. 
1JN.3.5	Kəsənənka Zezu Krestu ade a duniya na, vi kaviyan mambray nami, nan mambray taya zan ko taka ɓa. 
1JN.3.6	Amma ɗəf məs dəsler dəndən wapan wəɗɗa mambraya, amma ɗəf məzəɗɗa mambraya nan dula ɗaah ɓa, dəsən ɗaah ɓa'a.
1JN.3.7	Kirin nawa, kədapanən ɗəf wəmbəɗokum dərwa ɓa, ɗəf məzəɗɗa an təstəssə nan bo təstəssi, va Zezu Krestu asan təstəssə. 
1JN.3.8	Ɗəf məzəɗɗa mambray nan ava Satanni, Satan tayəɗɗa mambray daga wətən nani. Vini Wətən Maŋgəlva* ade vi kawzan wəza na Satan.
1JN.3.9	Ko naway dəkpaŋ wətən Maŋgəlva agəɗ na mambray ɓa, vi əmpəs na Maŋgəlva tayəɗɗa wəza amkrani, asbana wəɗɗa mambray ɓa, vi Maŋgəlva yi Affəni. 
1JN.3.10	Awla an məs duɗeket kirtin Maŋgəlva dit kirtin Satan: Ko naway məs dədaɗɗa an məs tay təstəs ɓa, walla aŋglu məlmən ɓa, nan wətən Maŋgəlvayi ɓa.
1JN.3.11	Aŋki labara məs kəpprəmaŋ daga wətəŋ nani, məŋglu səm zəmə. 
1JN.3.12	Mədawsam va Kaynu ɓa, nan abayək məlməni. Vi mi abay di? Vi wəza məs Kaynu agəɗ mbrayeni, na məlmən mogoni.
1JN.3.13	Milmiŋgiɗwa, kəda gətaŋ an ɗii na duniya azel kumənək ɓa. 
1JN.3.14	Məsənka məzarək səza əmta mətoŋguk adəv zeŋgille. Məsən vasna, vi məŋglu milmiŋgiɗmi. Ɗəf məzel məlməni, nan dəɓəl wəzar sətəki namta ɓa. 
1JN.3.15	Ko naway məzu zel məlməni, məbay gəbayi, kəsənənək bo məbay gəbay arah na zeŋgille nawsan ha faɗ ɓa. 
1JN.3.16	Də aŋki məsən wəŋgla na Zezu Krestu, aŋgələməka appanək zəni amtək vimə. Aslək nam bo məppan gən ki zem viyit milmiŋgiɗmə. 
1JN.3.17	An ɗəf tay də arya avani, awlak məlmən tay də wəray na zəga, amma akpaŋganək gəɓan səni dəbaah sən ɓa, ya ɗəffəs tay də əŋgla na Maŋgəlva amakran sa? 
1JN.3.18	Kirin nawa, wəŋgla nam adaw san də ma ɗəf ɗarə, walla də əpel ɗar ɓa, say dəsan də wəza də an də goŋga.
1JN.3.19	Vaŋki mədaw sənən na mənam tata dəv goŋga, məgeslne na dawziw aba Maŋgəlva ɓa. 
1JN.3.20	An makram arban səmək mambray namə, məsənək na Maŋgəlva dayki makramə asənək zəga pakə. 
1JN.3.21	Vaski bayneŋgiɗwa, an makram dətaw səm kita ɓa, asna wa məziw aba Maŋgəlva də wəsənən. 
1JN.3.22	Ko mi məssoh avani amərahə vi mərmak ma henziŋ nani, mənam tatəɗɗa an məs aŋgələ. 
1JN.3.23	Aŋki ma henziŋ nan vani: Mətaf səm iya na Wətəni ndəni Zezu Krestu, məŋglu səm zəmə va Krestu anah səm məɗɗa gəni. 
1JN.3.24	Ɗəf məzəsban ma henziŋ na Maŋgəlva, nan asapək də Maŋgəlva, Maŋgəlva bo tay san amakrani. Maŋgəlva apsəmək əmpəs nani, dəndəni mədaw sənən na Maŋgəlva tay də mənamə.
1JN.4.1	Bayneŋgiɗu na makrawa, kədatafən gu'ləŋ ɗəf məzu pel sukum na tay də əmpəsa ɓa, say məsla əmpəs nani, na Maŋgəlvayi sa, vi məs kleŋɗe məwaŋ tepelke tahəŋ diiɗa aka dəlva. 
1JN.4.2	Məpprəma tive məs kədaw ɗeketin na aŋki Əmpəs na Maŋgəlva: Ko naway dəgəɗ saydawa də man na Zezu Krestu akpaŋgək ɗəffa, adek aka dəlva, asna ndəni əmpəs məs dəde səza Maŋgəlva. 
1JN.4.3	Amma an ɗəf azelenək Krestu əmpəs na ɗəf nan dəde səza Maŋgəlva ɓa, ndəni əmpəs na ɗəf məzuzel Krestu, kəpprəmənək na əmpəs nan wade, adek səkay tayaka dəlva.
1JN.4.4	Amma nokum munokum kirtuwa, kirtin Maŋgəlva kənanaŋ. Nokum kətakənək wəllet məwaŋ tepelke səkay, vi əmpəs ana makrokum ndən də sembe dayki əmpəs ana makret ɗii naka dəlva də gakdaka. 
1JN.4.5	Tahəŋ əpeleŋ də kuket naka dəlva, ɗii naka dələv bo tahəŋ əpprəmən meti, vi ɗii naka dəlvəŋ. 
1JN.4.6	Amma nam na kirtin Maŋgəlva mənani, ɗəf dəsan də Maŋgəlva wapprəm mamə. Amma ɗəffan wətən Maŋgəlvayi ɓa, apprəm na mam ɓa. Də aski mədawɗakan Əmpəs an gesiŋ, walla əmpəs məwə tepelke.
1JN.4.7	Bayneŋgiɗwa, məŋglu səm zəmə, vi wəŋgla səza Maŋgəlva ade. Ko naway məs tay də wəŋgla, nan wətən Maŋgəlvayi asənək Maŋgəlva. 
1JN.4.8	Ɗəf məs tay də wəŋgla net ɗii ɓa, dəsən Maŋgəlva ɓa, vi Maŋgəlva sən kiyən wəŋglayi. 
1JN.4.9	Apprəma va Maŋgəlva arban wəŋgla nan azamə: Aslənək Wətən anna makrani adek aka dəlva, vi mərah gən zeŋgille dəndən. 
1JN.4.10	Aski wəŋgla, mənamtə məŋglu Maŋgəlva dabəŋ ɓa, amma Maŋgəlva dəŋgələm dabəŋ, aslənək Wətəni vi də viyan səmə gən mambray namə.
1JN.4.11	Bayneŋgiɗwa, adan Maŋgəlva aŋgələmək vaska, asna aslək azam tam məŋglu gən zəmə. 
1JN.4.12	Ɗəf tay dula ɗaah Maŋgəlva ɓa. Amma an məŋglumək zəmə, asna Maŋgəlva wasan də mənamə, wəŋgla nan bo wagəɗ wəza amakram an məs aŋgəl pakə.
1JN.4.13	Maŋgəlva apsəmək əmpəs nani. Vini məsən na mənam tat də əsap dəndən, nan bo tay san dəmənamə. 
1JN.4.14	Mulaka, məɗɗak saydawa nani Affən aslənək Wətəni vi dəsan gən naw koh git ɗii naka dəlva. 
1JN.4.15	Ko naway məs dənah na Zezu Wətən Maŋgəlvayi*, nan Maŋgəlva wasan amakrani, nan bo wasan amakra Maŋgəlva. 
1JN.4.16	Nam bo məsənəka mətafək na Maŋgəlva aŋgələməka.
1JN.4.16	Maŋgəlva əŋglayi, ɗəf dədawsan də əŋgla pay pakə, nan taya makra Maŋgəlva, Maŋgəlva bo taya makrani. 
1JN.4.17	An əŋgla na Maŋgəlva aɗɗak an məs aŋgəl amakramə, asana məgeslne na pay na kita ɓa, vi wədaw nam annaka dəlvəŋ na, agilik va wədaw na Zezu Krestu. 
1JN.4.18	Ɗəf məs də əŋgla geslne adana ɓa, amma wəŋgla an də goŋga wagil gən geslne pakə, an ɗəf tay də geslne, va wənah na wəŋgla dərah wəɗɗa wəza amkran va Maŋgəlva aŋgəl ɓa, vi geslne asapək də kita.
1JN.4.19	Nam məŋglu Maŋgəlva na, vi ndəni dəŋgələm dabəŋ. 
1JN.4.20	An ɗəf anahək na: Nəŋgluwək Maŋgəlva, amma dəppan wəzel məlmən ɓa, tepelke adawa. An ɗəf dəŋglu məlmən məs adawla aza haran ɓa, mbarmbari adəŋglu Maŋgəlva məs dula ɗaah aza haran ɓa di? 
1JN.4.21	Apprəm dawka an məs Krestu aɗi səm naɗɗa: Ɗəf məs dəŋglu Maŋgəlva, say dəŋglu məlməni.
1JN.5.1	Ko naway dətaf na Messiyayi Krestu, nan wətən Maŋgəlvayi. Ko naway dəŋglu affən waŋglu wətəni. 
1JN.5.2	Mbarmbari mədaw sənən na məŋliwik kirtin Maŋgəlva di? Say də wəŋglu Maŋgəlva də wəsban dawka nani. 
1JN.5.3	Mi əŋglu Maŋgəlva di? An Məsbanək an anah səm məɗɗa gəni, an məs anah səm naɗɗa van bo tay tuwãh azam ɓa. 
1JN.5.4	Vi wətən Maŋgəlva pak waɓap wətak wəlla wənziya egge. Də wətaf nami mədawtak wəla wənziya egge. 
1JN.5.5	Naway naw tak wəla wənziya egge di? Say ɗəf dətaf na Zezuwi Wətən Maŋgəlva*.
1JN.5.6	Zezu Krestu adek dit iŋkile na baptem nani, gəm dit mbel na əmta nani. Dəde dit iŋkile kaaka ɓa, amma dit iŋkile gəm dit mbel pakə. Vi əmpəs sən kiyən asɓanək na. 
1JN.5.7	Vi məɗɗaŋ saydawa tahəŋ hoku. 
1JN.5.8	Əmpəsa dit iŋkile, gəm mbeli, ndəɗaŋ hoku pak məs takaŋ. 
1JN.5.9	Mənam tatə taf saydawa net ɗiiyi, ya saydawa na Maŋgəlva daykiti. Vi ndəni saydawa an Maŋgəlva agəɗ aka Wətəni. 
1JN.5.10	Ko naway dətaf Wətən Maŋgəlva*, nan tay də saydawa van amkrani. Amma ɗəf məs dətaf Maŋgəlva ɓa, nan akpaŋganək Maŋgəlva məs tepelke, vi dətaf saydawa an məs Maŋgəlva adaɗɗa aka Wətən ɓa. 
1JN.5.11	Apprəm saydawa na Maŋgəlva kana: Apsəmək zeŋgille nasuwa ha faɗə, zeŋgille van səza Wətən ade. 
1JN.5.12	Ɗəf məs dətaf Wətən Maŋgəlva*, nan warah zeŋgille, ɗəf məs dətaf Wətən Maŋgəlva ɓa, nan arah nan zeŋgille ɓa.
1JN.5.13	Nəver sukum wənnəs na, vi kəsənən gən na munokum tat də zeŋgille nasuwa ha faɗə, munokum məs kətafən Wətən Maŋgəlva*. 
1JN.5.14	Aŋki mənam tatə sən Maŋgəlva, an mənam tatəɗɗa an məs aŋgələ: Asna an mənam tatə soh zəga avanna, wapprəm səmə. 
1JN.5.15	Adan məsənək na, an məs məkaman pak na tay əpprəmən, məsənka wamərah zəga an məssoh avani.
1JN.5.16	An ɗəf awlak məlmən tayəɗɗa mambraya, amma nawkan atəki əmtay ɓa, say dəkam gən vini. Maŋgəlva bo wapsən zeŋgille, vasna ɗii meɓɓet mambray net nawket atəki əmtay ɓa, mambray maɓɓan tay nawka ɗəf atəki əmta, vini nənah sukum na məkamə ɓa. 
1JN.5.17	Wəza mogoni ɓa pak mambrayi, amma mambray maɓɓan awka ɗəf atəki namta ɓa.
1JN.5.18	Məsənka an wətən Maŋgəlva kənani, kəsbana wəɗɗa mambray ɓa, amma Wətən Maŋgəlva* tay gani, ɗəf mbrayen aɓapna wəgəɗ sən zəga ɓa.
1JN.5.19	Məsənka nam na Maŋgəlva menani, ɗiiyen dəpaŋ egge pak net ava Satan nəŋ.
1JN.5.20	Məsənka Wətən Maŋgəlva* adeke, apsəmək maɗula, vi məsən gən Maŋgəlva an gesiŋ. Mərahək wəsap də Maŋgəlva an gesiŋ də Wətən Zezu Krestu, ndəni Maŋgəlva an gesiŋ ndəni də zeŋgille nasuwa ha faɗə.
1JN.5.21	Kirin nawa, məga zukum səzet maŋgəlveɗi.
2JN.1.1	Letər nawi, in ɗəf daya, nəslənək azat ɗak akən nəŋgəl diiɗa, dit kirtət pakə. Əntə nəŋgulukum kaaka katərgu ɓa, amma dit ɗii məs dətafən goŋga pakə. 
2JN.1.2	Vi goŋga tay san də mənam ha faɗə.
2JN.1.3	Maŋgəlva Affəmə, də Zezu Krestu Wətəni dəpsəmən mbəlembəle də əviyan mambraya, də mogon də zamə, vi məsap gən də goŋga də əŋgla.
2JN.1.4	Makraw neki sawɓa vi kirtuk tahəŋ wəsbanən goŋga, va dawka məs mətaf səza Affəni. 
2JN.1.5	Ɗakə nəŋgəlukuk sawɓa, ndəni nədakamoko məŋglu səm zəmə. As bo dawka meleketen nəver ɓa: Dawka məs mərah daga wətəŋ nan nakki. 
2JN.1.6	Əsban dawka na Maŋgəlva pay pak na, ndəni əŋgla məs nədaw nah sukum wənnani. Ndəni bo dawka məs kəpprəmaŋ daga wətəŋ nani; məsoŋ adəv əŋgla.
2JN.1.7	Məwaŋ tepelkeɗ tahəŋ ko aŋga pakə. Dəŋgereŋ ətafən na Zezu Krestu adek də gəɓa zənni ɓa. Ndəni kan mədawsən məwə tepelke də məzuzel na Krestu. 
2JN.1.8	Məzi zukum vi kədaw zanən wətər wəray na wəza nam vikum ɓa, amma kərəhaŋ gən riba nan pak məs Maŋgəlva aɗi vikum.
2JN.1.9	Ɗəf məs asban an məs Krestu adarban ɓa, ɗəf məs dəmzla səza wənnani wəsler nan tay də Maŋgəlva ɓa. Amma ɗəf məs dədasban zəga məs Krestu arbani: nan wəsler də Affəni gəm də Wətən pakə. 
2JN.1.10	An ɗəf adek annokumda məza də wənnaŋ ɓa, kədaw tafən annokumda ɓa ko wəsɗan ɓa. 
2JN.1.11	Ɗəf məs dətaf wəsɗan pak nan asapək dəndən də wəza nan mbrayenəŋka.
2JN.1.12	Wən tay diiɗa məs nədaŋgla wənah sukum, amma nəŋgəl na əverin əmpa aka ɗerewel də iŋkile nan ɓa, amma əntatə ɗum nawmbat annokumda, məpel gən mam də mamə, vi məsam gən zam də neneke.
2JN.1.13	Kirtət məlmuk məs Maŋgəlva awel nakə, asɗokunko.
3JN.1.1	Əntə daya net kretiyenɗe, nədaw ver sən Gayus baynaw na makrawa, məs nəŋgəl də goŋga.
3JN.1.2	Baynaw na makrawa, nəŋgəl suk na zəga pak dəsan suk gən mogoni vi zam na gəɓa zuko. Vaski bo zeŋgillok wasan də zamə. 
3JN.1.3	Zuk annekək diiɗa daga milmiŋgiɗəm azoŋgu, nəpprəmək wən nok səmeti, apelinək wən nok va kədaw sok zuk aza goŋga, va wəsuwa nok kədaw sok adəv goŋga pay pakə. 
3JN.1.4	Wən tay naneken zu dayki an nəpprəm na milmiŋgiɗu tahəŋ wəsbanən tive na Maŋgəlva də goŋgaŋ kəmpa ɓa.
3JN.1.5	Baynaw na makraw, istatə gay əbaah sit milmiŋgiɗu də goŋga, ko dit melekeɗ pakə. 
3JN.1.6	Apelinək wənna əŋgla nok abet kretiyenɗe mogoni. Intatə komoko abaah siti vi malaka neti, əbaah nok bo mogoni aza Maŋgəlva. 
3JN.1.7	Vaski agulyoŋko ambataŋgək aka wəza na Zezu Krestu, dətafaŋ zəga ko suɗike səvet ɗii məs dəsənən Maŋgəlva ɓaɓa. 
3JN.1.8	Vi vaski, məbaah səm sit ɗiiyen veski, vi məgəɗ gən wəza dənɗaŋ wəza narban goŋga.
3JN.1.9	Nəverik ɗereweləŋ duɗuko sit kretiyenɗe, amma Diyotrefes məs dəŋgəl wəsan daya neti, ya dətaf an məs nədawnah ɓa. 
3JN.1.10	Vi vaski an nədeke, wanərban wəza nan məs agəɗ pakə, də wəpel mbrayen məs adawpel akamə, də tepelke məs adawa akamə. Amma anami kaaka ɓa, dəŋger ətaf milmiŋgiɗəm annanda ɓa, yas adawtak ɗii meɓɓet məs dəŋglaŋ ətefti, yaŋ kadaw gilgit suweleŋgit kretiyenɗe.
3JN.1.11	Baynaw na makrawa, kədasban wəɗɗa mambray ɓa, say asban wəɗɗa mogoni. Ɗəf məgəɗ mogon pak Wətən Maŋgəlvayi, amma məgəɗ mambray na, nan dəɓəl əsən Maŋgəlva ɓa.
3JN.1.12	Amma Demetriyus, ɗii pak tahəŋ wənahaŋ na Demetriyus megeɗ zəga mogoni sawɓa. Goŋga bo tay pel akan na gesiŋgi, nam bo məɗɗak saydawa nani, kəsənka an məs mədaw pel pak gesiŋgi.
3JN.1.13	Wən tay diiɗa nədaŋgla əver suko, amma maw tayaka əver suk dəzəga naw ver ɓa, də iŋkile nan ɓa. 
3JN.1.14	Nəsənək na abeŋ suɗike na, wanəmbat annokda, aməpelen də mamə. 
3JN.1.15	Asok zayə.
3JN.1.15	Bayneŋguɗuk nahəŋ pak asɗokunko. Asɗet bayneŋgiɗum nesiŋ taka taka pakə.
JUD.1.1	Letər na Zuda masləŋ na Zezu Krestu məlmən Zakə, əslənən azet ɗiiyen muwelit na Maŋgəlva, məs dəsoŋ adəv əŋgla na Maŋgəlva Affəni, məs Zezu Krestu adawgeti.
JUD.1.2	Mbəlembəle də zazay gəm əŋgla dəknah sukum.
JUD.1.3	Bayneŋgiɗwa, nəgayək də wənna əver sukum ɗerewel aka wənna əkoh məs məsap akani, amma nulaka nəsokuk zu əver sukum kakaŋka, vi kasɓokum adəv əgay məs mədawgay vi ətaf məs Maŋgəlva apsəm təl taka məkki viyit ɗii nan pakə. 
JUD.1.4	Vi ɗii mbreyit atoŋgoŋguk awalŋmə, məzi zəm aza wənnet ɓa. Aray gənənək labara na mbəlembəle na Maŋgəlva, vi kaw zaɓan wən naɗɗa mambray neti, appanənək wənna Zezu Krestu, ndəni mərbə zəga namə də Ɗəfdaya taka vaŋka. Daga far lahəŋka, ɗerewel na Maŋgəlva arban səmək kita nan arihik ɗiiyiŋ kakaŋka.
JUD.1.5	Kəsənənək wənnəŋ pakə, amma nəŋgəl əɗumon sukum va Ɗəfdaya akoh git ɗii na Israyel sə Misra. Amma dərɓaga aska azzetik ɗii meɓɓet vi dəpprəmən man ɓa. 
JUD.1.6	Məɗumon wənnet maslayɗe məs dətoŋgoŋ ki meŋge na gakdak məs Maŋgəlva apsiti, appanənək təki nasuwa neti. Maŋgəlva ampetik ara guzli afuŋ, aynetik dit ngiyamɗe məs apəlaŋ na ɓa. Say pay na kita net adawgaŋ kaaka'ə. 
JUD.1.7	Məɗumon wənna dələv na Sodoma də Gomorra, gəm walaŋ gəleɗe en tuwəɗ kini. Ɗii nadəvən aɗɗaŋgək va net maslayɗe nek aɗɗaŋgə, asbanənək wəsim zəga na gəɓa zit mbrayen. Kita na offo məza amta ɓa azəmgitik saha, vi ɗii pak də geslne'eŋ gəni.
JUD.1.8	Vaski bo, ɗii məs dətoŋgoŋ awaloŋkum neki tahəŋ dit wəsineɗ məzu kenin wəɗɗa mambray də gəɓa ziti, tahəŋ əvərenin sembe na Maŋgəlva, tahəŋ əretin ɗii məs də gakdak sə disiŋ. 
JUD.1.9	Ko Misel ndəni maslay an daya, dəgəɗ vas ɓa. Pay məs adawgayaŋ də Satan aka gəbay na Moyis na naway narəhən kaw gəmən di, ageslne'ək dawran Satan, vini anah sən na: (Ɗəfdaya də hayyoko). 
JUD.1.10	Amma ɗiiyiŋki, tahəŋ əpeleŋ mbrayen aka zəga məs dəsənən ɓa. Tahəŋ əsbanən əsim zəga net va zəga mamanya nawra, gesiŋgi wəsim zəga nan wazeti. 
JUD.1.11	Aw asbanənək tive na Kaynu. Appanənək kizit sit tepelkeɗi, vi kawrəh deleɗ va Balama agəɗə. Azaŋka, aboŋgoŋko va Koora aɓoŋgu. 
JUD.1.12	Pay məs kədaw zəmaŋ, tahəŋ ərbaŋ wil sən əsap nokum də wəsim zəga neti. Net say wəɗum aka zit kaaka'ə. Tahəŋ va slay buwən məs səmnya adaw puweni, awzi ɓa. Tahəŋ va wəleŋɗe məs awaŋ ɓa. Ko dəsan pay nawa net zlaŋ awaŋ ɓa. Tahəŋ va wəleŋɗe məptuti, məs dəmtaŋ. 
JUD.1.13	Tahəŋ də sembe va vovolumɗe a pe'e meteŋgini, wəza mambray net arbanək zən va oŋgofoko. Tahəŋ va ngərzleɗ məzeti, Maŋgəlva azaɓan sitik təki net ara guzli titire. Agulyoŋ na sədak ɓa ha faɗə.
JUD.1.14	Anuwa, məs dəsan buhul net dəhiŋgiɗin əlfən Adam, aɗɗak kleŋ aket ɗii neti, amna: Yaŋ Ɗəfdaya wade dit maslayɗe nan məs salala* wəŋɗa net tay gabal diiɗa. 
JUD.1.15	Vi kawtaw kita aket ɗii pakə. Wataw kita aket ɗii məɗɗaŋ mambray vi wəza mambray neti, wataw kita aketi, əpel mbrayen məs adaw peləŋ akani. 
JUD.1.16	Ɗii veti, tahəŋ wəpeleŋ wərwər aket ɗii məs dəmbraŋ, tahəŋ wəɗi sitin mambraya. Tahəŋ əsbanən wəsim zəga net mbrayenəŋka, tahəŋ əgakdakanən ziti, tahəŋ wəɗiyən kiziti, vi dərəhaŋ gən an məs aŋglaŋ.
JUD.1.17	Amma bayneŋgiɗwa, məɗumon an məpel sukum lahəŋ də met masləŋɗe na Ɗəfdaya nam Zezu Krestu. 
JUD.1.18	Vi anah sukumənək na: An pay wəgrak na dələv agapək na: Ɗii net wazoŋ wamasaŋ akokum, wasbanən wəsim zəga mbrayenəŋka. 
JUD.1.19	Ndəɗaŋgəŋ məkayaŋ wənnawɗeket ɗiiyi, wənna gəɓa zit azəmək məlĩ aketi, məza Əmpəs na Maŋgəlvayi ɓa. 
JUD.1.20	Amma nokum, bayneŋgiɗwa, məsok zukum aza wətaf nokum an salala*. Məkam də sembe na Əmpəs Salala*. 
JUD.1.21	Məga zukum adəv əŋgla na Maŋgəlva. Adan munokum tatə ganən Ɗəfdaya nam Zezu Krestu dəpsukum gən mbəlembəle də zeŋgille nasuwa ha faɗə.
JUD.1.22	Vasna mərma vet ɗii məs məzəɗɗaŋ kuzuŋ də ətaf neti. 
JUD.1.23	Migilgit sədəv offo, məkoh giti. Muwəl saha aket ɗii məzəsbanən wəsim zəga neti, amma məga zukum vi mambray net adaw rumkum ɓa.
JUD.1.24	Maŋgəlva waɓap wəgukum səza zəga pakə, kəzaŋ na ki tive ɓa, wagəm mambray nokum pakə, wakpaŋgokum salala, wakəzoŋ wizu aban adəv gakdak nan də wanekən zukum diiɗa. 
JUD.1.25	Ndəni Maŋgəlva taka, ndəni dəkoh gəm də Zezu Krestu Ɗəfdaya namə. Gakdak pak nani, də daya daga far farə, vaski dəpaŋka, wasan ha faɗə. Amin.
REV.1.1	Adəv ɗereweləŋka, məverini wən məs Zezu Krestu arbani, də zəga məs Maŋgəlva arbansəni, vi dənah sit gən məɗɗaŋ wəza nani an məs dədaɗɗa kakaŋka, Krestu aslənək maslay də wənnan aza Zaŋ məgəɗ wəza nani. 
REV.1.2	Zaŋ annəhək wənna zəga məs awələ, də wəŋɗan wən məs dəde səza Maŋgəlva, də goŋga məs Zezu Krestu arbansəni. 
REV.1.3	Zəzay aza ɗəf məzəŋɗan ɗereweləŋka, zəzay azet ɗii məzəpprəmən wənnet məs kleŋɗe də wən məs məverin adəv ɗereweləŋka, vi pay məs məɗiyən ka wənnəŋ dəgəɗ gənəŋka, go'oy.
REV.1.4	In Zaŋtə nəver wənnəŋ azet kretiyenɗe buhul naka dələv na Asiya:
REV.1.4	Maŋgəlva məs kakaŋka, ndəni məs dəsan laŋka də məs dədazani, dəpsukum mbəlembəle də zam nani, də Əmpəs buhul məs dəsoŋ aba mazaŋga nani. 
REV.1.5	Səza Zezu Krestu, məs dəgəɗ saydawa də goŋga. Ndəni dabəŋ kiyit ɗii mimtiti, ndəni məlĩ aket məlĩyeŋge naka dələv pakə.
REV.1.5	Aŋgəlməka, kawgil gəm sədəv mambray nam də əmta nani. 
REV.1.6	Aɗɗəmək məlĩyeŋge məs dəlveŋge, ka məgəɗ gən wəza vi Maŋgəlva. Affən gakdak də sembe pak dəsan na Zezu Krestu ha faɗə. Amin.
REV.1.7	Awla tayəzan aka slay buna, ɗii pak wawlanəni. Dit ɗii məs dəppanən wənnan pak zlaŋ wawlanəni. Ɗii naka dələv pak waskaŋ morkoyo aka wənna əziya nani. Vaski wagəɗ vaska.
REV.1.8	Ɗəfdaya Maŋgəlva amna: Amin. Əntə A, əntə Z. Ɗəf məs kakaŋka, məs laŋka'a, də məs dədazani.
REV.1.9	Əntə Zaŋ, məlmukum məs də sap də Zezu, əntatə daw də munokum adəv bonoy, də məlĩ namə də wəɓəsən pak məs taka də munokum. Məɗi wi aka mətuwəra məs adawyaŋ na Patmos, vi nədarban wənna Maŋgəlva də goŋga məs Zezu anahə. 
REV.1.10	Pay na Ɗəfdaya, Əmpəs adek akawa, yaŋ nəpprəm wəla ɗəf dərɓagaw dayadaya, də ɓaɓəl man va gozloro. 
REV.1.11	Amna: Aver zəga məs kuwələŋ adəv ɗerewel, aslən ɗerewel nan azet kretiyenɗe buhul naka dələv temtemi, na Efesus, na Samirna, na Pergame, na Tiyatira, na Sardis, na Filadelfiya, də na Lawdikiya.
REV.1.12	Yaŋ nəkpaŋgan haraw vi kawla ɗəf məzupel suwa. Yaŋ nula təbəs na meleŋge, dit pitirleɗ məlewit azan buhulu. 
REV.1.13	Awalaŋ zəga məlaw pitirleɗ nek bo, foto tayadaka, agilik va ɗəffa, aguluk lukut metiŋgin zezek nan ha aka gəɓa tələn, aynanək dadakən də kətu məɗɗan də təbəs na meleŋge. 
REV.1.14	Muhur kiyən babar kaɗɗak kaɗɗak va zenze walla va ɓeɓɓrezle, haran va anzil offo, 
REV.1.15	tələn tay va təbəs peppreŋ məzu wiɗe, va an məzu həs atəki nawhəsən. Wəllan ɓaɓəlman tay va ɓaɓilmet iŋkile a məlpa. 
REV.1.16	Ngərzleɗ tahəŋ buhul dəka van dəzəŋ kãwwã, kafahi məs man sula agilik səmani. Haran pak tay wiɗ va paya. 
REV.1.17	Səza nula vaska, nəsbərək amba tələn afuŋ va məmtuwa. Aɗiyək van dəzəŋ akawa amna: Kənzok geslne ɓa. Əntə wətəŋ na zəga, əntə bayma na zəga nani. 
REV.1.18	Əntə ɗəf madarani, nəmtək laŋka, amma kakaŋ na madaraw nan ha faɗə. Əntə də sembe aka əmta, də aka təki məs ɗii mimtit adadoŋgu. 
REV.1.19	Aver zəga məs kədawla, də zəga an məs kakaŋka, də zəga an məs dədaɗɗa ba'ə. 
REV.1.20	Mbar aŋgəl wənah də wənnet ngərzleɗ buhul məs kədawla aza vaw dəzəŋ kãwwã, də təbəs na meleŋge dit pitirleɗ bulul məlawit azan di, ngərzleɗ buhul ndəɗaŋgeŋ maslayɗe net kretiyenɗe buhulu, pitirleɗ buhul bo, tayərban gəla na zuli net kretiyenɗe buhul.
REV.2.1	Aver ɗereweləŋ aza maslay net kretiyenɗe na Efesus:
REV.2.1	Ɗəf məs dərme ngərzleɗ aza van dəzəŋ buhul, məs dədadaw aweleŋgit pitirleɗ buhul, məlewit aza təbəs na meleŋge amna: 
REV.2.2	Nəsənək wəza noko, də wəzəm saha noko, də an kədaw ɓəsa. Nəsənka kəɓap na wəɓəs wənnet ɗii mbreyit ɓa, ya kəslak wən net ɗii məzu ɗiyən zit na masləŋɗeŋ, amma masləŋɗeŋ ɓa, kərəhək wənnan na məwaŋ tepelkeŋ. 
REV.2.3	Nok na kəɓəsəka, kəzəmək saha viwa, də as pak kənzok geslne ɓa. 
REV.2.4	Amma wən nok taya makrawa, vi istat də əŋgla naw va an dabəŋ ɓa. 
REV.2.5	Aɗumon əza məs kəzə ki tive, apan mambray noko, adaw va məs kədaw dabəŋ. An kəzaɓan makrok ɓana, wanəzawrəhko, wanəgəm zəga naɗi pitirla nok sə gəlani say an kətubika. 
REV.2.6	Amma wən ana zok na, kəzelik wəza net Nikolawiɗe, va naw bo nəzel wəza net diiɗa.
REV.2.7	Ɗəf məs də sləman pak dəpprəm lewlewi, an məs Əmpəs adawnah sit kretiyenɗe.
REV.2.7	Ɗii məs dədayaŋ ki wənnəs pak wanəpsit tive nawzəm uwa na wəlaŋga na zeŋgille, ana waleŋgit wəleŋɗe na guli na Maŋgəlva.
REV.2.8	Aver aza maslay net kretiyenɗe na Samirna:
REV.2.8	Ɗəffan dabəŋ ndəni bayma, amna: Ɗəf məs dəmtə asilik səkəti əmta. 
REV.2.9	Nəsənək bonoy noko də saha noko, amma məs arya kənani, nəsənək mbrayen net ɗii məs dədaw ɗiyən zit va Yahudiyenɗe adawpeleŋ akoko, amma Yahudiyenɗeŋ ɓa, net ɗii məsbanən Satan nəŋgə. 
REV.2.10	Kədaw geslne'eŋ vi bonoy məs dədaw rəhkum ɓa. Apprəma, Satan wasluko wasget ɗii meɓɓet sə walaŋkum diiɗa a daŋgay hagap pay klaw. Asok də goŋga hagap wəmta noko, wapsuk mətər kiya na zeŋgille.
REV.2.11	Ko naway pak də sləman napprəm mogoni, dəpprəm an Əmpəs adawnah sit kretiyenɗe.
REV.2.11	Ɗii məs dədayaŋ ki wənnəs pak wəmta ma sula'ən arih na ɓa.
REV.2.12	Aver wənnəŋ aza maslay net kretiyenɗe na Pergamus:
REV.2.12	Ɗəf məs də kafahi man sula gən pak amna: 
REV.2.13	Nəsənək atəki va kədaw soko, atəki na suwa na məlĩ na Satan kənani, kərmak iya nawa, kəpan wətaf məs kətafu ɓa, ko pay məbay Antipas məgəɗ saydawa akaw də goŋga awalaŋkum atəki məs Satan asani. 
REV.2.14	Amma əntat də wən suɗike akoko, istat dit ɗii məs dədasbanən wən məs Balama adarba annan da, məs dərban sən Balak kaw mbəɗet kirtit Israyel dəɗɗaŋ gən mambray dəzəmaŋ gən zəga mətaw wəlan ama tuya, də wəɗɗa mana'a. 
REV.2.15	Əmpa bo istat dit ɗii anok da məzəsbanən zəga narba net Nikolawiɗe. 
REV.2.16	Akpaŋ səza mambray nani. An vaski ɓana, əntatə zaw azok də kakara, wanəgay dit ɗii neti də kafahi sə barawa.
REV.2.17	Ɗəf məs də sləmani dəpprəm mogoni, dəpprəm an məs Əmpəs adawnah sit kretiyenɗe:
REV.2.17	Ɗii məs dədayaŋ ki wənnəska, wanəpsit manu an məs məɗaman, də gərəm an babara. Aka gərəm nani məver iya an meleketeni, an məs ɗəf asəna ɓa, say ɗəf məs dərahə.
REV.2.18	Aver aza maslay net kretiyenɗe na Tiyatira:
REV.2.18	An Wətən Maŋgəlva* adawnaha, haran tay va anzil offo, tələn tay va təbəs peppreŋ məzu wiɗe. 
REV.2.19	Nəsənək wəza noko, də əŋgla noko, də goŋga noko, də wəza nok məs kədaɗɗa də an kədaw ɓəsa. Nəsənək wəza nok məs kakaŋ metiŋgini dayki an dabəŋ. 
REV.2.20	Amma əntat də wən akoko, an məs kəppat ɗak məs adawyaŋ na Zezabel məzu ɗi zət va məs kleŋ na Maŋgəlva, tatərban zəga naw zet ɗii na wəza nawa, də wəɗɗa mana'a də wəzəm slu mətaw wəlan ama tuya. 
REV.2.21	Nəpəl sətək tive tətubi gəni, amma təŋgəm kaw tubi aka wəɗɗa mana'a nat ɓa. 
REV.2.22	Vini wanəvoŋgət gbəgba'a məzəɗɗaŋ mana'a dəndət pak wanəgil adəv bonoy metiŋgin, say an apanənək wəza məs adaɗɗaŋ dənta. 
REV.2.23	An day bo wənnabay kirtət dəmtaŋ gəni, kretiyenɗe pak wasənən na əntə ɗəf məsən wəɗum na makret ɗiiyi, də an məs adaŋglaŋ pakə. Wanəfaɗsən ko naway va wəza məs agəɗə.
REV.2.24	Amma azokum munokum məs kəmbraŋ kretiyenɗe na Tiyatira, munokum məs kasbanən wən məs mərban mbraynəŋ ɓa kəŋkə, munokum məs kəsənən wəsən an kpukpum na Satan ɓaŋ ka, nənah sukum na, nəɗi sukum na zəga gakdak akokum ɓa. 
REV.2.25	Amma say mərma wən məs kərəhaŋ ɓəlɓələ, hagap pay nədazawa. 
REV.2.26+REV.2.27+REV.2.28	Ɗii məs dədayaŋ kiyən də wəsban an dəslə də wəɗɗa an məs nəŋgələ ha wəgrak nani, wanəpsit sembe an məs nərahsən kiyu səza Affuwa, wanəpsit sembe aket ɗii na dəlva, wateɗin də zleŋge na təbəza, waŋgrofoŋ va ɗak təda ngrof mesteɓeɗ na dəlva. Vas bo wanəpsit ngərzla an baŋgay naba pumpum.
REV.2.29	Ɗəf məs də sləman napprəma, dəpprəm mogoni, an məs Əmpəs adawnah sit kretiyenɗe.
REV.3.1	Aver aza maslay net kretiyenɗe na Sardis:
REV.3.1	Ɗəf məs dərme Əmpəsɗe na Maŋgəlva buhul dit ngərzleɗ buhul nek amna: Nəsənək an məs kədaɗɗa pakə, nəsənka istatə ɗi zuk va madarokok kənani, mbaraka na məmtuk kənani. 
REV.3.2	Afɗaahə, asok zuk aza zəga navoko, vi manaka əmta grakə. Vi nulak na, wəza nok tay mogon aba Maŋgəlva naw ɓa. 
REV.3.3	Aɗumon zəga məs kəyagani də zəga məs kəpprəmə, asban wənnani. Akpaŋgan makrok səza mambray noko. An kəŋger wəfɗaah ɓa, wanəde azok va mamal va mahala, məza is wəsən pay məs nəda zaw ɓa. 
REV.3.4	Amma istat dit ɗii meɓɓet suɗike a Sardisəŋka, məza dərdufonən lukutɗe net ɓa. Tahəŋ wədawaŋ də in də lukutɗe net baberɗe, net agapaŋka. 
REV.3.5	Ɗii məs dədayaŋ ki zəga nan pak waguloŋ lukutɗe baberɗe, nəviyan na iya net sədəv ɗerewel na zeŋgille ɓa. Amma wanənah aba Affu gəm abet maslayɗe net na, ɗii nawəŋ. 
REV.3.6	Ɗəf məs də sləman napprəma say dəpprəm mogoni, an məs Əmpəs adawnah sit kretiyenɗe.
REV.3.7	Aver aza maslay net kretiyenɗe na Filadelfiya:
REV.3.7	Ɗəf məs təstəssə də goŋga tay də lakle na Davit avani, an akoluko, ɗəf tay naɓap wəmpan ɓa, an ampanəka ɗəf tay naɓap əkolən ɓa, amna: 
REV.3.8	Nəsənək wəza nok məs kədaɗɗa, nəsənka istat də sembe suɗike, də as pak kəsbanək wəpel nawa, də goŋga kənan azawa. Nəkoluk madamba aboko, ɗəf tay naw ɓap wəmpan ɓa. 
REV.3.9	Aŋki zəga məs nədawgəɗ sit ɗii na Satan, məs tepelkeɗi məɗəyən zit na Yahudiyenɗeŋ, mbaraka na Yahudiyenɗeŋ ɓa, wanəgəɗ sit dewle dəzoŋ gən wəkdukun takpret aboko də gakdokokun gəni. Wasənən na nəŋglukuko. 
REV.3.10	Vi kəgak wəpel nawa də wəɓəsən, naw bo wanəguk sədəv pay na bonoy məs dədazan aka dələv pakə, vi kawsle ɗii naka dələv pakə. 
REV.3.11	Wanəde go'u, aga wən məs kərah lewlewi, vi ɗəf adawzəm sembe na wəza nok ɓa. 
REV.3.12	Ɗəf məs dədayə wanəɗɗa dəsan gən ka dədəka nadəv gəla metiŋ naw zuliya* na Maŋgəlva nawa, agil na əmpa ɓa. Wanəver iya na Maŋgəlva naw akani, də iya na walaŋ gəla na Maŋgəlva nawa də iya na Zerusalem meleketeni məs dədaw priken sə disiŋ sə maŋgava Maŋgəlva nawa. Wanəver iya naw meleketen akani.
REV.3.13	Ɗəf məs də sləman say dəpprəm an Əmpəs adawnah sit kretiyenɗe.
REV.3.14	Aver wənnəŋ aza maslay net kretiyenɗe na Lawdikiya: Wən məs Amin məgəɗ saydawa də təstəssə də goŋga, ndəni slalway zəga məs Maŋgəlva azəməɗə, ndəni adawnah na: 
REV.3.15	Nəsənək wəza noko, zay kənan ɓa, ya kaãh kənan ɓa'a. Nəŋgəl kətana kəsok gən zayə, walla kaãh. 
REV.3.16	Vi kəsokuk adak təki gərəŋgə, zay kənan ɓa, ya kaãh kənan ɓa'a, wanəptekuk sə mawa. 
REV.3.17	Yaŋ kəmna məs arya kənani, məgəɗ wəza mogon kənani, zəga tay dəmbər suk ɓa. Amma kəsənna adəv tattuwãh də wəzəm saha kənani ɓa, məs saha kənani, zuk mekeleŋ kənani, daŋgar kənani. 
REV.3.18	Naw wanəppeteko, albah təbəs na meleŋge mədan də offo səvawa, kəsok gən məs arya. Albah lukut babara kugul gən azoko, dəɗamet gən wil na zuk mekeleŋ. Vas bo kəlbaah gən miya na hara ɗəffa kəɗa gən aroko kuwəl gəni. 
REV.3.19	Ɗii məs nəŋgəl pak əntatə hayeti, əntat əsgaa siti. Vini asok də əŋgla nan wəzluk amkrok va offo, apan mambray noko. 
REV.3.20	Awla əntat ziwe amadamba, an ɗəf apprəmək wəllawa, akoluk madamba, wanətoŋ annanda, wanəzəm dəndən, nan bo wazəm də ina. 
REV.3.21	Ɗii məs dədayaŋ ki wənnəska, wanəpsit tive nasuwa aka mazaŋga na məlĩ naw amaŋga vawa, va nawəŋka nədayək kini, nəsawək də Affuwa aka mazaŋga na məlĩ nani.
REV.3.22	Ɗəf məs də sləmani, dəpprəm lewlewi an məs Əmpəs adawnah sit kretiyenɗe.
REV.4.1	Nəwələk zəga maɓɓan əmpa, nulak madamba viŋge a disiŋ. Nəpprəmək wəla ɗəf dabəŋ va gosloro tay pel suwa, amna: Ade aŋka, wanərban suk zəga məs dədaɗɗa abe, dərɓaga aŋka. 
REV.4.2	Go'ləŋ Əmpəs agəm wəka, akəwək a disiŋ atəki məs mazaŋga na məlĩ asani. Ɗəf tay tuŋgo aka mazaŋga vani. 
REV.4.3	Haran tay wiɗ va gərəm zaspa də gərəm sardisa. Mazaŋga na məlĩ nan tay tuwəɗ də məzəɗa, uwiɗ nan va gərəm imaradi. 
REV.4.4	Mazaŋgeɗ tahəŋ kaklaw sula kiyit poɗo tuwəɗ ki mazaŋga na məlĩ naka, ɗii gugiriɗ tahəŋ kaklaw sula kiyit poɗo tuŋ tuŋ aket mazeŋgeɗ neki, dit lukutɗe baberɗe azeti, də mətər kiya na meleŋge. 
REV.4.5	Səza mazaŋga na məlĩ naka, uwiɗ na buna də ɓaɓəlmani, də wəhay nani pak tay gilyan səza mazaŋga na məlĩ naka, əmpa bo, pitirleɗ buhul tahəŋ mərmet aba mazaŋga na məlĩ naka, ndəɗaŋgəŋ Əmpəs na Maŋgəlva. 
REV.4.6	Aba mazaŋga na məlĩ naka, pe'e tayadaka, tay wiɗ va darawgal.
REV.4.6	Aka walaŋ mazaŋga na məlĩ naka, zigeɗ madereket tahəŋ poɗo tuwəɗ kini, zit pak sərət məɗi siti hereti, dərɓegeti də dəɓet pakə. 
REV.4.7	Zigeɗ maderet neki, an madabəŋ agilik va ɓolu, ma sula'ən agilik va bəlatəkə, ma hoko'it bo haran agilik va ɗəffa, mapoɗo'it bo agilik va zalha məzu veŋge. 
REV.4.8	Zigeɗ maderet poɗo neki, ko naway pak tay də persleken slirre, zit pak sərət məɗɗa sit hereti, kla divti hereti, klappaka hereti. Affeteŋ ɓa kapay də dəfəɗ pak tahəŋ wəyaŋ gəlya, tahəŋ wənəhaŋ də gəlya nan na:
REV.4.8	Salala*, salala, salala,
REV.4.8	ndəni Ɗəfdaya Maŋgəlva məs də sembe pakə,
REV.4.8	məs dəsan daga farfarə,
REV.4.8	ndəni dəsan kakaŋka ndəni bo məs dədazani.
REV.4.9	Pay zigeɗ maderet poɗo adawyaŋ gəlya pakə, vi kaw gakdakan də wəɗi kini də wəgəɗsən soko sən ɗəf məs dəsan aka mazaŋga na məlĩ naka, nan madaran adawsan pay pak ha faɗə.
REV.4.10	Ɗii gugiriɗ kaklaw sula kiyit poɗo nek akdukunək takperet aba ɗəf məs dəsan aka mazaŋga na məlĩ naka, tahəŋ wəzuliyaŋ sənən ɗəf məs nawsan ha faɗ naka. Tahəŋ wəsganən mətər kiya net aba mazaŋga na məlĩ naka, tahəŋ wənahaŋ na:
REV.4.11	Aw Ɗəfdaya namə Maŋgəlva namə,
REV.4.11	əstə kəgap nawtaf gakdak də wəɗi kiyuk də sembe.
REV.4.11	Vi əstə kəzməɗ zəga pakə,
REV.4.11	də əŋgla naki zəga pak asan madarani.
REV.5.1	Nəwələk ɗerewel məktəmən taka aka van dəzəŋ, tay ɗewe aka mazaŋga na məlĩya, ɗerewel nak məverini adəvən də gəɓan pakə, yaŋ məɗɗa tampoŋ akan temtem buhul. 
REV.5.2	Yaŋ bo nulak maslay daw təl ma də wəlan dayadaya: Naway dəgap nawkol ɗerewel nan di, də wəhok tampoŋ nan di? 
REV.5.3	Ɗəf nan tay ɓa, ko a disiŋ ko aka dəlva, ɗəf tay dədawɓap wəkol ɗerewel nan ɓa, walla ula adəvən ɓa. 
REV.5.4	Nəhəmək diiɗa vi ɗəf tay dəgap nawkol ɗerewel nan ɓa, walla nawla gədəvən ɓa. 
REV.5.5	Yaŋ ɗəf taka suweleŋgit ɗii gugiriɗ nek anah su na: Kədawhəm ɓa, awla ɓolu əlfən Zuda, dəhən Davit nan adayək ki zəga vani, waɓap wəhok tampoŋ buhul də wəkol ɗerewel vani.
REV.5.6	Yaŋ nula Botol aziwik aweleŋgit mazaŋgeɗ na məlĩya, kiyən tuwəɗ dit zigeɗ maderet poɗo gəm aweleŋgit ɗii gugiriɗe. Time van bo agilik va mətaw wəlani. Mohon bo tay buhul, haran bo buhul, ndəɗaŋgəŋ Əmpəs na Maŋgəlva buhul məs aslən aka dələv pakə. 
REV.5.7	Yaŋ botol nak ade taf ɗerewel səva ɗəf nak məs dəsan aka mazaŋga na məlĩ nak səka van dəzəŋ naka. 
REV.5.8	Adan ataf ɗerewel naka, yaŋ zigeɗ maderet poɗo dit ɗii gugiriɗ kaklaw sula kiyit poɗo asbraŋ aba botol naka, ko naway tay də gazamvəl avani, gəm makasli na meleŋge məknahən paah də tursan, ndəni wəzuli net ɗii salala na Maŋgəlva. 
REV.5.9	Yaŋ adawyaŋ gəlya meleketeni:
REV.5.9	Əstə kəgap nawgəm ɗereweləŋka.
REV.5.9	Də wəhok tampoŋ nani,
REV.5.9	vi məbay kuwi də əmta noki kəmet ɗii sən Maŋgəlva sədəv ma əlfa
REV.5.9	pak sədəv ma pakə, də zemvit ɗii temtem səmba dələv pakə.
REV.5.10	Yaŋ kəɗɗe dəsoŋ gən məlĩyeŋge də məs dəlveŋge na Maŋgəlva,
REV.5.10	wazəmaŋ məlĩ aka dəlva.
REV.5.11	Nulak əmpa, nəpprəmək wəllet maslayɗe diiɗa tuwəɗ ki mazaŋga na məlĩ naka, dit zigeɗ maderet neki, gəm ɗii gugiriɗ neki, wəŋɗa net bo tahəŋ va dubu dubuɗe. 
REV.5.12	Yaŋ adawyaŋ gəlya də wəllet dayadaya:
REV.5.12	Botol məs məbayən naka,
REV.5.12	agapək narəh sembe,
REV.5.12	də arya də wəsənna, də gurom,
REV.5.12	də wəɗi kini, də gakdaka, də zəga.
REV.5.13	Zigeɗ məs məzəmiɗit a disiŋ pakə, dit zigeɗ məs məzəmiɗit aka dəlva məs namba dəlva fuŋ, dit məs na pe'e gəm dit məs məzəmiɗit atəki pakə:
REV.5.13	Yaŋ adawyaŋ gəlya,
REV.5.13	vi ɗəf məs dəsan aka mazaŋga na məlĩya, gəm vi botol,
REV.5.13	də wəɗi kiyən də gakdak pak də sembe pak nani
REV.5.13	pay pakə ha faɗə.
REV.5.14	Zigeɗ maderet poɗo nek aɓɗaŋ na: Amin. Ɗii gugiriɗ akdukoŋguk afuŋ, azuliyaŋ sənənka.
REV.6.1	Nulak botol daga adawkol tampoŋ an dabəŋ, səmbret tampoŋɗe buhul neki, yaŋ nəpprəm wəlla ɗəf taka səmbret zigeɗ maderet poɗo neki dawnah də wəlan va wəhay na buna: Ade. 
REV.6.2	Yaŋ nəzi harawa, nula pələs babara. Ɗəf nakan bo tay də ble vani, məpsəni mətər kiya. Ambatək vi kawtak wəla, watak wəla'a.
REV.6.3	Yaŋ botol nak akol tampoŋ ma sula'ən, yaŋ nəpprəm zəga madaran ma sula'ən dawnah na: Ade. 
REV.6.4	Yaŋ pələs maɓɓan agili, pələs nan peppreŋgi, ɗəf nakan bo məpsəni sembe, dəɗɗa gən wəgay aka dələv pakə, ɗii dəbayən gən ziti. Məpsəni kafahi metiŋgini.
REV.6.5	Yaŋ akol tampoŋ ma hoko'ən, yaŋ nəpprəm zəga madaran ma hoko'it amna: Ade. Yaŋ nula pələs titire, ɗəf nakan tay də zəga nawsla zəga avani. 
REV.6.6	Nəpprəmək wəla ɗəffa va wəla zigeɗ maderet poɗo neki, yaŋ adawnah na: Alkamari na tasa taka wəfaɗ nan va wəfaɗ na wəza nasɓəta taka. Hay bo tasa hoku wəfaɗ nan bo va wəfaɗ na wəza nasɓəta taka'a. Kədaw tattuwannən mel də zəga naw saa ɓa.
REV.6.7	Yaŋ botol nak ahok tampoŋ ma poɗo'ən, yaŋ nəpprəm zəga madaran ma poɗo'it nak dawnah na: Ade. 
REV.6.8	Yaŋ nədawla, nulak pələs kprohprohu. Ɗəf nakan bo iya nan na əmta, təki nambat net ɗii mimtit taysəbani. Məpsiti sembe aka dələv zlaŋgattaka kawbay ɗiiyi də kafahi, də manya, gəm də gbəgba'a, gəm də zəga mamanya nawra aka dəlva.
REV.6.9	Yaŋ botol ahok tampoŋ masle'en naka, nulak zeŋgillet ɗii məs məbeyit vi adarbanən wənna Maŋgəlva, vi saydawa məs adaɗɗaŋ də goŋga, atəki nawtaw wəla zəga sən Maŋgəlva nule. 
REV.6.10	Yaŋ adaŋzlaŋ vamvəl də wəlet dayadaya na: Ɗəfdaya məs salala*, məs də goŋga, dewɗe kədawtaw kita aket ɗii naka dələv məs dəbaymən də wəmpəl ki piɗe nan di? 
REV.6.11	Yaŋ məpsit lukut babar taka taka net pakə, yas mənah sit na məffet suɗike tagay ɗa, ha wəŋɗa net milmiŋgiɗkum məɗɗaŋ wəza na Maŋgəlva məs məɓeyit venet dəgap gəni.
REV.6.12	Pay botol ahok tampoŋ maslireni, nulak dələv aɓələk diiɗa sawɓa, pay akpaŋgək va lukut titire, təla bo akpaŋgək peppreŋ va mbeli. 
REV.6.13	Ngərzleɗ na disiŋ bo abətaŋka fuŋ, va sokoya adayo kirtin məs dəɓəlaŋ ɓa. Pay səmnya metiŋgin adaɓlani. 
REV.6.14	Kəti a disiŋ bo atrayək va ɗerewel məktəmən, mosorgoɗe mətuwəra pak məzer giti sə gileti. 
REV.6.15	Məlĩyeŋge naka dəlva, dit ɗii gugiriɗ, dit dayeɗe net sozeɗi, dit məs aryeɗi, dit ɗii məs də sembe, dit balemɗe, dit ɗii məza balemɗeŋ ɓa pak aɗamaŋgək abətəŋ net massorgeɗe dit kuneŋge. 
REV.6.16	Annəhaŋgək na massorgeɗe dit kuneŋge məɓəsl akamə, məɗamam səba ɗəf məs dədayə məs dəsan aka mazaŋga na məlĩya, gəm səma wəda gədəv na botol na Maŋgəlva. 
REV.6.17	Pay metiŋgin na gidivit nawda agapka. Naway də sembe nawtakən di?
REV.7.1	Dərɓaga aska, nulak maslayɗe poɗo tahəŋ ziw ziw aka təkzləm dələv poɗo gəni, tahəŋ wərmanən səmnya naka təkzləm dələv poɗo gəni, vi səmnya adaɓla aka dələv ɓa, ko a pe'e ɓa, ko aka wəlaŋga zemvin awandi pak adaɓla ɓa. 
REV.7.2	Nulak maslay maɓɓan dazan səmba pay nampum, də tampoŋ na Maŋgəlva məs madaran avani ahayək də wəlan dayadaya sit maslayɗe poɗo məs məpsit sembe nawzəm gən saha na dəlva də pe'e. 
REV.7.3	Kədawray gənən dələv də pe'e gəm wəleŋɗe tagay ɓa, say an məɗɗak tampoŋ amirbizit məɗɗaŋ wəza na Maŋgəlva namə. 
REV.7.4	Maŋgəlva arban suwik wəŋɗa net ɗii məgəɗ sit tampoŋ vani: Tahəŋ uzine səkat də uzine kaklaw poɗo kiyit poɗo suweleŋgit ɗii na Israyel. 
REV.7.5	Daga səza zev Zuda uzine klaw kiyit sula, məɗɗa tampoŋ amirbisti, zev Ruben uzine klaw kiyit sula məɗɗa tampoŋ amirbisti, zev Gada uzine klaw kiyit sula məgəɗsiti. 
REV.7.6	Zev Aser uzine klaw kiyit sula məgəɗsiti, zev Neftalim uzine klaw kiyit sula məgəɗsiti, zev Manasse uzine klaw kiyit sula məgəɗsiti, 
REV.7.7	zev Simeyoŋ uzine klaw kiyit sula məgəɗsiti, zev Lewi uzine klaw kiyit sula məgəɗsiti, zev Issakar uzine klaw kiyit sula məgəɗsiti, 
REV.7.8	zev Zabulon uzine klaw kiyit sula məgəɗsiti, zev Zozef uzine klaw kiyit sula məgəɗsiti, zev Benyamin uzine klaw kiyit sula məgəɗsiti.
REV.7.9	Ɗərɓaga aska, nəziyək harawa, nulek ɗii diiɗa ɗəf tay naw ɓap wəŋɗet ɓa, ɗii net daga səmba dələv pakə, səza ma əlfa pakə, dit ɗii pakə, də ma temtem pakə, aziweŋgək aba mazaŋga na məlĩya gəm aba botol na Maŋgəlva, aguloŋguk lukutɗe baberɗe, dəva gugozlo aveti. 
REV.7.10	Anzlaŋgək vamvəl dayadaya, adəv vamvəl nan tahəŋ wənahaŋ na: Wəkoh nam səza Maŋgəlva nam ade, məs dəsan aka mazaŋga na məlĩya gəm botol nani. 
REV.7.11	Maslayɗe pak aziweŋgək tuwəɗ ki mazaŋga na məlĩya, dit ɗii gugiriɗe gəm zigeɗ maderet poɗo, asbraŋgək aba mazaŋga na məlĩya fuŋ, azuliyaŋ sənənka, 
REV.7.12	yaŋ adawnahaŋ na: Amin, zəzay də gakdaka, də wəsəna də wəɗɗa soko, də wəɗi kiyən də sembe, də gurom pak na Maŋgəlva nami pay pakə ha faɗə. Amin.
REV.7.13	Ɗəf taka suweleŋgit ɗii gugiriɗ neki, assohowəka: Mədəŋgaŋ də lukutɗe baberɗe azetiŋ di? Ya səŋga azoŋ di? 
REV.7.14	Nəpsən na: Ɗəfdaya nawa nisin ɓa, say is kisine. Apsuna, ndəɗaŋgəŋ ɗii məs də gulyoŋ sədəv bonoy metiŋgin məs dəskoɓən lukutɗe neti, aɗɗenin lukutɗe net baberɗe dit mbel na botol na Maŋgəlva. 
REV.7.15	Vini asoŋ aba mazaŋga na məlĩ na Maŋgəlva, tahəŋ wəɗɗaŋ sənən wəza kapay də dəfəɗ pak adəv gəla metiŋ naw zuliya* nani. Ɗəf məs dəsan aka mazaŋga na məlĩ dədawget sən kiyən. 
REV.7.16	May adena ɗaah ɓa, meme adenin na ɗaah ɓa pakə. 
REV.7.17	Vi botol na Maŋgəlva məs dəsan aka walaŋ mazaŋga na məlĩ wateɗe, wake amet iŋkile məzimaŋ na zeŋgille, Maŋgəlva bo wapaysit sin sireti.
REV.8.1	Adan botol ahok tampoŋ ma buhuloni, təki a disiŋ pak agəɗək sləɓəkə hagap reta na ler. 
REV.8.2	Nulek maslayɗe buhul ziw ziw aba Maŋgəlva, yaŋ məpsit gozloreɗ buhul.
REV.8.3	Yaŋ maslay maɓɓan ade ziw gu'o də təki nawtaw wəla zəga sən Maŋgəlva, makasli na meleŋge taya van kãwwa. Məpsəni tursan diiɗa də sapan gən də wəzuli net ɗii na Maŋgəlva dətəlsən gən Maŋgəlva, aka təki məs məɗɗan də meleŋge nawtaw wəla zəga sən Maŋgəlva aba mazaŋga na məlĩ asani. 
REV.8.4	Enene na tursan sap də wəzuli net ɗii na Maŋgəlva məs dədawzla ambatək aba Maŋgəlva. 
REV.8.5	Yaŋ maslay agəm makasliya, aknahək də offo natəki nawtaw wəla zəga naka, agba'ək aka dəlva. Yaŋ awiɗ də wəhay va buna gəm dələv pak aɓələk sawɓa.
REV.8.6	Maslayɗe buhul məs də gozloro buhul avet nek azaɓanənək zit vi koffeti.
REV.8.7	An dabəŋ affonək gozloro nani. Yaŋ ɓeɓɓrezleɗ məsapet də offo gəm mbeli məsgeti aka dəlva. Təkzləm dələv zlaŋgat taka azləka, daga kevile mədəkan pak azləka.
REV.8.8	Yaŋ maslay ma sula'ən affon gozloro nani, yaŋ gərəm metiŋgin agil gənək offo, abətək aret iŋkile a pe'e metiŋgini. Zlaŋgay pe'e məs dəmbər zlaŋgataka akpaŋgək mbeli. 
REV.8.9	Təkzləm zlaŋgataka na zəgeɗ məs məzəmiɗit maderet na pe'e pak amtaŋka dit bəlayɗe meɓɓet zlaŋgataka bo aryaŋka.
REV.8.10	Yaŋ maslay ma hoko'it affon gozloro nani. Yaŋ ngərzla metiŋgin apət sə disiŋ va offo yaŋ abət aket məlpeŋge təkzləm ma hoko'ən zlaŋgataka aret iŋkile a məlpa dit məzimaŋ. 
REV.8.11	Iya na ngərzla nan na tattraha, iŋkile təkzləm ma hoko'ən zlaŋgataka akpaŋgaŋgək tattrahɗe, ɗii diiɗa məs də saaŋ iŋkile net pak amtaŋka vi tattrah net iŋkile neti.
REV.8.12	Yaŋ maslay ma poɗo'it affon gozloro nani, yaŋ təkzləm zlaŋgataka ma hoko'ən na paya mərgani gəm ana təla pak vaska də təkzləm ma hoko'ən net ngərzleɗ pakə pay adawzla ɓa zigeɗ meɓɓet bo adawkasakaŋ ɓa, hagap reta nasɓəta də reta na dəfɗa.
REV.8.13	Nəziyək harawa, yaŋ nəpprəm ɓaɓəlma zalha daw veŋ a disiŋ faraɗa yaŋ adawnah də wəlan dayadaya na: Miyaŋ di haya! Miyaŋ di haya! Aŋ miyaŋ vaŋkəŋ aket ɗii naka dəlvəŋ di, vi zəga məs dəpələ dit maslayɗe hoku məs dədaŋglaŋ wəffon gozloro neti.
REV.9.1	Yaŋ kəmpa maslay ma sle'et affon gozloro nani. Yaŋ nula ngərzla abət afuŋ sə disiŋ: Yaŋ məpsən lekile nawkol ma vov kpukpum məza meŋge nan ɓa. 
REV.9.2	Ngərzla nak akoluk vov məza meŋge nan ɓanaka, yaŋ enene agulyoŋ diiɗa va enene sə mavoro. Paya də təki a disiŋ pak kiritkiriti vi enene məs də gulyoŋ sə vov neki. 
REV.9.3	Yaŋ zaray agil sədəvət enene neki, aprikeŋ aka dəlva, yaŋ məpsit sembe naɗɗa zəga va hərziyeɗi, 
REV.9.4	yaŋ mənah sit na adawkanən met aza kevile ɓa, ko azet wəleŋɗe ɓa, ko azet gaslembeɗ ɓa, ka aza zəga pak ɓa, say azet ɗii məs tahəŋ də tampoŋ na Maŋgəlva amirbizit ɓa kədaw haraŋ. 
REV.9.5	Zaray nan bo, məpsəni tive nawbay ɗii ɓa, say də heretgin gap təla sle'i. Wəsiya na wəhar na met bo, tay va wəsiya na ma hərziya adasan ɗəffa. 
REV.9.6	Adəv təla sle'əŋka, ɗii wakayanən əmta, amma arəhən na ɓa. Waɗumoŋ dəmtaŋ gəni, əmta bo wanzan faraɗa səzeti.
REV.9.7	Zaray nan tay va pəlseŋge məzu mbataŋ ama wəgaya, mətər kiya tayaket va mətər kiya na meleŋge, haret bo va haret ɗiiyi. 
REV.9.8	Muhur kiyit bo va muhur kiyit gili, slayi bo va slayit ɓoliɗi. 
REV.9.9	Baray taya makret va təbəssa, ɓaɓəlma persleket bo tay va ɓaɓəlma saret məs pəlseŋge adanzoŋ dəndən wəmbat ama wəgaya. 
REV.9.10	Kuturit bo vanet hərziyeɗi, də kuturtiski məpsit sembe naw har ɗii hagap təla sle. 
REV.9.11	Məlĩ net tayi, maslay na vov kpukpum məza meŋge nan ɓa, (wəya nan də ma Yahudiyen na Abadon, də ma Grek bo Apolliyon. Va wənah na məzan zəga.)
REV.9.12	Wəzəm saha an dabəŋ atoŋko vaska, an məs dəpəl bo tay nazan dərɓaga as təl sula.
REV.9.13	Maslay ma slire'it affonək gozloro nani. Yaŋ nəpprəm wəla ɗəf klaka təkzləm təki nawtaw wəla zəga məɗɗan na meleŋge aba Maŋgəlva naka. 
REV.9.14	Yaŋ adawnahsən maslay maslire'it məzərma gozloreɗ neki, apet maslayɗe poɗo məs minet gu'o də məlpa metiŋ na Efratis neki. 
REV.9.15	Məppeti maslayɗe poɗo neki, azaɓanənək zit vi ler nani, də pay nani, də təla nani, də wəsva nani, vi kawzet ɗii zlaŋgataka na ma hoko'ən. 
REV.9.16	Mərban suwi wəŋɗa net sozeɗ net dit pəlseŋge neti, tahəŋ dubu səkat sula (200,000,000). 
REV.9.17	Adəv wəsine nawa: Nulek pəlseŋge dit ɗii neki, tahəŋ də lukutɗe azet peppreŋɗe va offo, kəram kəram va təki a disiŋ, va ma məlma, kiyit pəlseŋge net va kiyit ɓoliɗi. Yaŋ offo dit enene adawgulyoŋ səmet va offo muhurən. 
REV.9.18	Bonoy as abeyik ɗii səka təkzləmən zlaŋgataka ma hoko'ən, bonoy nan ndəni: Offo, muhurən enene dit məs dəgil səmet pəlseŋge neki. 
REV.9.19	Vi sembe net pəlseŋge net pak aza metti, də kutirti. Kuturit bo vit vanet dohoŋɗe, tahəŋ də kiiti, dəni adap sitin bonoy sit ɗii dənɗaŋ.
REV.9.20	Ɗii məs dəmbraŋ bo, məs dəmtaŋ də bonoy as ɓa, dəppanən wəza net wəzulisən tuyeŋɗe, də Maŋgəlva maɓɓan məɗɗan də təbəs na meleŋge, də təbəs ne deleɗi, may məɗɗan də gərəm məzaɓən mogoni, gəm məɗɗan də wəlaŋga məzaɓən pakə, zəga məzulayi ɓa bo, məzapprəmi ɓa, məzu dawi ɓa pakə. 
REV.9.21	Ko də tubiyaŋ aka wənnabay gəbay net ɓa, dəppanən wənna wəska helik net ɓa, də wənna wəɗɗa mana'a net də wəhal net ɓa.
REV.10.1	Yaŋ nula maslay maɓɓan dapriken sə disiŋ də sembe. Məzəɗ slay buwən akani, də məzəɗa akani, haran bo va paya, tələn bo va anzil offo. 
REV.10.2	Ɗerewelək muzliyək məkolət tat avani, yaŋ azlak tələn dəzəŋ aka pe'e, tələn zlaɓay bo zlak aka dəlva. 
REV.10.3	Yaŋ aŋgəsl vamvəl dayadaya, va ɓolu dawbay gagay. Ɗərɓaga wənzla vamvəl nani, wəhay na buwən buhul azlansənənək də ɓaɓəlma diiɗa. 
REV.10.4	Adan wəhay na buwən buhul agrak wəpel nani, nəzaɓanək zu kawverin, yaŋ nəpprəm wəla ɗəf sə disiŋ dawnah su na: Arma wənna wəhay na buwən buhuliŋki kədaverin ɓa.
REV.10.5	Maslay məs nuwəl tələn zlaŋgaytaka aka pe'e də aka dəlva fuŋ naka, aslanək van dəzəŋ a disiŋ, 
REV.10.6	yaŋ a suway də iya na Maŋgəlva məs madaran ha faɗə, məs dəzəməɗ kəti a disiŋ də zəga na dəvən pakə, dəzəməɗ dəlva fuŋ də zəga na dəvən pakə, məs dəzəməɗ pe'e də zəga na dəvən pakə. Maslay nak amna: An dəŋgəl əɗɗa laŋka, wagəɗ kakaŋka. 
REV.10.7	Daga pay sən maslay ma buhulet adatəŋ wəffon gozloro, Maŋgəlva wagrak wən məɗama nan dəpaska, va anah sit məɗɗaŋ wəza nan məs kleŋɗe.
REV.10.8	Yaŋ wəla ɗəf məs nəpprəm dəde sə disiŋ nak apel suwək əmpa apsu na: Dokə tafət ɗerewelək mukolət muzliyak kədak səva maslay məs dəziw a pe'e də aka dəlva fuŋ ndaka. 
REV.10.9	Yaŋ nəmbat kla maŋgava maslay naka, yaŋ nəssohon dəpsutə gən ɗerewelək muzliyak nakə. Yaŋ apsu na, agəmta azəmta, watəsat trah adəvko, amma aza mok na watəsat gənɗət va amama. 
REV.10.10	Nəgəmtək ɗerewelək muzliyak nak səvani, nəzəmtəka, gənɗəttə amawa, amma adan nəsɗəkta, təkpaŋgək trah adəvwa.
REV.10.11	Yaŋ mənah su kana, say dewle kəl gən wərban wənna Maŋgəlva əmpa'a sit ɗii aka dələv pakə, sit ɗii ma əlfa temtemi dit milyeŋge.
REV.11.1	Yaŋ məpsu pəɗəma məs dəgil va zleŋge, kawsla zəga dəndən, yaŋ mənah su na: Asili, asla gəla metiŋ na Maŋgəlva naw zuliya*, gəm kəti nawtaw wəla zəga səni, aŋɗet ɗii məzu zuliyaŋ sənən adəv gəla metiŋ. 
REV.11.2	Amma kədawsla daŋgla na gəla metiŋ naw zuliya van ɓa, vi məpsiti avet ɗii məs dəsənən Maŋgəlva ɓa, dəmohən gən walaŋ gəla metiŋ an salala hagap təleɗe kaklaw poɗo kiyit sula (42). 
REV.11.3	Wanəslin məɗɗaŋ saydawa naw sula, waguloŋ lukutɗe na sakə, warbanən wənna Maŋgəlva gap wəvoŋ uzinere də səkat sula də kaklaw slire (1.260).
REV.11.4	Məɗɗaŋ saydawa sula ndəɗaŋgəŋ heremeɗi, də pitirleɗ sula aba Ɗəfdaya aka dəlva fuŋ. 
REV.11.5	An ɗəf tay kay tive nawɗi sit vamviya, yaŋ offo adawgilyan sə bereti, adaw zet məzuzelini: Ko naway dəkay tive nawɗi sit vamviya vaski adawbeyti. 
REV.11.6	Net tahəŋ də sembe nawtak təki a disiŋ məza buwən adaw zi ɓa daga pay məs adaɗɗaŋ kleŋ na Maŋgəlva. Tahəŋ bo də sembe nakpaŋget iŋkile ka mbeli, tahəŋ də sembe bo naɗɗa gbəgba' temtem aka dəlva fuŋ pak an aŋglaŋka.
REV.11.7	Pay sən adagrakən wərban wənna Maŋgəlva, zəga mamanya məs dədaw gilyan sə vov məza meŋge nan ɓa, wagay dənɗaŋ, waday kiti wabeye. 
REV.11.8	Gəbay net wasan aka tive na walaŋ gəla metiŋ, atəki məs məkpa Ɗəfdaya aka məzliwrihe. Walaŋ gəla nan məyani də wən məkpaŋga na, Sodoma walla Misra. 
REV.11.9	Ɗii daga sə waleŋgit ɗii pakə, daga ma əlfa temtem pakə, dit ɗii zemvit temtem pakə, dələv temtem pakə, wawlanən gəbay net gap wəvoŋ hoku də mangeslin. Angəmaŋ na wəndəkən gəbay net ɓa bo. 
REV.11.10	Ɗii naka dələv pakə, wanekenən zit də əmta net ɗii sulaŋki. Wanekenən zit awalaŋ ziti, də wəpel wənneti, də wəpsən zəga sən ziti, vi məs kleŋɗe suleŋ akiyaŋgək wən tattuwãh aka dələv sawɓa. 
REV.11.11	Dərɓaga wəvoŋ hoku də mengeslin, yaŋ əmpəs ade səza Maŋgəlva, agul adəvti, yaŋ asilyoŋ ziwi, ɗii məs dulenin pak geslne armet sawɓa. 
REV.11.12	Yaŋ məs kleŋɗe sula net apprəmən wəla ɗəf sə disiŋ də sembe dawnah sit na: Məpeŋgi, mədeŋka, yaŋ apeŋgeŋ a disiŋ kla dəv slay buna məzuzel net pak tahəŋ ulenin dawpeŋge. 
REV.11.13	Dəpaska'a ləŋ dəlva fuŋ aɓəlka, yaŋ maklaw walaŋ gəla metiŋ aɓəzlə, ɗii uzinere buhul dəmtaŋ adəv wəɓla na dələv nani. Ɗii məs dəplaŋ pak ageslen'eŋgək sawɓa, aɗɗaŋgək gakdak sən Maŋgəlva anna disiŋ.
REV.11.14	Wəzəm saha ma sula'ən atoŋguk vaska, amma məzi zukum wəzəm saha ma hoko'ən tayzan kakaŋka.
REV.11.15	Yaŋ maslay an mabuhulet affon gozloro nani. Yaŋ wəla ɗəf ade sə disiŋ dayadaya də wənah na: Sembe nazəm məlĩ aka dələv kakaŋ na, na Ɗəfdaya nami də Messiya*, wazəm məlĩ nan ha faɗə. 
REV.11.16	Ɗii gugiriɗ kaklaw sula kiyit poɗo məs tuŋtuŋ aka mazaŋga na məlĩ aba Maŋgəlva, yaŋ akdukoŋ anisin mirbisit afuŋ azuliyaŋ sənənək Maŋgəlva. 
REV.11.17	Aɓɗaŋ na:
REV.11.17	Mənam tatə gəɗ suk soko aw Ɗəfdaya Maŋgəlva, sembe pak noki.
REV.11.17	Əstə məs kusok laŋka, əstə kakaŋka'a, vi kəgəmək sembe
REV.11.17	nok metiŋgini, kəzəmək məlĩ dəni.
REV.11.18	Ɗii məs dəsənən Maŋgəlva ɓa pak wabayaŋ gagay. Amma pay
REV.11.18	maɓɓan wade wəda gədəv nok wade, pay məs nawtaw kita aket ɗii mimtiti.
REV.11.18	Yaŋ pay bo agapka, napsit riba sit məɗɗaŋ wəza noko,
REV.11.18	məs kleŋɗe dit ɗii nok pakə, dit məzu geslene'eŋ sukuni,
REV.11.18	ɗii gugiriɗ dit kirin muzliyeɗi, pay agapək nawzet ɗii
REV.11.18	məzu zanən dəlva.
REV.11.19	Yaŋ gəla metiŋ naw zuliya* sən Maŋgəlva ana disiŋ akolu, mulani akoti na wən minan adəv gəla metiŋ naka, uwiɗ akutike, də wəhaya, də ɓaɓəlmani, ɓeɓɓrezleɗ aɗɗaŋgək diiɗa, dəlva fuŋ bo aɓəlka.
REV.12.1	Sokene metiŋgin wagəɗ a disiŋ: Guluk tatə, mətər zət də pay va lukutu, təla bo tayamba təlta, ngərzleɗ klaw kiyit sula ka mətər kiya akata. 
REV.12.2	Guluk vat bo gu'otə aza uwa wina, tattuwãh də wəsiya nawa aki sətək gəslne də wənzla vamvəlla.
REV.12.3	Sokene maɓɓan agəɗək a disiŋ əmpa. Zəga darawən metiŋgin peppreŋge, kiyən buhul, mohon klaw, mətər kiya aka kiyən nak taka taka pakə. 
REV.12.4	Yaŋ adaptu ngərzleɗ zlaŋgaytaka sə disiŋ, wəsget afuŋ də kuturni, yaŋ ade ziw abat guluk məs tədaŋgla ədawa nakə, vi kasɗək wətət məs tədawa naka. 
REV.12.5	Guluk nak tuwək wiyən mizilin, məs dəda taɗ ɗii naka dələv pak də sulegere na təbəssa. Amma wətət vani, məslani məkani amaŋgava Maŋgəlva aka mazaŋga na məlĩ nani. 
REV.12.6	Guluk nak tənzatək awra, atəki məs Maŋgəlva azaɓan səta, kawzəm gət adak wəvoŋ uzinere də səkat sula də kaklaw slire.
REV.12.7	Yaŋ wəgay agəɗ a disiŋ. Misel dit maslayɗe nan tahəŋ wəgayaŋ də Zəga darawən, zəga darawən bo tay gay dənɗaŋ dit maslayɗe nani. 
REV.12.8	Amma ndəni kan zəga darawən dərah wətak wəlet ɓa, yaŋ ndən dit maslayɗe nan dərəhaŋ təki nasuwa a disiŋ əmpa ɓa. 
REV.12.9	Yaŋ məsgan zəga darawən kan agisbe, ndəni doho məgalən, məs adawyaŋ na Ibilisa walla Satan, məzuzet ɗii na duniya pakə. Yaŋ məsgan aka dəlva fuŋ, dit maslayɗe nan pakə.
REV.12.10	Yaŋ nəpprəm wəla ɗəf sə disiŋ dayadaya na, amna: Kakaŋ na wəkoh adek səza Maŋgəlva! Kakaŋ na Maŋgəlva arbanək sembe na məlĩ nani! Kakaŋ bo Messiya* arbanək gakdak nan appaka! Yaŋ kan məzu wəlyi milmiŋgiɗəm tay ziwe aba Maŋgəlva namə, vi ka wəlyit ɗəfəɗ dəkapay pakə, məsgani sə disiŋ appaka. 
REV.12.11	Milmiŋgiɗəm atakənək wəlan də sembe net mbel na Botol, gəm vi goŋga məs adarbaŋ. Vi atafənək wəppan zit ha atəki əmta. 
REV.12.12	Vi vaski məneken zukum, disiŋ dit ɗii məzusuwaŋ adəvən. Aw dəlva fuŋ də pe'e wəzəm saha nokum tayi, Ibilisa aprikik azokum də gədəvən nawda diiɗa, vi asənək na pay nan suɗike dəpəl kaaka'ə.
REV.12.13	Adan zəga darawən awla na, məsgani aka dəlva fuŋ, yaŋ adasbat guluk məs tuwə wiyən mizilin nakə. 
REV.12.14	Amma yaŋ guluk nak tərah persleket sula gən pak vana zalha metiŋgini, vi təveŋ gən səba doho nak ha agəlat awra atəki məs tədawsat wəsva hoku də meŋgeslin, atəki məs tədaɗam sən doho. 
REV.12.15	Doho nak aporuk iŋkile sə baran va məlpa, vi dəkətən gən guluk nakə. 
REV.12.16	Dəlva fuŋ abaah sətək guluk nakə, dələv akoluk mani, asɗəkək məlpa naka, məs zəga darawən apor sə baran naka. 
REV.12.17	Gədəv zəga darawən adək akat gulku, yaŋ ambat wədaw gay də əlfa nat məs dəmbərə, məzu ganən ma henziŋ na Maŋgəlva, dit məzəsbanən goŋga məs Zezu arbə. 
REV.12.18	Yaŋ zəga darawənnak ade aziw aka hoyoŋko na ma busgum na pe'e.
REV.13.1	Yaŋ nula zəga mamanya agil sə pe'e naka, kiyən tay buhul gəm mohon klaw, mohon pak tay də mətər kiya akani, iya tay mbrayen nawran Maŋgəlva məverin aka kiyən pakə. 
REV.13.2	Zəga mamanya məs nuwələŋ na agilik va balgam, tələn bo agilik va təl kəra muya, man bo agilik va ma ɓolu. Ngoŋgoŋ apsənək sembe nani, də mazaŋga nani, də məlĩ nani. 
REV.13.3	Nuwələk ki zəga mamanya nak taka arahək vamvi namta, amma vamvi nan anzaɗka. Ɗii na duniya pak agətaŋka, asbanənək zəga mamanya naka. 
REV.13.4	Ɗii na duniya tahəŋ wəzuliyaŋ sənən ngoŋgoŋ naka, vi apsənək sembe nan sən zəga mamanya naka. Yas bo adazuliyaŋ sənən zəga mamanya naka, yaŋ adawnahaŋ na: Naway dəgil va zəga mamayaŋ di? Naway naw ɓap wəgay dəndən di?
REV.13.5	Zəga mamanya arahək tive nawpel wənnaw gakdakan zəni də wənnaw ran Maŋgəlva, arahək sembe naɗɗa vas hagap təla kaklaw poɗo kiyən sula (42). 
REV.13.6	Yaŋ kan adawpel mbrayen aka Maŋgəlva, də wəran iya nan də kəti məs adawsani, dit məs dədasoŋ a disiŋ pakə. 
REV.13.7	Arahək tive naw gay dit ɗii na Maŋgəlva, yaŋ bo adayək kiti, yas kəmpa arah sembe aka əlfa pakə, də aka ɗəf pakə, də aka ma net pak də aket ɗii pakə. 
REV.13.8	Ɗii naka dələv pak wazuliyaŋ sənəni. Ko naway məs iya nan məverini adəv ɗerewel na zeŋgille, daga wətəŋ na dəlva fuŋ ɓa. Botol məs dəmtə naka ɗerewel van nani.
REV.13.9	An munokum tat də sləmokum napprəma, məpprəm lewlewi. 
REV.13.10	An məs dədaw ɓəsən dəsan gən mədaŋgay, dewle mədaŋgay adawsani, ɗəffan məs dəsan nawbay də kafahi, dewle də kafahi adawbayini. Aski kan an ɗii na Maŋgəlva adawɓəsaŋ də wətafən.
REV.13.11	Yaŋ nula zəga mamanya maɓɓan wəgilyan sə fuŋ, tay də mohon sula vana botol, yaŋ adawpel vana ngoŋgoŋ. 
REV.13.12	Yaŋ aɗɗa wəza dit sembeɗ na zəga mamanya an dabəŋ. An dabəŋ van bo, tay ula. Zəga mamanya ma sula'ən agəɗək dewle sən duniya pak dit ɗii na dəvən pak dəzuliyaŋ sənən gən zəga mamanya an dabəŋ, məs huwa nan mbrayen nak anzaɗka. 
REV.13.13	Zəga mamanya ma sula'ən agəɗək sokeneɗ gugiriɗ temtem diiɗa, yaŋ asɗa offo aprik sə disiŋ afuŋ keret ɗii pakə. 
REV.13.14	Zəga mamanya nan azetik ɗii naka dələv də sokeneɗ məs agəɗ də gakdak na zəga mamanya naka. Yaŋ anah na, ɗii naka dələv pak dəɗɗaŋ gən foto na gakdak na zəga mamanya məs məɗi sən vamvi də kafahi naka, yaŋ tay madarani. 
REV.13.15	Yaŋ zəga mamanya ma sula'ən nak arah sembe napsən əmpəs sən foto na zəga mamanya an dabəŋ naka, vi foto nan dəpel gəni də beyi gən ɗii məs awzuliyaŋ sənən ɓa pakə. 
REV.13.16	Yaŋ zəga mamanya nak adaɗɗa dewle sit ɗii gugiriɗ dit muzliyeɗi, dit məs aryeɗi, dit məs saheŋɗe dit balemɗe, dit ɗii məza balemɗeŋ ɓa, kaɗɗa sit lamba aka vet dəzəŋ gəm amirbisti. 
REV.13.17	Ɗəf tay naw ɓap wəvəl zəga ɓa, walla wəlbaah zəga ɓa, say an tay də lamba nani va wənah na wəŋɗa na zəga mamanya naka walla va iya nani.
REV.13.18	Aŋki zəga nawsəna. An ɗəf tay də wəsəna, say dəŋɗan wəŋɗa na zəga mamanyaŋka, vi wəŋɗa nan də iya na ɗəffi, wəŋɗa nan tay səkat slire də kaklaw slire kiyən slire (666).
REV.14.1	Yaŋ nəzi harawa, nulak Botol ziwe aka gərəm na Siyon, dit ɗii meɓɓet tahəŋ dəndən uzinere səkat də uzine kaklaw poɗo kiyən poɗo, məs dəsoŋ də iya nani də iya na Affən məverin a mirbisti. 
REV.14.2	Yaŋ nəpprəm wəla ɗəf sə disiŋ va ɓaɓilmet iŋkile diiɗa, va wəhay na buwən diiɗa, wəla ɗəf məs nəpprəməŋka, tay va ɓaɓəlmet məbayaŋ gazamvəl metiŋgin va adawbayəni. 
REV.14.3	Tahəŋ wəyaŋ gəlya meleketen aba mazaŋga na məlĩya, gəm abet zigeɗ madaret poɗo dit ɗii gugiriɗe. Ɗəf tay naw ɓap wəyagan gəlya nan ɓa, say ɗii uzine səkat də uzine kaklaw poɗo kiyit poɗo məs məmet səka dəlva fuŋ naka. 
REV.14.4	Ndəɗaŋgəŋ ɗii məs dəganən zit məza wəɗɗaŋ mana'a dit gil ɓa, dəkayaŋ gil ɓa. Aga nənək zit lewlewi. Ndəɗaŋ dədasbanən Botol atəki məs adawmbat pakə, net məmeti suweleŋgit ɗiiyi, vi dəsoŋ gən tiziɗe aza Maŋgəlva də aza Botol na Maŋgəlva. 
REV.14.5	Ɗii net kawrəhi tepelke amet ɓa, mbrayen taya zet ɓa.
REV.14.6	Yaŋ nula maslay maɓɓan daw veŋ a disiŋ faraɗa, tay də labara nenek na Maŋgəlva avan ha faɗə, vi kawnah sit ɗii naka dələv pakə, dit ɗii temtem pakə, də ma əlfa pak dit zemvit ɗii pak dit ɗii pakə. 
REV.14.7	Yaŋ anah sit də wəlan dayadaya: Məgeslnesən Maŋgəlva, mə gakdakani, vi pay na kita nan agapka. Məzulisəni ndəni dəɗɗa disiŋ də dəlva fuŋ də pe'e dit məzimaŋ net iŋkile.
REV.14.8	Maslay ma sula'ən adek wənah vaska amna: Aɓəslka, aɓəslka, Babilon walaŋ gəla metiŋgini. Vi apsitik mbazla sit ɗii pakə, yaŋ asaa nən mbazla na wəza an ɗarɗarə ana wil an məs adaɗɗa.
REV.14.9	Maslay mohoko'it adek dərɓegeti, yaŋ adawnah də wəlan dayadaya na: An ɗəf azuli sənək zəga mamanya, də foto nani, atafək lamba nan a mirbisin də aka vani, 
REV.14.10	nan wasə mbazla nawdaa gədəv na Maŋgəlva, məs məslahani ɓa, məmbaɗən adəv tasa nawdaa gədəva. Ɗii məzəɗɗaŋ vas pak wasaaŋ bonoy adəv offo də wəzəm saha abet maslayɗe en salala* də aba Botol na Maŋgəlva. 
REV.14.11	Enene na daŋgay net tahəŋ wəmbataŋ ha a disiŋ ha dudan. Ɗii məs dəzuliyaŋ sənən zəga mamanya də foto nan pak neki, arəhaŋ na wəfet ɓa kapaya də dəfəɗ pakə, dit ɗii məs dətafən lamba na iya nan nek pakə.
REV.14.12	Ndəni kan wəɓəs net ɗii na Maŋgəlva an məs dəɓəsaŋ, də wərma ma henziŋ na Maŋgəlva amekreti də wətaf Zezu.
REV.14.13	Nəpprəmək wəla ɗəf dawnah su daga sə disiŋ na: Aver wənnəŋka. Zəzay azet ɗii mimtit kakaŋka, məs dəmtaŋ aka wəza na Ɗəfdaya. Yaŋ Əmpəs anah na: Vaski gesiŋgi, wafeteŋ səka wəza netiŋ tattuwãhəŋ kana, mogon məs aɗɗaŋgəŋka tayəsbeti.
REV.14.14	Yaŋ nəzi haraw əmpa, nulak slay buwən babara, aka slay buwən naka nuwələk zəga va ɗəffa tay ɗewe akani. Atərək kiyən də mətər kiya na meleŋge, də slogoy məs man adazum diiɗa avani. 
REV.14.15	Maslay maɓɓan agilik sədəv gəla metiŋ na zuliya*, yaŋ adaw təl ma dayadaya sən ɗəf məs dəsan aka slay buwən a disiŋ naka: Agəm slogoy nok aɓəllə, mawala agapka, dəlva fuŋ asəɓək naw ɓəlla. 
REV.14.16	Ɗəf məs dəsan aka slay buwənnak atələk slogoy aka dəlva fuŋ, zəga naka dəlva fuŋ pak məbəlni.
REV.14.17	Yaŋ maslay maɓɓan agil sədəv gəla metiŋ naw zuliya* na disiŋ, nan bo tay də slogoy məs man dədazum diiɗa.
REV.14.18	Maslay maɓɓan adek səkəti nawtaw wəla zəga sən Maŋgəlva, tay də sembe aka offo. Atələk wəlan dayadaya, anahsən ɗəf məs də slogoy avan məs man dədazum diiɗa naka: Agəm slogoy noko, ataw uwa net wəleŋɗe na biya naka dəlva fuŋ asɓaŋgək kana. 
REV.14.19	Maslay nak atələk slogoy nan nak aka dəlva fuŋ atawək uwa net wəleŋɗe na biya naka dəlva fuŋ, yaŋ asget atəki naw ɗotti, ndəni wəda gədəv na Maŋgəlva. 
REV.14.20	Məŋkinti uwa net wəleŋɗe na biya atəki naw ɗottit maɓɓani ama poho na walaŋ gəla metiŋ. Mbel agulyoŋko, anzoŋguk koɗkoɗ gap kilometər səkat hoku, kpumkpum net mbel net bo, tay va wərga va ɗəf hoku.
REV.15.1	Nulak sokene maɓɓan metiŋgin a disiŋ, agəɗ suwək gərəŋgə, maslayɗe buhul də bonoy avet buhul an dərɓe faɗə, adəv bonoy nani, wəda gədəv na Maŋgəlva adagrak pakə.
REV.15.2	Nulak pe'e bo va darawgal məslahan də offo, nulek ɗii məs dədayaŋ ki zəga mamanya neki, də foto nan pakə də wəŋɗa na iya na ɗəf nak pakə, tahəŋ ziw ziw ama pe'e va darawgal naka, tahəŋ də gazamvəl məs Maŋgəlva apsit aveti. 
REV.15.3	Tahəŋ wəyaŋ gəlya na Moyis məgəɗ wəza na Maŋgəlva, gəm gəlya na botol na Maŋgəlva, yaŋ adawyanən gəlya nan na:
REV.15.3	Ɗəfdaya Maŋgəlva sembe pak noki wəzeɗe nok gugiriɗəŋ nagət aketəŋ,
REV.15.3	əstə məlĩ net ɗii naka dələv pakə.
REV.15.3	Tiveɗ nok pak təstəssəŋ mogetiŋ.
REV.15.4	Ɗəfdaya naway məza aw geslne suk ɓa di? Naway məza aw gakdokok ɓa di?
REV.15.4	Vi əstə salala* kaaka'ə,
REV.15.4	ɗii naka dələv pak wazoŋ wəkdukoŋ aboko, wazuliyaŋ sukuni.
REV.15.4	Vi wəza nok pak təstəssi, tayərban zən appaka ta'ə.
REV.15.5	Dərɓaga as pak nulak gəla metiŋ naw zuliya* a disiŋ, də gəla məɗɗan də gabaga nalma* də Maŋgəlva akolko. 
REV.15.6	Maslayɗe buhul agulyoŋguk sədəv gəla metiŋ naw zuliya naka, tahəŋ dit bonoyɗe buhul aveti, aguloŋguk lukutɗe azet baberɗe məzu wiɗeŋ, aynanənək dadakit də kətu na meleŋge. 
REV.15.7	Yaŋ zəga taka suweleŋgit zigeɗ maderet poɗo nek apsitik makasliɗe na meleŋge sit maslayɗe buhul neki, məknahit paah də wəda gədəv na Maŋgəlva an nawsan madaran ha faɗə. 
REV.15.8	Gəla metiŋ naw zuliya nak aknahək dit enene məs dəzoŋ səza gakdak na Maŋgəlva də sembe nani. Ɗəf tay naw ɓap wəgul adəv gəla metiŋ nakɓa, say an bonoy buhul məs maslayɗe buhul akiyaŋ nak agəɗək gərak tagay.
REV.16.1	Nəpprəmək dawpel dayadaya daga sədəv gəla metiŋ naw zuliya* naka, yaŋ adawnah sit maslayɗe buhul nek na: Mədoŋ məgba' wəda gədəv na Maŋgəlva sədəvət makasliɗe buhul nek aka dəlva fuŋ.
REV.16.2	Maslay an dabəŋ ambatka agba'ək sədəv makasli nani, yaŋ kurtiya məzasiyaŋ diiɗa, aɗɗaŋ azet ɗii məs də lamba na zəga mamanya azet neki, dit məzu zuliyaŋ sənən foto nan pakə.
REV.16.3	Maslay ma sula'ən adek də makasli nani, agba'ək aret iŋkile na məlpa an metiŋgin, iŋkile pak akpaŋgaŋgək mbeli va mbel na ɗəf məs dəmtə, zigeɗ maderet naret Iŋkile aməlpa pak amtaŋka.
REV.16.4	Maslay mohoko'it agba'ək ana dəv makasli adivit məlpeŋɗe də aket iŋkile məzimaŋ pakə, iŋkile pak akpaŋgaŋgək mbeli. 
REV.16.5	Yaŋ nəpprəm wəla maslay məs də sembe aket iŋkile, yaŋ adawnah na: Əstə təstəssə, məs kəsok kakaŋka va kəsok laŋka, əstə Salala*, adəv kita nok məs kədatawa, 
REV.16.6	vi aziyinik mbel net ɗii na Maŋgəlva, dit mbel net məs kleŋɗe nan pakə, kəpsitik mbel dəsaaŋ gəni, as bo aslək aza wəza neti. 
REV.16.7	Nəpprəmək wəla ɗəf səkəti nawtaw wəla zəga sən Maŋgəlva dawnah na: Vaski aw Ɗəfdaya Maŋgəlva sembe pak noki, kita nok də goŋgayi, asləka bo.
REV.16.8	Maslay mapoɗo'it agba'ək ana dəv makasli nan aka paya, məpsəni tive sən pay dəzle gin ɗii də offo nani. 
REV.16.9	Ɗii azlaŋgək də kakaah na offo nan sawɓa, vi adaw ranən iya na Maŋgəlva an məs də sembe, aket bonoyɗe neti, amma dəŋgereŋ də tubiyaŋ sənən gən vi mambray net ɓa, də gakdakanən ɓa bo.
REV.16.10	Yaŋ maslay masle'et agba' ana dəv makasli nan aka mazaŋga na məlĩ na zəga mamanya naka. Guzli titir agəɗək aka məlĩ nan pakə. Ɗii arslanənək hərzlimti vi wəsiya nani, 
REV.16.11	aranənək Maŋgəlva ana disiŋ vi wəsiya məs dədaset dit kurtiya. Amma dəŋgereŋ wəppan wəza mambray net ɓa.
REV.16.12	Yaŋ maslay maslire'it agba' ana dəv makasli nan adəv məlpa metiŋgin məs adawyaŋ na Efratis. Iŋkile na məlpa nan akpa'aŋka akəlka, ha məlĩyeŋge namba pay nampum arəhaŋgək tive nawtoŋ dədaka. 
REV.16.13	Yaŋ nula tuyeŋɗe hoku tuyeŋɗe net mbraytiŋ sawɓa, agulyoŋguk va oŋgornekeɗi, səma zəga darawən də zəga mamanya naka, gəm səmet məs kleŋ məwə tepelke adawgilyoŋ. 
REV.16.14	Tuyeŋɗe net səza Satan azoŋ, tahəŋ wəɗɗaŋ sokeneɗi. Yaŋ adoŋ azet məlĩyeŋge namba dələv pakə, akeletinke vi kaɗɗa wəlpa an metiŋgini, an məs Maŋgəlva an də sembe aka zəga pak aɗi pay nani.
REV.16.15	Məpprəma! Intatə zaw va məhala! Zəzay aza məzugani də wəga lukut nani, vi adawdaw zən mekeleŋ ɓa, wil bo adawdanən abet ɗii ɓa.
REV.16.16	Tuya nak bo akkeletik məlĩyeŋge atəki məs adawyaŋ də met Yahudiyenɗe na Harmagedon.
REV.16.17	Yaŋ maslay mabuhulet agba' ana dəv makasli nan a disiŋ. Yas wəla ɗəf ade daga sə disiŋ də gagay adəv gəla metiŋ naw zuliya* aba mazaŋga na məlĩya, amna: Agəɗka agraka! 
REV.16.18	Awiɗke, ahayka, yaŋ dəlva fuŋ aɓələk də sembe sawɓa. Dələv dəɓəl ɗaah vas ɓa, daga ɗii assoŋ aka dəlva. 
REV.16.19	Walaŋ gəla metiŋ aŋgarək təɓələn hoku, walaŋ gəleɗe naka dələv pak azaŋka. Maŋgəlva aɗumonək wənna Babilon, walaŋ gəla metiŋgini, apsənək mbazla na dəv makasli naw saani, ndəni mbazla na wəda gədəv nan an tattuwãha. 
REV.16.20	Məlpeŋɗe diiɗa dit massorgeɗe pak azaŋka. 
REV.16.21	Ɓeɓɓrezleɗ abətaŋgək gugiriɗ daga sə disiŋ aket ɗiiyi, gakdak na beɓɓrezle nan taka pak tay va kilo kaklaw poɗo. Ɗii aranənək Maŋgəlva sawɓa, vi bonoy məs dəde aketi, vi bonoy nan tuwãhi diiɗa sawɓa.
REV.17.1	Yaŋ maslay taka suweleŋgit maslayɗe buhul də makasli buhul avet nak ade nah su na: Ade awla, va adawtawən kita akat bərviyak matəŋgət nakə, walaŋ gəla metiŋgin mərkan aket məlpeŋge. 
REV.17.2	Məlĩyeŋge naka dələv aɗɗaŋgək mana'a dənta, ɗii na ka dələv atemeŋgək də mbazla na ɗarɗar nata.
REV.17.3	Əmpəs na Maŋgəlva agəm wəka, maslay akəwək awra. Adaki nulət guluk nakə, tat ɗewwe aka zəga mamanya peppreŋge, zən pak sərət də iya nawran Maŋgəlva məverin aza zəga mamanya naka, tay də kiyən buhul, mohon bo tay klaw. 
REV.17.4	Yaŋ guluk nak təgul lukutɗe preŋpreŋ dit lukutɗe peppreŋɗe, zigeɗ naza sləmat bo na meleŋge, dit kuneŋge ana sləma diiɗa, dit averzleɗi. Də zəga naw saa zəga avat na meleŋge məknahən dit zigeɗ mbreyiti dit zigeɗ na ma henziŋ na ɗarɗar nata. 
REV.17.5	Amirbisit bo iya na wən məɗama tay məverin: Babilon metiŋgini met bərviyeɗi dit məɗɗaŋ ɗarɗar na duniya pakə. 
REV.17.6	Nulətək guluk nak titemik dit mbel net ɗii na Maŋgəlva, gəm dit mbel net ɗii məbeyit vi aɗiyən kiyit aka Zezu.
REV.17.6	Adan nula, nəgətək sawɓa. 
REV.17.7	Maslay nak assohowəka: Vimi kədagət di? Wanərban suk wən məɗama nat gulukəŋkə, də wənna zəga mamanya məs təpeŋ akan pakə, məs də kiyən buhul gəm mohon klaw naka. 
REV.17.8	Zəga mamanya məs kədawlaŋka, taylaŋka, amma kakaŋ na tay ɓa. Gu'oy aza wəgilyan sədəv vov kpukpum mbrayen, kadan atəki nawza kana. Ɗii məs iya net tay məverin adəv ɗerewel nawkoh ɓa daga wətəŋ na duniya, an awlanənək zəga mamanyaŋ na wagətaŋ, vi tay laŋka amma tay kakaŋ ɓa, ya wamil əmpa'a.
REV.17.9	Kapprəman wənnəs na, say ɗəf dəsan də maɗula də wəsəna. Kiyən buhul, ndəni mosorgeɗe buhul. Guluk tat tuŋgo aketi. Ndəɗaŋgəŋ məlĩyeŋge buhule'e bo, 
REV.17.10	sle asbəraŋka, an taka tay zəm məlĩya, an taka bo dəɓəl wəzzan ɓa. An adeke, anzina aka məlĩ nan ɓa. 
REV.17.11	Zəga mamanya nak tay laŋka, amma tay kakaŋ ɓa, ndəni məlĩ ma dədopoɗeti, ndəni bo ma buhulet en dabəŋ neki, amma wambat atəki nawza.
REV.17.12	Mohon məs kuwəl klaw wəŋka, ndəɗaŋgəŋ məlĩyeŋge klaw, dətəŋgən wəzəm məlĩ net tagay ɓa, amma ler taka kaaka adawzəmaŋ məlĩ sap də zəga mamanya naka. 
REV.17.13	Ndəɗaŋ klaw pak maɗulet takay, ndəɗaŋ pak wasapanən sembe neti də gakdak net pak sən zəga mamanya naka. 
REV.17.14	Wagayaŋ də Botol na Maŋgəlva. Amma botol dit ɗii nan məs məyeti məwelti dəɗiyən kiyit akani wadayaŋ kiti, vi ndəni Ɗəfdaya net ɗiiyen dayeɗe, ndəni məlĩ net məlĩyeŋge.
REV.17.15	Maslay nak anah suwək əmpa, apsu na: Iŋkile məs kuwəl neki məs guluk nak təsat aket neki, ndəɗaŋgəŋ ɗiiyi, ɗii diiɗa, ɗii naka dələv temtem də ma temtemi. 
REV.17.16	Moho zəga mamanya məs kuwəl klaw nek pak wazeltən guluk məs ɗarɗar nakə. Wandanən zəga nat pakə, wappatən zət mekeleŋ, wazəmən slu na zəta, wazlətən də offo. 
REV.17.17	Vi Maŋgəlvayi dəpsit wəɗum nan amekreti vi dəɗɗanən gən wəŋgla nani, dəɗɗanən gən də madulet taka, dəpsənən gən sembe sən zəga mamanya dəzəm gən məlĩya, ha wəpel na Maŋgəlva dəsan gən gesiŋ.
REV.17.18	Guluk məs kuwəl kəŋkə, ndətə walaŋ gəla metiŋ məs məlĩyeŋge na dələv pak adawzəmaŋ məlĩ adaka.
REV.18.1	Dərɓaga aska, nulak maslay maɓɓan dawpriken sə disiŋ. Tay də sembe diiɗa, gakdak nan akekeɓe'ək dələv pakə. 
REV.18.2	Aslanək wəlani, amna: Aɓəslka! Walaŋ gəla metiŋ na Babilon naki dəɓəslə. Walaŋ gəla nan akpaŋgək kakaŋ kan təki nasuwa net tuyeŋɗe, dit əmpəsɗe mbreyit en temtemi, dit biŋgeɗ mbreyit ko awet di pakə, dit en naw see'* pakə tahəŋ wəssoŋ adaka. 
REV.18.3	Vi walaŋ gəla nan apsitik mbazla nan sit ɗii pak asaanənka, mbazla nan tatrahaɓɓa va wənah na: Sunu nanəŋ mbraynəŋka. Məlĩyeŋge na dələv pak aɗɗaŋgək mana'a dəni, məɗɗaŋ terere na duniya pak abaŋgək arya dəsunu nani ha meŋge nan tay ɓa.
REV.18.4	Yaŋ nəpprəm wəla ɗəf maɓɓan sə disiŋ, yaŋ adawnah na:
REV.18.4	Məgili munokum ɗii nawa, məgil suwalaŋ gəla nani.
REV.18.4	Kədawsapaŋ dəndən adəv mambray nan ɓa.
REV.18.4	Vi konoy nan adaw rəhkum ɓa.
REV.18.5	Vi mambray nan diiɗayi,
REV.18.5	arbanək zən ha agapək a disiŋ,
REV.18.5	Maŋgəlva dəsgət ki wəza mambray nan ɓa.
REV.18.6	Məgəɗsən walaŋ gəla nan va agəɗ sukum tamə,
REV.18.6	məɗɗasən təl sula va aɗɗa sukum, məknahsən
REV.18.6	makasli naw saa zəga nan paah an tatrah day
REV.18.6	kiyən nan təl sula an məs azaɓan vikum.
REV.18.7	Va aɗɗa gakdak naneken zən də zəga nanəŋka,
REV.18.7	say wəzəm saha nan də wəska morkoyo nan dəsan akan diiɗa,
REV.18.7	vi adawnah amakran na:
REV.18.7	Yaŋ kan əntat tuŋgo, əntə ma'aykə,
REV.18.7	bərviyak nan ɓa, nəskəna ɗaah morkoyo ɓa.
REV.18.8	Vi vaski bonoyɗe tahəŋ wəganəni waɗɗaŋ akan pay taka pakə,
REV.18.8	gbəgbaɗe, wəska morkoyeɗi,
REV.18.8	gəm maaya, kawzlani də offo,
REV.18.8	vi Maŋgəlva Ɗəfdaya məs dətaw kita akan metiŋgini.
REV.18.9	Məlĩyeŋge na dələv məs dədawsapaŋ dəndən wəɗɗa mana'a də sunu pakə, wahəmaŋ wanzlaŋ vamvəlla an awlanənək enene məs dədaw gilyoŋ dawzlani. 
REV.18.10	Waziweŋ faraɗa, vi ageslne'eŋgək sən bonoy nani, wanəhaŋ na: Kay! Kay! Babilon walaŋ gəla metiŋ, walaŋ gəla metiŋ məs də sembe, adəv ler taka mətaw kita akoko.
REV.18.11	Məɗɗaŋ terere na dələv wahəmaŋ, wanzlaŋ vamvəlla, vi ɗəf tay nalbaah zigeɗ net əmpa ɓa. 
REV.18.12	Meleŋge, təbəs net deleɗi, kuneŋge na sləma, averzleɗi dit turmiɗe dit lukutɗe preŋpreŋɗe dit məzu wiɗeŋ, dit lukutɗe peppreŋ witwiti, dit wəleŋɗe məzaɓet temtemi, dit zigeɗ məɗet də gozlo bekne gəm wəleŋɗe na sləma, də təbəs peppreŋge, gəm təbəs titire dit kuneŋge asta. 
REV.18.13	Gəm sitaɗe nenekɗe, də mel nappaya, də tursan na mirra, də tursan na gaŋgəlya, də mbazla net wəleŋɗe, də mele gəm gəpa na alkamari, daga wasliɗe, timeŋgiɗi dit pəlseŋge nakdəh mawta, dit pəlseŋge dit balemɗe ko dit zeŋgillet ɗiiyen pakə. 
REV.18.14	Məɗɗaŋ terere wanahaŋ na: Zigeɗ nok moget məs kəŋgəl nawrəh nek pak azaŋka. Arya noko dit zigeɗ naneken zuk pak məs kəda neken zuk dənɗaŋ pak azaŋgək sə ma horok pakə, kulene ɗaah əmpa ɓa. 
REV.18.15	Abaŋgək də arya daɗɗa terere awalaŋ gəla nani, waziweŋ faraɗa, vi geslne na bonoy nani. Wahəmaŋ, wanzlaŋ vamvəlla, 
REV.18.16	wanahaŋ na: Kay! Kay! Walaŋ gəla nan aguluk lukutɗe baberɗe, dit lukutɗe preŋpreŋ gəm lukutɗe peppreŋɗe. Azaɓanək zən də meleŋge gəm kuneŋge na sləma dit averzleɗi. 
REV.18.17	Adəv ler taka kaaka'ə aryeɗ nok pak azaŋka.
REV.18.17	Ɗii məs dit bəlayɗe məzədoŋ təki dənɗaŋ dit məzəŋ korotini ndəɗaŋ pak arəhaŋ na riba net də malaka aket iŋkile aməlpa əmpa ɓa, waziweŋ faraɗa, 
REV.18.18	anzlaŋgək vamvəlla, adan awlenin enene məs dədagilyoŋ səkəti məs walaŋ gəla adawzlaŋka. Aɓɗaŋ na: Walaŋ gəla tay maɓɓan dəslə dəndən ɓa. 
REV.18.19	Agbo'ənək hologudum azeti askaŋgək morkoyo ahəmaŋka: Kaya! Midi haya! Walaŋ gəla metiŋgini. Ndəni walaŋ gəla metiŋ məs bəlayɗe net iŋkile pak abaŋ də arya nani. Ler taka kaaka'ə zigeɗ nadəvən pak azaŋka.
REV.18.20	Disiŋ aneken zuk də wəray na walaŋ gəla nani. Məneken zukum munokum ɗii na Maŋgəlva, masləŋɗe dit məs kleŋɗe, Maŋgəlva atawək kita aka walaŋ gəla naka amndagan sənək an məs agəɗ sukum pakə.
REV.18.21	Yaŋ maslay məs də sembe agəm gərəm metiŋgin va buwən naw səra, asganək aməlpa metiŋgin amna: Babilon walaŋ gəla metiŋgin kasgokki vaska, kawluki ɗaah əmpa ɓa. 
REV.18.22	Ɓaɓilmet məzubayaŋ gazamvəl dit məyaŋ gəlya dit məffoŋ mohoŋɗe dit məffoŋ alagayteɗi kapprəmiti ɗaah anokda ɓa. Ɗəf tay nawrəh məzaɓ zəga nawzəm riba awalaŋ gəla nan ɗaah ɓa, kapprəmi ɗaah ɓaɓəlmet məzusəraŋ awalaŋ gəla nan ɓa. 
REV.18.23	Kawlani ɗaah təki babar na pitirla awalaŋ gəla nan ɓa, kapprəmi ɗaah gugoyo net məgəmaŋ gili dit məgəmaŋ zel awalaŋ gəla nan ɓa, məɗɗaŋ terere diiɗaŋ anokda kəta adayaŋgək kiyit məɗɗaŋ terere na dələv pakə, də sokene nawa tepelke, areketik ɗii naka dələv pakə də wənnani.
REV.18.24	Mətawi kita aka Babilon walaŋ gəla metiŋ məs dəzi mbel net məs kleŋɗe dit ɗii na Maŋgəlva, va wənah na mbel net ɗii məbeyit naka dələv pak akani.
REV.19.1	Dərɓaga aska yaŋ nəpprəm wəpel va wəlet ɗii diiɗa a disiŋ, dawnahaŋ na: Məgəɗ soko sən Maŋgəlva! Wəkoho də gakdaka, də sembe pak na Maŋgəlva nami. 
REV.19.2	Tay taw kita də goŋga va an dəslə. Yaŋ ataw kita akat bərviyak matəŋgət nakə, məs təray git ɗii naka dələv pak də wəɗɗa mana'a nata. Maŋgəlva atawək kita akata vi təbeyik gewleɗ nani. 
REV.19.3	Annəhaŋ əmpa na: Məgakdakan Maŋgəlva, enene na wəzla na walaŋ gəla metiŋ nak tahəŋ wəserweɗeŋ ha faɗə! 
REV.19.4	Ɗii gugiriɗ kaklaw sula kiyit poɗo dit zigeɗ mederet poɗo akdukoŋguk afuŋ aba Maŋgəlva məs dəsan aka mazaŋga na məlĩya azuliyaŋ sənənka, aɓɗaŋ na: Amin! Məgakdakan Maŋgəlva!
REV.19.5	Yaŋ wəla ɗəf ade daga səka mazaŋga na məlĩ nani, yaŋ adawnah na: Məgakdakan Maŋgəlva namə, munokum gewleɗ nani, dit məzu geslne'eŋ sənəni, ɗii gugiriɗ dit memeɗeŋɗe pakə. 
REV.19.6	Yaŋ nəpprəm gugoyo diiɗa va ɓaɓəlma məlpa dawdaw aket kuneŋge, va wəhay na buna. Nəpprəmək adawnah na: Məgakdakan Maŋgəlva! Vi ndəni Maŋgəlva Ɗəfdaya namə, sembe pak nani, ndəni məlĩya. 
REV.19.7	Məneken səm zəm də hĩya, hĩya, məgəɗ səm soko vi gakdak nani, vi pay naw ɓel na Botol na Maŋgəlva agapka, waŋ nawɓel təzaɓanək zəta. 
REV.19.8	Təguluk lukutɗe kukuɗe məzu wiɗeŋ. Lukutɗe bo ndəni wəza net ɗii na Maŋgəlva en təstəssə.
REV.19.9	Yaŋ maslay annah suwa: Avere: Zəzay azet ɗii məs məyet aka zəga naw ɓel na Botol na Maŋgəlva. Yaŋ anah əmpa na: Ndəni wəpel na Maŋgəlva an də goŋga. 
REV.19.10	Nəkdukuk amba tələn kawzuli səni, amma apsu na: Kəɗɗa vas ɓa! Naw bo gawla na Maŋgəlva nan va isi gəm venet milmiŋgiɗuk məs dərəhaŋ goŋga səza Zezu. Məzulisən Maŋgəlva.
REV.19.10	Goŋga məs Zezu arbani, ndəni an məs kleŋɗe arbaŋ də wəza neti.
REV.19.11	Yaŋ nula disiŋ akolko, pələs babar taya dak zuwwe, ɗəf nakani ndəni ɗəf təstəs də goŋga. Tay taw kita nani, tayəɗɗa wəgay nan va an dəslə. 
REV.19.12	Haran agilik va anzil offo, atərək kiyən dit mətər kiyaɗe diiɗa akani, iya tay məverin akani, ɗəf tay dəsən iya nan ɓa say ndən kaaka'ə. 
REV.19.13	Aguluk lukut metiŋ də mbel azan preŋgi. Ndəni adawyaŋ na wəpel na Maŋgəlva. 
REV.19.14	Gewleɗ naw gay sə disiŋ asbanənka apeŋgeŋgək aket pəlseŋge baberɗe, aguloŋguk lukutɗe kukuɗe, salala baberɗe. 
REV.19.15	Yaŋ kafahi məs man va offo agil səmani. Dəndəni adaw day kiyit ɗii pakə. Wazəm məlĩ aket də zleŋge na təbəssa, waɗot uwa net wəleŋɗe na mbazla adəv təki naw ɗotti, ndəni wəda gədəv an tattuwãh na Maŋgəlva məs də san Ɗəfdaya aka zəga pakə. 
REV.19.16	Aka lukut nani də aka metetileni iya tay məverin. Məlĩ net məlĩyeŋge Daya net dayaɗe.
REV.19.17	Yaŋ nula maslay tay ziwwe adəv paya. Aŋgəsl sitik vamvəl sit biŋgeɗ məzu veŋgeŋ a disiŋ pak də wəlan dayadaya: Mide məkkal aka way metiŋgin na Maŋgəlva! 
REV.19.18	Mide məzəm slu net məlĩyeŋge, də slu net ɗii gugiriɗ net sozeɗi də slu net sozeɗi, də slu net pəlseŋge də slu net ɗii məs dəpeŋgeŋ aket pəlseŋge, də slu net ɗii pakə, balemɗe dit ɗii məza balemɗeŋ ɓa, dit ɗii gugiriɗ dit muzliyeɗi.
REV.19.19	Yaŋ nula zəga mamanya naka dit məlĩyeŋge na dələv dit sozeɗ neti, asapaŋgək kaɗɗaŋ wəgay də ɗəf məs dəpeŋ aka pələs naka dit sozeɗ nani. 
REV.19.20	Agulunək zəga mamanya a daŋgay, gəm məs kleŋ məwə tepelke məgəɗ sokeneɗ abani. Dit sokeneɗ neti ambəɗetin ɗii məs dətafən lamba na zəga mamanya naka də məzu zuliyaŋ sənən foto nani. Zəga mamanya də məs kleŋ məwə tepelke məsgeti maderet adəv vov na offo muhurən. 
REV.19.21	Kafahi məs dədawgilyen səma ɗəf məs dəpeŋ aka pələs naka abeyik sozeɗ net pakə. Biŋgeɗ pak azəmənək slu neti abaŋgək sawɓa.
REV.20.1	Yaŋ nula maslay dawpriken sə disiŋ, lakile nakol ma vov kpukpum mbrayen taya vani gəm ngiyamɗe. 
REV.20.2	Armak zəga darawən, doho an məgalən, va wənah na Ibilisa walla Satan, aynanək dəgəɗ gən wəsva dubu taka. 
REV.20.3	Maslay nak asganək a vov kpukpum mbrayen naka, ampanək mani asləratək lamba azani, vi adaw mbəɗet ɗaah ɗii əmpa ɓa, say an wəsva dubu taka atoŋko. Dərɓaga askəmpa bo kapani pay suɗike əmpa.
REV.20.4	Yaŋ nula mazeŋgeɗ na məlĩya, ɗii məs dəsoŋ aket bo, arəhaŋgək sembe nawtaw kita. Nulak zeŋgillet ɗii məs məbeyit vi adarbanən goŋga məs Zezu arbanəŋka, gəm vi arbanən wənna Maŋgəlva. Dəzuliyaŋ sənən zəga mamanya ɓa, də foto nan pakə, dətafən lamba nan amirbisit ɓa, walla aza vet ɓa. Tahəŋ maderet də Krestu, tahəŋ wəzəmaŋ məlĩ dəndən gap wəsva dubu taka. 
REV.20.5	Ɗii mimtit meɓɓet dəsoŋ maderet ɓa ha wəsva dubu taka grakə. Ndəni wəsilyo səkəti əmta an dabəŋ. 
REV.20.6	Ɗii məs dədawsilyoŋ dabəŋ veti, zit wasan neki də zəzay pak aketi. Wəmta ma sula'ən tay də sembe aket ɓa, wakpaŋgaŋ məs dəlveŋge məɗɗaŋ wəza na Maŋgəlva də Krestu, wazəmaŋ məlĩ də Krestu wəsva dubu taka.
REV.20.7	An wəsva dubu taka atoŋko, kapani Satan sə daŋgay. 
REV.20.8	Wambat wəmbəɗet ɗii meɓɓet aka dələv pakə, va wənah na: Gog də Mogog. Satan wakkeleti kawgaya, wasoŋ diiɗa va hoyoŋko a məlpa. 
REV.20.9	Watrayaŋ aka dələv pakə, wakaraŋ ki gizlirke net ɗii na Maŋgəlva. Amma offo waprik sə disiŋ wazet pakə. 
REV.20.10	Asna Satan məs dəmbəɗetiŋka kasgani avov na offo an muhurən, atəki məs məsgan zəga mamanya də məs kleŋ məwə tepelke dabəŋ naka, wasaaŋ bonoy adak kapay də dəfəɗ pak ha faɗə.
REV.20.11	Yaŋ nula mazaŋga babar na məlĩya də ɗəf məs dəsan akani. Dəlva fuŋ də disiŋ tahəŋ wənzoŋ sənəni, kawleti ɗaah əmpa ɓa. 
REV.20.12	Nulak ɗii mimtit pakə, ɗii gugiriɗ dit muzliyeɗ pakə, tahəŋ ziw ziw aba mazaŋga na məlĩya. Məkolti ɗerewelɗe, yaŋ məkol ɗerewel maɓɓani, ndəni ɗerewel na zeŋgille. Ɗii mimtit pak mətawi kita aket va wəza net aɗɗaŋ məverin adəvit ɗerewelɗe. 
REV.20.13	Yaŋ məlpa metiŋ agilgitik ɗii məs nadəvən. Wəmta də təki net ɗii mimtit pakə, agilgitinik ɗii neti. Ndəɗaŋ pak mətawi kita aket va wəza net məs aɗɗaŋ. 
REV.20.14	Yaskan wəmta də təki net ɗii mimtit pak məsgeti avov na offo. Vov na offo nan ndəni wəmta ma sula'ən. 
REV.20.15	Ko naway pak məs iya nan meverini adəv ɗerewel na zeŋgille ɓa, kasgani adəv vov na offo.
REV.21.1	Yaŋ nula disiŋ meleketeni, də dələv meleketeni. Disiŋ an dabəŋ də dələv an dabəŋ pak anzoŋko, pe'e bo tay ɓa azəka. 
REV.21.2	Nulak walaŋ gəla an salala*, Zerusalem meleketen tay prike sə disiŋ sə maŋgava Maŋgəlva zən sekke, va waŋ məzaɓan zət nambat atəki wəɓele. 
REV.21.3	Nəpprəmək wəla ɗəf də sembe aka mazaŋga na məlĩya, yaŋ adawnah na: Kəti nasuwa na Maŋgəlva aweleŋgit ɗiiyi! Wasan dənɗaŋ wasoŋ ka ɗii nani, Maŋgəlva sən kiyən wasan dənɗaŋ, wasan Maŋgəlva neti. 
REV.21.4	Wapay sit sin siret pakə, əmta bo tay ɓa, wəhəm tay ɓa, wəska morkoyo tay ɓa, wəsiya na zəga taya dak ɓa'a. Zigeɗ en farfar pak agrakaŋka.
REV.21.5	Yaŋ ɗəf məs dəsan aka mazaŋga na məlĩ amna: Intatəɗɗa zigeɗ pak meleketeti! Apsu na: Aver wənnəŋka, vi wəpel nawəŋka, goŋgay təstəssi. 
REV.21.6	Yaŋ asban wənah na: Agəɗək səkay grakə. Əntə an dabəŋ wətəŋ nani, də an dirɓe pakə wəgrak nani. Ɗəf məs meme adaŋ pak wanəpsən iŋkile mima naw saa na zeŋgille na mekeleŋ. 
REV.21.7	Ɗii məs dədaw dayaŋ, aski nədapsiti, wanəsaw Maŋgəlva neti, wasoŋ kirtuwa. 
REV.21.8	Amma ɗii mədekti məɓoŋti, məɗɗaŋ zəga an na henziŋ, may məbayaŋ ɗiiyi, məɗɗaŋ mana'a, məɗɗaŋ sokene, məzuliyaŋ sənən tuya, məwaŋ tepelke pakə, net təki net na, ndəni pe'e məs offo adawzla adak va muhurən, ndəni kan əmta an ma sula'ən.
REV.21.9	Ɗəf taka sə waleŋgit maslayɗe buhul nek məs də makasli na bonoy buhul avet neki, an dirɓegeti ma buhulet nak ade nah su na: Ade nərbat sukut akən məs Botol na Maŋgəlva adaŋgla wəɓel nakə. 
REV.21.10	Əmpəs na Maŋgəlva adek akawa, maslay nak akuwək aka gərəm məɓayən diiɗa. Arban suwək Zerusalem walaŋ gəla metiŋ, məs salala dəde səza Maŋgəlva ana disiŋ. 
REV.21.11	Walaŋ gəla nan tay wiɗ də gakdak na Maŋgəlva, uwiɗ nan tay va gərəm na sləma, va gərəm məs adawyaŋ na yaspa kəɗeslkəɗesl va darawgal. 
REV.21.12	Walaŋ gəla nan tay də zlava na dələv məɓayən, mative nan tay klaw kiyən sula, dit maslayɗe klaw kiyit sula məzu ganən mative nani. Məverini ma əlfa net Israyelɗe klaw kiyən sula aka mative nani. 
REV.21.13	Mativeɗ tahəŋ hoku amba pay nampum, hoku tapaslay na dohoŋ, hoku bo tapaslay na disiŋ, hoku tamə dəmba pay na moskoyo. 
REV.21.14	Zlava na dələv nan məɗini gaban aket kuneŋge klaw kiyit sula, aket kuneŋge net məver iya net masləŋɗe na Botol na Maŋgəlva klaw kiyit sula.
REV.21.15	Maslay məzu pel su naka, tay də sulegere na meleŋge vi kawsla walaŋ gəla metiŋ dəndən dit metiveɗ nani də zlava na dələv nan pakə. 
REV.21.16	Təkzləm walaŋ gəla van daka dakayi pakə, zezek nani də slosloprok pak məstakayi. Maslay nak aslak walaŋ gəla nak də sulegere nan naka, zezek nan agəɗək metir uzine sula də səkat sula (2,200). Ko slosloprok nani də zezek nani də wəɓay nani məstakayi pakə. 
REV.21.17	Aslak zlava na dələv tamə, agəɗək metir kaklaw buhul kiyən sula (72) va an ɗii adawslaŋ zəga. 
REV.21.18	Zlava na dələv nan mərkani dit kuneŋge məs adawyaŋ na Yaspa, amma walaŋ gəla zək nan na, mərkan də meleŋge an mogoni məzu wiɗ va darawgal. 
REV.21.19	Gaba zlava na dələv nan məbaysəni gawla dit kuneŋge na sləma temtem diiɗa: An məɗiyən dabəŋ ndəni yaspa, sula nani safiira, hoku nani, agate, poɗo nani imaradi, 
REV.21.20	sle nani onikis, slire nani sardis, buhul nani kirisoliti, dədopoɗo nani gərəm manzakalnyakalnya, vaytak nani topas, klaw nani krisoparasu, klaw kiyən taka nani gərəm lipilaare, klaw kiyən sula nani ametistu. 
REV.21.21	Metiveɗ klaw kiyit sula, ndəɗaŋgəŋ averzleɗ klaw kiyit sula. Metiveɗ məɗɗet də zev averzle taka, tive na walaŋ gəla nan pak məɗɗani də meleŋge an mogoni məzu wiɗ va darawgal.
REV.21.22	Nula gəla metiŋ naw zuliya* adəv walaŋ gəla nan ɓa, vi Maŋgəlva Ɗəfdaya məs də sembe aka zəga pakə, ndəni gəla metiŋ naw zuliya na walaŋ gəla vani, də Botol nani. 
REV.21.23	Wəray tay na paya walla na təla ɓa, vi də kasak gən awalaŋ gəla nan ɓa, Botol na Maŋgəlvayi pitirla na walaŋ gəla nani. 
REV.21.24	Ɗii nak dələv pak wadawaŋ ara təki babar nani, məlĩyeŋge nak dələv wakinən arya net adaka. 
REV.21.25	Pay pak metiveɗ na walaŋ gəla nan tahəŋ viŋge, kampeti ɓa, vi dəfəɗ tayadak əmpa ɓa. 
REV.21.26	Gakdak net ɗii də arya net ɗii na dələv, kawkani awalaŋ gəla nani. 
REV.21.27	Amma zəga an na ma henziŋ atoŋ na awalaŋ gəla nan ɓa, ɗəf məzəppan ki zən vi zəga mambray pak də məwə tepelke pak atoŋ na adak ɓa. Ɗii məs nawtoŋgoŋ adak na, say ɗii məs məver iya net adəv ɗerewel na zeŋgille nava Botol nak dədawtoŋgoŋ awalaŋ gəla nani.
REV.22.1	Yaŋ maslay nak arban su məlpa net iŋkile na zeŋgille. Tay wiɗ va darawgal, səka walaŋ mazaŋga na məlĩya də Botol na Maŋgəlva ade. 
REV.22.2	Aka tive na walaŋ gəla metiŋ adadawa. Wəlaŋga na zeŋgille tayadak dəka təkzləmən daha daha pakə. Tayuwa təl klaw kiyən sula adəv wəsva taka pakə, adəv təla pak təl taka adawa. Van bo akpaŋgək miha na mbəl git ɗii nak dələv pakə. 
REV.22.3	Zəga məs Maŋgəlva aray gən pak taya walaŋ gəla metiŋ van ɓa.
REV.22.3	Mazaŋga na məlĩ na Maŋgəlva də Botol nan pak adaki asani, məzəɗɗaŋ sənən wəza sən Maŋgəlva wazuliyaŋ sənəni. 
REV.22.4	Wawlanən Maŋgəlva də hereti, iya nan tay məverin amirbisti. 
REV.22.5	Dəfəɗ taya dak ɓa, wəray tay na pitirla adak ɓa, walla na pay ɓa, vi Ɗəfdaya Maŋgəlva sən kiyən wasan təki babar neti. Wazəmaŋ məlĩ ha dudan.
REV.22.6	Yaŋ maslay nak apsu na: Wənnəs pak gesiŋgi, təstəssi wən vani, Maŋgəlva Ɗəfdaya, məs dəpsit Əmpəs nan sit məs kleŋɗe, aslinik maslayɗe nani, vi dərbanən gən an məs dədaɗɗa gu' gesiŋ.
REV.22.7	Zezu amna: Apprəma, əntatə zaw də kakara! Ɗii məs dəsbanən wən nadəv ɗerewel net məs kleŋɗe zit wasan neki!
REV.22.8	In Zaŋ nəpprəmək wənnəs pakə, nulaka. Səza nəpprəm wən nani, də ulani, nəkdukuk amba təl maslay məs dərban zəga pak naka, vi kawzuli səni. 
REV.22.9	Amma yaŋ apsu na: Kay kədaɗɗa vas ɓa! Naw bo gawla na Maŋgəlva nan va isi gəm va milmiŋgiɗu məs kleŋɗe, va ɗii məsbanən ɗereweləŋ pak nani. Azulisən Maŋgəlva! 
REV.22.10	Yaŋ anah su əmpa na: Kədaw ɗaman əpel net məs kleŋɗe sədəv ɗerewləŋ ɓa, vi payan məɗəyən ka wənnəŋ dəgəɗ gənnəŋ go'oy aza wəgapa. 
REV.22.11	Ɗəffan mambray pak dəsban wəɗɗa mambray nani, ɗəffan dəsan də zəga daryaw, dəsban wəsan də zəga daryaw, ɗəffan məgəɗ mogoni, dəsban wəɗɗa mogoni, ɗəffan təstəssə, dəsban wəɗɗa təstəssə.
REV.22.12	Zezu amna: Məzi zukum! Gu'o nan aza wəzawa. Wanəki riba dazawa, kapsən ko naway va aza wəza nan məs agəɗə. 
REV.22.13	Əntə A, əntə Z, əntə Tizi na zəga pakə, əntə bayma na zəga pakə, əntə wətəŋ na zəga, əntə wəbayma zəga nan pakə.
REV.22.14	Zəzay azet ɗii məs dəskoɓən kulutɗe neti ndəɗaŋgəŋ dərəhaŋ tive nawzəm uwa na wəlaŋga na zeŋgille, warəhaŋ wətoŋ kla madambeɗe na walaŋ gəla metiŋ neki. 
REV.22.15	Amma məɗɗaŋ ɗarɗarə, dit məɗɗaŋ sokene na tuya, dit məɗɗaŋ mana'a, dit məbayaŋ gəbaya, dit məzuliyaŋ sənən tuya, dit məŋglaŋ tepelke dit məwaŋ tepelke, dewle net wasoŋ amapoho na walaŋ gəla nani.
REV.22.16	Əntə Zezu nəslənək maslay nawa dəpel sukum gən wənnəs pakə, azet Kretiyenɗe pakə. Əntə əlfən Davit, əntə baŋgay naba pumpum məzuwiɗe.
REV.22.17	Əmpəsa dət waŋ məgəmte aɓɗaŋ na: Ade!
REV.22.17	Ko naway dəpprəma, say dənah na! Ade!
REV.22.17	Ɗəffan meme adawdaŋ pak dəde, ɗəffan dəŋgəl iŋkile na zeŋgille warah na mekeleŋ.
REV.22.18	In Zaŋ, əntatə səɓ sukum, ɗəffan dəpprəm wənna kleŋgəŋ sədəv ɗereweləŋka: An ɗəf nan akiyək wən maɓɓan akani, Maŋgəlva wapsən maŋgesl kita nani, ndəni bonoy məs ɗereweləŋ arban wənnani. 
REV.22.19	An ɗəf akdahək wənna kleŋgəŋ sədəv ɗereweləŋka, Maŋgəlva wakdəh haran nan səza uwa na wəlaŋga na zeŋgille də haran nan sədəv walaŋ gəla metiŋgin məs salala*.
REV.22.20	Ɗəffan məs dədaɗɗa saydawa aka goŋgaŋ pak amna: Gesiŋ gu'o nan aza əzawa.
REV.22.20	Ha'aw dəgəɗ vaska! Ade Ɗəfdaya Zezu!
REV.22.21	Mbəlembəle na Ɗəfdaya Zezu dəsan də ko naway pakə.
