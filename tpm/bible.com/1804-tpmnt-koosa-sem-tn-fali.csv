MAT.1.1	Yesu Kristo nawaalsa nɛɛnɛ. Koor Devid funɛ ya Yesu nawaal bunirɛ. Abraham gbanko funɛ ya Yesu nawaal bunirɛ.
MAT.1.2	Abraham be funɛ ya Aizik.
MAT.1.2	Aizik be funɛ ya Jakɔb.
MAT.1.2	Jakɔb be funɛ ya Juda awa o niinbisa.
MAT.1.3	Juda bisa funɛ ya Pirɛz awa Zɛra.
MAT.1.3	Ba niina funɛ ya Tamar.
MAT.1.3	Pirɛz be funɛ ya Hɛzrɔn.
MAT.1.3	Hɛzrɔn be funɛ ya Ram.
MAT.1.4	Ram be funɛ ya Aminadab.
MAT.1.4	Aminadab be funɛ ya Nasɔn.
MAT.1.4	Nasɔn be funɛ ya Salmɔn.
MAT.1.5	Salmɔn be funɛ ya Bɔaz.
MAT.1.5	O niina funɛ ya Rahab.
MAT.1.5	Bɔaz be funɛ ya Ɔbɛd.
MAT.1.5	O niina funɛ ya Rut.
MAT.1.5	Ɔbɛd be funɛ ya Jɛsɛ.
MAT.1.6	Jɛssɛ be funɛ ya koor Devid.
MAT.1.6	Devid be funɛ ya Solomon. O niina funɛ ya Yuraya haan.
MAT.1.7	Solomon be funɛ ya Rihɔbɔam.
MAT.1.7	Rihɔbɔam be funɛ ya Abaija.
MAT.1.7	Abaija be funɛ ya Asa.
MAT.1.8	Asa be funɛ ya Jɛhɔsafat.
MAT.1.8	Jɛhɔsafat be funɛ ya Jɔram.
MAT.1.8	Jɔram be funɛ ya Yuzaya.
MAT.1.9	Yuzaya be funɛ ya Jɔtam.
MAT.1.9	Jɔtam be funɛ ya Ahaz.
MAT.1.9	Ahaz be funɛ ya Hɛzɛkaya.
MAT.1.10	Hɛzɛkaya be funɛ ya Manasi.
MAT.1.10	Manasi be funɛ ya Amɔn.
MAT.1.10	Amɔn be funɛ ya Jɔsia.
MAT.1.11	Jɔsaya be funɛ ya Jakonaya awa o niinbisa.
MAT.1.11	Saha naa nara fun wa kpaksi Ju tima a kaali tɔhɔn naa ba funɛ yir Babilɔn chen di ba la nyɛn dooni.
MAT.1.12	Ba funɛ la tel Babilɔn chen,
MAT.1.12	Jɛkonaya awa o haan fun lul be naa ba funɛ yir Sialtiɛl.
MAT.1.12	Sialtiɛl be funɛ ya Zɛrubabɛl.
MAT.1.13	Zɛrubabɛl be funɛ ya Abayud.
MAT.1.13	Abayud be funɛ ya Ilayakim.
MAT.1.13	Ilayakim be funɛ ya Ezɔr.
MAT.1.14	Ezɔr be funɛ ya Sadɔk.
MAT.1.14	Sadɔk be funɛ ya Ekim.
MAT.1.14	Ekim be funɛ ya Ilayud.
MAT.1.15	Ilayud be funɛ ya Ɛliezar.
MAT.1.15	Ɛliezar be funɛ ya Mattan.
MAT.1.15	Mattan be funɛ ya Jakɔb.
MAT.1.16	Jakɔb be funɛ ya Josɛf naa ya Mɛri baal. Mɛri funɛ ya Yesu niina. Yesu funɛ ya Kristo naa Koosa fun ŋɔ di o zi wa tumu wuzu digi chen.
MAT.1.17	I gur nyama awa bisa a lagmi dɔŋ ni Abraham saha ti hali a wa tel Devid saha, ba funɛ ya nyama fidanaasiwa awa bisa fidanaasi. I gur ba a lagmi dɔŋ ni Devid saha ti hali saha naa ba fun wa kpa Ju tima a kaali Babilɔn, ba funɛ ya nyama fidanaasiwa awa bisa fidanaasi. I gur ba a lagmi dɔŋ ni chen saha ti hali saha naa ba fun wa lul Yesu Kristo, ba funɛ ya nyama fidanaasiwa awa bisa fidanaasi.
MAT.1.18	Chen funɛ tum ka ba zi lul Yesu. O niin Mɛri fun la nɔɔni di o kaa yu baal naa ba funɛ yir Josɛf, amaa o ha wa fun la o baal ti dama. Chen saha tirɛ o fun zim di Koosa siim weri nyɛ o kpak lo. 
MAT.1.19	Josɛf funɛ ya wuti tiinne. Chendaha o funɛ daŋni o tum chenani deŋlee. O wa funɛ daŋni o du Mɛri wa hiisa nara suwachak ni a la daŋni o sogli a vɛ un. 
MAT.1.20	Josɛf funɛ lisi a nama maga, Koosa malaikasi ta digi fun wa o wati. Josɛf fun na un a chi oo deesi. Malaika ti fun ŋɔ un, “Josɛf, Devid bi luli, Koosa siim weri ti nyɛ Mɛri kpak lo. Ta ɔmi wa i kpa un wa i dama. 
MAT.1.21	O zi lul nibabichɛlau. O wa bi, o zi wa yisi ba naa Koosa fun lisi nyɛ o titi niu a li ba tum tagna ni. Chendaha o lawa i du o sɔnu Yesu.” Malaika ti fun kaali.
MAT.1.22	Kin naa maga funɛ ya chenani Koosa witinsi ta digi fun sɔbi a li Koosa sɛm tɔn ti ni saha digi zi wa ya wutiu. 
MAT.1.23	O fun ŋɔ di,
MAT.1.23	“Butowe naa vɛ zim nibaal o zi wa kpak lo a lul nibabichɛla.
MAT.1.23	Ba zi wa yir unu Imanuɛl.
MAT.1.23	Sɔn ti mun ya,
MAT.1.23	‘Koosa nyɛn ya wati’.”
MAT.1.24	Josɛf funɛ si do bar chɔɔli ni, o funɛ tum chenani Koosa malaika ti fun ŋɔ unu a kpa Mɛri a kaali o dama. 
MAT.1.25	Amaa o wa un waa fun chɔ hali o wa lul o nibabichɛl ti. O funɛ wa lul un, Josɛf fun du o sɔn Yesu.
MAT.2.1	Ba funɛ lul Yesu a li tɔhɔn naa ba yir Bɛtlihɛm a li Judia pulum ni. Chen saha ti koor digi funɛ nyɛn doon a dɔ dooni. Ba funɛ yir un Hɛrɔd. Nara ba naa funɛ zim wula ta mun wɛ, ba waa funɛ wa Jɛrusalɛm a li nha bar yɛli ni. 
MAT.2.2	Ba fun pɛɛsi nara, “Leene ba fun lul be naa kaa wa ya Ju tim koora chen? Ya wau di ya wa jɛɛmi un, domi ya na o wulu ka o li nha bar yɛli aa wa.”
MAT.2.3	Koor Hɛrɔd funɛ nu ka hɔɔra tima wa pɛɛsi be ti wɛ, o fun muksi un kinkan. Chen gbanko fun muksi Jɛrusalɛm tim maga. 
MAT.2.4	Hɛrɔd fun a yir Koosa dam kɔkɔɔrsa awa Koosa chiksɛ nibiksɛ maga ba lagmi o wati. O fun pɛɛsi ba, “Leene ba lul naa Koosa fun ŋɔ di o zi wa tumu chen?”
MAT.2.5	Ba ŋɔ un di, “Koosa witinsi ta digi funɛ sɔbi a li Koosa sɛm tɔn ti ni saha digi di ba zi wa lul unu a li Bɛtlihɛm naa nyɛn Judia pulum ni. O fun ŋɔ,
MAT.2.6	‘Ba zi wa lul nyuhu tiinau a li Bɛtlihɛm ni.
MAT.2.6	Waa la zi il mu Ju tima.
MAT.2.6	Chendaha Bɛtlihɛm ya kibirigire a kaali tɔsi naa maga nyɛn Judia pulum ni.’ ”
MAT.2.7	Hɛrɔd funɛ nu ba sɛma, o fun yir hɔɔra ba naa li nha bar yɛli chen, ba wa lagmi o wati ba duŋduŋ. O fun pɛɛsi ba nɛnɛ, “Ma zim saha naa ma na wul tiuu?” Ba fun ŋɔ un saha ti. 
MAT.2.8	O fun ŋɔ ba, “Ma la Bɛtlihɛm a la dɛu be ti nɛnɛ. Ma la na un, ma bur kuwa a wa ŋɔ min, chen ni n gbanko zi la jɛɛmi unu.”
MAT.2.9	Doone hɔɔra ta fun si a kaali Bɛtlihɛm. Ba funɛ nyɛn nyinbaan ni a la chene, ba fun bukoo na wul naa funɛ li nha bar yɛli chen. O fun te ba suwachak, hali a fun wa chiŋi doonani Yesu nyɛn. 
MAT.2.10	Hɔɔra ta funɛ na wul ti chiŋi dooni chen, ba tusa fun sɔɔni a la gali. 
MAT.2.11	Ba fun la zu dam ti a na be ti awa o niina Mɛri. Ba fun wa gbiri o suwachak ni a jɛɛmi un a puk ba kapursa a yisi kina a nyɛ un. Ba fun kpa salma awa tulale naa ba yir firaŋkinsens awa mɛr a nyɛ un, a la hiisi.
MAT.2.12	Ba funɛ hiisi chene, Koosa fun sɛm ba a li ba deesi ni a ŋɔ, “Ma ta bur la Hɛrɔd wati.” Doone ba fun si a tiŋ nyinbaan digi a kaali ba tɔha.
MAT.2.13	Ba funɛ kaali, Josɛf fun bukoo na Koosa malaika ti a li o deesi ni. O ŋɔ un, “Koor Hɛrɔd dɛu i be tiu di o kpu un. Si a zer be ti awa o niina a chɔ la Ijipt pulum. Nyɛn doon hali n wa ŋɔ hin di i bur kuwa.”
MAT.2.14	Josɛf fun si lalaga a zer be ti awa o niina dusum ti ni a kaali Ijipt. 
MAT.2.15	O wa ba fun la nyɛn dooni hali Hɛrɔd wa sou. Ba funɛ ya chene di chenani Koosa witinsi ta digi fun sɔbi a li Koosa sɛm tɔn ti ni saha digi zi ya wutiu. O fun sɔbi di Koosa ŋɔɛɛ di,
MAT.2.15	“Mu funɛ yir n beu a li Ijipt ni”.
MAT.2.16	Hɛrɔd funɛ zim di hɔɔra tima mur unu, o fun na paan kinkan. O fun yir o lanjimasa a tum ba di ba la kpu nibabichɛsa ba naa maga vɛ tel bunsa lɛ a nyɛn Bɛtlihɛm awa tɔsa naa maga go un ni. Hɔɔra tima funɛ piin ŋɔ unu saha naa Mɛri lul.
MAT.2.17	Lanjimasi ta funɛ kpu bichɛsi ta, sɛma naa Koosa witiina naa ba yir Jɛrɛmaya fun sɛm chen ya wutiu. 
MAT.2.18	O ŋɔ di,
MAT.2.18	“N nu nandigi tarɛ ka o kaasi a la wi kinkan.
MAT.2.18	Haan naa ba yir Rachɛl funɛ nyɛn Rama ni.
MAT.2.18	O bisi maga fun siti.
MAT.2.18	Nandigi wa fun koti a belimi un.”
MAT.2.19	Hɛrɔd funɛ sou, Koosa malaika ti fun bur wa Josɛf wati a li Ijipt pulum ni. 
MAT.2.20	O fun ŋɔ un a li o deesi ni, “Naa la daŋni o kpu i be ti chen, sou. Si a zer be ti awa o niina a bur kila Ju tim pulum.” 
MAT.2.21	Doone Josɛf fun si a zer ba ba bur kaali.
MAT.2.22	Ba funɛ la tel dooni, a funɛ nu di Hɛrɔd be, naa ba funɛ yir Arkɛlaus chen, di Judia koora. Nan sɛm na nyɛ o ɔm di o nyɛn dooni. Amaa Koosa funɛ bukoo ŋɔ unu a li o deesi ni, 
MAT.2.23	di o la sa o dama a li tɔhɔn naa ba yir Nazarɛt a li Galili pulum ni. O fun ya chen, chenani Koosa witinsi ta fun sɛm saha digi, chen ya wuti. Ba funɛ ŋɔ di,
MAT.2.23	“Koosa be la zi yir Nazarɛt nar.”
MAT.3.1	Chen saha ti baal naa ba funɛ yir Jɔn fun si a wa nyabaan naa nyɛn Judia pulum ni. O funɛ biksi narau Koosa wɛ a la chaksi ba wa ni ni. 
MAT.3.2	O funɛ ŋɔ ba, “Koosa duglɛu a la daŋni o dɔ ma. Chendaha ma gil ma tum tagna a burgi a tiŋ o nyinbaan.” 
MAT.3.3	Koosa witiina naa ba fun yir Azaaya funɛ sɔbi Jɔn wɛ a li Koosa sɛm tɔn ti ni saha digi. O fun ŋɔ,
MAT.3.3	“Nandigi la mɔɔli nyabaan ni a ŋɔ,
MAT.3.3	ya kunyana wau.
MAT.3.3	Maa saksi ka o zi wa.
MAT.3.3	Ma kɔɔri o nyinbaan o wer.”
MAT.3.4	Jɔn kilaarɛ funɛ ya lakom tɔnnɛ, ka o kpa ganɛ a vɔu o chɛra. O funɛ di hɔɔna awa toon. 
MAT.3.5	Nidamata fun li Jɛrusalɛm awa Judia pulum awa tosi naa go Jɔɔdan mɔɔga ni. 
MAT.3.6	Ba funɛ nu o biksi ti, ba fun la nɔɔni di ba tum tum tagnau ka o fun kpa ni a chaksi ba a li Jɔɔdan mɔɔga ti ni.
MAT.3.7	Jɔn funɛ na Ju tima ba naa funɛ yir ba titi Farisi tima awa ba naa funɛ yir ba titi Sajusi tim nidamata la wa o wati di o chaksi ba, o fun ŋɔ ba, “Ma naa chi duma. Anti ŋɔ ma di Koosa zi na paanu a du ma ni a lɛrgi ma diŋsa ka ma chɔ? 
MAT.3.8	Ma gil ma tum tagnau a la tum tum were a biksi nara chenani ma bambe burgi. 
MAT.3.9	Ma ta lisi di chenani ma ya Abraham bi lulɛ, chen zi chiŋi ma tum were bar chiŋi niu. Ma nyɛ mu ŋɔ ma di Koosa koti a kpa buŋkul na a burgi Abraham bi lulɛ. 
MAT.3.10	Ma chi bugila naa vɛ nɔnirɛ. Koosa saksɛ o saan zenu di o teŋsi ma a du din ni. 
MAT.3.11	N kpa nire a chaksi ma bara a biksi nara di ma gil ma tum tagna. Naa nyɛn n gantɛl ni aa wa, o ka zi wa kpa Koosa siim weri a du ma ni a chaasi ma a chi din zaamsɛ salma. Waa ya nihɛɛ a kaali min. N kpurɛu di mu fiisi o natausa a nyɛ un. 
MAT.3.12	O zi kpak o tundau di o tuk o mɛ a kpa a a du o zuŋkɔr ni, a kpa munzɔta a du din naa nara vɛ koti a dusi ni.”
MAT.3.13	Chen saha ti Yesu fun li Galili ni a kaali Jɔɔdan mɔɔga di Jɔn chaksi un wa ni ni. 
MAT.3.14	Jɔn funɛ na un, o fun vɛ la nɔɔni di o chaksi Yesu a ŋɔ un, “I fu wa zi wa mu wati di mu chaksi hin. Hin fu la zi chaksi min.”
MAT.3.15	Yesu fun ŋɔ un, “O deŋlu wa i chaksi min. O ya Koosa tutɔrɛ.” Jɔn funɛ nu o sɛm ta, o fun la nɔɔni a chaksi un.
MAT.3.16	Yesu funɛ li mɔɔga ti tuha ni, o fun vaan na buudaha ka o puk o na Koosa siim weri ti. O funɛ chi komne a tu wa a zɔŋ o nyuhu ni. 
MAT.3.17	Ba fun nu ta a li buudaha ni ka o ŋɔ, “Mu be daŋni nɛɛnɛ. Mu sii su nara chen.”
MAT.4.1	Wuzu digi Koosa siim weri ti fun te Yesu suwachak a kaali kɔha. Sintana funɛ daŋni o la pu Yesu dooni a zaamsi un. 
MAT.4.2	Yesu wa fun di diwe dooni wuzu fumnaasi ka lɔsa fun kpak un kinkan. 
MAT.4.3	Sintana fun wa zaamsi un a ŋɔ, “I sir ya Koosa be, nyɛ buŋkul na burgi diwe i di.”
MAT.4.4	Amaa Yesu wa fun la nɔɔni a ŋɔ un, “Ba funɛ sɔbiu a li Koosa sɛm tɔn ti ni saha digi a ŋɔ,
MAT.4.4	‘Nibine tiŋ Koosa ŋɔ wa ya kibirigi a kaali diwe naa o di.’ ”
MAT.4.5	Ba fun li dooni ka sintan ti fun kpa Yesu a la zini zɔŋ Koosa bar jɛɛmi dam mampil nyuhu ni a li Jɛrusalɛm ni, 
MAT.4.6	a ŋɔ un, “I sir ya Koosa be, li mampil nɔ nyuhu ni a chel tɛɛnɛ ni. I zim di ba funɛ sɔbiu a li Koosa sɛm tɔn ti ni a ŋɔ,
MAT.4.6	‘O malaikasi ta go hinu.
MAT.4.6	O zi ŋɔ au di a kpa a nisa a chak hin,
MAT.4.6	chen ni i chiksi tɛɛnɛ ni,
MAT.4.6	i naŋgere wa zi huusi.’ ”
MAT.4.7	Yesu fun ŋɔ un, “Ba gbanko funɛ sɔbiu a li Koosa sɛm tɔn ti ni a ŋɔ,
MAT.4.7	‘O wa lawa i zaamsi i kunyan Koosa.’ ”
MAT.4.8	Ba fun bu li dooni, ka sintan ti fun kpa Yesu a zini bi ziŋziŋi nyuha a biksi un tɛɛnɛ maga tɔsa awa a jirima kinkan. 
MAT.4.9	Sintan ti fun ŋɔ un, “I gbiree a jɛɛmi min, n zi nyɛ i wa dɔ a magau.”
MAT.4.10	Yesu fun ŋɔ un, “Sintana, kila a ka min. Ba funɛ sɔbiu a li Koosa sɛm tɔn ti a ŋɔ,
MAT.4.10	‘Kijɛɛmi i kunyan Koosa a tum aa nyɛ o duŋduŋ ni.’ ”
MAT.4.11	Sintan ti funɛ nu o sɛm ta, o fun kaali a ka un. Doone Koosa malaikasa fun wa suŋi Yesu.
MAT.4.12	Wuzu digi ba fun kpak Jɔn a tɔ un dɛ. Yesu funɛ nu chenani yɛɛ, o fun si a kaali Galili pulum. 
MAT.4.13	O funɛ wa li Nazarɛt a gali a la nyɛn tɔha naa ba funɛ yir Kapɛrnaum ni. Tɔha nɔ funɛ nyɛn Galili bɛɛŋ nɔ nɛɛ. Zɛbulun awa Naftalai tima koora funɛ dɔ un. 
MAT.4.14	Yesu fun la dooni di chenani Koosa witiina Azaaya fun sɔbi a li Koosa sɛm tɔn ti ni chen ya wuti.
MAT.4.15	O fun ŋɔ,
MAT.4.15	“N daŋni mu sɛm ma Galili pulum bar digi naa Zɛbulun awa Naftalai tima koora dɔ wɛwa.
MAT.4.15	O nyɛn Jɔɔdan jibaŋ kinkin ti tɛɛnɛ nɛɛ a la bɛɛŋ zen ti wati.
MAT.4.15	Ba naa vɛ ya Ju tima nidamata nyɛn dooni.
MAT.4.16	Ma waa vɛ zim Koosa a la tum tum tagna saha maga.
MAT.4.16	O chi ma nyɛn birsi nɛɛ,
MAT.4.16	amaa lalaknɔ chɔɔsa pisu ma wati.”
MAT.4.17	Saha ti kpa la Yesu yaa fun la biksi nara a ŋɔ ba, “Ma gil ma tum tagna a burgi tiŋ Koosa nyinbaan. Saha ti duglɛu di Koosa dɔ nara.”
MAT.4.18	Yesu funɛ val Galili bɛɛŋ nɔ ni, o fun na nara balɛ, Simɔn awa o niinbe Andiru ka ba yo cham bɛɛŋ ti ni. 
MAT.4.19	Yesu fun yir ba a ŋɔ, “Ma si a wa tiŋ min. Ma tum ya nyinsa kpaksirɛ hali wa zinan, amaa lalaknɔ mu kpa tum fali a nyɛ ma di ma nyɛ nara wa tiŋ min.” 
MAT.4.20	O fun vaan sɛm chen, ba fun gil ba chamna a si tiŋ un. 
MAT.4.21	O funɛ bu kaali suwachak tama, o fun na niinbisa ba nara balɛ, Jems awa Jɔn, Zɛbɛdi bisa. Ba wa ba nyana funɛ nyɛn ba arŋ tuhu ni a kɔɔri ba chamna. Yesu fun a yir ba. 
MAT.4.22	Ba fun vaan gil ba nyana awa arŋ ti aa tiŋ un.
MAT.4.23	A saha tirɛ Yesu fun a gba Galili maga a zu ba bar lagmi dɛɛna aa biksi nara Koosa laaboor weri naa o zi wa dɔ ba wɛ. O gbanko funɛ tiibi wichɔɔrsa bawu maga ni a nyɛ ba. 
MAT.4.24	O laaboora fun pisi a su pulum naa ba funɛ yir Siiriya chen, chen ni ba naa funɛ nyɛn dooni, ba fun kpa wichɔɔrsi ta a wa di o tiibi fun nyɛn ba. Alizin tagna funɛ kani nara tima bɔnɛ nyuhu ni, kigbimgbiŋsa ka fun nyɛn ba bɔnɛ ni, ba bɔnɛ nisa awa naŋgere ka fun siti. Yesu fun tiibi ba maga. 
MAT.4.25	Zɛmɛ kinkan fun tiŋ un a li Galili pulum awa Dɛkapɔlis pulum, Jɛrusalɛm, Judia, awa Jɔɔdan mɔɔga jibaŋ digi ni.
MAT.5.1	Wuzu digi Yesu fun na zɛmɛ ta a fun zini a kani kuŋkule nyuhu ni. O gantɛl tiŋsi ta fun lagmi a go un. 
MAT.5.2	O fun piili a biksi ba.
MAT.5.3	O fun ŋɔ,
MAT.5.3	“Ba naa zimɛɛ di ba daŋni Koosa suŋi ba,
MAT.5.3	o zi wa dɔ bau a nyɛ ba tu sɔɔna.
MAT.5.4	Ba naa tusa chɔkɛɛ ba tum tagna daha,
MAT.5.4	Koosa zi belimi bau a nyɛ ba tu sɔɔna.
MAT.5.5	Ba naa ya jɛrgɛ,
MAT.5.5	ba zi na kin nawara Koosa fun vɔu di o nyɛ bau,
MAT.5.5	a nyɛ ba tu sɔɔna.
MAT.5.6	Ba naa yaa kpak un ba bambe ni di ba tum chenani Koosa daŋni di ba tum,
MAT.5.6	o zi suŋi bau a nyɛ ba tu sɔɔna.
MAT.5.7	Ba naa yaa ɔm nara wa siki,
MAT.5.7	Koosa zi kpak ba sikiu a nyɛ ba tu sɔɔna.
MAT.5.8	Ba naa kpak tu chaan Koosa wati,
MAT.5.8	o zi nyɛ ba na unu a nyɛ ba tu sɔɔna.
MAT.5.9	Ba naa kpa bar sɔɔna a wa nara wati,
MAT.5.9	Koosa zi yir ba o bisau a nyɛ ba tu sɔɔna.
MAT.5.10	Ba naa nara muksi kinkan domi baa tum chenani Koosa daŋni ba tumnɛ,
MAT.5.10	o zi wa dɔ bau a nyɛ ba tu sɔɔna.
MAT.5.11	“Nara pini ma zoma a la muksi ma a suni wɛ aa nyɛ ma domi maa tiŋ mu nyinbaan, ma tusa zi sooniu. 
MAT.5.12	Chene nibinsa funɛ muksi Koosa witinsa ba naa funɛ nyɛn saha digi chen kinkan. Koosa funɛ kpa o papaha zenu a chiŋsi o tɔha ni di o nyɛ ma. Chendaha ma nyɛ ma tusa sɔɔni kinkan.”
MAT.5.13	“Nara yaa kpa yisa a du ba kina ni di a ta chɔki. Ma chi chen yisawa. Ma lɛmlɛm liee, ma wa kpak nyinbaan naa ma zi bukoo lɛm. Ma ya yɔrirɛ. Ba zi kpa mau a yo ta aa val ma daha ni.
MAT.5.14	“Ma chi nharɛ a chaani tɛɛne maga ni. Ma wa kisogli tɔhɔn naa ba fun sa kuŋkule nyuhu ni. 
MAT.5.15	Nandigi wa zi suk fitina a kpa gbaŋa a chik un ni. O ka suk un a chiŋsi fitin bar chiŋi nɛɛ. Doone o zi chaani nara maga ni a li dɛ ti ni. 
MAT.5.16	Chen vɛɛna, maa chaani nara wati, chen ni ba zi na ma tum were naa ma tum chenu a pɛgi ya kunyana Koosa naa nyɛn o tɔha ni.”
MAT.5.17	“Ma ta lisi di n funɛ wau di mu biksi chiŋi Ju tim chiksɛ awa Koosa witinsa biksi bar chiŋi nɛɛ. N wa fun wa di mu wa ya chene, amaa n wa di n wa biksi nara a wuti munwa. 
MAT.5.18	Ma nu nan. Hali kina maga wa si peti, nandigi wa zi koti a nyɛ Koosa chiksɛ ta kiwewe wa si peti. 
MAT.5.19	Nar wa vɛ Ju tim chiksɛ ta kiwewe a la biksi nara di ba gbanko vɛ, waa la zi ya gantɛl a li Koosa koor ti ni. Nar ka tiŋ Ju tim chiksɛ ta a la biksi nara di ba gbanko tiŋ, waa la zi te suwachak a li Koosa koor ti ni. 
MAT.5.20	Koosa chiksɛ nibiksɛ ta awa Farisi tim ta yaa ŋɔ nara ni di ba tiŋ Koosa nyinbaan. Ma daŋni ma zu Koosa koor ti, o lawa ma tiŋi iiu a kaali ba kinkan.”
MAT.5.21	“Ma funɛ nuu di nibinsa funɛ biksi ma nawaalsa saha digi a ŋɔ ba di ba ta kpu nara. Ba kpu nibine, ba zi kpa bau a wa sɛria bar diili dɛ, 
MAT.5.22	amaa n ŋɔ mau saha nɔ, nar na paan a du a o dɔŋtiin ni, ba zi kpa un a wa sɛria tiin wati. Nar sɛm yɔri yɔri a nyɛ o dɔŋtiin ni, ba zi kpa unu a wa sɛria nidiile tima wati. Nar yir o dɔŋtiina nibin wom, o zi kpak hansura wa Koosa kpa un a du din dam ni. 
MAT.5.23	Adaha ma daŋni ma kpa papaha a nyɛ Koosa ni o bar jɛɛmi dam ti ni, ma zi lisi di ma niinbe funɛ kpak wu digirɛ a li ma wati, 
MAT.5.24	ma wa gil ma papaha ti a dau Koosa bar jɛɛmi dam ti ni. Ma la ma niinbe wati lalaga ma la kɔɔri a ya nɔ bɛgim. Ma wa un ya nɔ bɛgim, ma bur kuwa a wa kpa ma papaha ti a nyɛ Koosa ni.
MAT.5.25	“Nar kpa ma la sɛria bar diili dɛ, ma nyɛ ma wa un ya chɛnsa a la nyinbaan ni. Ma vɛ ya chen, ka ma la tel, o zi kpa mau a du sɛria nidiile tima digi nin ni. Nidiili ti ka kpa ma a nyɛ lanjima ni o tɔ ma dɛ. 
MAT.5.26	N ŋɔ mau, ma zi nyɛn dooniu hali ma wa bɔ ma chim maga.”
MAT.5.27	“Ma funɛ nuu di nibinsa funɛ biksi ma nawaalsa saha digi di ba ta tum chɔkumsa tuma, 
MAT.5.28	amaa n ŋɔ mau saha nɔ, nibine naa nyini nihaan a la daŋni o wa un chɔ, o tum chɔkumsau a li o tuhu ni. 
MAT.5.29	Adaha ma nindil si nyɛ ma tum tum tagin, yisi un a yo ta. Ma ya chen, waa bɔɛɛ wa ba kpa ma bara a yo du din dam ti ni. 
MAT.5.30	Ma nindil nisa nyɛ ma tum tum tagin, ma teŋsi a a yo ta. Ma ya chen, waa bɔɛɛ wa ba kpa ma bara a yo du din dam ti ni.”
MAT.5.31	“Nibinsa gbanko funɛ biksi bau saha digi di nar vɛ o haan, o sɔbi tɔn a biksi di o vɛ unu, 
MAT.5.32	amaa n ŋɔ mau saha nɔ, o haan si su un ka o baal vɛ un ka o yu baal digi, waa nyɛ o haan ti tum chɔkumsa tuma. Baal naa o yu chen gbanko tum chɔkumsa tumau.”
MAT.5.33	“Ma funɛ nuu di nibinsa funɛ biksi ma nawaalsa saha digi di ba ta chɔk ba vɔwi naa ba fun nyɛ Koosa ni chen. 
MAT.5.34	Amaa n ŋɔ mau saha nɔ, ma vɔu vɔwɛ, ma ta bu hɛɛsi. Ma ta hɛɛse Koosa tɔha ti, domi o nyɛn doonee. 
MAT.5.35	Ma ta hɛɛse tɛɛnɛ nɔ maga domi o ya o naŋgere bar hiisire. Ma ta hɛɛse Jɛrusalɛm, domi o ya doon koor zenne. 
MAT.5.36	Ma ta hɛɛsɛ ma nyuuna, domi ma wa koti a chɛrgi nyuk bilim o burgi kipilim koo a chɛrgi kipilim o burgi kibilim. 
MAT.5.37	Ma la nɔɔni koo aai. Ma sɛmɛɛ a kaali nan ni, ma sɛm ta maga li sintana watɛɛ.”
MAT.5.38	“Ma funɛ nuu di nibinsa funɛ biksi ba saha digi, nandigi yisɛ ma se, ma gbanko yisɛ o si. Nandigi yisɛ ma nyina, ma gbanko yisi o nyin, 
MAT.5.39	amaa n ŋɔ mau saha nɔ, nandigi ya wu tagin a nyɛ ma, ma ta bur ya wu tagin ti a nyɛ un. Nandigi mo ma nindil lɛha, nyɛ o mo ma ningal lɛha gbanko. 
MAT.5.40	Nandigi kpa ma la sɛria bar diili dɛ ma takta wewe daha, ma nyɛ un ma takta zenzen a gbaari. 
MAT.5.41	Nandigi muksi ma di ma chuŋi o buna a val maal bɛgim, ma val maalisa lɛ a gbaari. 
MAT.5.42	Nandigi sumi ma kundɔŋ, ma kpa nyɛ un. Nandigi daŋni o pɛŋ kundɔŋ, ma kpa pɛŋ un.”
MAT.5.43	“Ma funɛ nuu di nibinsa funɛ biksi ma nawaalsa saha digi di ba daŋni ba dɔŋtima a ha ba dɔma, 
MAT.5.44	amaa n ŋɔ mau saha nɔ, maa daŋni ma dɔma a kitum tum were a nyɛ ba. Maa sumi Koosa o suŋi ba naa la pini ma zoma a la muksi ma kinkan. 
MAT.5.45	Ma ya chen, Koosa naa nyɛn o tɔha ni zi nyɛ ma burgi o bisau. Waa funɛ naami nha di o chaani nibin tagna awa nibin were ni, a nyɛ doon mi ba naa la tum tum tagna awa ba naa la tum tum were daha. 
MAT.5.46	Ma daŋni ba naa la daŋni ma duŋduŋ, yɛrɛ ma kaa ya a na Koosa papaha? Hali lampo nilalɛ gbanko daŋni nara chene. 
MAT.5.47	Ma zaami ma chɛnsa duŋduŋ, yɛrɛ ma tum a kaali nara? Hali ba naa funɛ vɛ ya Ju tima, ba ya chene. 
MAT.5.48	Ma nyɛ ma tusa kichaani a chi chenani ma nyana Koosa naa nyɛn o tɔha ni tuha chaani chen.”
MAT.6.1	“Ma tum tum were a nyɛ nara ni, ma ta nyɛ a li gbampulim nara maga naali. Ma tum chen, ma wa zi na papaha a li ma kunyan Koosa naa nyɛn o tɔha ti ni.
MAT.6.2	“Adaha ma yaa tum tum were a nyɛ nara ni, ma ta mo luŋa yau ni awa ma bar lagmi dɛɛni ta ni a daŋni sɔn a chi nara bɔnɛ tum. Ba tum chene di nara pɛgi ba. Ma nu mu sɛma. Chenani nara pɛgi ba ya ba papaha. 
MAT.6.3	Ma tum tum were a nyɛ nara ni, ma ta nyɛ hali ma walɛ zim o wɛ. 
MAT.6.4	Ma tum tum were a duŋduŋ, ma kunyan Koosa naa na chenani maa tum, o zi nyɛ ma o papahau.”
MAT.6.5	“Ma sumi Koosa, ma ta sumi a li gbampulim ni. Nara bɔnɛ daŋni ba chiŋi yau ni awa ba bar lagmi dɛɛni nɛɛ a sumi Koosa di nara na ba a pɛgi ba. Ma nu mu sɛma. Chenani nara pɛgi ba ya ba papaha, 
MAT.6.6	amaa ma ka sumi, ma zu ma dɛɛna ma duŋduŋ a far zɔɔnɔ a sumi ma kunyan Koosa naa na ma o duŋduŋ. Ma ya chen, o zi nyɛ ma o papahau.
MAT.6.7	“Ma sumi un, ma ta sɛm sɛm damata a chi ba naa vɛ ya Ju tim chen. Ba waa lisi di Koosa zi nu ba sɛmau domi ba sɛmu a vusi. 
MAT.6.8	Ma ta tiŋ ba nyinbaan. Ma sumi Koosa, o waa piin zim kinkin naa ma daŋni o watiu. 
MAT.6.9	Nan nyinbaan nɔwa ma zi sumi Koosa.
MAT.6.9	‘Ya kunyan Koosa,
MAT.6.9	ya daŋni i sɔn naa la chaani chiŋiu.
MAT.6.10	Ya daŋni i wa dɔ narawa,
MAT.6.10	chen ni ba zi tiŋ i tutɔ daŋni a li tɛɛnɛ nɔ maga niu a chi chenani i malaikasi ta tiŋ hin a li i tɔha ti ni chenu.
MAT.6.11	Nyɛ ya zinan wuzu nɔ diwe,
MAT.6.12	aa gil ya taali a pɛŋ ya,
MAT.6.12	ka ya ka gil aa pɛŋ ba naa laa tum ya wu tagna.
MAT.6.12	(( 
MAT.6.13	Domi i kpak jirima awa chaani wa kpok kinkan hali saha naa vɛ kpak bɔ. Ami.))’
MAT.6.14	“Ma gil tum tagna naa nara tum a nyɛ ma, ma kunyan Koosa naa nyɛn o tɔha ti ni, gbanko zi gil a nyɛ mau, 
MAT.6.15	amaa ma ka vɛ gil tum tagna naa nara tum a nyɛ ma, ma kunyan Koosa naa nyɛn o tɔha ti ni, gbanko wa zi gil ma tum tagni ta a nyɛ ma.”
MAT.6.16	“Ma vɔti nɔɔna, ma ta nyɛ ma se nyakmi a chi ba naa vɔti nɔɔna a li gbampulim ni. Ba waa bɔrsi ba se, chen ni nara maga zi zim di ba vɔti nɔɔniwa. Ma nu mu sɛma. Ba waa piin na ba papahau. 
MAT.6.17	Ma ka vɔti nɔɔna, ma sɛm ma se a chaasi ma nyuksa, 
MAT.6.18	chen ni nara wa zi koti a zim di ma vɔti nɔɔna. Ma kunyan Koosa, naa na chenani ma tum ma duŋduŋ, o zi nyɛ ma o papahau.”
MAT.6.19	“Ma ta chiŋsɛ kidamata a li tɛɛnɛ nɔ maga ni. Chau awa doon zi wa chɔk au ka ŋmɛɛrsa chɔk dɛ ti a zu ŋmɛ a dooni. 
MAT.6.20	Amaa ma ka kpa kidamata a chiŋsɛ a li Koosa tɔha ti ni. Chau awa doon wa zi wa chɔk a. Ŋmɛɛrsa gbanko wa zi wa kikoti a chɔk dɛ ti a ŋmɛ a. 
MAT.6.21	Ma bambe zi nyɛn doonani ma kidamata nyɛnu.”
MAT.6.22	“Ma se nyɛ ma bara la doonani ma daŋni. Ma se weree ma zi na nyinbaanu. Chen vɛɛna, ma tusa weree, ma zi tiŋ Koosa nyinbaanu nɛnɛ, 
MAT.6.23	amaa ma ya nyuluma ma wa zi zim doonani maa la. Chen vɛɛna, ma tusa vɛɛn biriu, ma wa zi na o nyinbaan a nyuksi. Chenani ma du zi tagniu a kaali nyuluma.”
MAT.6.24	“Nibɛgim wa kisuŋi nihɛɛta nara balɛ. O zi daŋni digiu a ha digi. O si zi su digiu a vɛ digi. Chen vɛɛna, ma wa zi koti a tum a nyɛ Koosa ni a ya si tima.
MAT.6.25	“Nan nyinbaannɛ n sɛm ma. Saha maga maa daŋni diwe awa ni awa kilaarɛ. Ma ta nyɛ kin nama muksi ma. Ma miisa wa kaali ma diwe awa nii? Ma bara wa kaali kilaarɛ ta ma laarɛ chenn? 
MAT.6.26	Ma nyini zimebisa la za buudaha ni. A wara par ŋmaana koo a kum kiparɛ koo a kpa a a du napagsi ni. Ya kunyan Koosa naa nyɛn o tɔha ti ni la nyini a. Ma wa kaali zimebisa ta kinkann? 
MAT.6.27	Ma anti la zi gbaari o bunsa a li muksi daha?
MAT.6.28	“Yɛrɛ kilaarɛ wɛ muksi ma? Maa nyini chenani kɔsa yeligisa du. A wara tum tuma koo a ar kilaarɛ a nyɛ a titi ni. 
MAT.6.29	Amaa n ŋɔ mau, ma lisi Ju tim koor naa ba funɛ yir Solomon chen. O funɛ ya kin tiinne saha digi a kaali ba maga, amaa o wa fun laarɛ kilaarɛ a wer a chi kɔsa yeligisa na. 
MAT.6.30	Koosa la nyɛ kɔsa wa kilaarɛ. A wa bi a vusi ka limaŋ wa pisi, din yaa wa di a. O wati ma kaali kɔsa kinkan. O wa zi bu koti a nyɛ ma kilaarɛɛ? Ma se wa su un nɛnɛ.
MAT.6.31	“Ma ta muksi ma titi a ŋɔ, baŋnɛ ya kaa ya na diwe a di? Baŋnɛ ya kaa ya na ni a nyɔ? Baŋnɛ ya kaa ya na kilaarɛ a laarɛ? 
MAT.6.32	Kin namawa ba naa vɛ ya Ju tima yaa daŋni chen, amaa ma kunyana naa nyɛn o tɔha ti ni o zimu di maa daŋni kin ta magau. 
MAT.6.33	O lawa ma nyɛ chenani Koosa dɔ ma awa o tutɔ tiŋi te ma bambe ni. Maa lisi nan, o zi kpa kin naa maga ma daŋniu a nyɛ ma. 
MAT.6.34	Adaha ma ta nyɛ chɛ kina kimuksi ma. Wuzu maga kpak a tumawa a muksi ya. Adaha ma ta kpa chɛ kina a lagmi zinan kin ni.”
MAT.7.1	“Ma ta na ma dɔŋtiina galimsa, chen ni Koosa gbanko wa zi na ma galimsa. 
MAT.7.2	Chenani ma tum a nyɛ ma dɔŋtim ni, Koosa gbanko zi tum chenu a nyɛ ma. O zi tiŋ chen nyinbaanu a chi chenani maa tiŋ ma dɔŋtima chen. 
MAT.7.3	O chi danugil nyɛn ma dɔŋtim se ni ka dagume nyɛn ma se ni. Yɛrɛ ma kaa ya a na danugil ti ma dɔŋtim ta se ni? 
MAT.7.4	Yɛrɛ ma ya a ŋɔ ma dɔŋtim ta ni, ma nyɛ ya lisi danugil ti a ta ma se ni ka ma kpak dagume a li ma se ni? 
MAT.7.5	Ma mur ma titirɛ. Ma te a yisi dagume ti a ta ma se ni, a zi koti a na a yisi danugil ti a ta ma dɔŋtim se ni.
MAT.7.6	“Ma ta kpa Koosa kiwere a biksi ba naa la zi nyɛ a jirima. Ma ta kpa kiwere a nyɛ vasi ni a zi bur a dusi ma. Ma ta kpa ma bunɔɔta kin a yo ta kurchu suwachak ni, chen ni aa zi val a daha a chɔk.”
MAT.7.7	“Ma sumi Koosa di o nyɛ ma kundɔŋ o zi nyɛ mau. Ma daŋni kundɔŋ, o wati ma zi na unu. Ma yir un o zi wa puk zɔɔnɔu ma zu o wati. 
MAT.7.8	Nara maga sumi Koosa di o nyɛ ba kundɔŋ, o zi nyɛ bau. Nara maga la daŋni kundɔŋ o wati, ba zi na au. Ba yir un, o zi wa puk zɔɔnɔu ba zu o wati. 
MAT.7.9	Ma naa ya nyama nan, lɔsa kpak ma bisa ka ba daŋni diwe di ba di, ma zi zer buŋkul a nyɛ bauu? 
MAT.7.10	Ba daŋni nyinsa di ba se, ma zi zer dum a nyɛ bauu? 
MAT.7.11	Ma ya nibin tagna, amaa ma zim chenani ma zi kpa kiwere a nyɛ ma bisi ni. Ma kunyan Koosa naa nyɛn o tɔha ti ni, waa kaali ma a la kpa wu were a nyɛ ba naa la sumi un ni.
MAT.7.12	“Ma tum wɛ were a nyɛ ma dɔŋtim ni a chi chenani maa daŋni ba tum kinyɛ ma. Ma kpa chenani Ju tim chiksɛ wa Koosa witinsa maga biksi nara a lagmi dɔŋ ni a mun chen.”
MAT.7.13	“Ma nyɛni chi vallɛ. Nyinbaan pɛnpɛni ti tiŋi wa bɔm. Chendaha nidamata tiŋ un. Ba wa tel o bɔ, Koosa zi wa chɔk bau. 
MAT.7.14	Ma ta tiŋi a chi ba. Ma ka tiŋ nyinbaan wewe naa tiŋi bɔmɛɛ. Nara tama val dooni. Ba wa tel o bɔ, Koosa zi wa nyɛ ba o mi faliu.”
MAT.7.15	“Ma doso a kinyini witinsa ba naa vɛ zim Koosa. Ba wa wa ma wati, ba chi piisisiwa, amaa ba tusi ni ba chi gbesiwa a naa la daŋni diwewa. 
MAT.7.16	Ba tum nɛɛ ma zi zim ba. Koom bugil wara nɔn soom nɔna. Kpaglim bugil wara nɔn maŋgo nɔna. 
MAT.7.17	Bugil weri la nɔn nɔn were. Bugil tagin ka nɔn nɔn tagna. 
MAT.7.18	Bugil weri wa kinɔn nɔn tagna. Bugil tagin wa kinɔn nɔn were. 
MAT.7.19	Bugil naa vɛ nɔn nɔn were, ba yaa teŋ unu a dau a suk din du un ni. 
MAT.7.20	Chene ma zi zim witinsa ba naa vɛ zim Koosa a li ba tum ni.”
MAT.7.21	“Koosa wa zi wa dɔ ba naa maga wa mu wati a yir min ba kunyana. Ba naa la tum chenani mu kunyan Koosa naa nyɛn o tɔha ti ni daŋni ba tum, waa la zi wa dɔ ba. 
MAT.7.22	O wa wa di o wa di tɛɛnɛ nɔ maga sɛria, nidamata zi wa ŋɔ minu ‘Ya kunyana. Ya funɛ biksi nara Koosa laaboor weri ti wɛ a li i sɔn daharɛ. Ya gbanko funɛ kpa i sɔnnɛ a duŋni alizin tagna a ta nara ni a la tum alaazibu tuma kinkan.’ 
MAT.7.23	Ba sɛm nan peti, n zi ŋɔ bau, ‘N wa kut zim ma. Ma naa la tum tum tagna nan, ma la a ka min.’ ”
MAT.7.24	“Nara maga nu mu sɛm na aa tiŋ a, ba waa chi nibin nɛɛgi naa funɛ sa o dama a zɔŋ gbɛntɛl nyuhu ni chen. 
MAT.7.25	Pe kpok awa doon fun wa kinkan a wa li o dam ti ni, ka pola fun su a pal a la mo dam ti gbanko. Amaa o wa fun chel, domi o tiin ti funɛ sa unu a zɔŋ gbɛntɛl nyuhu nɛɛ.
MAT.7.26	“Nara maga nu mu sɛm na a vɛ tiŋ a, ba waa ka chi nibin wom naa funɛ sa o dama a zɔŋ hɛɛra daha ni chen. 
MAT.7.27	Pe kpok ti awa doon ti fun wa kinkan a wa li o dam ti ni, ka poli ta fun su a pal a la mo dam ti gbanko. O fun chel burum. Baŋ namsirɛ dam ti tiin namsi ka o chel nan!”
MAT.7.28	“Yesu funɛ sɛm nan maga peti, alaazibu fun kpak zɛmɛ ta kinkan a li o biksi ti daha. 
MAT.7.29	Waa funɛ biksi ba wa o bambi kpok ni. Chenani o fun biksi ba awa chenani Koosa chiksɛ nibiksɛ ta fun biksi ba wa ya kibɛgim.”
MAT.8.1	Yesu funɛ li kuŋkule nyuhu ni, zɛmɛ kinkan fun tiŋ un. 
MAT.8.2	Zagum digi fun si a wa gbiri o suwachak ni a sumi un, “I fu la nɔɔni, i fu tiibi mu wichɔɔr nɔu.”
MAT.8.3	Yesu fun kpa o nin a gbaŋsi un a ŋɔ di, “Mu daŋni i na alaafɛu. N tiibi hinu.” O funɛ ŋɔ chen ni, zagumti ti vaan gil un, ka o na alaafɛ. 
MAT.8.4	Yesu fun ŋɔ un, “I fiɛŋ i sɛm nandigi ni, amaa kila Koosa dam kɔkɔɔrsi ta digi wati, chen ni o zi koti a na hinu. O na hin, i nyɛ o kɔɔri kɔɔri ti a nyɛ hin a chi Mosis funɛ biksi ya saha digi chen. Chen la zi biksi nara di i zagumti ti petiu.”
MAT.8.5	Saha naa Yesu fun wa tel Kapɛrnaum chen, lanjima nihɛɛ digi fun wa chem un a sumi di o suŋi un. 
MAT.8.6	O fun ŋɔ Yesu ni, “Mu kunyana, mu tumtumna nyɛn mu dam ni. O nisa awa o naŋgere sou ka o wi kinkan.”
MAT.8.7	Yesu fun ŋɔ un, “N zi wau a wa tiibi un.”
MAT.8.8	Lanjima nihɛɛ ti fun ŋɔ un, “Mu kunyana, aai. Mu wa ya nibin weri naa i zi zu mu dam ti. Doonani ya nyɛn nan i waa sɛm sɛma, mu tumtumna zi na alaafɛu. 
MAT.8.9	N kpak nihɛɛ zeneu ba naa la zi ŋɔ min chenani mu tumu. N gbanko kpak lanjimasa ba naa n zi ŋɔ di ba tum tumau. N yaa ŋɔ digi ni di o la. O kaali. N yaa ŋɔ digi ni, kuwa. O wa. N yaa ŋɔ n yom ni, tum nan. O tum chen.”
MAT.8.10	O sɛm ta fun jɛri Yesu kinkan. O fun burgi a ŋɔ zɛmɛ naa funɛ tiŋ un chen, “Wutirɛ n ŋɔ ma, n funɛ pu Ju tim nidamata ba naa se su min. Baal naa vɛ ya Ju nan, si suuli kaali ba. 
MAT.8.11	Maa nu mu sɛm na. Wuzu digi nidamata zi wa li bawu maga niu a wa lagmi Abraham, Aizik awa Jakɔb wati a li Koosa koor ti ni a di diwe. 
MAT.8.12	Ma Ju tima, ma waa fu zi zu dooni. Amaa ma vɛ zuuli chen. Chendaha Koosa zi wa kpa mau a yo du birsi ni. Dooni ma zi wa wi kinkan.” 
MAT.8.13	Doone Yesu fun burgi a ŋɔ lanjima nihɛɛ ti ni, “Kila dama. Chenani i si suuli du zi tum nyɛ hinu.”
MAT.8.13	O tumtum ti fun vaan na alaafɛ.
MAT.8.14	Yesu fun si dooni a kaali Pita dama a la na ka o hila wi. Kabilima funɛ kpak un, ka o chɔ o dam ti ni. 
MAT.8.15	Yesu fun zu o dɛ a la gbaŋsi o nin. Yesu funɛ ya chen, o kabilima ti peti. O fun si a piili a ya diwe di o nyɛ ba.
MAT.8.16	Nha funɛ wa chel, tɔhɔn tima kpa ba wichoorsa awa ba naa alizin tagna nyɛn ba ni a wa Yesu wati. O fun ŋɔ alizin tagni ta ni a duŋni a a ta a tiibi wichɔɔrsi ta maga. 
MAT.8.17	O funɛ ya chene di chenani Koosa witiina Azaaya fun sɔbi a li Koosa sɛm tɔn ti ni saha digi, chen ya wuti. O fun ŋɔ,
MAT.8.17	“O titi la zi tiibi ya wichɔɔrsi ta maga.”
MAT.8.18	Yesu funɛ na ka zɛmɛ ta go un, o fun ŋɔ o gantɛl tiŋsi ta ni di ba la ji bɛɛŋ ti jibaŋ kinkin ti. 
MAT.8.19	Ba funɛ saksi di ba la ji, Koosa chiksɛ nibiksɛ ta digi fun wa ŋɔ un, “Mu kunyana, n saksɛu di n tiŋ hin a la doonani ii la.”
MAT.8.20	Yesu fun ŋɔ un, “Helsa nyɛn bɔ ni ka zimebisa ka nyɛn zaŋ ni, amaa n waa nibine be, n wa kpak doonani n zi chɔ a chɔ do.”
MAT.8.21	O gantɛl tiŋsi ta digi fun wa ŋɔ un, “Mu kunyana, n gbanko daŋni n tiŋ hinu, amaa nyɛ mu te a la sogli mu nyana.”
MAT.8.22	Yesu fun ŋɔ un, “Tiŋ min lalaknɔ, ka nyɛ ba naa vɛ tiŋ min sogli un.”
MAT.8.23	Yesu wa o gantɛl tiŋsi ta fun zu arŋa a kaali. 
MAT.8.24	Ba funɛ la chene, pe kpok fun wa si aa viigi. O fun a mo arŋ ti kinkan, a teŋ ni a du arŋ ti tuhu ni o daŋni o lim. Amaa Yesu funɛ chɔ dore. 
MAT.8.25	O gantɛl tiŋsi ta fun a laasi un a ŋɔ, “Ya kunyana, yaa daŋni ya sou, la ya a ta.”
MAT.8.26	Yesu fun si o do ti ni a pɛɛsi ba, “Yɛrɛ ma ɔm chen ni? Ma se wa su minn?” O fun burgi a ŋɔ pehe ti ni di o chiŋi a ŋɔ ni ti ni di o du balimm. Pehe ti fun chiŋi. Ni ti gbanko fun a du balimm, hali o wa fun a dam tama.
MAT.8.27	O fun ya ba alaazibu kinkan. Ba funɛ pɛɛsi dɔŋa, “Baal ŋɔ, baŋ nibine ya un? Hali o koti a sɛm sɛma peha awa ni wati a nu o nɔ.”
MAT.8.28	Ba funɛ la ji bɛɛŋ ti jibaŋ kinkin ti, ba fun wa tel Gɛrasin tima pulum. Nara balɛ fun nyɛn dooni a kpak alizin tagna ba nyuuni ni. Nandigi wa fun kpak kpok a kaali ba. Chendaha nandigi wa fun koti a gba dooni. Yesu funɛ wa li arŋ ti ni, nara balɛ ta fun wa li doonani nara yaa sogli ba nawaalsa di ba wa chem un. 
MAT.8.29	Ba nidigi fun tɛsi a pɛɛsi un, “I waa Koosa be, baŋnɛ ii daŋni ya wati? A wuzu naa Koosa zi wa di tɛɛnɛ nɔ maga nara sɛria ha wa tel. I te wau di i wa namsi ya ka saha ti zi wa tell?”
MAT.8.30	Kurchusa funɛ nyɛn kuŋkule nyuhu ni a di diwe. 
MAT.8.31	Alizin tagni ta fun a sumi Yesu a ŋɔ, “I duŋni ya a ta, nyɛ ya la zu kurchusi ta ni.”
MAT.8.32	Yesu fun ŋɔ ba, “Ma la dooni.” Ba fun li a la zu kurchusi ta ni. Kurchusi ta fun si a chɔ a la wilsi a chesi bɛɛŋ ni ti ni. Ni ti fun di a maga.
MAT.8.33	Ba naa funɛ nyini kurchusi ta chen, ba fun chɔ kaali ba tɔha a la ŋɔ ba naa nyɛn dooni chenani ya ba naa alizin tagni ta fun nyɛn chen. 
MAT.8.34	Tɔhɔn ti tima maga fun li a wa Yesu wati a sumi un di o li ba pulum ni.
MAT.9.1	Yesu fun zu arŋ ti a bur la ji jibaŋ ti a kaali Kapɛrnaum. 
MAT.9.2	Baal naa nisa awa o naŋgere funɛ sou chen, chɔ o kichɔɔli ni a li dooni. Nara bɔnɛ fun zer un a wa Yesu wati. O funɛ zim chenani ba se su un kinkan, o ŋɔ baal naa nisa awa o naŋgere funɛ sou chen, “Mu be, kpak i bambi. N waa nibine be gil i tum tagna a nyɛ hinu.”
MAT.9.3	Koosa chiksɛ nibiksɛ ta bɔnɛ funɛ nyɛn dooni a lisi ba tusa ni, “O sɛm sɛma nan ni, o kpa o titirɛ a chiŋsi Koosa bar chiŋi ni.”
MAT.9.4	Yesu funɛ piin zim o tuhu niu chenani ba lisi a pɛɛsi ba, “Baŋnɛ ma lisi lisi tagin na ma tusa ni? 
MAT.9.5	Baal nɔ, n ŋɔ un di Koosa gil o tum tagna a nyɛ un koo n ŋɔ un di o si a val, o leema bɔm? 
MAT.9.6	N daŋni ma zimu di n waa nibine be kpak kpok a li tɛɛnɛ nɔ maga ni, chen ni mu zi kotiu a gil nara tum tagna a nyɛ ba.” O fun ŋɔ wichɔɔr ti ni, “Si chiŋi a zer i kichɔɔli ti a la dama.”
MAT.9.7	Baal ti vaan si chiŋi a zer o kichɔɔli ti a kaali dama. 
MAT.9.8	Ba naa funɛ chiŋi dooni na chenani o ya, hansura fun kpak ba kinkan. Ba fun a pɛgi Koosa o kpa o kpok a nyɛ Yesu ni o tum chen daha.
MAT.9.9	Yesu fun bu si a li dooni. O funɛ la chene, o fun na baal naa ba yir Matiu chen. O funɛ kani lampo bar laali nɛɛ a la lampo ti. Yesu fun ŋɔ un, “Si a tiŋ min aa wa.”
MAT.9.9	O fun gil o tuma a si tiŋ un a kaali.
MAT.9.10	Yesu awa o gantɛl tiŋsi ta fun kaali Matiu dama di ba la di diwe. Lampo nilalɛ awa wu tagna tima kinkan fun tiŋ Yesu ka ba bɔnɛ la gbaari un ni awa o gantɛl tiŋsi ta ni. Ba maga fun kani a di diwe ta. 
MAT.9.11	Ba naa funɛ ya Farisi tim ta bɔnɛ, funɛ na bau ka ba di diwe ta. Ba fun pɛɛsi o gantɛl tiŋsi ta, “Yɛrɛ ma kunyana wa wu tagna tima awa lampo nilalɛ ta lagmi a di diwe?”
MAT.9.12	Yesu funɛ nu chenani ba pɛɛsi a ŋɔ ba, “Nibinsa ba naa kpak alaafɛ, ba wara la lure tiin wati, amaa ba naa vɛ kpak alaafɛ, ba waa le la lure tiin wati. 
MAT.9.13	Ba funɛ sɔbiu a li Koosa sɛm tɔn ti ni saha digi di o ŋɔ,
MAT.9.13	‘Chenani ma kpak dɔŋa wa siki ya min lɛmlɛmu a kaali chenani ma kɔɔrigi kina a nyɛ min papaha nau.’
MAT.9.13	Maa la a la dɛu chenani Koosa ŋɔ ma chen mun. N wa wa di n wa yir ba naa nara yir ba nibin were. Ba naa nara yir nibin tagna daharɛ, mu wa.”
MAT.9.14	Wuzu digirɛ Jɔn naa funɛ chaksi nara wa ni ni chen, gantɛl tiŋsa fun wa pɛɛsi Yesu, “Yɛrɛ ya wa Farisi tim ta gantɛl tiŋsa yaa vɔu nɔ, ka i waa gantɛl tiŋsi ta vɛ vɔwi?”
MAT.9.15	Yesu fun burgi a pɛɛsi ba, “Nar kpa haan ka o chɛnsa tusa bu chɔkuu? Aai. Ba wa zi ya chen. Saha naa ba zi wa kpak baal ti a kaali, chen wuzu ba zi wa vɔu nɔnau.”
MAT.9.16	O fun bu ŋɔ ba, “Ba wa kpa gar fali a lik takta buni bɔ di o vusi. Ba ka kpa gar fali ti a lik takta buni ti, o zi bukoo chɛɛsi kibuni tiu a gbaari. 
MAT.9.17	Ba wa kpa sin fali a du sin tɔk buni ni di o vusi. Ba ya chen ni, ka a wa bi a pursi, o zi chɔk tɔk tiu ka sin ti pisi. Sin fali daŋni tɔk falirɛ.” (O funɛ biksi ba chene ba zim di o biksi ti ya biksi falirɛ.)
MAT.9.18	Yesu funɛ sɛm peti, Ju tim nihɛɛ digi fun wa gbiri o suwachak ni a ŋɔ un, “Mu nihabichɛla ha vaan sou nan. Mu sumi hinu di i wa kpa i nisa a sak un ni, chen ni o zi si o sou niu.”
MAT.9.19	Yesu wa o gantɛl tiŋsi ta fun si tiŋ un a kaali.
MAT.9.20+MAT.9.21	Haan digi funɛ nyɛn dooni a kpak wichɔɔr digi bun fidalɛ. O fun ya nin ka o vɛ peti. O funɛ lisi o tuha ni di, “N fu koti a la gbaŋsi o kilaarɛ nɔ, n fu zi na alaafɛu.” O fun li Yesu gantɛl a wa gbaŋsi o kilaari ti.
MAT.9.22	Yesu fun burgi a gantɛl a na un a ŋɔ, “Mu nihabichɛla, kpak bambi. I si suuli nyɛ i na alaafɛu.” O funɛ sɛm sɛm nama, o fun vaan na alaafɛ.
MAT.9.23	Yesu funɛ la tel Ju tim nihɛɛ ti dama, o fun na nizɔɔlɛ ka ba lagmi kani a nu nara chɛɛma. 
MAT.9.24	O fun ŋɔ ba, “Ma maga si la ma damsa. Be ti wa sou. O chɔ dore.” Ba fun a mɔmsi un. 
MAT.9.25	Nara tima maga funɛ kaali, o la zu be ti dɛ chɔɔli ti a kpak o nin. O funɛ ya chene, be ti vaan si o sou ni. 
MAT.9.26	Chenani Yesu fun tum chen mɔɔli a su tɔsi naa maga go dooni.
MAT.9.27	Yesu fun li dooni. O funɛ val nyinbaan ni chene, nyuluma nara balɛ fun na un a tiŋ un. Ba fun tɛsi a ŋɔ un, “Koor Devid be luli, ya sumi hinu di i kpak ya siki.”
MAT.9.28	Yesu fun la zu dama, nyuluma nara balɛ ta fun tiŋ un a la zu. Yesu fun pɛɛsi ba, “Ma se su minu di n zi suŋi mauu?” Ba la nɔɔni.
MAT.9.29	Doone Yesu fun kpa o nisa a sak ba se ni a ŋɔ ba, “Nyɛ o ya a chi chenani ma se suuli du.” 
MAT.9.30	Ba se fun vaan lɛli ka ba na. Yesu fun tɛ ba nin a ŋɔ ba, “Ma fiɛŋ ma ŋɔ nandigi ni kinkin naa yɛɛ.”
MAT.9.31	Amaa nara balɛ ta funɛ kaaliu a la mɔɔli laaboor ti chenani Yesu fun tiibi ba a li tɔsa naa nyɛn dooni chen.
MAT.9.32	Nara tima funɛ la chen, nara bɔnɛ fun kpa baal digi a wa Yesu wati. Alizin tagin funɛ kani o nyuhu ni, ka o vɛ koti a sɛm sɛma. 
MAT.9.33	Yesu funɛ duŋni alizin tagin ti a li baal ti ni, o fun piili a sɛm sɛma. Alaazibu fun kpak ba naa funɛ chiŋi dooni kinkan. Ba funɛ ŋɔ dɔŋ niu, “Ya ha wa na kundɔŋ a chi nan a li Ju tim pulum ni.”
MAT.9.34	Amaa Farisi tima funɛ ŋɔ dɔŋ niu, “Alizin tagna tiina funɛ nyɛ baal ti kpok di o duŋni a a li nara ni.”
MAT.9.35	A saha tirɛ Yesu funɛ gba aa go tɔsa awa tɔ wisa. O fun a biksi nara tima Koosa koor laaboor weri ti wɛ a li ba bar lagmi dɛɛni ta ni. O gbanko funɛ tiibi wichɔɔrsa magau. 
MAT.9.36	O fun nyini zɛmɛ ta, ba wɛ fun kpak un siki, domi muksi funɛ kpak ba kinkan ba daŋni suŋi. Ba funɛ chi piisisi naa vɛ kpak nigbaŋirɛ aa nyuksi. 
MAT.9.37	Doone o fun ŋɔ o gantɛl tiŋsi ta ni, “Kumi kinkan nyɛnu, amaa nikumɛ ka wa i. 
MAT.9.38	Ma sumi Koosa naa ya kumi tiina, di o nyɛ nikumɛ kinkan wa kum a du o napaga ni.”
MAT.10.1	Yesu fun yir o gantɛl tiŋsa fidalɛ ba wa o wati, a kpa o kpok a nyɛ ba, chen ni ba zi la duŋni alizin tagnau a ta nara ni a kitiibi wichɔɔrsa. 
MAT.10.2	Nitumɛ nara fidalɛ na sɔna funɛ ya Simɔn (Yesu fun du un sɔn fali Pita), o niinbe Andiru, Jems awa o niinbe Jɔn, Zɛbɛdi bisa, 
MAT.10.3	Filip, Batɔlɔmi, Tɔmas, Matiu naa funɛ ya lampo nilali, Jems, Alfius be, awa Tadius, 
MAT.10.4	awa Simɔn naa o pulum wɛ nyɛn o bambi ni, awa Judas Iskariɔt naa funɛ li Yesu gantɛl chen.
MAT.10.5	Yesu fun ŋɔ ba, “Ma li bar nɔ, ma ta zu Samaria tɔsa awa ba naa vɛ ya Ju tima pulum. 
MAT.10.6	Ma ka la gba doonani Ju tim ta nyɛn. Ba waa chi piisisi naa funɛ nyuksi a nyinbaan. 
MAT.10.7	Ma la biksi ba di saha zi wa telu Koosa dɔ nara. 
MAT.10.8	Ma tiibi wichɔɔrsa awa zaguma a kilɛligi siwe a li ba sou ni aa duŋni alizin tagna a li nara ni. Mu wa ŋɔ di ma bɔ kpok naa mu kpa nyɛ ma chen. Chendaha ma ta nyɛ ba naa ma tiibi chen, bɔ ma. 
MAT.10.9	Ma ta kpa malɛ du ma jifɔsi ni. 
MAT.10.10	Ma ta zer buna a chi kapursa, takta wisa lɛ, natausa, koo daŋkpalsa. O deŋlu wa tumtumsa kidi a li ba tum nɛɛ.
MAT.10.11	“Ma wa la tel tɔha, ma zu a nyini naa la zi la ma a du. Ma nyɛn doon hali a wuzu naa ma wa li tɔhɔn ti ni. 
MAT.10.12	Ma wa la zu dam digi, ma zaami ba a ŋɔ, ‘Koosa nyɛ ma bar sɔɔna’. 
MAT.10.13	Ba la ma a du, Koosa zi nyɛ ba bar sɔɔnau. Ba ka vɛ la ma duuli, Koosa wa zi nyɛ ba. 
MAT.10.14	Dam digi koo tɔ digi nara vɛ la ma duuli koo ba vɛ nu ma sɛma, ma piisi ma naasa hɛɛra a ta a li dooni. 
MAT.10.15	Ma nu mu sɛm na. Koosa wa wa di o wa di tɛɛnɛ tim maga sɛria, o zi kpak sikiu a li Sɔdɔm awa Gamɔra tima a kaali ba.”
MAT.10.16	“Maa nu mu wati. Ma naa mu tum nan, ma zi chi piisisau gbesa bambaan ni. Adaha maa nɛɛgi a chi duma aa ya jɛrgɛ a chi koma. 
MAT.10.17	Ma doso. Nara zi kpak mau wa kpok ni a la sɛria bar diili dɛ. Ba zi tuksi ma wa vurmsi niu a li ba bar lagmi dɛɛni ta ni. 
MAT.10.18	Ba zi wa kpa ma a la koorsa awa nihɛɛta suwachaku di ba di ma sɛria mu daha. Nan daha, ma zi na nyinbaanu a sɛm ba awa ba naa vɛ ya Ju tima Koosa laaboor weri ti wɛ. 
MAT.10.19	Ba wa kpa ma a wa sɛria bar diili dɛ, ma ta nyɛ chenani ma kaa wa sɛmi kimuksi ma. Saha naa ma kaa wa sɛm, Koosa zi wa biksi ma sɛm naa ma zi wa sɛmu. 
MAT.10.20	Ma nyan Koosa siim weri zi wa chiŋi ma bar chiŋi niu a sɛm nyɛ ma.
MAT.10.21	“Nara zi wa kpa ba niinbisau a la nyɛ nara ni ba kpu ba. Bisa nyama gbanko zi wa ya chenu. Bisa vɛɛn kaa wa ya ba nyama awa ba numa chene. 
MAT.10.22	Nara maga zi ha mau domi maa tiŋ min daha. Nar di kanyita a vusi hali muksi ti wa peti, Koosa zi wa yisi unu a li un ni. 
MAT.10.23	Ba muksi ma a li tɔ digi ni, ma li dooni a la bar digi. Wutirɛ n ŋɔ ma, ma wa zi tum ma tum maga a peti a li Ju tim tɔsi ta ni, hali n waa nibine be wa bur wa.
MAT.10.24	“Nibuksi wa to a la zi zim a kaali o nibiksi. Yom wa to a zen a kaali o kunyana. 
MAT.10.25	Nibuksi ti ta daŋni o kaali o nibiksi ti, amaa o kpaŋi o titi ka ba mak dɔŋa. Yom ti gbanko ta daŋni o kaali o kunyan ti. O na nyinbaan o nyɛ o wa o kunyan ti mak dɔŋa. Biɛlzɛbub ya alizin tagna maga nihɛɛ. Nara yir min o sɔn ti, ba zi yir mu gantɛl tiŋsi ta gbanko o sɔn ti.”
MAT.10.26	“Ma ŋɔ nara ni Koosa laaboor weri ti wɛ, ma ta ɔm ba. Kin nawara sogle zi wa li gbampulimu. 
MAT.10.27	Chendaha o lawa ma biksi nara gbampulim ni chenani mu sogli a biksi ma. 
MAT.10.28	Ma ta ɔm nibinsa ba naa la kpu nara bara. Ba wa kikoti a kpu ba siimsa, amaa ma ka ɔm Koosa naa koti a chɔk nara bara awa ba siimsa a li din dam ti ni. 
MAT.10.29	Ma kikoti a kpa kobo a yau zimebisa lɛ a li yau niu. Hali zimebe bɛgim wa zi chel tɛɛnɛ ni ka i nyana Koosa nin vɛ nyɛn dooni. 
MAT.10.30	Ma wa wara, hali Koosa funɛ gur ma nyuksau a li ma nyuuni ni. 
MAT.10.31	Adaha ma ta ɔm chenani nibinsa kaa ya ma. Ma wa kaali zimebisa kinkan Koosa wati.”
MAT.10.32	“Nibine naa maga ŋɔ nara ni gbampulim ni di min dɔ ba, n zi sɛm chenu a nyɛ ba mu kunyan Koosa naa nyɛn o tɔhɔn ti ni suwachak ni. 
MAT.10.33	Nibine naa maga ka vɛ ŋɔ nara ni gbampulim ni di min dɔ ba, n wa zi sɛm chen a nyɛ ba mu kunyan Koosa naa nyɛn o tɔhɔn ti ni suwachak ni.”
MAT.10.34	“Ma ta lisi di mu biksi nɔ zi nyɛ nara lagmi a nyɛn wa bar sɔɔniu. O ka zi nyɛ nara purigi dɔŋ niu.
MAT.10.35	Nibabichɛsa zi wa burgiu a du ba nyam ni.
MAT.10.35	Nihabichɛsa gbanko zi wa burgiu a du ba num ni.
MAT.10.35	Ba bisa haanasa zi wa ya chenu a du ba hilsa ni.
MAT.10.35	Nannɛ mu fun kpa wa tɛɛnɛ nɔ maga.
MAT.10.36	A li nan tuhu nɛɛ ma zi wa zim di nibine walɛ ya o dɔm.
MAT.10.37	“Nar la daŋni o nyana koo o niina a kaali min, o wa deŋli di o tiŋ min. Nar la daŋni o nibabichɛla koo o nihabichɛla a kaali min, o gbanko wa deŋli di o tiŋ min. 
MAT.10.38	Nar vɛ saksi di o namsi koo a wa sou mu daha, o wa deŋli di o tiŋ min. 
MAT.10.39	Nar daŋni o kpak o titi miisa a ta namsi, o zi nyuksi unu. Nar nyuksɛ o miisa n daha, waa la zi bukoo kpak un.”
MAT.10.40	“Nar la ma du, o la mu gbankore. Nar la min du, o la Koosa naa funɛ tum minnɛ. 
MAT.10.41	Nar la Koosa nitumi du domi o chiŋi mu bar chiŋi ni daha, o wa un zi wa bɔni o papaha naa Koosa zi nyɛ unu wuzu digi. Nar la wuti tiina du domi o chiŋi mu bar chiŋi ni daha, o wa o gbanko zi wa bɔni o papaha naa Koosa zi nyɛ unu wuzu digi. 
MAT.10.42	Maa nu mu sɛm na. Nar kpa ni sɔɔni a nyɛ bichɛl tiin ni di o tiŋ min daha, Koosa zi sir nyɛ un o papahau wuzu digi.”
MAT.11.1	Saha naa Yesu fun ŋɔ o gantɛl tiŋsa nara fidalɛ ta ni a peti chen, o fun li dooni a kaali di o la biksi nara ba naa funɛ nyɛn tɔsi ni a dugli dooni Koosa laaboor weri ti wɛ.
MAT.11.2	Jɔn naa funɛ chaksi nara wa ni ni chen, fun kpalimi Hɛrɔd dɛ naa ba tɔ nara chen. O funɛ nu chenani Yesu tum, Jɔn fun tum o gantɛl tiŋsi ta bɔnɛ o wati. 
MAT.11.3	Ba funɛ la tel o wati, ba fun pɛɛsi un, “Hin ya baal naa Jɔn fun ŋɔ di i kaa wau chen, akoo yaa nyini nandigi nyinbaan nii?”
MAT.11.4	Yesu fun ŋɔ ba, “Ma bur kila gantɛl a la ŋɔ Jɔn ni chenani maa nu aa na. 
MAT.11.5	Nyuluma bukoora nau, gbarigisa val, ka muu tiibi zaguma gbanko. Diŋgbiti tima gbanko nuu ka mu fun lɛli nara a li ba sou ni. Fara tim nɛɛ mu gbanko fun sɛm Koosa laaboor weri ti a nyɛ. 
MAT.11.6	Ba naa vɛ beeli mu wɛ, ba tusa sɔɔnɛu.”
MAT.11.7	Jɔn gantɛl tiŋsi ta funɛ bur a la o wati, Yesu fun burgi a ŋɔ zɛmɛ ta ni Jɔn wɛ. O fun ŋɔ ba, “Ma funɛ li a kaali Jɔn wati nyabaan ni chen, baŋnɛ ma funɛ daŋni ma na? Ma funɛ daŋni ma na bambi bilɛ tiinnee? 
MAT.11.8	Ma funɛ li di ma na baal naa laari kilaarɛ weri chenee? Ba naa la laari kilaarɛ were a chi chen, nyɛn koor damsi nɛɛ. 
MAT.11.9	Ma funɛ li di ma na Koosa witinsi ta digirɛɛ? Mu funɛ ŋɔ mau di ma na nibine naa kaali Koosa witinsi ta magau. 
MAT.11.10	Ba funɛ sɔbi Jɔn wɛu a li Koosa sɛm tɔn ti ni saha digi di Koosa ŋɔ,
MAT.11.10	‘Mu nitumi nɛɛnɛ.
MAT.11.10	Mu zi te tum unu i suwachak ni o la kɔɔri nyinbaan a nyɛ hin.’
MAT.11.11	Wutirɛ mu sɛm ma, Jɔn naa funɛ chaksi nara wa ni ni chen, kaali ba naa maga funɛ nyɛn o piili ti ni. Amaa nar ya gantɛl tiŋna a li Koosa koor ti ni, waa kaali Jɔn. 
MAT.11.12	Saha naa Jɔn fun te biksi nara hali wa zinan, kpok tima funɛ gba a go Koosa koor ti a daŋni ba chɔk un. 
MAT.11.13	Chiksɛ naa Koosa fun te kpa nyɛ Mosis ni awa chenani Koosa witinsi ta maga fun biksi nara ka Jɔn zi wa, ba maga funɛ sɛm Koosa koor ti wɛ. 
MAT.11.14	Ma la nɔɔni chenani ba sɔbi chen, ma zi zimu di Jɔn ya Koosa witiina Ɛlaijarɛ. Ba funɛ sɔbi Koosa sɛm tɔn ti ni di o zi wa bur a wau saha nɔ. 
MAT.11.15	Maa cheŋi ma diŋsa a nu mu sɛma.
MAT.11.16	“Mu daŋni n ŋɔ ma chenani zinan nara durɛ. Ba chi bichɛsa ba naa lagmi a kani yau ni a yir ba dɔŋtima a ŋɔ ba, 
MAT.11.17	‘Ya funɛ mo gurou a du ma, amaa ma ka wa fun gɔ. Ya funɛ lɔ zɛɛm boolau, amaa ma tusa ka wa fun chɔk.’ 
MAT.11.18	Jɔn funɛ wa a vɔu o nɔ, nara maga funɛ ŋɔ dɔŋ ni di alizin tagin kanɛ o nyuhu ni. 
MAT.11.19	N waa min nibine be funɛ wa a vɛ vɔu n nɔ, nara maga funɛ ŋɔ dɔŋ ni, ‘Ma nyini baal nɔ. O ya pumpo tiinne a la nyɔ sin kinkan. O ya lampo nilalɛ chɛnnɛ awa ba naa la tum tum tagna gbankore.’ Koosa biksi nara o wuti nyinbaanisa, a naa kurgɛu.”
MAT.11.20	Yesu funɛ tum alaazibu tum damatau a go tɔsa naa duglɛ dooni, amaa tɔsi ta tima ha wa fun vɛɛn gil ba tum tagna. O fun zulimi ba a ŋɔ, 
MAT.11.21	“Ma Korezin tima, yɛrɛ o kaa wa du ma ni? Ma Bɛtseida tima, yɛrɛ o kaa wa du ma gbanko ni? N fu tum alaazibu tum na a li Taaya awa Saidɔn tɔsa ni a chi chenani n fun tum ma wati nan, ba naa funɛ nyɛn dooni saha digi chen, ba fu zi gil ba tum tagnau. Ba fu zi laari takta naa la lɔk ba bara a kpa tɔ a buk ba se. Chen fu zi biksi di ba burgiu a tiŋ Koosa nyinbaan. 
MAT.11.22	Wutirɛ mu ŋɔ ma, Koosa zi wa di tɛɛnɛ nɔ maga tima sɛriau, o zi wa kpak Taaya awa Saidɔn tima sikiu a kaali ma. 
MAT.11.23	Ma Kapɛrnaum tima. Ma waa la daŋni ma zer ma titi buudaha. A wuzu ti wa tel, ba waa la zi zer ma a yo du din dam ti ni. N fu tum alaazibu tum na a li Sɔdɔm tɔhɔn ni saha digi a chi chenani n fun tum ma wati nan, Koosa fu wa zi di ba sɛria a chɔk ba. 
MAT.11.24	Wutirɛ mu ŋɔ ma, Koosa zi wa di tɛɛnɛ nɔ maga tima sɛriau, o zi wa kpak Sɔdɔm tima sikiu a kaali ma.”
MAT.11.25	A saha ti Yesu fun sumi Koosa a ŋɔ, “Mu nyana, koor naa dɔ buudaha awa tɛɛnɛ nɔ maga. Kin nawara i fun kpa sogli a li ninɛɛgɛ tim wati chen, i funɛ kpa biksi ba naa ya nyu bilim timwa. N zaami hinu kin nama daha. 
MAT.11.26	Mu nyana, i funɛ tum chenani i titi daŋniu.”
MAT.11.27	Doone Yesu fun burgi a ŋɔ zɛmɛ ta ni, “Mu nyan ti funɛ kpa kina magau a nyɛ min. Mu wa mu nyan ti duŋduŋ zim dɔŋa. Mu nyɛ ba naa mu lisi zim o gbanko.
MAT.11.28	“Ma naa maga chuŋi ma bun yuga a ku chen, ma wa n wati. N zi nyɛ ma hiisiu. 
MAT.11.29	Mu biksi chi nuha pararɛ. Ma kpa un a laari ma gbaŋsi ni. Mu ya nibin jɛrgɛrɛ. Ma nyɛ mu biksi ma, ma zi hiisiu. 
MAT.11.30	Nuha para naa n zi kpa a nyɛ ma nan, o wa bɔm. Bun naa n zi kpa a chuk ma nan, a wa yuk.”
MAT.12.1	Hiisi wuzu digi Yesu awa a gantɛl tiŋsi ta fun la zu kiparɛ tuha aa la. Ba funɛ la chene, lɔsa fun kpak o gantɛl tiŋsi ta ba pini kiparɛ ta a se. 
MAT.12.2	Farisi tim ta bɔnɛ funɛ na chenani ba tum, ba fun ŋɔ Yesu ni, “Yɛrɛ i gantɛl tiŋsi ta chɔk ya chiili wuzu hiisi ti?”
MAT.12.3	Yesu fun burgi a pɛɛsi ba, “Ma yaa karimi koor Devid wɛ a li Koosa sɛm tɔn ti ni chen, ma wa zim o munn? 
MAT.12.4	Wuzu digi lɔsa funɛ kpak Devid awa o dɔŋtima, o fun kaali a la zu Koosa bar jɛɛmi dam ti a la zer boroboro, a chɔk a se a kpa nyɛ o dɔŋtim ni ba gbanko fun se. Nan boroboro nɔ funɛ chi wa sɛɛliu, see Koosa dam kɔkɔɔrsi ta duŋduŋ funɛ se. 
MAT.12.5	Ma ha wa karimi chenani Mosis fun sɔbi a li Koosa sɛm tɔn ti ni di Koosa dam kɔkɔɔrsi ta tum o bar jɛɛmi dam ti ni hiisi wuzuu? Ba waa yaa chɔk ya chiili wuzu hiise ta, amaa nandigi wa na ba galimsa. 
MAT.12.6	Ma nyɛ mu ŋɔ ma di n waa nibine be awa n biksi kaali Koosa bar jɛɛmi dam ti. 
MAT.12.7	Ba funɛ sɔbi a li Koosa sɛm tɔn ti ni di o ŋɔ,
MAT.12.7	‘Chenani ma kpak dɔŋa wa siki ya min lɛmlɛmu a kaali chenani ma kɔɔrigi kina a nyɛ min papaha nan.’
MAT.12.7	Ma zim sɛm na mun, ma wa zi di ba naa vɛ tum galimsa sɛria a ŋɔ di ba chelu. 
MAT.12.8	Mu waa nibine be dɔ hiisi wuzu ti gbanko.”
MAT.12.9	Yesu funɛ li dooni a la zu ba bar lagmi dɛ digi. 
MAT.12.10	Baal digi funɛ nyɛn doon. O nin fun sou. Ba naa funɛ nyɛn dooni nyini di ba na Yesu galimsa a koti a fiksi un. Ba fun wa pɛɛsi un, “I tiibi nar ya hiisi wuzu, i chɔk ya chi tiuu?”
MAT.12.11	Yesu fun ŋɔ ba, “Ma nidigi kpak piisi ka o chel bugil ni hiisi wuzu, ma wa zi la lisi unuu? 
MAT.12.12	Nibine kaali piisi kinkan. Chendaha nar suŋɛ o dɔŋtiina hiisi wuzu, o wa chɔk ma chi ti.” 
MAT.12.13	O fun ŋɔ baal naa nin sou chen di o tuuni o nin ti.
MAT.12.13	O fun tuuni un. O nin ti fun vaan peti. 
MAT.12.14	Farisi tim ta fun li kaali aa daŋni nyinbaan chenani ba zi ya a kpu Yesu.
MAT.12.15	Yesu funɛ nu nan wɛ, o funɛ li dooni a kaali. Nidamata fun tiŋ un. O fun tiibi ba wichɔɔrsa maga, 
MAT.12.16	a fun ŋɔ ba di ba fiɛŋ ba ŋɔ o wɛ nandigi ni. 
MAT.12.17	O fun sɛm nan, chen ni sɛm naa Koosa witiina Azaaya fun sɔbi saha digi chen zi ya wutiu. 
MAT.12.18	O funɛ sɔbiu di Koosa ŋɔ,
MAT.12.18	“Mu tumtumna nɛɛnɛ,
MAT.12.18	naa mu fun lisi a nyɛ mu titi ni.
MAT.12.18	Mu daŋni unu.
MAT.12.18	Waa la ya min lɛmlɛm kinkan.
MAT.12.18	N zi kpa mu siim weri tiu a du un ni,
MAT.12.18	chen ni o zi biksi ba naa vɛ ya Ju tima chenani Koosa daŋni o nyɛ ba nyinbaan deŋli o suwachak ni.
MAT.12.19	O biksi ba nan,
MAT.12.19	o wa ba wa zi di amɔrɛ akoo tɛsi ba yau ni.
MAT.12.20	O zi wa suŋi fara tima ba naa chi kɔ borke chenu.
MAT.12.20	O zi wa kpa o kpok a nyɛ jɛɛgɛ tima ba naa chi fitin nyiksi ni.
MAT.12.20	O wa zi wa gil nan yaali hali o biksi ti wa di.
MAT.12.21	Nara maga zi kpa ba bambi bɛgimu a du un ni.”
MAT.12.22	Doone nara bɔnɛ fun kpa baal digi a wa Yesu wati. O funɛ ya nyulumnɛ awa wom, domi alizin tagin funɛ nyɛn un ni. Yesu fun tiibi un, chen ni o fun bur a na a la sɛm. 
MAT.12.23	Alaazibu fun kpak zɛmɛ ta. Ba funɛ pɛɛsi dɔŋa, “Baal nɔ, waa ya Devid bi luli naa Koosa ŋɔ di o zi tumu chenn?”
MAT.12.24	Farisi tim ta funɛ nu chenani ba sɛm dɔŋ ni, ba fun ŋɔ ba, “Biɛlzɛbub, naa ya alizin tagna maga koora, nyɛn un ni a la nyɛ un kpok saha maga, chen ni o zi koti a duŋni alizin tagnau a li nara ni.”
MAT.12.25	Yesu funɛ zim chenani ba lisiu a ŋɔ Farisi tim ta ni, “Tɔhɔn tima vɛ kpak nɔ bɛgim, ba dɔma wa zi wa a chɔk ba tɔhɔn tii? Dam bɛgim nara burgi a yo dɔŋa, chen dam ti zi pisiu a chel. 
MAT.12.26	Sintana wa o nitumɛ yo dɔŋa, o wa zi chɔk o koor tii? O gbanko wa zi chiŋ vusi. 
MAT.12.27	Ma wa ŋɔ zɛmɛ ta ni di Biɛlzɛbub yaa kpa o kpok a nyɛ min, chen ni mu zi kotiu aa duŋni alizin tagna a li nara ni. Ma gantɛl tiŋsa gbanko koti a duŋni a a li nara ni. Anti nyɛ ba chen kpok ti? Ba waa biksi di chenani ma sɛm mu wɛ wa ya wuti. 
MAT.12.28	Koosa siim weri ti ka nyɛ min kpok mu yaa duŋni alizin tagna a li nara ni. Nan biksi ma di saha ti telu di Koosa wa dɔ ma.
MAT.12.29	“Nara vɛ te kpak nikpok a vɔwi, yɛrɛ ba kaa ya a zu o dama a fuksi o kina?
MAT.12.30	“Nar kaa vɛ di o wa chiŋi mu gantɛl ni, waa la chɔk chenani mu tum. Nar kaa vɛ gbaari min ni a gbaŋ mu piisisa, o pisi au. 
MAT.12.31	Wutirɛ mu ŋɔ ma, Koosa koti a gil nara tum tagna maga awa chenani ba pini un. Nara pini Koosa siim weri ti, Koosa ka wa zi gil chen a nyɛ ba. 
MAT.12.32	Nara pini n waa nibine be, Koosa zi koti a gil chen a nyɛ bau. Nara ka pini Koosa siim weri ti, Koosa wa zi gil chen a nyɛ ba, hali saha naa vɛ kpak bɔ.”
MAT.12.33	Yesu fun bu ŋɔ Farisi tim ta ni, “Bugil weri la nɔn nɔn were, amaa bugil tagin ka la nɔn nɔn tagna. Nara zi zim bugil weri awa bugil tagin a li a nɔn nɛɛ. 
MAT.12.34	Ma chi dumwa. Maa tum tum tagniwa, yɛrɛ ma kaa ya a sɛm sɛm were? Ma sɛm chenani nyɛn ma bambe nee. 
MAT.12.35	Nibine bambi chi o kina bar chiŋsirɛ. Kiwere nyɛn doon, o zi kpa a a li sɛmu. Kitagna ka nyɛn doon, o zi kpa a a li sɛmu.
MAT.12.36	“Wutirɛ n ŋɔ ma nan, a wuzu naa Koosa zi wa di tɛɛnɛ nɔ tim maga sɛria, o zi wa pɛɛsi nara magau ba sɛm yɔrisa naa ba fun sɛm wɛ. 
MAT.12.37	Koosa zi di ma sɛriau a li ma sɛm ni. Chenani o nu ma sɛma, o zi ŋɔ mau di ma tum galimsau akoo ma nisa wa to.”
MAT.12.38	A saha ti Koosa chiksɛ nibiksɛ ta awa Farisi tim ta bɔnɛ fun wa ŋɔ un, “Ya kunyana, tum alaazibu tum a nyɛ ya.”
MAT.12.39	Yesu fun ŋɔ ba, “Ma zinan nibinsa vɛ Koosirɛ kinkan a la tum tum tagna. Mu wa la nɔɔni di mu tum alaazibu tum a nyɛ ma lalaknɔ. Alaazibu tum naa ma zi wa na wuzu digi kaa wa chi chenani Koosa fun tum nyɛ o witiina Joona ni saha digi chene. 
MAT.12.40	Koosa fun tum nyin zen di o lil Joona. O nyɛn o tuha ni wuzu butora a li. Chen vɛɛna ba wa kpu n waa nibine be, ba zi wa te sogli minu wuzu butora wuzu ka mu wa si mu sou ni. 
MAT.12.41	Koosa wa wa di o wa di tɛɛnɛ nɔ tim maga sɛria, ba naa nyɛn doonani ba yir Ninivi chen, zi wa siu a fiksi ma. Joona funɛ biksi ba Koosa wɛ saha digi, ba fun gil ba tum tagna a tiŋ un. Mu waa naa nyɛn ma wati bar nɔ nan, min kaali Joona kinkan. 
MAT.12.42	Koosa wa wa di o wa di tɛɛnɛ nɔ tim maga sɛria, koor nihaan naa nyɛn doonani ba yir Siba chen, zi wa siu a fiksi ma. O funɛ li bar bolire a wa koor Solomon wati di o wa nu o zima sɛma. Mu waa naa nyɛn ma wati bar nɔ nan, min kaali Solomon kinkan.”
MAT.12.43	O fun bu ŋɔ ba, “Alizin tagin li nar nyuhu ni, o ya gbau a kaali nyabaan a la nyini doonani o zi nyɛn. O vɛ koti a na bar digi doonani o zi nyɛn, 
MAT.12.44	o zi ŋɔ o titi niu, ‘N zi bur la zu baal naa nyuha mu fun li chenu.’ Adaha o bur kaali a la zu dooni a na un ka o chiŋi a wer. 
MAT.12.45	O bukoo li a gba a dɛu o dɔŋtima alizin tagna kina nɔpɛ a kpa a a bur wa zu dooni. Alizin tagna nɔpɛ ta tum tagna kaali o tuma. Saha naa alizin tagin ti fun tum o tuma peti, chenani baal ti du fun bukoo tagini a kaali o piili ti ni. Nannɛ o zi wa du zinan nara ba naa la tum tum tagna ni.”
MAT.12.46	Yesu funɛ sɛm chene, o niina awa o niinbisa fun wa tel a wa chiŋi dam ti dentil ni a tum nara di ba zu a yir un. 
MAT.12.47	Ba fun wa zu o wati a ŋɔ un di o niina awa o niinbisa nyɛn dentil ni a pɛɛsi o wɛ.
MAT.12.48	Zɛmɛ ba naa funɛ kani a go un, o fun pɛɛsi ba, “Anti ya mu niin wuti awa mu niinbisa?” 
MAT.12.49	O fun a nyini nibinsa ba naa kanɛ a go un chen, a ŋɔ, “Ma na mu numa awa mu niinbisa nɛɛnɛ. 
MAT.12.50	Ba naa maga la tum chenani mu kunyana Koosa naa nyɛn o tɔhɔn ti ni daŋni ba tum, ba waa ya mu numa awa mu niinbisa.”
MAT.13.1	A wuzu ti Yesu fun li dam ti ni a bu wa bɛɛŋ ti nɔ a wa kani a biksi nara Koosa wɛ. 
MAT.13.2	Zɛmɛ kinkan fun wa o wati a wa go un. Domi ba funɛ iiu kinkan, o fun a nyini arŋ bar nyɛni a la zu a la tama. Zɛmɛ ta waa funɛ chiŋi jibaŋ nɛɛ.
MAT.13.3	O fun jɛɛgi jɛɛgɛ a biksi kidamata a nyɛ ba a ŋɔ, “Baal digi funɛ nyɛn doon a fun si a kaali o ŋmaha di o la zaasi kiduha. 
MAT.13.4	O funɛ zaasi chene, kiduhu ti bɔnɛ fun chesi nyinbaan ni. Zimebisa fun wa pini a naa chesi nyinbaan ti ni chen maga a di. 
MAT.13.5	Bɔnɛ ka fun chesi buŋkul tuhu ni. Hɛɛra wa fun to dooni kinkan. Chendaha a fun nyu lalaga. 
MAT.13.6	A wa fun koti a ta lur ta nɛnɛ. Saha naa nha fun wa si a kpak a, a fun fiimi a siti. 
MAT.13.7	Kiduhu ti bɔnɛ ka fun chesi sɔta bar nyɛni ni a nyu a zini. Sɔti ta gbanko fun nyu a si a tɔ a. Chendaha a wa fun koti a lul. 
MAT.13.8	Bɔnɛ ka fun chesi tɛɛn weri ni a nyu a zini a lulsi nɛnɛ. Bɔnɛ fumtotora, fumnɔnɔra, kɔkkɔkwa.”
MAT.13.9	Doone Yesu fun ŋɔ ba di, “Ma naa kpak diŋsa aa nu, maa nu nɛnɛ.”
MAT.13.10	Doone o gantɛl tiŋsi ta fun wa pɛɛsi un, “I funɛ biksi nara, baŋnɛ i fun jɛɛgi jɛɛgɛ a nyɛ ba?”
MAT.13.11	Yesu fun ŋɔ ba, “Koosa funɛ kpa o koor ti kin naa o fun kpa a sogli chen a chiŋsi a nyɛ ma a li gbampulim ni di ma zim a muna. Amaa o ha wa ya chen a nyɛ ba. 
MAT.13.12	Nar la kpaŋi, waa la zi na a gbaari. Nar ka vɛ kpaŋi, o zi chel a maga niu. 
MAT.13.13	Chendaha mu jɛɛgi jɛɛgɛ a nyɛ nara ni. Ba kpak seu a vɛ naali. Mu ŋɔ bau, ba ka wa zim mu sɛm ta mun. 
MAT.13.14	Chenani Koosa witiina Azaaya fun sɔbi ba wɛ a li Koosa sɛm tɔn ti ni saha digi chen ya wutiu. O funɛ sɔbi di Koosa ŋɔ,
MAT.13.14	‘Ba kpak seu a vɛ naali.
MAT.13.14	Mu ŋɔ bau, ba ka wa zim mu sɛm ta mun.
MAT.13.15	Nar nama bambe situ.
MAT.13.15	Ba tɔ ba diŋsiwa awa ba se gbanko.
MAT.13.15	O vɛ ya chen,
MAT.13.15	ba bambe fu zi lisiu ka ba nu mu sɛma a koti a na.
MAT.13.15	Ba bambe zi chɛrgiu,
MAT.13.15	chen ni mu gil ba tum tagna a nyɛ ba.’
MAT.13.16	“Ma wa kpak nyusumu. Ma se weru ma na a zim mu sɛm ta mun. 
MAT.13.17	Ma nyɛ mu ŋɔ ma, Koosa witinsa nidamata awa tum were tima funɛ daŋniu kinkan di ba na kin nawara ma na, amaa ba wa fun koti a na a. Ba funɛ daŋniu kinkan di ba nu sɛm naa ma nu, amaa ba wa fun koti a nu a.”
MAT.13.18	“Maa nu chenani n zi biksi ma nizaasi ti jɛɛgi mun. 
MAT.13.19	Kiduha naa funɛ chesi nyinbaan ti ni chen chi Koosa koor laaboor weri naa nibinsa nu a vɛ zim o mun. Sintana funɛ siu lalaga a wa yisi laaboor ti a li ba bambe ni. 
MAT.13.20	Kiduha naa funɛ chesi buŋkula tuhu ni chen chi ba naa nu laaboor weri ti ka ba tusa sɔɔni, 
MAT.13.21	amaa laaboor weri ti wa fun ta lur ta ba ni. Ba funɛ tiŋ tamnɛ, amaa saha naa namsi wa kpak ba chen laaboor weri ti daha, ba vɛ un a vɛ tiŋi. 
MAT.13.22	Kiduha naa funɛ chesi sɔta bar nyɛni ni chen chi ba naa nu laaboor ti, amaa tɛɛnɛ nɔ maga wi yaalɛ awa ba malɛ daŋni kinkan wa zu ba bambe ni a chɔk laaboor weri ti, chen ni o wa koti a lul ba tusa ni. 
MAT.13.23	Kiduha naa funɛ chesi tɛɛn weri ni chen chi ba naa nu laaboor weri ti ka ba bambe kpak un nɛnɛ a wa lulsi fumtotora, fumnɔnɔra, awa kɔkkɔkwa.”
MAT.13.24	Yesu fun bu jɛɛgi jɛɛgɛ a ŋɔ ba, “Koosa koor ti chi baal naa funɛ kaali o ŋmaha di o la du mɛ. 
MAT.13.25	Wuzu digi dusum nara maga funɛ chɔ do, o dɔm fun kaali o ŋmaha ti a la chɔɔsi kɔsa a kaali. 
MAT.13.26	Mɛ ta funɛ nyuu a zini a daŋni loona kpaksi, kɔsi ta gbanko fun nyu a zini. 
MAT.13.27	Wuzu digi ŋmaha tiina tumtumsa fun wa ŋɔ un, ‘Ya kunyana, mɛ ta i fun kpa nyɛ ya di ya la du i ŋmaha ti ni chen, a wa wer? Yɛrɛ kɔsa nyu a zini a ni?’ 
MAT.13.28	O fun ŋɔ ba, ‘Mu dɔm funɛ la chɔɔsi kɔsi ta.’ Ba fun pɛɛsi un, ‘I daŋni ya pirigi a a tauu?’ 
MAT.13.29	O fun ŋɔ ba, ‘Ma gil a. Ma kaa pirigi a, ma zi pirigi mɛu a gbaari. 
MAT.13.30	Ma nyɛ mɛ ta wa kɔsi ta lagmi a bi. Kumi saha wa tel, mu zi nyɛ nikumɛ ta waligi kɔsi tau a fu a, a ka kpa mɛ ta wa du mu suŋkɔr ni.’ ”
MAT.13.31	Yesu fun bukoo jɛɛgi jɛɛgɛ a ŋɔ ba, “Koosa koor ti chi kiduha naa ba yir ‘mastad’ ba yaa kpa a du chene. Waa yaa kidusi maga kiwewe. 
MAT.13.32	A gantɛl ni a si a zen a kaali bugil pum maga kɔha ni. Zimebisa yaa wa du a zaŋa a hulsi ni.”
MAT.13.33	Yesu fun bukoo jɛɛgi jɛɛgɛ a ŋɔ ba, “Koosa koor ti chi sinmuna naa nihaan yaa kpa gbaari sau ni o maga fɔsi chen ni.”
MAT.13.34	Yesu sɛm sɛma zɛmɛ ta wati, o yaa jɛɛgi jɛɛgɛwa a nyɛ ba. 
MAT.13.35	O ya chene di chenani Koosa witinsi ta digi fun sɔbi a li Koosa sɛm tɔn ti ni saha digi wa ya wuti. O funɛ sɔbiu di Koosa ŋɔ,
MAT.13.35	“Mu sɛm sɛma nara tima wati,
MAT.13.35	mu zi jɛɛgi jɛɛgɛ a nyɛ ba.
MAT.13.35	Mu funɛ naami tɛɛnɛ nɔ maga,
MAT.13.35	mu fun kpa kidamata a sogli.
MAT.13.35	Mu zi kpa au a li gbampulimu a biksi ba.”
MAT.13.36	Doone Yesu fun gil zɛmɛ ta a fun la zu dama. O funɛ wa zu dooni, o gantɛl tiŋsi ta fun wa ŋɔ un, “I funɛ jɛɛgi kɔsa na jɛɛgiu a li ŋmaha ni. Ŋɔ ya o mun.”
MAT.13.37	Yesu fun ŋɔ ba, “Tɔ, o chi mu waa nibine be funɛ du mɛ mu ŋmaha ni. 
MAT.13.38	Ŋmaha ti ya tɛɛnɛ nɔ maga. Mɛ ta ka ya ba naa Koosa dɔ. Kɔsi ta ka ya ba naa sintan dɔ. 
MAT.13.39	Sintana, naa ya ya dɔm, waa funɛ du kɔsi ta mu ŋmaha ti ni. Kumi saha wa ya tɛɛnɛ nɔ maga siili. Nikumɛ ka wa ya Koosa malaikasa. 
MAT.13.40	Nikumɛ ta wa haasi kɔsi ta a suk din a du a ni. O zi wa du chene tɛɛnɛ nɔ maga siili saha. 
MAT.13.41	Mu waa nibine be zi wa tum Koosa malaikasi tau di ba la lagmi ba naa la tum tum tagna awa ba naa la biksi nara tum tagna nyinbaan a purigi ba a li ba naa Koosa dɔ ni. 
MAT.13.42	Malaikasi ta zi kpa tum tagna tim tau a yo du din dam ti ni. Dooni ba zi wa wi kinkan. 
MAT.13.43	Tum were nitumɛ ta ka zi chaaniu a chi nha a li ba kunyan koor ti ni. Ma naa kpak diŋsa, maa nu.”
MAT.13.44	“Koosa koor ti chi salma naa sogli nyɛn tɛɛnɛ nɛɛ. Baal digi fun wa hur a la na un a bukoo sogli un lalaga. O tuha funɛ sɔɔniu kinkan salma ti daha. O la yogli o kina maga a bur kaali tɛɛnɛ ti tiina wati a la yau salma ti bar nyɛni ti.”
MAT.13.45	“Koosa koor ti chi kina niyogli naa la daŋni o yau salma baŋyɔɔksiwa. 
MAT.13.46	O na kinkin naa yogla kpokee a kaali a maga, o la yogli o kina maga a bur kaali baŋyɔɔka ti tiin wati a la yau un.”
MAT.13.47	“Koosa koor ti gbanko chi baal naa la yo cham a li mɔɔga nɛɛ di o kpaksi nyin kuurgɛ maga. 
MAT.13.48	Cham ti ya fun su, nyinsa nikpaksi ti ya lɛrgi cham tiu a zini jibaŋ. Ba ya tel dam nɛ, ba zi purigi nyinsa naa ba di a du gbaŋsi niu a kpa nyin tagna a yo ta. 
MAT.13.49	Chen vɛɛna, tɛɛnɛ nɔ maga siili saha wa tel, Koosa malaikasi ta zi wa purigi nibin were a li nibin tagna ni. 
MAT.13.50	Ba zi wa kpa tum tagna tim tau a yo du din dam ti ni. Dooni ba zi wa wi kinkan a kise ba nyina.”
MAT.13.51	Yesu funɛ vaan sɛm jɛɛgi ta peti, o fun pɛɛsi nara tima, “Maa nu chenani n sɛm ma chenuu?” Ba fun ŋɔ un, “Ya nuu.” 
MAT.13.52	Yesu fun bukoo ŋɔ ba, “Nibinsa ba naa funɛ tiŋ Koosa chiksɛ gantɛl duŋduŋ ka Koosa dɔ ba lalaknɔ, ba waa chi ba naa kpak napagsa. Ba waa kote a lisi wuti bunɛ awa wuti falɛ a li ba napagsi ta ni a biksi nara.”
MAT.13.53	Yesu funɛ jɛɛgi jɛɛgɛ ta a nyɛ nara tima ni peti, o fun li dooni, 
MAT.13.54	a bu kaali o sɛmbiri tɔha. Wuzu digi o fun la zu ba bar lagmi di a biksi nara Koosa wɛ. O fun ya ba naa nyɛn dooni alaazibu kinkan. Ba funɛ pɛɛsi dɔŋa, “Baal nɔ, leene o pu zima nɔ? Ka yɛrɛ o zi yaa ya aa tum o tum zene nama? 
MAT.13.55	O laata funɛ ya bugilsal be a nyɛn bar nɔ ni chenn? O niina laata ya Mɛri chenn? Jems, Josɛf, Simɔn awa Judas laata ya a niinbisa chenn? 
MAT.13.56	Ya wa o toosa laata lagmi nyɛnn? Leene o pu sɛm nama maga?” 
MAT.13.57	Ba funɛ zim unu. Chendaha ba wa un wa fun lɛm dɔŋ ni.
MAT.13.57	Yesu fun ŋɔ ba, “Nara maga nyɛ Koosa witiina jirimau, amaa o sɛmbiri tɔhɔn nara wa o dam walɛ, ba waa vɛ nyɛ un jirima.” 
MAT.13.58	Ba se wa fun su un tɔhɔn ti ni. Chendaha o wa fun koti a tum tum zene maga doon ni.
MAT.14.1	Chen saha ti Galili tim koora naa ba funɛ yir Hɛrɔd chen, fun nu Yesu wɛ. 
MAT.14.2	O fun ŋɔ o nihɛɛta ni, “Jɔn naa funɛ chaksi nara wa ni ni chen, si o sou ni a bu kpak miisa. Chendaha o koti a tum tum zene.”
MAT.14.3	Hɛrɔd fun a kpa o titi niinbe Filip haan. O haan ti sɔn funɛ ya Hɛrɔdias. 
MAT.14.4	Jɔn fun ŋɔ un, “Chenani i ya chen, o wa wer.” O funɛ ŋɔ chene, Hɛrɔdias fun nyɛ Hɛrɔd tum nara ba la kpak Jɔn a tɔ un dɛ. 
MAT.14.5	Hɛrɔd funɛ daŋni o kpu un, amaa Ju tim tawa o funɛ ɔm. Ba funɛ lisi di o ya Koosa witinsi ta digirɛ.
MAT.14.6	Hɛrɔd bun luli wuzu funɛ wa tel, o fun a yir nidamata di ba wa di o luli wuzu diwe. Ba funɛ wa di chene. Hɛrɔdias nihabichɛla fun wa zu dɛ naa ba di diwe ta chen a gɔ a du ba. O gɔɔli ti fun ya Hɛrɔd lɛmlɛm. 
MAT.14.7	O fun hɛɛsi a ŋɔ un, “Kin naa maga ii daŋni, ŋɔ min, n zi nyɛ hinu.”
MAT.14.8	Nihabichɛl ti fun kaali o niin wati a la pɛɛsi un kin naa o zi sumi. O funɛ pɛɛsi chen, o fun bur kaali koor ti wati a la ŋɔ un, “Mu sumi Jɔn nyuhurɛ di ba kpa du pɛŋ ni a wa nyɛ min.”
MAT.14.9	O sɛm ta fun chɔk Hɛrɔd tuha kinkan. O funɛ hɛɛsi o walɛ ta suwachak ni di o zi nyɛ un kundɔŋu, chen fun ya un hiisa. O wa fun bu koti a vɛ, a tum lanjimasa di ba tum chenani o fun ŋɔ. 
MAT.14.10	Ba fun kaali doonani ba fun tɔ Jɔn dɛ chen a la tɛŋ o nyuha, 
MAT.14.11	a kpa sak pɛŋ ni a wa nyɛ nihabichɛl ti ni. O fun kpa la nyɛ o niin ti ni. 
MAT.14.12	Jɔn gantɛl tiŋsi ta funɛ nu chen wɛ, ba fun la zer un a sogli a la ŋɔ Yesu ni.
MAT.14.13	Yesu funɛ nu laaboor ti, o fun zu arŋa a la ji a kaali nyabaan o duŋduŋ. O funɛ la chene, nidamata fun a na un a li ba tɔsi ni a kpa ba naŋgere a chɔ a te o suwachak a la tel doon ka o zi wa. 
MAT.14.14	Yesu funɛ wa li arŋ ti ni, o fun na zɛmɛ kinkan ka ba chiŋi dooni. Ba wɛ fun ya un siki ka o tiibi ba wichɔɔrsa.
MAT.14.15	O wa o gantɛl tiŋsi ta funɛ nyɛn dooni a vusi, ba fun wa ŋɔ un, “Nha daŋni o chelu. Bar nɔ ya nyabaannɛ. Nyɛ zɛmɛ ta kila tɔ wisa a naa go bar nɔ a la yau diwe a di.”
MAT.14.16	Yesu fun ŋɔ ba, “N wa zi tum ba. Ma titi nyɛ ba diwe ba di.”
MAT.14.17	Ba fun ŋɔ un, “Ya kpak boroborosa nyuu awa nyinsa lɛwa bar nɔ. A wa zi kut tel ba.”
MAT.14.18	O fun ŋɔ ba, “Ma kpa a a wa nyɛ min.” 
MAT.14.19	O fun a nyɛ nara tima maga kani kɔ tota daha ni, ka o zer boroborosa nyuun ta awa nyinsa lɛ ta a nyini buudaha ni a sumi Koosa a du a ni. O fun zer diwe ta a chɔksi a nyɛ o gantɛl tiŋsi ta ni di ba kpa bɔni nara tima. 
MAT.14.20	Ba maga fun se puŋ. Ba funɛ se peti chen, Yesu gantɛl tiŋsi ta fun pa ba kidikaalɛ tima a su chenchisa fidalɛ. 
MAT.14.21	Ba naa funɛ se boroborosa awa nyinsi ta chen, ba nibaala duŋduŋ funɛ ya tusugsa nyuunwa.
MAT.14.22	A saha ti Yesu fun ŋɔ o gantɛl tiŋsi ta ni di ba la a la zu arŋa a la ji bɛɛŋ ti jibaŋ kinkin ti ka o ta nara tima nyinbaan ni aa wa. 
MAT.14.23	O fun ta nara tima nyinbaan ti ni a kaali kuŋkule nyuuna bar nyini di o la sumi Koosa. Dusum funɛ wa biri, Yesu duŋduŋ funɛ nyɛn jibaŋ ti ni. 
MAT.14.24	O gantɛl tiŋsi ta ka fun a nyɛn arŋ ti ni a li bɛɛŋ ti bambaan ni. O fun na ba ka peha mo ba a li ni ti ni arŋ ti yeegi.
MAT.14.25	O funɛ wa ya zimal hɛɛta yeligi saha, Yesu fun si a val ni daha ni a la ba wati. 
MAT.14.26	Ba maga funɛ na unu ka o val ni daha ni, hansura fun kpak ba kinkan. Ba fun kpa un a yir lɛlɛ. Chendaha ba funɛ huusi kinkannɛ.
MAT.14.27	Yesu fun vaan ŋɔ ba, “Ma kpak ma bambe. Minnɛ. Ma ta ɔmi.”
MAT.14.28	Pita fun ŋɔ un, “Mu kunyana, o ya hin nan, ŋɔ min mu li arŋ nɔ ni a wa gbaari hin ni ni ti ni.”
MAT.14.29	Yesu fun ŋɔ un, “Li wa.” Pita fun li arŋ ti ni a la Yesu wati. 
MAT.14.30	O funɛ la chene, o fun na ka pehe ti kpok kinkan. Hansura fun kpak un o daŋni o lim ni ti ni. O fun tɛsi a ŋɔ, “Mu kunyana, yisi min.”
MAT.14.31	Yesu fun vaan tuuni o nin a kpak un a ŋɔ, “I si wa su minn? Yɛrɛ i beeli?”
MAT.14.32	Yesu wa Pita fun la zu arŋ ti. Pehe ti fun gil. 
MAT.14.33	O gantɛl tiŋsa ba naa funɛ kpalimi arŋ ti tuhu ni, funɛ jɛɛmi Yesu a ŋɔ, “Wutirɛ i ya Koosa bere.”
MAT.14.34	Ba fun la ji jibaŋ kinkin ti a fun la tel tɔhɔn naa ba yir Gɛnɛsarɛt a kpa arŋ ti a vɔu dooni. 
MAT.14.35	Ba naa funɛ nyɛn dooni chen fun na Yesu a zim un. Ba fun la zu tɔsi naa go dooni a kpa ba wichɔɔrsa a wa o wati. 
MAT.14.36	Ba fun sumi un di o nyɛ wichɔɔrsi ta gbaŋsi o takta nɔ, chen ni ba zi na alaafɛu. Ba naa maga funɛ gbaŋsi o takta ti nɔ, ba fun a na alaafɛ.
MAT.15.1	Farisi tim ta awa Koosa chiksɛ nibiksɛ ta bɔnɛ, ba naa funɛ li Jɛrusalɛm, ba fun wa lagmi Yesu wati a pɛɛsi un, 
MAT.15.2	“Yɛrɛ i gantɛl tiŋsi ta vɛ ya nawaalsa nyinbaan a kpa nin doŋa a di?”
MAT.15.3	Yesu fun ŋɔ ba, “Ma tiŋ ma titi chiiniwa aa vɛ tiŋ Koosa chiksɛ ta. 
MAT.15.4	Ba funɛ sɔbiu a li Koosa sɛm tɔn ti ni saha digi di o ŋɔ,
MAT.15.4	‘Maa nyɛ ma nyama awa ma numa jirima.
MAT.15.4	Nara maga pini o niina koo o nyana zoma,
MAT.15.4	ba kpu un.’
MAT.15.5	Ma waa ka yaa biksi nara ma nawaalsa nyinbaan di nar ŋɔ o nyana awa o niin ni di kin naa o zi kpa a suŋi ba ya Koosa kinnɛ, 
MAT.15.6	ma wa zi la nɔɔni di o suŋi ba. Ma wa chɔk Koosa chiksɛ a li ma nawaalsa nyinbaan dahaa? 
MAT.15.7	Ma ya nusun timwa. O funɛ ya wutirɛ chenani Koosa witiina Azaaya fun sɔbi ma wɛ saha digi a du Koosa sɛm tɔn ti ni chen. 
MAT.15.8	Doonee Koosa fun ŋɔ di,
MAT.15.8	‘Nara nama jɛɛmi min ba nyina nɛɛ,
MAT.15.8	ka ba tusa wa to min ni.
MAT.15.9	Ba kpa nibinsi chiiniwa a biksi nara a ŋɔ di a ya Koosa chiiniwa.
MAT.15.9	Chendaha ba jɛɛmi min yɔrirɛ.’ ”
MAT.15.10	Yesu fun bukoo yir nara tima ba wa o wati. O fun ŋɔ ba, “Ma cheŋi ma diŋsa a nyɛ mu sɛma zu ma bambe ni nɛnɛ. 
MAT.15.11	Kin naa la zu ma nɔɔna wara nyɛ ma doŋa, amaa kinkin naa la li ma nɔɔna ni, a warɛ nyɛ ma doŋa.”
MAT.15.12	O gantɛl tiŋsi ta fun wa ŋɔ un, “Chenani i sɛm chen, i pini Farisi tim ta zomwa.”
MAT.15.13	Yesu fun ŋɔ o gantɛl tiŋsi ta ni, “Mu nyana naa nyɛn o tɔhɔn ti ni chi nipari yaa du o kina. Wuzu digi o zi wa ŋɔ o tumtumsi niu ba la kpirki kin naa maga o vɛ duuli a ta. 
MAT.15.14	Ma ta nyɛ chenani Farisi tim ta sɛm muksi ma. Ba chi nyuluma la lɛrgi dɔŋa. Ba ya chen, ba maga zi chel bɔ niu.”
MAT.15.15	Pita fun ŋɔ un, “Ŋɔ ya jɛɛgi nɔ mun.”
MAT.15.16	Yesu fun pɛɛsi ba, “Ma gbanko wa kpak nɛhaa? 
MAT.15.17	Ma wa zim di kin naa la zu ma tusa, ma loore o yaa zu ka ma la somi chenn? 
MAT.15.18	Chenani ma nɔɔna sɛm li ma bambe nee. Kin nama nyɛ ma kpak doŋa. 
MAT.15.19	Kinkin naa nyɛn ba tusa ni, nyɛ nibinsa lisi wu tagna a la tum chɔkumsi tuma awa sakaal tuma, a la kpu nara a la ŋmɛ a la suni wɛ a la chɔk nara sɔna. 
MAT.15.20	Nan tuma nyɛ nibinsa kpak doŋa, amaa nara vɛ sɛm ba nisa a di diwe, chen wara nyɛ nibinsa kpak doŋa.”
MAT.15.21	Yesu fun si dooni a kaali Taaya awa Saidɔn pulum. 
MAT.15.22	Ba fun lul haan digi dooni. O fun wa sumi Yesu, “Mu kunyan koor Devid bi luli, kpak min siki. Alizin tagin kanɛ mu nihabichɛl nyuhu ni a vɛ weri.”
MAT.15.23	Yesu wa fun sɛm un wu digi. O gantɛl tiŋsi ta fun wa sumi un, “Duŋni nihaan nɔ ta. O tiŋ yau a chɛɛmi.”
MAT.15.24	Yesu fun ŋɔ ba, “Koosa funɛ tum min di mu wa la Ju tim duŋduŋ. Ba waa chi piisi nyuksɛ.”
MAT.15.25	Nihaan ti funɛ nu o sɛma, o fun wa gbiri o suwachak ni a ŋɔ, “Mu kunyana, mu sumi hinu di i suŋi min.”
MAT.15.26	Yesu fun ŋɔ un, “O wa deŋli wa ba kpa bichɛsi diwe a nyɛ vasi ni a di.”
MAT.15.27	Nihaan ti fun ŋɔ, “Mu kunyana, o ya wutirɛ, amaa vasi ta ka yaa di diwe naa bichɛsi ta yaa di ka a chesi chene.”
MAT.15.28	Yesu fun ŋɔ un, “I si su min kinkanu. Mu zi tum chenani i daŋniu a nyɛ hin.” O funɛ sɛm chene, o be ti vaan na alaafɛ.
MAT.15.29	Yesu fun li dooni a fun la gba Galili bɛɛŋ nɔ. O funɛ la li bar digi, o fun la zini kuŋkule nyuha a kani. 
MAT.15.30	O funɛ kani dooni chen, zɛmɛ kinkan ba naa funɛ tiŋ un, wa o wati. Ba fun kpa ba wichɔɔrsa ba naa la chel chɛrsa awa nyuluma awa gbarɛgɛ awa womna a kansi o suwachak ni. O fun a tiibi ba maga. 
MAT.15.31	Zɛmɛ ta maga funɛ nu womni ta sɛm sɛma a na gbarɛgsi ta val awa chɛrchelsi ta ka ba deŋli a val awa nyuluma ka ba na, alaazibu kinkan fun kpak ba. Ba funɛ pɛgi Ju tima Koosa a la nyɛ un jirima kin nama daha.
MAT.15.32	Yesu fun yir o gantɛl tiŋsi ta a ŋɔ ba, “Nara nama wɛ kpak min sikirɛ, domi wuzu butoranɛ ba nyɛn mu wati a vɛ kpak diwe a diili. N ta ba nyinbaan di ba la ba damsa awa lɔsa ni, ba zi la gbarigi nyinbaan niu.”
MAT.15.33	O gantɛl tiŋsi ta fun ŋɔ, “Ei, bar nɔ ya nyabaannɛ. Yɛrɛ ya kaa ya na boroboro a nyɛ nara nama ni ba se?”
MAT.15.34	O fun burgi a pɛɛsi ba, “Boroborosa ŋmɛnwa ma kpak ma wati?”
MAT.15.34	Ba fun ŋɔ, “Boroborosa nɔpɛ awa nyinsi tamnɛ ya kpak ya wati.”
MAT.15.35	O fun a nyɛ zɛmɛ ta maga kani tɛɛnɛ ni. 
MAT.15.36	O fun kpa boroborosa nɔpɛ awa nyinsi ta a sumi Koosa a du a ni, a chɔksi a a nyɛ o gantɛl tiŋsi ta ni di ba kpa a bɔni zɛmɛ ta. Ba fun kpa a bɔni ba. 
MAT.15.37	Ba fun se puŋ a ka. Ba funɛ se peti chen, Yesu gantɛl tiŋsi ta fun pa ba kidikaalɛ a su chenchisa nɔpɛ. 
MAT.15.38	Ba naa funɛ se boroborosi ta awa nyinsi ta chen, ba nibaala duŋduŋ funɛ ya tusugsa naasiwa.
MAT.15.39	Yesu fun ta nara tima nyinbaan ni, ka o wa o gantɛl tiŋsi ta fun la zu arŋa a la tel pulum naa ba yir Magdala.
MAT.16.1	Farisi tim ta awa Sajusi tim ta bɔnɛ fun wa Yesu wati a daŋni o tum alaazibu tuma a biksi ba ba zim di o kpok sir li Koosa watɛɛ. 
MAT.16.2	O fun ŋɔ ba, “Nha wa chel ka buudaha sɛri, ma zim di doon wa zi mi. 
MAT.16.3	Nha ka wa yɛli ka buudaha buri, ma zim di doon zi miu. Ma zim di doon zi miu koo o wa zi mi, amaa ma wa koti a zim kin nawara la ya zinan mun.” 
MAT.16.4	Yesu fun bukoo ŋɔ ba, “Ma zinan nibinsa vɛ Koosirɛ kinkan a la tum tum tagna. Mu wa la nɔɔni di mu tum alaazibu tum a nyɛ ma lalaknɔ. Alaazibu tum naa ma zi wa na wuzu digi zi chi chenani Koosa fun tum nyɛ o witiina Joona ni saha digi chene.”
MAT.16.4	Yesu fun gil ba a kaali.
MAT.16.5	Ba funɛ la jibaŋ kinkin ti, Yesu gantɛl tiŋsi ta fun sugli ba diwe. 
MAT.16.6	Yesu fun ŋɔ ba, “Ma kpak ma titi nɛnɛ aa kidoso Farisi tim ta awa Sajusi tim ta lure naa ba yaa kpa a du boroboro ni.”
MAT.16.7	O funɛ ŋɔ chene, ba fun a pɛɛsi dɔŋa, “Ya vɛ kpak boroboro daha o sɛm ya nann?”
MAT.16.8	Yesu funɛ zimu di ba wa zim di Farisi tim ta biksirɛ o biksi ba chen, o fun a pɛɛsi ba, “Ka yɛrɛ boroboro naa ma sugli chen wɛ muksi ma ka ma pɛɛsi dɔŋa nan? Ma se wa su min nɛnɛ. 
MAT.16.9	Ma ha wa vɛɛn zimm? Ma wa bur a lisi chenani n fun zer boroborosa nyuun ta a chɔksi bɔni ma awa nara tusugsa nyuun ta chenn?” 
MAT.16.10	O fun bu pɛɛsi ba, “N funɛ bukoo zer boroborosa nɔpɛ ta a chɔksi bɔni ma awa nara tusugsa naasi ta chen, chenchisa ŋmɛnwa kidikaalɛ ta fun su? 
MAT.16.11	N funɛ piin te ŋɔ mau di ma doso ma titi ni Farisi tim ta awa Sajusi tim ta lure naa ba kpa a du boroboro ni chen wɛ. N wa funɛ sɛm chenani ma sugli diwe ta a ta chen wɛwa.”
MAT.16.12	Ba funɛ nu o sɛm ta, ba fun zim di o ŋɔ ba di ba doso Farisi tim ta awa Sajusi tim ta biksi ti ni. O wa funɛ ŋɔ ba di ba doso lure naa ba yaa kpa a du boroboro ni chen.
MAT.16.13	Doone Yesu wa o gantɛl tiŋsi ta fun si a kaali tɔsi naa nyɛn Sɛsarɛa Filipai pulum ni. Ba funɛ la tel dooni, o fun pɛɛsi ba, “Yɛrɛ nibinsa yaa yir min?”
MAT.16.14	Ba fun ŋɔ, “Bɔnɛ yaa yir hin Jɔn naa la chaksi nara wa ni ni chen. Bɔnɛ ka yir hin Ɛlaija. Bɔnɛ ka ŋɔ di Jɛrɛmaya koo Koosa witinsi tima digi bur wa.”
MAT.16.15	O fun pɛɛsi ba, “Yɛrɛ ma ka yir min?”
MAT.16.16	Simɔn Pita fun ŋɔ un, “Hin ya Koosa naa nyɛn chen be. I gbanko ya Kristo naa Koosa fun ŋɔ di o zi wa tumu wuzu digi chene.”
MAT.16.17	Yesu fun ŋɔ un, “Simɔn, Jɔn be, Koosa zi nyɛ i tuha sɔɔniu kinkan. Nibine wa fun koti a biksi hin wuti sɛm naa i sɛm nan, amaa mu nyana naa nyɛn o tɔhɔn ti ni, waa ka funɛ biksi hin. 
MAT.16.18	Adaha mu gbanko ŋɔ hinu, Pita, ba naa Koosa dɔ chi dam naa n sarɛ. I waa ya o sɛchik. Sintana awa o alizin tagna maga wa zi kut a chɔk un. 
MAT.16.19	N zi kpa Koosa koor ti saafibisa a nyɛ mau. Kin nawara i kpa chiŋsi tɛɛnɛ nɔ maga ni di nara tiŋ, a zi chiŋi Koosa tɔhɔn ti gbanko niu. Kin nawara i vɛ kpa chiŋsi tɛɛnɛ nɔ maga ni, a wa zi chiŋi dooni.”
MAT.16.20	Doone Yesu fun ŋɔ o gantɛl tiŋsi ta ni di ba fiɛŋ ba ŋɔ nandigi ni di waa ya Kristo naa Koosa fun ŋɔ di o zi wa tumu wuzu digi chen.
MAT.16.21	Chen saha ti kpa la, Yesu fun a biksi o gantɛl tiŋsi ta a ŋɔ ba, “O lawa mu la Jɛrusalɛmu. Doonee tɔhɔn nihɛɛta awa Koosa dam kɔkɔɔrsi ta awa Koosa chiksɛ nibiksɛ ta zi wa nyɛ mu namsiu kinkan ka ba kpu min. Amaa wuzu butora wuzu n zi si a li mu sou niu.”
MAT.16.22	Pita fun yir un a li cheŋcheŋa a galimi un a ŋɔ, “Koosa suŋi hin chen ta wa ya hin.”
MAT.16.23	Yesu fun burgi a ŋɔ Pita ni, “Tur dooni, domi i lisi chi sintannɛ. I tɔ min nyinbaannɛ. Chenani i sɛm chen wa li Koosa wati. A li nibinsa watɛɛ.”
MAT.16.24	Yesu fun ŋɔ o gantɛl tiŋsi ta ni, “Nar la daŋni o tiŋ min, o vɛ o tutɔ a zer o daakakli a baasi aa tiŋ min. 
MAT.16.25	Nar la daŋni o si sɛrɛ wa o titi nyɛni, o zi wa chelu. Nar ka kpa min awa Koosa laaboor weri ti a te o tutɔ nyɛni, o zi wa na Koosa mi fali tiu. 
MAT.16.26	Nar koti a na tɛɛnɛ nɔ maga lɛmlɛm, baŋ nyɔɔrrɛ o wa di? O wa zi wa na Koosa mi fali ti. Baŋnɛ nibine zi bukoo zer a kpiŋi a na lɛmlɛm titi? 
MAT.16.27	N waa nibine be zi wa bur wau awa Koosa kpok ni awa o malaikasa awa o jirima ni. N wa bur wa, n zi pa nara magau a li ba tum ni. 
MAT.16.28	Ma nyɛ mu ŋɔ ma nan. Nara nyɛn bar nɔ a la zi vɛ siti hali ba wa na mu waa nibine be ka mu wa a chi koora.”
MAT.17.1	A wuzu bunɔra gantɛl ni, Yesu fun yir Pita, Jems awa o niinbe Jɔn. Ba fun la zini bi digi nyuha a fun nyɛn doon ba duŋduŋ. 
MAT.17.2	Ba funɛ nyɛn dooni, Yesu si nyine fun a chɛrgi ba suwachak ni. O se funɛ chaaniu a chi nha. O kilaarɛ gbanko fun chɛrgi a pilimi kinkan aa chaani. 
MAT.17.3	Ba fun a nyini ka Ɛlaija awa Mosis fun nyɛn Yesu wati a sɛm sɛma. 
MAT.17.4	Pita fun ŋɔ Yesu ni, “Mu kunyana, o ya wu werire ya nyɛn bar nɔ nan. Nyɛ ya du lɛuwa tora a nyɛ ma, chen ni i kpak kibɛgim, Mosis kpak kibɛgim, Ɛlaija gbanko kpak kibɛgim.”
MAT.17.5	Pita funɛ sɛm chene, dobaal naa la chaani fun wa tɔ ba, zuuuu. Ba fun nu ta dobaal ti ni ka o ŋɔ, “N be daŋni nɛɛnɛ. Waa la ya min lɛmlɛm kinkan. Maa nu o sɛma.”
MAT.17.6	Yesu gantɛl tiŋsi ta funɛ nu ta ti, hansura fun kpak ba kinkan. Ba bara jigiri. Ba fun pimi tɛɛnɛ ni. 
MAT.17.7	Yesu fun wa gbaŋsi ba a ŋɔ. “Ma si. Ma ta ɔmi.” 
MAT.17.8	Ba fun si a nyini aa go. Ba wa fun bukoo na nandigi, amaa Yesu duŋduŋ funɛ nyɛn ba wati dooni.
MAT.17.9	Saha naa ba fun li bi ti nyuhu ti a tu wa chen, Yesu fun ŋɔ ba, “Kinkin naa ma na nan, ma fiɛŋ ma wa sɛm nandigi ni, hali a wuzu naa mu waa nibine be wa si a li mu sou ni.”
MAT.17.10	Ba fun pɛɛsi un, “Yɛrɛ Koosa chiksɛ nibiksɛ ta yaa ŋɔ di Ɛlaija kaa te wa a zi nyɛ Koosa Kristo ni?”
MAT.17.11	O fun ŋɔ ba di, “Wutirɛ Ɛlaija funɛ sir te wau a wa ya kina maga siri. 
MAT.17.12	N ŋɔ mau di Koosa witiina Ɛlaija funɛ piin wau. Nara wa fun zim di o ya warɛ ka ba fun ya un chenani ba daŋni. Ba gbanko zi wa ya mu waa nibine be chenani ba daŋniu.”
MAT.17.13	O gantɛl tiŋsi ta funɛ nu chenani o sɛm ba chen, ba funɛ zimu di o sɛm ba Jɔn naa la chaksi nara wa ni ni chen, wɛwa.
MAT.17.14	Ba wa un funɛ sɛm peti, ba fun wa tel o gantɛl tiŋsi kinkin wati ka nara kinkan fun chiŋi a go ba. Baal digi fun wa gbiri Yesu suwachak ni, 
MAT.17.15	a ŋɔ, “Mu kunyana, kpak mu nibabichɛl nɔ siki. Kigbimgbiŋ nyɛn un ni a namsi un. Saha maga o yaa chesi din nɛɛ awa ni ni a daŋni o kpu o titi. 
MAT.17.16	Mu funɛ wa sumi i gantɛl tiŋsi tau di ba tiibi un, ba ka wa fun koti a tiibi un.”
MAT.17.17	Yesu fun ŋɔ un, “Ma zinan nara se wa su min. Saha maga ma yaa tum tum tagniwa. Saha yɛrɛ mu kaa nyɛn ma wati hali ma wa zim min? Saha yɛrɛ n zi ya ma kanyita? Kpa be ti kuwa mu wati.” 
MAT.17.18	Ba fun kpa un a wa. Yesu fun ŋɔ alizin tagin ni di o li be ti ni. Be ti fun vaan na alaafɛ.
MAT.17.19	A gantɛl nɛɛ o gantɛl tiŋsi ta fun wa Yesu wati ba duŋduŋ a pɛɛsi un, “Yɛrɛ ya vɛ koti a duŋni alizin tagin ti a taali?”
MAT.17.20	O fun ŋɔ ba, “Ma se wa su min kinkan. Chendaha ma vɛ koti a duŋni un a taali. Ma nyɛ mu ŋɔ ma, ma se suuli awa ‘mastad’ kiduha naa ya kiwewe chen mak dɔŋa, ma zi koti a ŋɔ kuŋkule nɔ ni, si a la bar nɔ. O si a kaali dooni. Chen ni ma zi kotiu a tum tum maga.” (( 
MAT.17.21	Nan alizin tagin nɔ ka ma vɛ sumi Koosa nɛnɛ, ma wa kikoti a duŋni un a ta.))
MAT.17.22	Yesu wa o gantɛl tiŋsi ta fun gil dooni a wa Galili. Ba funɛ nyɛn doonee, o fun ŋɔ ba, “Nara zi wa kpa n waa nibine be a nyɛ ba naa la zi kpu min nisa niu. 
MAT.17.23	Amaa ba wa kpu min, wuzu butora wuzu n zi si mu sou niu.” O gantɛl tiŋsi ta fun nu o sɛma, ba tusa chɔk.
MAT.17.24	Yesu awa o gantɛl tiŋsi ta funɛ wa tel Kapɛrnaum, Koosa bar jɛɛmi dama lampo nilalɛ fun wa Pita wati a wa pɛɛsi un, “I kunyan ti bɔ Koosa bar jɛɛmi dam lampo tiuu?”
MAT.17.25	Pita fun ŋɔ un, “O bɔu.”
MAT.17.25	Pita funɛ zu gbaari Yesu ni dam ti ni di o ŋɔ un chenani yɛɛ, Yesu fun te pɛɛsi un, “Simɔn Pita, anti bɔ lampo a nyɛ pulum nɔ nihɛɛ ti ni? Hɔɔra koo pulum ti timaa? Yɛrɛ i lisi?”
MAT.17.26	Pita fun ŋɔ un, “Hɔɔri ta bɔu.” Yesu fun bukoo ŋɔ di, “Chen duuti pulum ti tima wa zi bɔ, 
MAT.17.27	amaa ya wara daŋni ya muksi nara nama. Ma la bɛɛŋ ti a la yo konkunte a kpaksi nyinsa. Nyine naa ma wa te kpak, ma zi na malɛu o nɔ ni. Malɛ ta zi iiu a bɔ mu awa hin Koosa bar jɛɛmi dam lampo. Kpa a a la bɔ lampo nilalɛ ta.”
MAT.18.1	Chen saha ti Yesu gantɛl tiŋsi ta fun wa o wati a pɛɛsi un, “Ba naa maga Koosa dɔ, anti ya ba nihɛɛ?”
MAT.18.2	Yesu fun zer be a nyɛ o chiŋi ba bambaan ni, 
MAT.18.3	a ŋɔ ba, “Ma nyɛ mu ŋɔ ma, di Koosa wa kiwa dɔ ma, see ma kpa ma titi a burgi chi bichɛla. 
MAT.18.4	Nar la nyini Koosa se ni a chi chenani o nyini o nyan se ni, waa ya ba naa maga Koosa dɔ nihɛɛ. 
MAT.18.5	Nar la be nɔ a du di o tiŋ min daha, minnɛ o la du chen.”
MAT.18.6	“Nar wa na bichɛla naa si su min a la mur un di o tiŋ wu tagna nyinbaannɛ, ba kpa ŋmɛn a vɔu nam a zer laari o baŋna a kpa la yo du mɔɔga ni, chen fu zi bɔ o nyɛniu. 
MAT.18.7	Nibin bɔnɛ yaa daŋniu di ba mur nara ba tiŋ wu tagna nyinbaan.
MAT.18.8	“Nibine kpa o nin koo o naŋgeri a tum tum tagna, o teŋ o nin ti koo o naŋgeri ti a yo ta. Nibine naa kpak nin bɛgim koo naŋgeri bɛgim a kpak Koosa miisa, waa bɔɛɛ wa o kpak nisa lɛ koo naŋgere lɛ a la zu din dam ti. 
MAT.18.9	Nibine ka kpa o si a tum tum tagna, o yisi o si ti a yo ta. Nibine naa kpak si bɛgim a kpak Koosa miisa, waa bɔɛɛ wa o kpak se lɛ a la zu din dam ti.”
MAT.18.10	“Ma doso ma ta wa ŋɔ di bisa nama ya yɔrirɛ. Ma nyɛ mu ŋɔ ma di ba malaikasa nyɛn mu kunyan Koosa naa nyɛn o tɔha ti ni suwachak ni. (( 
MAT.18.11	Mu waa nibine be funɛ wa dɛu a na ba naa nyuksɛɛ chen.))
MAT.18.12	“Nar kpak o piisisi kɔkwa ka a kibɛgim nyuksi, yɛrɛ ma lisi di o zi yau? O zi gil o dɔŋtimau kuŋkule nyuuna ni a la dɛu un. 
MAT.18.13	N ŋɔ mau, o la na un chen, o tuha sɔɔnɛ kinkan o daha a kaali piisisi naa vɛ nyuksi chen. 
MAT.18.14	Chen vɛɛna, i nyan Koosa naa nyɛn o tɔha ni, o wara daŋni bichɛsi ta nidigi nyuksi.”
MAT.18.15	“I dɔŋtiina tum tum tagin a nyɛ hin, kila o titi wati a la ŋɔ un di o tum galimsau. O la nɔɔni, o wa hin bu ya nɔ bɛgim. 
MAT.18.16	O vɛ nu i nɔ, i kpa chɛn bɛgim koo nara balɛ, chen ni ba waa la zi ya i sɛhɛra tima a li chenani i wa i dɔŋtiina ŋɔ dɔŋ ni. 
MAT.18.17	O gbanko vɛ nu ba nɔ, la ŋɔ ba naa ya Koosa nitiŋɛ ni o wɛ ta maga. O vɛ nu ba nɔ, ma ta kpak wu digi wa un ni a chi chenani ma vɛ kpak wu digi wa lampo nilalɛ awa hɔɔra ni chen.”
MAT.18.18	“Wutirɛ mu ŋɔ ma, kin nawara ma kpa chiŋsi tɛɛnɛ nɔ maga ni di nara tiŋ, a zi chiŋi Koosa tɔha gbanko niu. Kin nawara ma vɛ kpa chiŋsi tɛɛnɛ nɔ maga ni, a wa zi chiŋi dooni.
MAT.18.19	“Ma nyɛ mu sɛm ma gbaari ma nara balɛ lagmi a sumi kundɔŋ Koosa wati ka ma la nɔɔni chenani ma sumi chen, ma kunyan Koosa naa nyɛn o tɔha ti ni, zi kpa nyɛ mau. 
MAT.18.20	Nara balɛ akoo nara batora wa lagmi dɔŋ ni mu sɔn daha, n wa ba zi lagmi nyɛnu.”
MAT.18.21	Doone Pita fun wa Yesu wati a wa pɛɛsi un, “Mu kunyana, bu ŋmɛnwa mu dɔŋtiina zi koti tum tum tagna a du mu ni ka mu gil a nyɛ un? Gil a nyɛ un bu nɔpɛɛ?”
MAT.18.22	Yesu fun ŋɔ un, “Ta gil nyɛ un bu nɔpɛ duŋduŋ. Gil a nyɛ un aa la. 
MAT.18.23	Ma nyɛ mu ŋɔ ma chenani o du. Koosa koor ti chi koor digirɛ. Wuzu digirɛ o fun yir o tumtumsa di o pɛɛsi ba chenani ba tum. 
MAT.18.24	Ba wa koor ti funɛ lagmi, ba fun yisi o tumtumsi ta digi a chiŋsi o suwachak ni. O funɛ pɛŋ o malɛ kinkan. O chim wa fun kpak bɔ. 
MAT.18.25	O wa fun koti a bɔ o chim ti. Adaha o kunyan ti fun ŋɔ ba di ba kpa o kina maga a yogli a kpa o wa o haan awa o bisa maga a yogli ba burgi yosa, chen ni o zi na o malɛu. 
MAT.18.26	O tumtum ti funɛ nu koor ti sɛm ta chen, o fun la gbiri o suwachak ni a sumi un, ‘Mu kunyana, ya min kanyita. N zi bɔ hin i malɛ ta magau.’ 
MAT.18.27	Koor ti fun kpak un siki kinkan a ŋɔ un, ‘Gil chim ti. Ta bu bɔ malɛ ta. Ma nyɛ o la.’
MAT.18.28	“O tumtum ti fun li a la chem baal naa la tum koor ti wati. Baal ti funɛ pɛŋ tumtum ti malɛ tamnɛ. Tumtum ti fun la kpak baal ti baŋna a hɛmsi a ŋɔ un, ‘Bɔ min n malɛ naa i fun pɛŋ chen.’ 
MAT.18.29	Baal ti fun gbiri o suwachak ni a sumi un, ‘Ya min kanyita. N zi bɔ un i malɛ ta magau,’ 
MAT.18.30	amaa tumtum ti funɛ vɛu di o wa zi kpak un kanyita. O fun kpa un a la tɔ dɛ hali o fun wa koti a bɔ un o malɛ ta maga. 
MAT.18.31	Koor ti tumtumsi ta bɔnɛ fun na chenani yɛɛ, o fun muksi ba kinkan. Ba fun kaali ba kunyan ti wati a fun la ŋɔ un chenani ba na. 
MAT.18.32	Adaha koor ti fun yir o tumtum ti di o wa o wati. O fun wa, koor ti ŋɔ un, ‘I ya tumtum yɔrirɛ. I funɛ sumi min chene, n fun gil malɛ naa maga i fun pɛŋ n wati a nyɛ hin. 
MAT.18.33	Mu funɛ kpak hin sikiu. I gbanko fu zi kpak baal naa pɛŋ i malɛ chen wa sikiu.’ 
MAT.18.34	Koor ti fun na paan kinkan ka o fun kpak un a la tɔ dɛ di ba lɛrgi o diŋna hali o wa bɔ o chim ti maga.”
MAT.18.35	Yesu funɛ sɛm a la mak o bɔ, o fun ŋɔ ba naa la nu chen, “Chen vɛɛna, ma vɛ gil nyɛ ma dɔŋtim ni ma bambe ni, mu kunyan Koosa naa nyɛn o tɔha ni gbanko wa zi gil nyɛ ma.”
MAT.19.1	Yesu funɛ sɛm peti chen, o fun li Galili ni a bu kaali Judia pulum a la ji Jɔɔdan jibaŋ kinkin ti. 
MAT.19.2	Zɛmɛ kinkan fun wa lagmi o wati ka o tiibi ba wichɔɔrsa dooni.
MAT.19.3	Farisi tim ta bɔnɛ fun wa di ba wa mo o lo a na o galimsa. Ba fun pɛɛsi un, “Nar duŋni o haan a ta, chen ya chiree?”
MAT.19.4	Yesu fun ŋɔ ba, “Ba fun sɔbi a li Koosa sɛm tɔn ti ni di,
MAT.19.4	‘Saha naa Koosa fun naami tɛɛnɛ nɔ maga a li o piili ni, nibaal awa nihaannɛ o fun naami,’
MAT.19.5	a ŋɔ di,
MAT.19.5	‘Chen weru di nibaal zi gil o nyana awa o niinau a kpa haan, chen ni ba nara balɛ ta zi burgi nibɛgimu.’
MAT.19.5	Ma funɛ karimi chenuu? 
MAT.19.6	Ba naa Koosa fun a nyɛ ba burgi nibɛgim chen, o wa deŋli di nibine nyɛ ba nyinbaan di ba waligi dɔŋ ni.”
MAT.19.7	Farisi tim ta fun pɛɛsi un, “Chenani i ŋɔ, chen ya wutirɛ, amaa baŋnɛ Mosis funɛ biksi nara saha digi di nar vɛ o haan, o sɔbi tɔn a biksi nara di o vɛ unu?”
MAT.19.8	Yesu fun ŋɔ ba, “Ma bambe ya bambi sitɛwa. Chendaha Mosis fun sɔbi chen di maa tiŋ. Amaa Koosa funɛ naami tɛɛnɛ nɔ magau, o ka wa fun du chen.” 
MAT.19.9	Yesu fun bukoo ŋɔ ba, “Nar haan si vɛ su un ka o vɛ un a bu kpa haan digi, o tum galimsau a du o haan ti ni. O ya chɔkumsa tiinne.”
MAT.19.10	O gantɛl tiŋsi ta fun ŋɔ un, “O ya di nibaal awa o haan nyɛn nannɛ, nar vɛ kpa haan, chen bɔɛɛ.”
MAT.19.11	O fun ŋɔ ba, “Nara maga wa zi koti a tiŋ ma biksi nɔ. Ba naa Koosa fun lisi duŋduŋ koti a tiŋ chen. 
MAT.19.12	Ba lul nibaal bɔnɛu ba si a vɛ koti a luli. Ba chɛrgi bɔnɛ di ba ya namugilsa. Ba naa Koosa dɔ bɔnɛ ka wa kpa haanasa o koor ti daha. Ba naa koti a tiŋ mu biksi nɔ, ma nyɛ ba tiŋ un.”
MAT.19.13	Nara fun a kpa ba bisa a wa Yesu wati di o kpa o nisa a gbaŋsi ba a sumi Koosa a du ba ni. O gantɛl tiŋsi ta fun a nyiigi ba. 
MAT.19.14	Yesu fun ŋɔ o gantɛl tiŋsi ta ni, “Ma nyɛ bichɛsa ta kuwa mu wati. Ma ta duŋni ba. Ma wa zim di ba naa se su min a chi bichɛsa, ba waa nyɛn Koosa koor ti nii?”
MAT.19.15	O fun kpa o nisa a gbaŋsi ba a kaali.
MAT.19.16	Yesu funɛ nyɛn nyinbaan ni a la chene, bunɔɔn digi fun wa pɛɛsi un, “Mu kunyana, baŋ tum werire mu kaa tum a wa na Koosa miisa naa vɛ kpak bɔ?”
MAT.19.17	Yesu fun burgi a pɛɛsi un, “Yɛrɛ i pɛɛsi min kinkin naa were wɛ? Nandigi wa to a koti a ya nibin weri hali o wa peti see Koosa duŋduŋ. I daŋni i na o miisa naa vɛ kpak bɔ, ii tiŋ o chiksɛ.”
MAT.19.18	Bunɔɔn ti fun pɛɛsi un, “Chiksɛ baŋwa?”
MAT.19.18	Yesu fun ŋɔ, “Koosa chiksɛ ta nɛɛnɛ.
MAT.19.18	‘Ma ta kpu nibinsa,
MAT.19.18	a gil chɔkumsi tumi a ta ŋmɛɛli a ta suni wɛ a nyɛ dɔŋ ni.
MAT.19.19	Maa nyɛ ma nyana awa ma niina jirima a kidaŋni dɔŋa a chi ma titi.’ ”
MAT.19.20	Bunɔɔn ti fun ŋɔ un, “Kin naa magawa mu yaa tiŋ. Baŋa ka mu kaa ya?”
MAT.19.21	Yesu fun ŋɔ, “Ii daŋni Koosa nyɛ hin o mi fali, kila a la kpa i kina maga a yogli a kpa malɛ ta a nyɛ fara tim ni a wa tiŋ min. I ya chen, i zi wa na kinau a li Koosa wati.”
MAT.19.22	Bunɔɔn ti funɛ ya kin tiinne. O funɛ nu Yesu sɛm ta chen, o tuha fun chɔk kinkan ka o kaali.
MAT.19.23	Doone Yesu fun ŋɔ o gantɛl tiŋsi ta ni, “Ba naa ya kin tima, o zi bɔmu ba wati hali ba wa koti a zu Koosa koor ti. 
MAT.19.24	Ma nyɛ mu bukoo ŋɔ ma, bɔla koti a zu nɛɛsi bɔ, kin tiina gbanko zi koti a wa zu Koosa koor tiu.”
MAT.19.25	O sɛm ta fun ya o gantɛl tiŋsi ta alaazibu kinkan a kaali a maga. Ba fun ŋɔ un, “O chi nan, anti la zi koti a zu Koosa koor ti?”
MAT.19.26	Yesu fun a nyini ba a ŋɔ, “O li nibinsa wati, ba wa kikoti a wa zu dooni. Amaa o li Koosa wati, kundɔŋ wa to o zi ya a vɛ koti.”
MAT.19.27	Doone Pita fun ŋɔ un, “Kina, ya gil ya kina magau aa tiŋ hin. Yɛrɛ o zi du ya ni?”
MAT.19.28	Yesu fun ŋɔ un, “Wutirɛ n kaa ŋɔ ma nan. Mu waa nibine be wa bur wa di mu wa dɔ tɛɛnɛ nɔ maga nara a di ba sɛria, ma gantɛl tiŋsa nara fidalɛ na gbanko zi wa di Ju tim buri fidalɛ sɛriau. 
MAT.19.29	Nar gil o dama, o maanasa, o niinbisa, o nyana awa o niina, awa o bisa awa o ŋmaha mu daha, Koosa zi wa kpa a kina kɔkwau a gbaari un a kpa o mi fali naa vɛ kpak bɔ a nyɛ un. 
MAT.19.30	Nara kinkan ba naa te suwachak a ya nihɛɛta lalaknɔ, ba zi wa burgiu a tiŋ gantɛl. Ba naa tiŋ gantɛl zi wa burgi nihɛɛtau a te suwachak.”
MAT.20.1	“Koosa koor ti chi ŋmaha tiinne. Chɔɔsa fun pisi, o li a gba di o dɛu tumtumsa ba la par o ŋmaha. 
MAT.20.2	O funɛ lagmi ba, o fun ŋɔ ba di o zi bɔ a wuzu ti malɛu. Ba la nɔɔni ka o nyɛ ba kaali o ŋmaha ti. 
MAT.20.3	Nha ha funɛ vɛ wa num kinkan, o fun kaali yawa a la na nara bɔnɛ ka ba chiŋi. 
MAT.20.4	O fun ŋɔ ba, ‘Ma la mu ŋmaha a la par. N zi bɔ ma chenani deŋliu.’ Ba fun kaali. 
MAT.20.5	Nha sal baan nyuha awa zazɔɔn saha, o funɛ nyɛ niparɛ bɔnɛwa a kaali. 
MAT.20.6	Nha funɛ wa dugli cheli, o fun bu kaali yawa a la na nara ka ba chiŋi. O pɛɛsi ba, ‘Baŋnɛ ma chiŋi bar nɔ a ya zinan maga?’ 
MAT.20.7	Ba fun ŋɔ un, ‘Nandigi wa kpa ya a la o ŋmaha.’ O fun bukoo ŋɔ ba, ‘Ma gban kila n ŋmaha a la par.’
MAT.20.8	“Nha funɛ wa chel, ŋmaha ti tiin ti fun ŋɔ tumtumsi ta nihɛɛ ni, ‘Yir niparɛ ta di ba wa. Ba wɛɛ, i bɔ ba ba malɛ. Te a piili a bɔ ba naa tiŋ gantɛl a wa chen, a bɔ a la peti ba naa te wa chen ni.’ 
MAT.20.9	Doone nihɛɛ ti fun bɔ ba naa funɛ wa ka nha dugli cheli chen ba wuzu ti malɛ. 
MAT.20.10	Nihɛɛ ti funɛ wa bɔ ba naa funɛ te wa chɔɔsa chen, ba funɛ lisi di ba malɛ zi kaali ba naa tiŋ gantɛl wa chen malɛu. Amaa nihɛɛ ti gbanko funɛ bɔ ba ba wuzu ti malɛ. 
MAT.20.11	O funɛ bɔ ba ba malɛ, ba fun a piili zulimi a du ŋmaha tiin ni. 
MAT.20.12	Ba nidigi fun wa ŋɔ un, ‘Ba naa i nyɛ ba tiŋ gantɛl a kaali i ŋmaha ti di ba la par chen, ba wa fun tum vusi. Ya ka tum nha birigi magwa ka i bɔ ba nha birigi malɛ a chi chenani i la nɔɔni di i bɔ ya chen.’ 
MAT.20.13	Ŋmaha ti tiina fun ŋɔ baal ti ni, ‘N chɛna, kinu n wati. Mu wa di ma, domi ma wa min la nɔɔni di ma zi la wuzu bɛgim malɛu. 
MAT.20.14	Adaha ma zer ma malɛ a la dama. N zi nyɛ ba naa tiŋ gantɛl a wa chen gbanko wuzu birigi malɛu. 
MAT.20.15	N wa kpak nyinbaan naa n zi tum chenani mu daŋnii? I di handɔtarɛ domi mu bɔ nara namau a kaali chenani mu fu zi bɔ ba.’ ”
MAT.20.16	Yesu funɛ sɛm jɛɛgi ti peti, o fun ŋɔ o gantɛl tiŋsi ta ni, “Ba naa te suwachak, ba zi wa bur gantɛlu. Ba naa ka tiŋ gantɛl wa te suwachak.”
MAT.20.17	Yesu awa o gantɛl tiŋsi ta funɛ nyɛn nyinbaan ni aa la Jɛrusalɛm, o fun ŋɔ ba ba duŋduŋ. 
MAT.20.18	O funɛ ŋɔ ba, “Maa nu, ya la Jɛrusalɛmnɛ. Ya wa tel dooni, ba zi wa kpak n waa min nibine beu a kpa min a du Koosa dam kɔkɔɔrsi ta awa Koosa chiksɛ nibiksɛ ta nisa niu. Ba zi wa di mu sou sɛriau, 
MAT.20.19	a kpa min du ba naa vɛ ya Ju tim ta nisa ni. Ba zi wa mɔmsi minu a tuk min a zi kpu min. Wuzu butora wuzu Koosa zi lɛli minu a li n sou ni.”
MAT.20.20	Doone Jems awa Jɔn, Zɛbɛdi bisa, awa ba niina fun wa Yesu wati. Ba niin ti fun wa gbiri o suwachak ni a sumi un.
MAT.20.21	Yesu fun pɛɛsi un, “Baŋnɛ ii daŋni n ya a nyɛ ma?”
MAT.20.21	O fun ŋɔ un, “Saha naa i wa di i koor ti, i vɔu a nyɛ min di mu bisa lɛ kaa wa ya i mun nikanɛ, digi wa kani i nindil ni, digi ka wa kani i ningal ni.”
MAT.20.22	Yesu fun ŋɔ un, “Kin naa i sumi chen, i wa zim chenani o kaa wa du o gantɛl ni. Namsi naa n kaa wa namsi nan, i bisi ta zi wa koti namsi chenuu?” Ba fun ŋɔ di ba zi kotiu.
MAT.20.23	Yesu fun ŋɔ ba, “Wutirɛ namsi naa mu kaa wa namsi chen, ma gbanko zi wa namsi chenu. Amaa mu mun nindil nikani awa mu mun ningal nikani, Koosa piin yisi ba a chiŋsiu, chen ni ba zi wa kani dooniu. N waa laata dɔ ba lisi.”
MAT.20.24	O gantɛl tiŋsa nara fi funɛ nu chenani Jems awa Jɔn niina fun pɛɛsi Yesu ba daha, ba na paan kinkan. 
MAT.20.25	Yesu fun lagmi ba a ŋɔ, “Ma zimu di ba naa vɛ ya Ju tima koorsa, ba wa dɔ ba tɔhɔn ti tima a la biksi ba kpok. Ba nihɛɛta gbanko fun biksi ba kpok, 
MAT.20.26	amaa o wa lawa ma ya chen. 
MAT.20.27	Nar la daŋni o wa ya ma koora, see o tum a chi yoma a nyɛ ma. 
MAT.20.28	N waa min nibine be wa fun wa di n wa dɛu tumtumsa di ba wa tum a nyɛ min. N ka funɛ wau di n wa tum a nyɛ tɛɛnɛ nɔ maga nara nɛɛ a sou a la nibinsa nyuuna a nyɛ ba.”
MAT.20.29	Ba funɛ wa tel tɔ digirɛ ba yir Jɛriko. Nidamata fun lagmi Yesu wati. 
MAT.20.30	Ba funɛ wa a la li dooni, nyulum nara balɛ fun nyɛn dooni a kani nyinbaan nɔ ni. Ba funɛ nu di Yesu la kaali chen, ba fun a tɛsi a yir un a ŋɔ, “Hin koor Devid bi luli, ɔm ya siki a suŋi ya.”
MAT.20.31	Ba naa funɛ nyɛn dooni chen, tɛsi di ba gil chɛɛma, amaa ba fun vɛ a tɛsi kinkan a kaali chenani ba fa te tɛsi chen, a yir un a ŋɔ, “Hin koor Devid bi luli, ɔm ya siki a suŋi ya.”
MAT.20.32	Yesu fun a chiŋi a yir ba ba wa o wati. O pɛɛsi ba, “Baŋnɛ maa daŋni mu ya nyɛ ma?”
MAT.20.33	Ba fun ŋɔ un, “Yaa daŋni i lɛligi ya sewa a nyɛ ya.”
MAT.20.34	Yesu fun ɔm ba siki a kpa o nin a gbaŋsi ba se ta. Ba se ta fun vaan lɛli. Ba fun tiŋ un a kaali.
MAT.21.1	Ba fun wa tel tɔha naa ba yir Bɛtfaji chen a fun wa tel bi naa ba yir Ɔlif chen a wa dugli Jɛrusalɛm. Yesu fun a tum o gantɛl tiŋsa nara balɛ a ŋɔ ba, 
MAT.21.2	“Ma te ya suwachak a la zu tɔhɔn ti. Ma vaan la zu dooni, ma zi na kokuma awa o be pɔlu, a naa ba vɔu chiŋsi doon chenu. Ma pur a a kpa wa. 
MAT.21.3	Ma wa pur a ka nandigi wa pɛɛsi ma, ‘Yɛrɛ ma pur a?’ Ma ŋɔ un, ‘Ya kunyana la daŋni a’. Baal ti zi nyɛ ma nyinbaanu ma pur a aa la.”
MAT.21.4	Yesu fun ŋɔ ba nan di chenani Koosa witinsi ta digi fun sɔbi a li o sɛm tɔn ti ni saha digi, zi wa ya wutiu. 
MAT.21.5	O funɛ sɔbiu a ŋɔ,
MAT.21.5	“Ma la a la ŋɔ tɔhɔn naa ba yir Zaiyɔn chen nara ni.
MAT.21.5	Ma koora naa ya jɛrgi tiina zi zini kokum be pɔlu a wa ma wati.”
MAT.21.6	O gantɛl tiŋsa nara balɛ ta fun te ba suwachak a tum chenani Yesu ŋɔ ba chen. 
MAT.21.7	Ba fun la pur kokum ti awa o be pɔl ti a bur wa o wati. Ba fun ur ba kilaarɛ bɔnɛ a saksi kokum be pɔl ti ni. Yesu fun zini a kani un ni. 
MAT.21.8	Zɛmɛ kinkan funɛ go ba. Nidamata fun kpa ba gata a pogli bɛrigi nyinbaan ni, chen ni Yesu zi kpa kokum tiu a val a daha. Bɔnɛ ka fun kaali nyinbaan nɔ a la teŋsi bugil hulsa a wa bɛrigi dau. 
MAT.21.9	Ba funɛ nyɛn nyinbaan ti ni a la chene, ba naa funɛ te o suwachak awa ba naa funɛ tiŋ o gantɛl, ba maga fun a nyɛ un jirima a la chɛɛmi a ŋɔ,
MAT.21.9	“Tabarkala.
MAT.21.9	I waa Devid bi luli naa Koosa tum chen,
MAT.21.9	yaa zaami hinu kinkan.”
MAT.21.10	Yesu funɛ la zu Jɛrusalɛm, tɔhɔn ti maga fun dam. Nara ta maga funɛ pɛɛsi dɔŋa, “Baŋ baal nɛɛnɛ?”
MAT.21.11	Zɛmɛ ta bɔnɛ ba naa wa Yesu zu tɔhɔn ti, fun ŋɔ ba, “Koosa witiina Yesure. O li Nazarɛt naa nyɛn Galili pulum ni chene.”
MAT.21.12	Yesu fun la zu Koosa bar jɛɛmi dama ka niyogle awa niyawɛ fun nyɛn dooni. O fun la duŋni ba maga a ta. O fun burgi malɛ nichɛrɛ tima tebulsa a naa funɛ chiŋi dooni, a burgi ba naa la yogli kosa chen kuta a ta, 
MAT.21.13	a ŋɔ ba, “Ma wa zim chenani ba fun sɔbi a du Koosa sɛm tɔn ti ni chenn? Ba funɛ sɔbiu di,
MAT.21.13	‘N dam nɔ ya nara maga Koosa bar jɛɛmi damnɛ.’
MAT.21.13	Ba funɛ sɔbi nannɛ, amaa ma wa kpa a burgi ŋmɛɛrsa bar kani.”
MAT.21.14	Nyuluma awa gbarɛgɛsa funɛ wa Yesu wati dooni ka o tiibi ba. 
MAT.21.15	Koosa dam kɔkɔɔrsi ta awa Koosa chiksɛ nibiksɛ ta funɛ na chenani o tum alaazibu tuma awa chenani bichɛsa funɛ pɛgi un a ŋɔ, “Yaa zaami koor Devid bi luliu,” ba fun na paan a du un ni. 
MAT.21.16	Ba fun wa zulimi un a ŋɔ, “I wara nu chenani baa zaami hin chenn?”
MAT.21.16	Yesu fun la nɔɔni a pɛɛsi ba, “Ma funɛ karimi chenani ba fun sɔbi a li Koosa sɛm tɔn ti ni a ŋɔ,
MAT.21.16	‘Koosa funɛ lisi bichɛsa awa bichɛl wisa a nyɛ o titi ni di ba pɛgi un.’ ”
MAT.21.17	Yesu fun gil ba a li tɔhɔn ti ni a kaali tɔhɔn naa ba yir Bɛtani a la chɔ dooni.
MAT.21.18	Chɔɔsa funɛ wa pisi, ba fun bur kaali Jɛrusalɛm. Lɔsa fun wa kpak Yesu. 
MAT.21.19	Ba funɛ la chene, o fun na bugil naa ba yir ‘fig’ ka o chiŋi nyinbaan nɔ ni. O fun kaali o mun a daŋni o di o nɔna. O ka wa fun na kundɔŋ. Kpachak duŋduŋnɛ o fun kpak. Yesu fun ŋɔ bugil ti ni, “Nandigi wa zi bu di i nɔna zinan wuzu nɔ kpa la saha maga.” Bugil ti kpachaga fun vaan loori ka o sou.
MAT.21.20	O gantɛl tiŋsi ta fun na chen, o ya ba alaazibu kinkan. Ba fun a pɛɛsi dɔŋa, “Yɛrɛ bugil ti sou lalaga?”
MAT.21.21	Yesu fun ŋɔ ba, “Ma nyɛ mu ŋɔ ma, ma se su min ka ma vɛ beeli, ma zi wa koti a tum a chi chenani mu ya bugil ti. Hali ma zi wa kotiu a ŋɔ kuŋkule ŋɔ ni di o si a la chiŋi mɔɔga ni. O si a la chiŋi dooni. 
MAT.21.22	Ma se su min nɛnɛ, ka ma sumi Koosa di o nyɛ ma kundɔŋ, o zi nyɛ mau.”
MAT.21.23	Ba fun a bur wa Jɛrusalɛm a la zu Koosa bar jɛɛmi dam ti. Yesu funɛ biksi nara chene, Koosa dam kɔkɔɔrsi ta awa Ju tim nihɛɛti ta fun wa lagmi a pɛɛsi un, “Anti kpa kpok nɔ a nyɛ hin i koti aa tum tum na nan? Anti nyɛ hin nyinbaan di i val aa kiya nan?”
MAT.21.24	Yesu fun ŋɔ ba, “N gbanko kpak pɛɛsiu a zi pɛɛsi ma. N pɛɛsi ma ka ma koti a ŋɔ min o mun, n gbanko zi biksi ma naa nyɛ kin kpak ti muu tum kin maa maga chenu.
MAT.21.25	“Tɔ. Jɔn naa funɛ chaksi nara wa ni ni chen, Koosa funɛ nyɛ un chen kpok ti akoo nibinsiwaa?” O funɛ pɛɛsi ba chene, ba di dɔŋa amɔrɛ a ŋɔ, “Ya ŋɔ di Koosa funɛ nyɛ un chen kpok ti, o zi burgi a pɛɛsi yau, yɛrɛ ya se fun vɛ su un?” 
MAT.21.26	Bɔnɛ fun ŋɔ di, “Ya ka wa kiŋɔ di nibinsa funɛ nyɛ un chen kpok ti, zɛmɛ ta zi na paanu a du ya ni, domi ba funɛ yir Jɔn Koosa witiinne.” 
MAT.21.27	Ba fun ŋɔ Yesu ni, “Ya wa zim.”
MAT.21.27	Yesu ka fun a ŋɔ ba, “N gbanko wa zi biksi ma naa nyɛ min kpok ti muu tum kin naa maga chenu.”
MAT.21.28	“Ma nu mu sɛm na. Baal digi funɛ nyɛn dooni a kpak nibaal bichɛsa lɛ. Wuzu digi o fun kaali a bi hɛɛ wati a ŋɔ un, ‘Kila a la par mu ŋmaha zinan ni.’ 
MAT.21.29	O be ti fun ŋɔ un, ‘N wara daŋni mu la.’ O fun ya tama o bambi fun chɛrgi ka o fun kaali ŋmaha ti. 
MAT.21.30	O nyan ti funɛ kaali a la ŋɔ bichɛl tiin ni di o gbanko kila o ŋmaha ti. O fun la nɔɔni di o zi lau, amaa o ka wa fun la.” 
MAT.21.31	Doone Yesu fun pɛɛsi ba, “Ba nara balɛ na, anti tum chenani ba nyana daŋni?”
MAT.21.31	Ba fun ŋɔ un, “Nihɛɛ ti.”
MAT.21.31	Yesu fun bukoo ŋɔ ba, “Wutirɛ mu sɛm ma, lampo nilalɛ ta awa nihaana ba naa la daŋni nibaala yɔri yɔri, ba waa la zi gil ba tum tagna a te ma suwachak a zu Koosa koor ti. 
MAT.21.32	Jɔn naa funɛ chaksi nara wa ni ni chen, funɛ wau di o wa biksi ma nyinbaan deŋli ma tiŋ, amaa ma se wa fun su o biksi ti. Lampo nilalɛ ta awa nihaana ba naa la daŋni nibaala yɔri yɔri, ba se ka funɛ su o biksi ti. Hali ma yaa fun a na nan, ma vɛ gil ma tum tagna a tiŋ un.”
MAT.21.33	Yesu fun bukoo ŋɔ ba, “Ma nyɛ mu ŋɔ ma jɛɛgi digi. Baal digi funɛ nyɛn doon a par o ŋma we. O fun baŋsi daasa a go un a du chɛɛnsa a baŋsi zaŋa a dɛu tumtumsa di ba wa il o ŋma we ti. O funɛ wa ya chen maga peti, o fun bu kaali tɔ bar boli. 
MAT.21.34	Chɛɛnsi ta pini saha fun wa tel, o fun tum o dam bisa o tumtumsi ta wati di ba la la chɛɛnsi ta bɔnɛ a wa. Ba fun kaali ba wati. 
MAT.21.35	Tumtumsi ta fun kpaksi ba a tuk digi a kpu digi a yaksi digi wa buŋkuli ni. 
MAT.21.36	Ŋmaha ti tiina fun bukoo tum o dam bisi ta nidamata a kaali chenani o fa tum chen, amaa tumtumsi ta funɛ vɛɛn ya ba chene. 
MAT.21.37	O sɛmbiri be daŋni duŋduŋ funɛ wa ka, ŋmaha ti tiina fun ŋɔ o titi ni, ‘N zi tum n titi beu. O la doon, ba zi nyɛ un jirimau.’ O fun tum un. O kaali ba wati. 
MAT.21.38	O tumtumsi ta funɛ na o be ti, ba fun a ŋɔ dɔŋ ni, ‘Be nɔ nyana wa sou, o zi la o kina magau. Adaha ma nyɛ ya kpu un, chen ni ka o nyan ti wa sou, o kin ta zi burgi ya kinau.’ 
MAT.21.39	Ba fun la kpak un a kpu a lɛrgi un a li ŋma we ti ni.
MAT.21.40	“Ŋmaha ti tiin ti nu chenani ba ya chen, yɛrɛ o kaa wa ya ba? 
MAT.21.41	O zi wa kpak bau a kpu a kpa o ŋmaha ti a bu nyɛ nara bɔnɛ ni, chen ni chɛɛnsi ta pini saha wa tel, o zi na o toriu.”
MAT.21.42	Yesu fun pɛɛsi ba, “Ma ha wa karimi Koosa sɛm tɔn ti aa zim o muna doonani o ŋɔ di,
MAT.21.42	‘Buŋkul naa tɛsaalsa fun vɛ chen,
MAT.21.42	waa ya buŋkul kpok aa ya kibirigi?
MAT.21.42	Koosa zi kpa un a baŋ dɛ ti zɛchik ni.
MAT.21.42	Koosa tuma funɛ chi chene.
MAT.21.42	A fun ya nara alaazibu kinkan.’ ”
MAT.21.43	Yesu funɛ sɛm a la mak o bɔ, o fun ŋɔ ba, “Baal ti ŋmaha ti chi Koosa koor tire. Koosa zi wa duŋni mau a li o koor ti ni a bu nyɛ ba naa la tum tum were chiŋi ma bar chiŋi ni.” (( 
MAT.21.44	Buŋkul ti wa min ya kibɛgimnɛ. Ba naa vɛ nyɛ ba se su min chi ba naa val a wa mosi minnɛ. Ba naa se vɛ su min ka ba wa siti, o chi mu kaa wa chel ba nɛɛ a mɛrigi ba a du hɛɛra ni.))
MAT.21.45	Koosa dam kɔkɔɔrsi ta awa Farisi tim ta fun nu chenani Yesu sɛm a zim di o bi ba warɛ. 
MAT.21.46	Ba funɛ daŋni ba kpak un, amaa zɛmɛ ta daha hansura fun kpak ba. Zɛmɛ ta yaa lisi di Yesu ya Koosa witinsi ta digirɛ.
MAT.22.1	Yesu funɛ bukoo a sɛm jɛɛgɛu a nyɛ zɛmɛ ta ni. 
MAT.22.2	O fun ŋɔ ba, “Koosa koor ti chi koora naa saksɛ a yir nara di ba wa o dama a wa di diwe domi o be funɛ kpa haan. 
MAT.22.3	O funɛ tum o tumtumsiwa di ba la yir ba, ba ka wa funɛ daŋni ba wa. 
MAT.22.4	O fun bukoo yir nibɔnɛ a ŋɔ ba, ‘Ma la ŋɔ nara tima ni, ya kunyana diwe zene ta ya siriu. O lisɛ o nuhɛ awa o piisi daŋnɛwa a kɔɔrigi di o nyɛ ma. Adaha ma kpaŋi ma titi a wa.’ O funɛ sɛm peti chene, o fun tum ba ba wati, 
MAT.22.5	amaa nara tima ba naa ba kunyan ti fun yir chen, ba baga wa fun nyɛn. Ba nidigi funɛ kaali o ŋmaharɛ, digi ka fun kaali yawa o la yogli kina. 
MAT.22.6	Ba naa funɛ ka chen, fun kpaksi koor ti tumtumsi ta kpok ni a tuksi ba hali ba wa siti. 
MAT.22.7	Koor ti funɛ nu chenani ba ya o tumtumsi ta, o fun na paan kinkan. O fun a tum o lanjimasa di ba la ba tɔha. Ba funɛ la tel dooni, ba fun kpu ba naa funɛ kpu o tumtumsi ta chen, a chɔk tɔhɔn ti maga wa din ni. 
MAT.22.8	O lanjimasi ta funɛ nyɛn nyinbaan na aa la, koor ti funɛ bukoo yir tumtumsi nifalɛwa ba wa o wati. O ŋɔ ba, ‘Diwe zene naa n zɔŋ chen ya siriu, amaa ba naa n yir chen tusa wa tɔɔri di ba wa. 
MAT.22.9	Adaha ma la nyinbaan chaksa a la yir ba naa maga ma na dooni di ba wa mu dam ti a wa di diwe.’ 
MAT.22.10	O tumtumsi ta fun kaali nyinbaan chaksisi ta a la yir ba naa maga ma na dooni. Nibin were awa nibin tagna funɛ wa lagmi a su koor ti dam ti.
MAT.22.11	“Ba maga funɛ wa lagmi chen, koor ti fun la zu doonani ba nyɛn a zaami ba a na baal digi ka o laari takta zɛrki. 
MAT.22.12	Koor ti fun ŋɔ un, ‘N chɛna, yɛrɛ i ya zu bar nɔ a vɛ laari i takta weri?’ Baal ti wa fun sɛm un wu digi. 
MAT.22.13	Doone koor ti fun burgi a ŋɔ o tumtumsi ta ni, ‘Ma kpak baal nɔ a kpa o naŋgere awa o nisa a lagmi dɔŋ ni a vɔu. Ma kpa un a la yo ta birsi ni bar boli ni. Dooni o zi wi kinkan a se o nyina.’ ”
MAT.22.14	Yesu funɛ sɛm la mak o bɔ, o fun ŋɔ zɛmɛ ta ni, “Koosa yir nidamata di ba wa o wati, amaa o funɛ lisi nara tamnɛ.”
MAT.22.15	Koosa dam kɔkɔɔrsi ta awa Farisi tim ta fun gil un a la daŋni ba mo o lo a na chenani o zi sɛm ka ba na nyinbaan a kpu un. 
MAT.22.16	Ba fun tum ba nitiŋɛ bɔnɛ awa Hɛrɔd nitiŋɛ Yesu wati a wa ŋɔ un, “Ya kunyana, ya zimu di i ya wuti tiinne. I bak wa to chenani nibinsa sɛm i wɛ. I wara ɔm nibin zene se wa wuti ti sɛmi. 
MAT.22.17	Ya yaa bɔ ya lampo a nyɛ koorsi ta nyuhu tiina Siiza ni, chen weru koo o wa wer? Ya yaa kibɔ koo ya ta bɔɔlii?”
MAT.22.18	Yesu fun zim di ba daŋni ba mo o lore a ŋɔ ba, “Ma ya nusun timwa. Yɛrɛ murirɛ ma mur min nan? 
MAT.22.19	Ma kpa malɛ naa ma kpa bɔ lampo chen a wa mu na.”
MAT.22.19	Ba fun kpa a a wa o wati. 
MAT.22.20	O fun pɛɛsi ba, “Anti nyuha awa o sɔn sak un ni nan?”
MAT.22.21	Ba fun ŋɔ di, “Koor Siiza nyuhu tiina awa o sɔnnɛ.” O fun ŋɔ ba, “Tɔ, ma kpa koor Siiza nyuhu tiina kina a nyɛ un a ka kpa Koosa kina a nyɛ un.”
MAT.22.22	Ba funɛ nu chen, o fun ya ba alaazibu kinkan. Ba fun gil un a kaali.
MAT.22.23	Doone Sajusi tim ta bɔnɛ fun wa Yesu wati. Ba yaa fun a ŋɔ di nara siwɛɛ, ba wa zi bu koti a si ba sou ni. 
MAT.22.24	Ba fun ŋɔ un, “Ya nawaalsa nihɛɛ, Mosis, funɛ biksi ya a li Koosa sɛm tɔn ti ni, nandigi kpa haan ka o wa o haan ti vɛ luli ka o sou, ya nyɛ o niinbe kpa o maan ti haan ti a lul bisa a nyɛ o maan ti ni, chen ni o sɔn wa zi sou. 
MAT.22.25	Nibaala nara banɔpɛ funɛ nyɛn dooni, ba naa ya niin bɛgim awa nyan bɛgim bisa. Ba nihɛɛ fun wa si a kpa haan. O wa o haan ti wa fun lul be ka o baal ti sou. O niinbe fun kpa o haan ti. O wa o gbanko wa fun lul be ka o gbanko sou. 
MAT.22.26	Chen funɛ ya ba nara banɔpɛ ta maga. 
MAT.22.27	Nara banɔpɛ ta maga funɛ sitiu, a gantɛl nɛɛ haan ti gbanko fun wa sou. 
MAT.22.28	Tɔ. A wuzu naa nara maga zi wa si ba sou ni, haan nɔ, anti kaa wa dɔ un? Ba nara banɔpɛ ta maga funɛ kpa unu.”
MAT.22.29	Yesu fun ŋɔ ba, “Ma wa zim Koosa sɛm tɔn ti ni nɛnɛ. Chendaha ma nyuksi nyinbaan. Ma wa vɛɛn zim o kpok gbanko. 
MAT.22.30	A wuzu naa nara maga zi wa si ba sou ni, nibaal wa zi bu kpa haanasa. Nihaana gbanko wa zi bu yu baalasa. Ba maga zi wa chi Koosa malaikasa, ba naa nyɛn Koosa tɔha ti ni chene. 
MAT.22.31	Ma waa tɔ di nibinsa wa zi si ba sou niu, ma ha wa karimi a li Koosa sɛm tɔn ti ni a zim chenani o ŋɔ o mun. O fun ŋɔ di,
MAT.22.32	‘Min ya Koosa naa ma nawaalsa Abraham,
MAT.22.32	Aizik awa Jakɔb yaa jɛɛmi.’
MAT.22.32	Ba naa sitɛɛ laata la jɛɛmi Koosa,
MAT.22.32	amaa ba naa kpak miisa.”
MAT.22.33	Zɛmɛ ta funɛ nu chenani o biksi ba, alaazibu fun kpak ba kinkan.
MAT.22.34	Farisi tim ta funɛ nu chenani Sajusi tim ta fun a pɛɛsi Yesu ka o biksi a nyinbaan nɛnɛ a nyɛ ba chen, ba fun lagmi a wa o wati. 
MAT.22.35	Ba nidigi funɛ ya Koosa chiksɛ nibiksi a daŋni o mo Yesu lo a pɛɛsi un, 
MAT.22.36	“Koosa chiksɛ naa o leema kpok a kaali a maga?”
MAT.22.37	Yesu fun ŋɔ un,
MAT.22.37	“ ‘Maa daŋni Koosa wa ma bambe ni awa ma siima awa ma lise maga ni.’
MAT.22.38	Chiksɛ nɔ kpok kaali a maga. 
MAT.22.39	Nara sak un ni chi nan ni,
MAT.22.39	‘Maa daŋni dɔŋa a chi chenani maa daŋni ma titi.’
MAT.22.40	Chiksɛ naa maga Koosa fun ŋɔ ma nawaal Mosis ni chen awa Koosa witinsi ta maga biksi ti nyini chiksɛ lɛ na se nee.”
MAT.22.41	A gantɛl nɛɛ Farisi tim ta fun bu lagmi a wa Yesu wati, o fun pɛɛsi ba, 
MAT.22.42	“Anti be lulirɛ ma ya ŋɔ di Kristore?”
MAT.22.42	Ba fun ŋɔ, “O ya koor Devid be lulirɛ.”
MAT.22.43	O fun bu pɛɛsi ba, “O ya di wutirɛ, yɛrɛ Koosa siim weri ti funɛ biksi Devid di o yir Kristo o kunyana. Ba funɛ sɔbiu a li Koosa sɛm tɔn ti ni di Devid ŋɔ,
MAT.22.44	‘Mu kunyana Koosa funɛ ŋɔ mu kunyan ti ni,
MAT.22.44	kani mu nihɛɛti bar kani ni,
MAT.22.44	ka mu nyɛ i dɔma burgi i yosa.’
MAT.22.45	Devid titi funɛ yir un o kunyan ti chen ni, yɛrɛ o bu kaa ya a zen a kaali un?”
MAT.22.46	Nandigi wa fun bu koti a sɛm sɛma o wati. Saha ti kpa la, nandigi wa fun kpak un o bambi ni di o pɛɛsi un wu digi.
MAT.23.1	Yesu fun bukoo biksi zɛmɛ ta awa o gantɛl tiŋsi ta ni. 
MAT.23.2	O fun ŋɔ ba, “Koosa chiksɛ nibiksɛ ta awa Farisi tim ta, ba duŋduŋ kpak nyinbaan a yaa biksi ma chiksɛ naa Koosa kpa nyɛ Mosis ni chen. 
MAT.23.3	Ba titi wara tiŋ chenani ba biksi nɛnɛ. Chendaha o lawa maa tiŋ chenani ba biksi ma, amaa ma ta tiŋ chenani ba tumi. 
MAT.23.4	Ba fun a saksi bun yuga a lagmi dɔŋ ni a nyɛ nara chuŋi a, amaa ba wa fun kpa ba nisa a gbaŋsi bun tima. 
MAT.23.5	Ba fun kpa Koosa sɛm tɔn ti kiwiwisa a naa ba fun guti a vɔti ba tilsa awa ba nisa, ba funɛ gutiu a zen. Zɔsɛ naa ba fun kpa gbaari ba kilaarɛ ziŋziŋɛ ni, ba fun nyɛ a gbanko zen. Ba funɛ ya chene di nibinsa nyɛ ba sɔna. 
MAT.23.6	Ba wa lagmi a di diwe wuzu zen wuzu, ba yaa daŋni ba di nihɛɛta bar diili nee. Ba yaa daŋni ba kani kor were ni a li ba bar lagmi dɛɛni ta ni. 
MAT.23.7	Ba yaa daŋni narawa kizaami ba a li yau ni a kinyɛ ba jirima a kiyir ba nibiksɛ. 
MAT.23.8	Ma ta daŋni sɔn aa nyɛ nara kiyir ma nibiksɛ. Ma maga ya niinbisiwa a kpak nibiksi bɛgim duŋduŋ. 
MAT.23.9	Ma ta yir ba naa maga nyɛn tɛɛnɛ nɔ maga ni mu kunyana. Ma maga kpak kunyan bɛgim duŋduŋnɛ. O nyɛn o tɔhɔn ti ni. 
MAT.23.10	Ma ta daŋni sɔn aa nyɛ nara kiyir ma nyuhu tima. Min, naa ba yir Kristo, mu duŋduŋ ya ma maga nyuhu tiina. 
MAT.23.11	Ma daŋni ma zen a kaali ma dɔŋtima, ma kpa ma titi a burgi ba tumtumna. 
MAT.23.12	Nar laa daŋni sɔn, Koosa zi nyɛ o bur gantɛlu. Nar laa daŋni o ya jɛrgi, Koosa ka zi nyɛ o ya suwachak tiinau.”
MAT.23.13	“Ma Koosa chiksɛ nibiksɛ awa Farisi tima, yɛrɛ o kaa wa du ma ni? Ma ya nusun timwa. Chenani maa biksi nara chi ma tɔ Koosa koor ti bulzɔɔnɔ a nyɛ ba. Ma titi wara daŋni Koosa wa dɔ ma. Ma gbanko daŋni ma tɔ ba naa la wa Koosa wati nyinbaannɛ. (( 
MAT.23.14	Ma Koosa chiksɛ nibiksɛ awa Farisi tima, yɛrɛ o kaa wa du ma ni? Ma ya nusun timwa. Ma yaa zaami Koosa wa ma zaamirɛ a vusi a bu ŋmɛ luhaana kina. Koosa wa di ma sɛria, ma zi wa na namsiu kinkan a kaali ma dɔŋtima.))
MAT.23.15	“Ma Koosa chiksɛ nibiksɛ awa Farisi tima, yɛrɛ o kaa wa du ma ni? Ma ya nusun timwa. Ma se sɛrɛu kinkan di ma nyɛ nibinsa bur tiŋ ma Koosa jɛɛmi nyinbaan. Ba wa burgi, ba zi tum tum tagnau a kaali chenani ma tum.
MAT.23.16	“Ma naa te nara suwachak a vɛ na nyinbaan. Yɛrɛ o kaa wa du ma ni? Ma waa la biksi ba di nar hɛɛsɛ Koosa bar jɛɛmi dam ti, o kikpak o vɔwi koo o wa kikpak un. Amaa o ka hɛɛsɛ salma malɛ naa nyɛn Koosa bar jɛɛmi dam ti ni, o lawa o kpak unu. 
MAT.23.17	Ma ya womniwa a chi ba naa ya nyuluma. Koosa bar jɛɛmi dam naa o nyɛn wa kaali salma malɛ naa nyɛn dooni chen. 
MAT.23.18	Ma gbanko la biksi ba di nar hɛɛsɛ bar kɔɔri naa nyɛn Koosa bar jɛɛmi dam ti ni, o kikpak o vɔwi koo o wa kikpak un. O ka hɛɛsɛ Koosa papaha naa nyɛn bar kɔɔri ti ni, o lawa o kpak unu. 
MAT.23.19	Ma ya womniwa a chi ba naa ya nyuluma. Bar kɔɔri ti wa kaali Koosa papaha naa nyɛn un ni chen. 
MAT.23.20	Nar hɛɛsɛ bar kɔɔri naa nyɛn Koosa bar jɛɛmi dam ti ni, o hɛɛsɛ warɛ awa Koosa papaha naa nyɛn un ni chen. 
MAT.23.21	Nar hɛɛsɛ Koosa bar jɛɛmi dam ti, o hɛɛsɛ warɛ awa Koosa naa nyɛn dooni chen. 
MAT.23.22	Nar hɛɛsɛ Koosa tɔhɔn ti, o hɛɛsɛ o kor ti awa Koosa naa kani un ni chene.
MAT.23.23	“Ma Koosa chiksɛ nibiksɛ ta awa Farisi tim ta. Yɛrɛ o kaa wa du ma ni? Ma ya nusun timwa. Ma nyɛ ya lisi kin nawara ma kpa du ma disa ni a lɛm. Koosa chiksɛ ta biksɛɛ di ma lisi kibɛgim a li kin fi ni a nyɛ Koosa ni. Ma tiŋ au ka chen wer. Koosa chiksɛ ta gbanko biksi di maa tum tum werewa a kpak nara siki aa ya wuti tima. Kin nama ya wu birigi a kaali suwachak kin tima kinkan, amaa ma wara tum a. 
MAT.23.24	Ma naa te nara suwachak a vɛ na nyinbaan. Ma chi nandigi yaa lisi chɛnyɛ a ta a li o ni nyɔɔli ni a wa lil lakom, killim.
MAT.23.25	“Ma Koosa chiksɛ nibiksɛ ta awa Farisi tim ta. Yɛrɛ o kaa wa du ma ni? Ma ya nusun timwa. Ma daŋni ma di diwe, ma doso a sisi ma gbakmisa awa ma kurwasa, amaa ma tusa yaa kpak doŋau. Ma kpa kpoku a fuksi kina nara wati a ya se tima. 
MAT.23.26	Ma Farisi tim ta, ma naa chi nyuluma. Ma te chaksi ma tusa ka nara zi zim di maa tum tum were wutirɛ.
MAT.23.27	“Ma Koosa chiksɛ nibiksɛ ta awa Farisi tim ta. Yɛrɛ o kaa wa du ma ni? Ma ya nusun timwa. Ma chi hugilsa a naa bara weree ka hoga awa birsa su a tusiwa. 
MAT.23.28	Chene ma vɛɛn a mur nara di ma tum tum werewa, amaa ma tusa su wa tum tagna awa nusunsiwa.”
MAT.23.29	“Ma Koosa chiksɛ nibiksɛ ta awa Farisi tim ta, yɛrɛ o kaa wa du ma ni? Ma ya nusun timwa. Ma fun kɔɔri Koosa witinsa awa nibin were, ba naa funɛ siti saha digi, hugilsa a wer. 
MAT.23.30	Ma yaa fun a ŋɔ dɔŋ niu, ya fun nyɛn ya nawaalsa saha ti, ya fu wa zi kpa ya titi a gbaari ba naa funɛ kpu Koosa witinsi ta ni. 
MAT.23.31	Ma sɛm nama biksɛɛ di ma ya ba naa funɛ kpu Koosa witinsi ta chen, bisiwa. 
MAT.23.32	Ma kpa min a peti chenani ma nawaalsi ta fun piili a chiŋsi. 
MAT.23.33	Ma nawaalsa funɛ chi dumwa. Chendaha ma chi ba. Koosa wa wa di o wa di tɛɛnɛ nɔ maga tima sɛria, o zi wa na ma galimsau a kpa ma du din dam ti ni. Yɛrɛ ma kaa wa ya a chɔ li dooni? 
MAT.23.34	Adaha mu ŋɔ mau, n zi wa tum witinsa awa nibin nɛɛgɛ awa nibiksɛ ba wa ma watiu. Ma zi kpaasi ba bɔnɛu a marigi daakaklɛ niu a kpu ba. Ma ka zi wa tuk ba bɔnɛ awa vurmsi niu a li ma bar lagmi dɛɛni ta ni a duŋni ba a li ma tɔsi ni. 
MAT.23.35	Ma nawaalsi ta funɛ te kpu nar ba yir Abel naa nin funɛ vɛ nyɛni chen. Ba funɛ kpu nibin were damatiwa. A gantɛl nɛɛ ba fun kpu Zɛkaraya, Barakaya be, gbanko a dugli bar kɔɔri ti a li Koosa bar jɛɛmi dam ti ni. Koosa zi lɛrgi ma diŋsau a ŋɔ di ma wa dɔ ba naa maga nisa vɛ nyɛni nan sou. 
MAT.23.36	Wutirɛ n ŋɔ ma, Koosa zi wa lɛrgi Ju tima ba naa nyɛn zinan diŋsau a ŋɔ di ba wa dɔ kin nama.”
MAT.23.37	Doone Yesu fun ŋɔ, “Ma Jɛrusalɛm tima. Ma yaa kpu witinsa ba naa Koosa tum ma wati. Mu yaa daŋniu n kok ma maga bu damata a chi zimi kok o bisa awa o chɛnɛ ni chen. Amaa ma wara daŋni n kok ma. 
MAT.23.38	O wa zi vusi ka ma damsa wa chɔk. 
MAT.23.39	Mu ŋɔ mau lalaknɔ ma wa zi bu na min, hali n zi wa bur wa ka ma ŋɔ,
MAT.23.39	‘Ma nyɛ ya pɛgi naa Koosa tum nan.’ ”
MAT.24.1	Yesu funɛ wa si dooni a li Koosa bar jɛɛmi dam ti ni, o gantɛl tiŋsi ta fun yir un di o wa nyini Koosa bar jɛɛmi dam ti dɛɛna. 
MAT.24.2	O fun ŋɔ ba, “Ma nyɛ mu ŋɔ ma bar nɔ wɛ. Saha zi wa wau, nara zi wa chɔk kina maga a li bar nɔ ni. Ba wa zi wa gil buŋkul bɛgim o sak o dɔŋtiin ni.”
MAT.24.3	Ba fun la zini bi Ɔlif ti nyuha daha a kani dooni, o gantɛl tiŋsi ta fun wa Yesu wati ba duŋduŋ. Ba fun pɛɛsi un, “Saha leemawa chen kaa wa ya? Baŋa kaa wa te ya a biksi ya di tɛɛnɛ nɔ maga siili awa i waali saha telu?”
MAT.24.4	Yesu fun ŋɔ ba, “Ma doso ma ta nyɛ nandigi wa mur ma. 
MAT.24.5	Nidamata zi wa wau a kpa mu sɔn a yir ba titi. Ba maga zi wa ŋɔu di ba ya Kristo naa Koosa fun ŋɔ di o zi tumu wuzu digi chen a mur nidamata. Adaha ma fiɛŋ ma wa tiŋ ba. 
MAT.24.6	Ma wa nu laal wɛ ka a duglɛ akoo bar nyɛni bol, ma ta ɔmi. Chen wa biksi di tɛɛnɛ nɔ maga siili ti saha duglɛu. 
MAT.24.7	Tɛɛnɛ nɔ maga nara awa ba koorsa zi wa siu a chem dɔŋa wa laal ni. Tɛɛnɛ zi wa jimu kinkan ka lɔsa zi wa chel pulumsi ta maga niu. 
MAT.24.8	Kina maga kaa wa piili wiilire.
MAT.24.9	“Saha naa kina maga wa kaa ya, ba zi wa kpa ma a du ba naa la namsi nara nisa niu ba kpu ma. Nara maga zi wa ha mau, domi maa tiŋ min daha. 
MAT.24.10	Chen saha ti nidamata se wa zi bu wa su min. Ba zi wa li dɔŋ gantɛlau a ha dɔŋa. 
MAT.24.11	Witinsi ta nidamata ba naa vɛ zim Koosa, zi wa wau a mur nara kinkan, 
MAT.24.12	domi nibinsa tum tagna la pisi bawu maga ni, nidamata wa zi bu daŋni dɔŋa. 
MAT.24.13	Nar di kanyita a vusi hali muksi ti wa peti, Koosa zi wa la o nyuhau a nyɛ un. 
MAT.24.14	Nibinsa zi wa kpa Koosa laaboor weri tiu a biksi nara di Koosa daŋni o dɔ bau. Nara maga zi wa na nyinbaanu a nu o laaboor weri ti ka tɛɛnɛ nɔ maga peti.”
MAT.24.15	“Maa nu mu sɛm na nɛnɛ. Koosa witiina naa ba funɛ yir Daniɛl funɛ sɔbi saha digi kundɔŋ kitagin naa kaa nyɛ nara wa na namsi kinkan a li Koosa sɛm tɔn ti ni. Ma zi na unu ka o chiŋi doonani o vɛ lawa o chiŋi, 
MAT.24.16	ba naa nyɛn Judia pulum ni, ba si chɔ lalaga a la sogli kuŋkule nyuuna bar nyɛni ni. 
MAT.24.17	Ba naa duglɛ dama a nu nan wɛ, ba ta zu ba dɛɛna a pa ba kina. 
MAT.24.18	Ba naa nyɛn ŋmaana ni a nu nan wɛ, ba ta bur la tɔhɔn ti di ba la pa ba gata. 
MAT.24.19	Nihaan naa kpak lo awa ba naa kpak bi pilimsa, o zi wa bɔmu kinkan ba wati chen saha. 
MAT.24.20	Maa sumi Koosa chen ni a wuzu ti ta wa ya o wuzu naa o zi wa bɔm wa nibinsi gbaali akoo hiisi wuzu. 
MAT.24.21	Koosa funɛ te naami nibinsa saha digi hali wa zinan, namsi kinkan ha wa zin nyɛn. Namsi wa bu to a zi wa maksi nara a kaali chen. 
MAT.24.22	Koosa piin bɔɔgi namsi wuzuni tau, domi ba naa o fun lisi di ba tiŋ un chen daha. O funɛ vɛ bɔɔgi namsi wuzuni ta, nandigi fu wa zi wa li namsi ti ni.
MAT.24.23	“Chen saha ka nandigi wa ŋɔ, ‘Kina, Kristo nyɛn bar nɔ.’ Nandigi ka wa ŋɔ, ‘Kristo nyɛn dooni,’ ma ta tiŋ o nɔ. 
MAT.24.24	Nara bɔnɛ zi wa siu a mur nara a ŋɔ di ba ya Kristore. Bɔnɛ ka wa ŋɔ di ba ya Koosa witinsiwa. Ba zi wa tum alaazibu tumau kinkan a daŋni ba mur ba naa Koosa fun lisi di ba tiŋ un chen. 
MAT.24.25	Maa nu mu sɛm nama nɛnɛ. Mu piin te ŋɔ mau chenani ba zi wa yau.
MAT.24.26	“Chen saha nandigi wa ŋɔ, ‘Kina, Kristo nyɛn nyabaan ti ni.’ Nandigi ka wa ŋɔ, ‘Kina, Kristo sogli nyɛn dɛ ni,’ ma ta tiŋ o nɔ. 
MAT.24.27	Mu waa nibine be wa bur wa, n zi wa chi nasɛha din ya nyiksi a su buudaha maga chene.
MAT.24.28	“Ma zim chenani zuugsa yaa wa go kisiweu. Chen vɛɛna, tɛɛnɛ nɔ maga wa si, ma zi zimu di mu wau.”
MAT.24.29	“A wuzuni ta namsi ti wa peti,
MAT.24.29	‘Nha wa pɛna zi wa burgi birsau ka wula wa li buudaha a chesi.
MAT.24.29	Kin nawara nyɛn buudaha ni a kpok,
MAT.24.29	zi wa na muksiu kinkan.’
MAT.24.30	Kin nama maga la zi biksi di mu waa nibine be zi wa nyɛn nyinbaan ni a dugli. Tɛɛnɛ nɔ maga nara zi wa kpak hansurau kinkan. Ba zi wa na min ka mu li dobaal tuha a wa awa kpok ni awa n jirima ni a kichaani kinkan. 
MAT.24.31	Koosa malaikasi ta digi zi wa hu kabulu kinkan. Doone mu zi wa tum ba di ba pisi a su tɛɛnɛ nɔ maga a lagmi o nara ba naa Koosa fun lisi di ba tiŋ un chen.”
MAT.24.32	“Ma nyɛ totoha bugil biksi ma nɛha. Ma wa na a kpachak falɛ, ma yaa zimu di pari duglɛu. 
MAT.24.33	Chen vɛɛna, ma wa na kin nama ka a wa ya, ma zi zimu di namsi saha ti waali duglɛu. 
MAT.24.34	Ma nyɛ mu ŋɔ ma, zinan nara wa zi wa siti hali kin naa maga wa ya. 
MAT.24.35	Buudaha awa tɛɛnɛ zi wa petiu wuzu digi, amaa mu sɛma wa zi kut peti.”
MAT.24.36	“Nandigi wa zim saha naa n waa nibine be waali ti wuzu. Hali mu wa Koosa malaikasi ta gbanko wa zim. Mu kunyana Koosa duŋduŋ zimɛɛ. 
MAT.24.37	Mu waali ti zi wa chi chenani o fun du Nowa saha tirɛ. 
MAT.24.38	Saha naa Nowa funɛ kɔɔri o arŋ zen chen, nara maga funɛ nyɛn ba tutɔ nyɛnirɛ. Ba yaa funɛ di diweu a la nyɔ kinyɔɔlɛ ka nibaala kpa haanasa. Ba funɛ ya chene hali a wuzu naa Nowa fun wa peti o arŋ ti a zu o tuha. 
MAT.24.39	Ba wa fun zim di Koosa zi wa tum niu o wa su tɛɛnɛ nɔ maga. Ba ka wa fun saksi di ba siti a siti. N waa nibine be waali ti zi wa chi chen saharɛ. 
MAT.24.40	A wuzu ti nara balɛ zi wa par ŋmaha niu. Koosa malaikasi ta zi wa zer digiu a ka digi. 
MAT.24.41	Nihaana nara balɛ gbanko zi wa nam sawu. Ba zi wa zer digiu a ka digi. 
MAT.24.42	Ma wa zim a wuzu naa ma kunyana zi wa bur wa. Adaha maa il nɛnɛ. 
MAT.24.43	Ma nyɛ mu ŋɔ ma nan. Dam tiin zim a saha naa ŋmɛɛr zi wa wa a zu o dama, o wa zi chɔ do a kpak un. 
MAT.24.44	Ma wa zi wa lisi di mu waa nibine be zi bur wau, ka mu bur wa. Adaha o lawa maa saksiu saha maga.”
MAT.24.45	“Ma anti la zi ya wuti tiina awa ninɛɛgɛ a li kin nama maga ni? O chi dam tiina naa lisɛ o tumtumsa nidigi di o nyini o dam nara a kinyɛ ba diwe ba diwe diili saha. 
MAT.24.46	O kunyan ti wa la a bur wa a na di o tum chenani o ŋɔ un, o tumtum ti tuha zi sɔɔniu. 
MAT.24.47	N ŋɔ ma wutirɛ, o kunyan ti zi nyɛ o nyini o kina magau a nyɛ un, 
MAT.24.48	amaa tumtum naa o lisɛ chen vɛ ya wuti tiina, o zi ŋɔ o titi niu di o kunyan ti zi vusiu. 
MAT.24.49	Adaha o zi tuk o dɔŋtim tumtumsi tau. O gbanko zi la lagmi ba naa nyɔ sin a dɛɛsiu a di diwe. 
MAT.24.50	A wuzu naa o vɛ lisi di o kunyan ti zi wau, o zi wau. 
MAT.24.51	O kunyan ti zi wa na paanu kinkan. O zi kpa unu a gbaari ba naa ya nusun tim ni a ta un yɔri. Dooni o zi wa wiu kinkan a se o nyina.”
MAT.25.1	“Mu bur wa, Koosa koor ti zi wa chi nihabichɛsa fi, ba naa funɛ siu a zer ba fitinsa a kaali di ba la chem haan fali baal. 
MAT.25.2	Ba nara banyuu funɛ ya womna. Ba nara banyuu ka fun ya ninɛɛgɛ. 
MAT.25.3	Womni ta fun zer ba fitinsi ta a vɛ zer a nu a gbaari, 
MAT.25.4	amaa ninɛɛgɛ ta wa ka funɛ zer nurɛ a gbaari ba fitinsi ta ni. 
MAT.25.5	Haan fali baal ti funɛ vusiu ka nihabichɛsa ta fun chɔ do.
MAT.25.6	“O funɛ wa ya tɔhɛɛsirɛ, baal digi fun tɛsi a ŋɔ, ‘Haan fali baal ti wau. Ma wa chem un.’ 
MAT.25.7	Nihabichɛsa nara fi ti fun yɛrsi a si a dusi ba fitinsi ta, 
MAT.25.8	amaa womni ta fitinsi ta nu funɛ petiu. Ba ŋɔ ninɛɛgɛ ta ni di ba yoli ba nu ti a nyɛ ba. 
MAT.25.9	Ninɛɛgɛ ta fun ŋɔ ba, ‘Ya nu ti wa kimak ya maga. Ma la niyogle wati a la yau.’ 
MAT.25.10	Nihabichɛl womni ta fun li a kaali a la yau. Ba funɛ kaali chen, haan fali baal ti fun wa. Nihabichɛl nɛɛgɛ ba naa funɛ saksi awa ba nu ti ni, ba wa un fun la zu o dama di ba la di diwe. Ba funɛ la zu, ba tɔ bulzɔɔnɔ.
MAT.25.11	“A funɛ wa ya tamnɛ, nihabichɛl womni ta ka bur wa a na di bulzɔɔnɔ ti faru. Ba fun wa mo un a yir di ba wa puk. 
MAT.25.12	Haan fali baal ti funɛ nu ba ta a ŋɔ ba, ‘Ma gil ma chɛɛm ti. N wa zim ma.’ ”
MAT.25.13	Yesu funɛ sɛm peti, o fun ŋɔ o gantɛl tiŋsi ta ni, “Maa saksi. Ma wa zim saha naa mu kaa bur wa.”
MAT.25.14	“Mu bur wa, Koosa koor ti zi wa chi baal naa la saksi di o li o dam ni a gbau. O fun yir o tumtumsa a fun a kpa o kina maga a du ba nisa ni. 
MAT.25.15	O funɛ bɔni o kin timau a nyɛ ba a li chenani ba tum nɛɛ. Nibɛgim fun la sidi tusugsa nyuu, digi fun la sidi tusugsa lɛ, digi ka la sidi tusuga. O fun bɔni chen peti a kaali. 
MAT.25.16	Tumtum naa funɛ la sidi tusugsa nyuu chen, funɛ kpa au a la yausi kina aa piŋi a na nyɔɔra sidi tusugsa nyuu. 
MAT.25.17	Tumtum naa funɛ la sidi tusugsa lɛ chen, funɛ kpa au a na nyɔɔra sidi tusugsa lɛ. 
MAT.25.18	Amaa tumtum naa funɛ la sidi tusuga chen, fun la hur bɔ a kpa o kunyan malɛ ta a sogli dooni.
MAT.25.19	“O funɛ vusiu ka tumtumsi ta kunyan bur wa a fun yir ba ba lagmi o wati. O fun pɛɛsi ba chenani ba kpa o malɛ ta a tum. 
MAT.25.20	Tumtum naa funɛ la sidi tusugsa nyuu chen, o fun wa o suwachak a ŋɔ un, ‘Mu kunyana, i funɛ kpa sidi tusuga nyuunwa a nyɛ min. Mu ka gbaari sidi tusugsa nyuu.’ 
MAT.25.21	O kunyan ti fun ŋɔ un, ‘I kpaŋi i titiu. I ya nibin werire a la tum tum were. Mu funɛ kpa malɛ tamnɛ a du i nin ni ka i ya wuti tiina. Lalaknɔ mu zi kpa malɛ damatau a du i nin ni. I wa min zi kpak tu sɔɔnau.’ 
MAT.25.22	Tumtum naa funɛ la sidi tusugsa lɛ chen, o fun wa o suwachak a ŋɔ un, ‘Mu kunyana, i funɛ kpa sidi tusugsa lɛwa a nyɛ min. Mu ka gbaari sidi tusugsa lɛ.’ 
MAT.25.23	O kunyan ti fun ŋɔ un, ‘I kpaŋi i titiu. I gbanko ya nibin werire a la tum tum were. Mu funɛ kpa malɛ tamnɛ a du i nin ni. I wa min zi kpak tu sɔɔnau.’ 
MAT.25.24	Tumtum naa funɛ la sidi tusuga chen, o fun wa o suwachak a ŋɔ un, ‘Mu kunyana, n zim di i kpak tu haasau. I kum kina doonani i vɛ duuli a pa be naa i vɛ tugi. 
MAT.25.25	I funɛ kpa i malɛ ta a nyɛ min chen, hansura fun kpak min. N fun kaali a la hur bɔ a kpa a a sogli dooni. Kina, i malɛ ta nɛɛnɛ mu wati bar nɔ.’ 
MAT.25.26	O kunyan ti fun na paan a du un ni a ŋɔ, ‘I waa ya nibin tagin awa zanyɛrka tiinnɛ. I lisi di mu kum kina doonani mu vɛ duuli a kpa be naa mu vɛ tugi. 
MAT.25.27	I fu kpa mu malɛ ta a la nyɛ naa fu zi la a wa gbaari min nyɔɔra tama.’ 
MAT.25.28	Doone o kunyan ti fun burgi a ŋɔ ba naa funɛ chiŋi dooni digi di o la malɛ ta o wati a nyɛ mu tumtum naa kpak sidi tusugsa fi ni. 
MAT.25.29	Nar la kpaŋi, waa la zi na a gbaari. Nar ka vɛ kpaŋi, o zi chel a maga niu. 
MAT.25.30	Ma lisi tumtum yɔri ti tiina a ta birsi bar nyɛni ni. Dooni o zi wiu kinkan a se o nyina.”
MAT.25.31	“N waa nibine be wa Koosa malaikasi ta zi wa wau, mu zi wa kani mu kor niu a dɔ tɛɛnɛ nɔ maga, 
MAT.25.32	a yir nara maga ba lagmi mu wati. Mu zi purigi ba bilɛu a chi piisi gbaŋna yaa waligi piisisa a li buuna ni chen. 
MAT.25.33	Mu zi kpa ba naa chi piisisi ta chenu a chiŋsi mu nindil ni a ka kpa ba naa chi buuni ta chen a chiŋsi mu ningal ni. 
MAT.25.34	Mu naa dɔ tɛɛnɛ nɔ maga zi ŋɔ ba naa nyɛn mu nindil ni, ‘Mu kunyana Koosa nyɛ ma nyusum. O funɛ naami tɛɛnɛ nɔ maga chen, o fun saksi kina a chiŋsi ma. Ma wa a wa la a lalaknɔ. 
MAT.25.35	Lɔsa funɛ kpak min, i nyɛ min diwe mu di. Nyɔksa gbanko fun kpak min, i nyɛ min ni mu nyɔ. Mu funɛ ya hɔɔrrɛ, ma la min a du ma damsi ni. 
MAT.25.36	Mu wa fun kpak kilaarɛ, ma nyɛ min kilaarɛ mu laari. Wichɔɔrta fun kpak min, ma nyini min. Ba fun tɔ min dɛ, ma wa zaami min.’ 
MAT.25.37	Ba naa funɛ ya tum were nitumɛ a chiŋi mu nindil ni chen, ba nidigi zi wa ŋɔ minu, ‘Mu kunyana, saha leemawa ya fun na hin ka lɔsa kpak hin, ya nyɛ hin diwe i di? Saha leemawa ya fun na hin ka nyɔksa kpak hin, ya nyɛ hin ni i nyɔ? 
MAT.25.38	Saha leemawa ya fun na hin ka i ya hɔɔr, ya la hin a du ya damsi ni? Saha leemawa ya fun na hin ka i vɛ kpak kilaarɛ, ya nyɛ hin kilaarɛ i laari? 
MAT.25.39	Saha leemawa ya fun na hin ka wichɔɔrta kpak hin akoo ka ba tɔ hin dɛ, ya wa zaami hin?’ 
MAT.25.40	Mu zi ŋɔ bau, ‘Wutirɛ n ŋɔ ma, chen naa maga ma fun ya a nyɛ mu gantɛl tiŋsi ta ni hali ba bichɛl tiin ni, mu nɛɛ ma tum nyɛ chen.’
MAT.25.41	“Doone mu zi burgi a ŋɔ tum tagna nitumɛ, ba naa nyɛn mu ningal niu, ‘Ma naa Koosa fun ŋɔ nɔ a nyɛ chen, ma la mu wati. Ma la din dama naa Koosa fun kɔɔri a chiŋsi sintana awa o malaikasa. 
MAT.25.42	Lɔsa funɛ kpak min, ma wa fun nyɛ min diwe mu di. Nyɔksa funɛ kpak min, ma wa fun nyɛ min ni mu nyɔ. 
MAT.25.43	N funɛ ya hɔɔr, ma wa fun la min a du ma damsi ni. N funɛ vɛ kpak kilaarɛ, ma wa fun nyɛ min kilaarɛ mu laari. Wichɔɔrta funɛ kpak min ka ba fun tɔ min dɛ, ma wa fun wa nyini min.’ 
MAT.25.44	Ba naa funɛ chiŋi o ningal ni, ba nidigi zi wa ŋɔ minu, ‘Mu kunyana, saha leemawa ya fun na lɔsa kpak hin, akoo nyɔksa kpak hin? Saha leemawa ya fun na hin ka i ya hɔɔr akoo i vɛ kpak kilaarɛ? Saha leemawa ya fun na hin ka wichɔɔrta kpak hin akoo ba tɔ hin dɛ, ka ya vɛ wa suŋi hin?’ 
MAT.25.45	N zi bukoo ŋɔ bau, ‘Wutirɛ n ŋɔ ma, saha naa maga ma wa vɛ suŋi mu gantɛl tiŋsi ta hali ba bichɛl tiina, ma vɛ mu suŋirɛ.’ 
MAT.25.46	Koosa zi kpa ba naa la tum tum tagna chenu a du namsi naa vɛ kpak bɔ bar ni, amaa o ka zi kpa ba naa la tum tum were chenu a nyɛ ba o miisa naa vɛ kpak bɔ.”
MAT.26.1	Yesu funɛ biksi o gantɛl tiŋsi ta kina maga a peti, o fun ŋɔ ba, 
MAT.26.2	“Wuzu zen naa Ju tima yir val la gali ti chen wa tel wuzu bilɛ wuzu. A wuzu ti wa tel, ba zi wa kpa n waa nibine beu a du ba naa la zi kpaasi min a mari daakakli ti ni mu sou nisa niu.”
MAT.26.3	Chen saha tirɛ Koosa dam kɔkɔɔrsi ta awa Ju tim nihɛɛti ta fun lagmi dɔŋ ni a li Kaifas naa ya ba koora dam zen ti ni, 
MAT.26.4	a dɛu nyinbaan ba duŋduŋ chenani ba zi ya a kpak Yesu a kpu un. 
MAT.26.5	Amaa ba fun ŋɔ dɔŋ ni, “Ya kpak un ba naa lagmi di ba di wuzu zen ti tuhu ni, ba zi damu.”
MAT.26.6	Wuzu digirɛ Yesu fun nyɛn Bɛtani ni Simɔn naa funɛ ya zagum a peti chen dam ni a kani a di diwe. 
MAT.26.7	Haan digi fun wa o wati a kpak tulale naa malɛ funɛ kpok a weli du o nyuhu ni. 
MAT.26.8	O gantɛl tiŋsi ta funɛ na chenani o ya, ba fun na paan. Ba fun lisi ba tusa ni, “Yɛrɛ haan nɔ zer tulale nɔ a chɔk ta nan ni? 
MAT.26.9	O fu kpa tulale nɔ a yogli malɛ damata a fu kpa a a nyɛ fara tim ni, chen fu wa bɔɔ?”
MAT.26.10	Yesu funɛ zim chenani ba lisiu a ŋɔ ba, “Ma gil un. Yɛrɛ ma muksi un chen? O ya wu werire a nyɛ min. 
MAT.26.11	Saha maga fara tim ta yaa nyɛn ma watɛɛ, amaa mu wa zi nyɛn ma wati aa la. 
MAT.26.12	Haan ti funɛ kpaŋiu kinkan. O funɛ te kɔɔri mu barau di ba wa sogli min. 
MAT.26.13	Mu ŋɔ ma wutirɛ, doonani maga ba zi wa biksi Koosa laaboor weri ti, ba zi wa sɛm nihaan nɔ wɛu awa chenani o fun a tum nyɛ minu. O sɔn zi wa chɔu aa la.”
MAT.26.14	Yesu gantɛl tiŋsi ta nibɛgim naa ba funɛ yir Judas Iskariɔt, o fun si kaali Koosa dam kɔkɔɔrsi ta wati, 
MAT.26.15	a ŋɔ ba, “N kpa Yesu a du ma nisa ni, baŋnɛ ma kaa nyɛ min?” Ba fun kpa malɛ aniita fumtora a nyɛ un. 
MAT.26.16	Chen saha ti a kpa la, Judas fun piili a dɛu nyinbaan di o li Yesu gantɛl.
MAT.26.17	Wuzu zen wuzu naa Ju tima funɛ yir val la gali ti chen wa tel. A wuzu ti ba yaa fun piili a se boroboro naa ba vɛ du luri chen. Yesu gantɛl tiŋsi ta fun wa o wati a wa pɛɛsi un, “Leene i daŋni ya la a la saksi val la gali ti diwe ta i wa di?”
MAT.26.18	O fun ŋɔ ba, “Ma la baal digi wati a li tɔhɔn ti ni a la ŋɔ un, ya nibiksi tum ya di ya wa ŋɔ hin di o siwi saha duglɛu. O wa ya daŋni ya wa di val la gali diwe ta i dam nɛɛ.”
MAT.26.19	O gantɛl tiŋsi ta fun tum chenani o ŋɔ ba a fun a ya diwe ta dooni.
MAT.26.20	Nha funɛ wa chel, Yesu wa o gantɛl tiŋsi ta fun lagmi a kani di ba di diwe ta. 
MAT.26.21	Ba funɛ di chene, Yesu fun ŋɔ ba, “Mu ŋɔ ma wutirɛ, ma nidigi la daŋni o li mu gantɛl.”
MAT.26.22	O gantɛl tiŋsi ta tusa fun chɔk. Ba pɛɛsi un nibɛgim bɛgima, “Mu kunyana, i bi minɛɛ?”
MAT.26.23	Yesu fun ŋɔ ba, “Nar wa min kpa boroboro a suk disa a li hɛn bɛgim ni nan, waa kaa wa li mu gantɛl. 
MAT.26.24	N waa nibine be zi wa sou a chi chenani ba fun sɔbi a li Koosa sɛm tɔn ti ni chen. Yɛrɛ o kaa wa du naa kaa wa li mu gantɛl. Ba fu vɛ lul chen tiina, o fu bɔu.”
MAT.26.25	Judas naa funɛ daŋni o li Yesu gantɛl chen fun pɛɛsi un, “Mu kunyana, i bi minɛɛ?”
MAT.26.25	Yesu fun ŋɔ un, “Hinnɛ.”
MAT.26.26	Ba funɛ di chene, Yesu fun zer boroboro a sumi Koosa a du a chɔksi a bɔni o gantɛl tiŋsi ta, a ŋɔ ba, “Mu bara nɛɛnɛ. Ma zer a di.”
MAT.26.27	O fun bu zer gbakme awa kinyɔɔli a sumi Koosa a du a kpa nyɛ ba. O fun ŋɔ ba, “Mu chɛl nɛɛnɛ. Ma kpa a purigi a nyɛ dɔŋ ni. 
MAT.26.28	N zi kpa unu a nyɛ nidamata ni, chen ni Koosa zi gil ba tum tagnau a nyɛ ba. Mu ya chen, chen la zi biksi di o wa nara ya nɔ bɛgimnɛ. 
MAT.26.29	Mu sɛm ma wutirɛ, kinyɔɔli naa mu nyɔ nan, n wa zi bu nyɔ un hali mu wa ma wa lagmi a nyɔ kinyɔɔli fali a li Koosa koor ti ni.”
MAT.26.30	Ba funɛ di diwe ta peti, ba fun lɔ bool a nyɛ Koosa ni a si a li kaali Ɔlif bi ti nyuha.
MAT.26.31	Yesu fun ŋɔ ba, “Ba funɛ sɔbiu a li Koosa sɛm tɔn ti ni,
MAT.26.31	‘Koosa zi wa kpu piisi nigbaŋiu ka o piisisi ta maga pisi dɔŋ ni.’
MAT.26.31	Dusum nɔ ma maga kaa wa pisiu a gil min. 
MAT.26.32	Amaa mu wa si n sou ni, n zi wa te ma suwachaku a la Galili.”
MAT.26.33	Doone Pita fun ŋɔ un, “Hali nara maga wa vɛ hin a ta, n waa wa zi gil hin.”
MAT.26.34	Yesu fun ŋɔ, “Nyɛ n ŋɔ hin. Dusum nɔ i zi te tɔ butorau di i wa min wa zim dɔŋa, ka zimal zi yeli.”
MAT.26.35	Pita fun ŋɔ kpok ni, “Aai, mu wa zi kut ŋɔ di n wa zim hin. Hali n wa hin zi sou, n wa zi ŋɔ chen.”
MAT.26.35	O gantɛl tiŋsi ta maga fun ŋɔ chen.
MAT.26.36	Ba fun wa tel doonani ba yir Getsamanɛ. Yesu fun ŋɔ o gantɛl tiŋsi ta ni, “Ma kani bar nɔ ka mu la sumi Koosa a wa.” 
MAT.26.37	O funɛ la chene, o fun nyɛ Pita, Jems awa Jɔn, Zɛbɛdi bisa, fun tiŋ un. O fun piili a na namsi kinkan a chi o kaa sou. O tuha fun chɔk kinkan. 
MAT.26.38	O fun ŋɔ ba, “Tu chɔk naa nyɛn mu tuhu ni nan zenu. Ma kani bar nɔ a il min.” 
MAT.26.39	O fun la suwachak tama a la pimi tɛɛnɛ ni a sumi Koosa a ŋɔ, “Mu kunyana, mu sumi hinu di o ya i tutɔrɛ i lisi namsi nɔ a li min ni. Nyɛ i tutɔ ti ya a kaali mu tutɔ.”
MAT.26.40	O fun a bur kaali o gantɛl tiŋsi nara bator ta wati a la na ka ba chɔ do. O fun ŋɔ Pita ni, “Yɛrɛ ma vɛ koti a kani a il tama aa la chɔ do? 
MAT.26.41	Ma si a il a kisumi Koosa, chen ni sintana wa zi wa mur ma ma tiŋ o nɔ. Ma tusa daŋni ma ya chenani mu sɛm chenu, amaa ma bara vɛ kpoki.”
MAT.26.42	O fun bukoo a la sumi Koosa a ŋɔ, “Mu kunyana, i daŋni mu na namsi nɔ, nyɛ i tutɔ ti ya.” 
MAT.26.43	O fun bur a wa. O wa fun ya o gantɛl tiŋsi ta tutɔrɛ ba chɔ do chen. Do bar funɛ kpak ba kinkan.
MAT.26.44	Yesu fun vɛɛn a la sumi Koosa a chi chenani o fun te la sumi chen. 
MAT.26.45	O fun bur wa ba wati a pɛɛsi ba, “Ma ha vɛɛn a hiisiu a la chɔ doo? Kina maga petiu. Saha telu wa ba kpa mu waa nibine be a du ba naa la tum tum tagna nisi ni. 
MAT.26.46	Ma si. Yaa la. Maa na, baal naa li mu gantɛl la wa chen.”
MAT.26.47	O ha funɛ vɛɛn a sɛm chene, Judas naa ya o gantɛl tiŋsi ta digi chen, wa zɛmɛ kinkan fun wa. Koosa dam kɔkɔɔrsi ta awa Ju tim nihɛɛti ta fun a tum ba. Ba fun kpak chise zene awa daasa a wa kpak un. 
MAT.26.48	Nar funɛ li Yesu gantɛl chen fun te ŋɔ ba, “Ya wa pu ba, mu zi zaami nandigiu a mɔksi un. Tiina chen. Ma kpak un kpok.”
MAT.26.49	Ba funɛ wa tel ba wati, Judas fun vaan kaali Yesu wati a la zaami un a ŋɔ, “Mu kunyana,” a mɔksi un a chi chɛnsa yaa mɔksi dɔŋ chen.
MAT.26.50	Yesu fun ŋɔ un, “Mu chɛna, kitum chenani i daŋni i tum.”
MAT.26.50	Ba naa funɛ tiŋ Judas chen, fun wa kpak un kpok ni. 
MAT.26.51	Yesu gantɛl tiŋsi ta nidigi fun foŋ a chise zen a kpa ŋmɛn Koosa dam kɔkɔɔrsi ta nihɛɛ yom digi diŋna. 
MAT.26.52	Yesu fun ŋɔ un, “Kpa i chise zen ti a du o lɔk ni. Nar zer chise zen a la laal ni, o vɛ doso, chise zenne ba zi kpa a kpu un. 
MAT.26.53	Ma wa zim di n zi koti a yir mu kunyana o nyɛ o malaikasa a naa i kinkan a wa suŋi min? 
MAT.26.54	Mu ya chen, kin nawara ba fun a sɔbi n wɛ a li Koosa sɛm tɔn ti ni chen, wa zi wa ya wuti.”
MAT.26.55	Yesu fun burgi a ŋɔ zɛmɛ ta ni, “Mu ya ŋmɛɛrrɛ ma kpa chise zene awa daasa di ma wa kpak minn? N yaa fun kaniu a biksi ma a li Koosa bar jɛɛmi dam ti ni ka ma vɛ wa kpak min. 
MAT.26.56	Chenani Koosa witinsi ta fun sɔbi saha digi a li o sɛm tɔn ti ni, chen la ya zinan.”
MAT.26.56	Doone o gantɛl tiŋsi ta maga fun si chɔ kaali a ka un.
MAT.26.57	Ba fun kpa Yesu a kaali Koosa dam kɔkɔɔrsi ta nihɛɛ naa ba funɛ yir Kaifas, dama. Ba funɛ la tel dooni, Koosa chiksɛ nibiksɛ ta awa Ju tim nihɛɛti ta fun lagmi dɔŋ ni. 
MAT.26.58	Pita fun sogli a tiŋ gantɛl a wa zu Koosa dam kɔkɔɔrsi ta nihɛɛ ti sal a la kani Koosa dam bisa wati di o na chenani kaa ya. 
MAT.26.59	Koosa dam kɔkɔɔrsi ta awa sɛria nidiile ta maga funɛ nyɛn dooni a nyini di ba na nandigi o wa ba suwachak a wa ŋɔ ba di o na Yesu ka o tum tum tagna, chen ni ba zi na nyinbaanu a kpu un. 
MAT.26.60	Ba funɛ nyiniu hali a wa ku. Nidamata fun li ba suwachak a sɛm sɛma a du Yesu ni, amaa ba sɛm ta wa fun ya wuti. Doone nara balɛ fun wa li ba suwachak, 
MAT.26.61	a ŋɔ, “Ya funɛ nu chenani Yesu sɛm di o zi chɔk Koosa bar jɛɛmi dam tiu a burgi a sa un wuzu butora wuzu.”
MAT.26.62	Koosa dam kɔkɔɔrsi ta nihɛɛ ti fun si a chiŋi ba bambaan ni a pɛɛsi Yesu, “Sɛm naa maga nara nama sɛm a du hin ni nan ka i moori. I wa kpak wu digi a la zi sɛm?” 
MAT.26.63	Yesu fun moori. O fun ŋɔ un, “Mu daŋni i hɛɛsi Koosa naa nyɛn nan daharɛ a sɛm min wuti. I laata ya Koosa be, Kristo tii?”
MAT.26.64	Yesu fun ŋɔ, “Min ya un. Nyɛ mu ŋɔ hin di wuzu digi i zi wa na mu waa nibine beu ka mu kani Koosa nihɛɛ bar kani ni, a bukoo na min n wa bur wa dobaala tuhu ni.”
MAT.26.65	O funɛ ŋɔ chen, Koosa dam kɔkɔɔrsi ta nihɛɛ ti fun chɛsi chɛsi o gar a ŋɔ, “Yɛrɛ ya bukoo kaa ya a dɛu sɛhɛra tima? Ma maga fun a nu chenani o kpa o titi a maksi Koosa. 
MAT.26.66	O chelu akoo o wa chell?”
MAT.26.66	Ba maga fun ŋɔ di o chelu. Waa dɛu o sou.
MAT.26.67	Ba bɔnɛ fun si a tɔɔsi nantɔsa a du un ni a la tuk un, 
MAT.26.68	a ŋɔ, “Hin ŋɔɛɛ di i ya Kristore. Ŋɔ ya ba naa la tuksi hin nan.”
MAT.26.69	Ba funɛ ya chen maga, Pita ha funɛ vɛɛn nyɛn sal nɛɛ. Nihabichɛl digi funɛ nyɛn doon a ya Koosa dam kɔkɔɔrsi ta nihɛɛ ti dam be. Waa funɛ na un a ŋɔ, “I gbanko wa tiŋ Yesu naa li Galili pulum nɛɛ?”
MAT.26.70	O fun tɔ ba naa maga funɛ chiŋi doon chen suwachak ni a pɛɛsi un, “Yɛrɛ i sɛm chen? N wa zim chenani i sɛm chen,” 
MAT.26.71	a fun si a la chiŋi bulzɔɔnɔ ni. Dam ti nihabichɛl digi fun bukoo na un a ŋɔ ba naa funɛ chiŋi dooni chen, “Baal nɔ ya Yesu Nazarɛt gantɛl tiŋsi ta digirɛ.”
MAT.26.72	O fun bukoo tɔ a ŋɔ, “Mu hɛɛsɛu mu wa zim baal ti.”
MAT.26.73	O fun ya tama ba naa funɛ chiŋi dooni chen, ŋɔ un, “I sɛmu a chi Galili tim baal. Chendaha i ya ba nidigirɛ.”
MAT.26.74	Doone Pita fun hɛɛsi Koosa a nyɛ o titi ni a ŋɔ, “Baal naa ma sɛm nan, n wa zim un.”
MAT.26.74	Zimal fun vaan yeli. 
MAT.26.75	Pita vaan lisi chenani Yesu fun ŋɔ un chen di o zi wa tɔ butorau di o wa un wa zim dɔŋa, ka zimal yeli. Chenani maga o fun lisi zu o nyuha. O fun kaali a la wi kinkan.
MAT.27.1	Chɔɔsa funɛ wa pisi, Koosa dam kɔkɔɔrsi ta awa Ju tima nihɛɛti ta maga fun lagmi a na dɔŋa di ba kpu Yesu. 
MAT.27.2	Ba funɛ sɛm peti, ba fun vɔu o nisa a kpa un a la nyɛ gɔbnati nyuhu tiina naa ba yir Pailɔt ni chen.
MAT.27.3	Judas, naa funɛ li Yesu gantɛl, o funɛ na ka ba di Yesu sou sɛria, o tuha fun chɔk. O fun bur kaali Koosa dam kɔkɔɔrsi ta awa nihɛɛti ta wati di o la nyɛ ba malɛ aniita fumtora naa ba bɔ un chen, 
MAT.27.4	a ŋɔ ba, “Koosa na mu galimsa. N funɛ li naa nin vɛ nyɛn ni gantɛl niu. Ma di o sou sɛria lalaknɔ.” Ba fun ŋɔ un, “Baŋnɛ chen ya ya? I tum chen.”
MAT.27.5	Judas funɛ nu ba sɛma, o fun zer malɛ ta a yo ta Koosa bar jɛɛmi dam ti bambaan ni. O fun kaali a la tɛ o titi wa ŋmɛn a sou.
MAT.27.6	Judas funɛ li, Koosa dam kɔkɔɔrsi ta fun wa a wa pini malɛ ta a ŋɔ dɔŋ ni, “Malɛ na funɛ yau baal ti sou. Ya chiksɛ ta wa la nɔɔni di ya kpa a a gbaari Koosa bar jɛɛmi dam malɛ ta ni.” 
MAT.27.7	Ba funɛ wa na dɔŋ peti, ba fun kpa malɛ ta a yau tɛɛnɛ naa ba funɛ yir tempilsa bar kɔɔri. Ba funɛ daŋni ba kpa dooni a burgi hɔɔra bar hugsiwa. 
MAT.27.8	Chendaha ba yir doon tɛɛnɛ ti chɛl bar nyɛni hali wa zinan.
MAT.27.9	Koosa witiina Jɛrɛmaya funɛ sɔbi nannɛ saha digi a ŋɔ di,
MAT.27.9	“Ju tim ta funɛ la nɔɔniu di ba zi bɔ malɛ aniita fumtorau a yau tempilsa bar kɔɔri tɛɛnɛ ti.
MAT.27.10	Adaha ba fun kpa malɛ ta a yau dooni a chi chenani Koosa fun ŋɔ min chen.”
MAT.27.10	Chenani Koosa dam kɔkɔɔrsi ta fun tum nyɛ Jɛrɛmaya sɛm ya wuti.
MAT.27.11	Yesu fun chiŋi Pailɔt suwachak ni. Pailɔt fun pɛɛsi un, “Hin ya Ju tim koor chenn?”
MAT.27.11	O fun ŋɔ, “Chenani i kut ŋɔ chen.” 
MAT.27.12	Koosa dam kɔkɔɔrsi ta awa Ju tim nihɛɛti ta funɛ fiksi unu, o moori.
MAT.27.13	Pailɔt fun bukoo pɛɛsi un, “Wu damata naa ba sɛm a du hin ni nan, i wara nu aa? I wa kpak wu digi a la zi sɛmm?”
MAT.27.14	Yesu fun moori a vɛ sɛm wu digi. O fun ya Pailɔt alaazibu kinkan.
MAT.27.15	Ba wuzu zen wuzu Pailɔt yaa fun puk dɛ naa ba yaa tɔ nara chen zɔɔnɔ a nyɛ nibɛgim li. 
MAT.27.16	Ba naa maga funɛ lagmi Jɛrusalɛm ni funɛ zim ba naa ba tɔ dɛ ni chen digiu. Ba funɛ yir un Barabas. 
MAT.27.17	Zɛmɛ ta fun wa lagmi Pailɔt dam til ni. O fun pɛɛsi ba, “Ma daŋni mu yisi Barabasrɛ a nyɛ ma koo mu yisi Yesu naa ba yir Kristo chen a nyɛ maa?” 
MAT.27.18	Pailɔt funɛ zimu di Koosa dam kɔkɔɔrsi tima handɔta daha ba fun kpak Yesu a wa o wati.
MAT.27.19	Pailɔt funɛ kani sɛria bar diili dɛ ti ni, o haan fun holi a ŋɔ un, “Dusum ti mu dɛ namsu kinkannɛ baal nɔ daha a li mu deesi ni. O nin wa to. Adaha i yisi un a ta.”
MAT.27.20	Koosa dam kɔkɔɔrsi ta awa tɔhɔn nihɛɛti ta fun ŋɔ zɛmɛ ta ni di ba sumi Pailɔt o yisi Barabas a kpu Yesu. 
MAT.27.21	Pailɔt fun bu pɛɛsi ba, “Nara balɛ na, antirɛ ma daŋni mu lisi?”
MAT.27.21	Ba fun ŋɔ, “Ya daŋni Barabasrɛ.”
MAT.27.22	Pailɔt fun bu pɛɛsi ba, “Baal naa ba yir Kristo nan, yɛrɛ n kaa ya un?”
MAT.27.22	Ba fun ŋɔ, “Nyɛ ba kpaasi un a mari daakakli daha ni o sou.”
MAT.27.23	Pailɔt fun bu pɛɛsi ba “Yɛrɛ? Tum tagna baŋnɛ o tumm?”
MAT.27.23	Ba fun tɛsi kinkan a ŋɔ, “Nyɛ ba kpaasi un a mari daakakli ti daha ni o sou.”
MAT.27.24	Pailɔt funɛ zimu di o wa zɛmɛ ta sɛm ta wa kpak mun ka ba daŋni ba dam, o fun zɔk ni a sɛm o nisa zɛmɛ ta maga suwachak ni a ŋɔ, “Mu nisa wa to baal nɔ sou ni. Ma waa dɔ un.”
MAT.27.25	Zɛmɛ ta maga fun ŋɔ un, “Koosa la zi na ya wa ya nilulɛ galimsa a lɛrgi ya diŋsa o sou daha.”
MAT.27.26	Doone Pailɔt fun yisi Barabas a nyɛ ba, a nyɛ ba ka tuk Yesu wa vurmsi ni. Ba funɛ tuk un peti, o fun ŋɔ di ba kpa un a la kpaasi mari daakakli ti o sou.
MAT.27.27	O lanjimasa fun kpa un a la zu Pailɔt dɛ zen, a fun yir ba dɔŋtima ba wa. 
MAT.27.28	Ba fun ur Yesu kilaarɛ a zer ba gar sɛm digi a wa laari un. 
MAT.27.29	Ba fun kpa sɔta a wa sɔ a chi koora nichiga a kpa chik o nyuha a kpa da a baŋ o nindil ni. Ba fun wa gbiri o suwachak ni a mɔm un a ŋɔ, “Ju tim koora, ya zaami hinu.” 
MAT.27.30	Ba fun tɔɔsi nantɔsa a du un ni a kpiti da ti a mo o nyuha. 
MAT.27.31	Ba fun mɔmsi un peti a kpa gar sɛm ti a ur a zer o titi kilaarɛ a laari un, a kpa un li di ba la kpaasi un a mari daakakli ti ni o sou.
MAT.27.32	Ba funɛ nyɛn nyinbaan ni a la chene, ba fun la chem baal naa ba yir Simɔn a li Sairini pulum ni. Ba fun lɛrgi un a nyɛ o zer Yesu daakakli ti a baasi a tiŋ ba kaali. 
MAT.27.33	Ba fun la tel doonani ba yir Gɔlgɔta. Chen mun ya, ‘nyukɔkri bar’. 
MAT.27.34	Doone ba fun kpa luri a wa nyɛ Yesu ni a daŋni o nyɔ. O fun lɛmsi un a vɛ nyɔɔli.
MAT.27.35	Ba fun kpak un a kpaasi a mari daakakli ti ni a kpa o gata a dau di ba yo walɛ di ba na anti kaa di a. 
MAT.27.36	Ba funɛ peti a maga, ba fun kani a hiisi a la nyini un. 
MAT.27.37	Ba fun wa sɔbi o yaali a ŋɔ, “Yesu nɛɛnɛ. Waa ya Ju tim koora.” Ba fun kpa chenani ba sɔbi chen a mari o nyuha a li daakakli ti ni. 
MAT.27.38	Ba fun kpaasi ŋmɛɛrsa nara balɛ gbanko a gbaari Yesu ni, digi o nindil ni, digi o ningal ni.
MAT.27.39	Ba naa funɛ nyɛn dooni chen, fun val la gali a la gumsi ba nyuuna a pini o zoma a ŋɔ, 
MAT.27.40	“Hin funɛ ŋɔ di i zi chɔk Koosa bar jɛɛmi dam ti a bur sa un wuzu butora chen niuu? I sir ya Koosa bere, yisi i titi a tu wa daakakli ti ni ya na.”
MAT.27.41	Koosa dam kɔkɔɔrsi ta awa Koosa chiksɛ nibiksɛ ta awa tɔhɔn nihɛɛti ta, ba gbanko funɛ mɔmsi un a la ŋɔ dɔŋ ni, 
MAT.27.42	“Maa na. O laata fun yisi nara chen a vɛ koti a yisi o titii? O funɛ ŋɔ di o ya Ju tim koorrɛ. Ma nyɛ ya na o zi yisi o titi daakakli ti ni a tu wa tɛɛnɛ, chen ni ya se zi su unu. 
MAT.27.43	O ŋɔ di o ya Koosa bere ka o si su un. Ma nyɛ ya na Koosa baga nyɛn di o wa yisi un lalagau.”
MAT.27.44	Ŋmɛɛrsi naa ba fun kpaasi a gbaari un ni chen, gbanko funɛ pini unu.
MAT.27.45	Nha funɛ wa tel sal baan nyuha, doon fun wa biri a vusi hali saha naa niparɛ yaa par a si chen. 
MAT.27.46	Chen saha tirɛ Yesu fun tɛsi kinkan a ŋɔ a li o titi sɛm ni, “Ɛli, ɛli, lama sabagtani.” Chen mun ya, “Koosa, Koosa, yɛrɛ i gil min?”
MAT.27.47	Nara bɔnɛ fun chiŋi dooni a nu chenani o sɛm chen a ŋɔ dɔŋ ni, “O yir Koosa witiina Ɛlaijarɛ.” 
MAT.27.48	Ba nidigi fun chɔ a la zer kizɛrgi a tau kinyɔɔli haasi ni a kpa sak da ni a tɛ un.
MAT.27.49	Ba naa funɛ chiŋi dooni ŋɔ dɔŋ ni, “Ma nyɛ ya pɔ a na Ɛlaija zi wa suŋi unu.”
MAT.27.50	Yesu fun bukoo tɛsi kinkan a sou.
MAT.27.51	O funɛ wa sou, gar zen naa ba fun kpa purigi Koosa bar jɛɛmi dam ti chen, o fun chɛɛsi a li buudaha ni hali a wa peti tɛɛnɛ ni. Tɛɛnɛ fun zigsi ka gbɛntɛla pɛgsi. 
MAT.27.52	Hugilsa fun puk ka Koosa nara ba naa funɛ siti chen bɔnɛ si ba sou ni. 
MAT.27.53	Yesu funɛ si o sou ni wuzu butora wuzu, ba fun kaali a la zu Jɛrusalɛm. Nidamata fun na ba dooni.
MAT.27.54	Lanjimasa kɔkwa nihɛɛ awa o lanjimasa ba naa funɛ chiŋi bɔnɛ a il Yesu, ba funɛ na tɛɛnɛ zigsɛɛ awa chenani maga yɛɛ, hansura fun kpak ba kinkan. Ba funɛ sɛm dɔŋ ni, “Wuti baal nɔ sir ya Koosa bere.”
MAT.27.55	Nihaana ba naa funɛ tiŋ un a la suŋi un a li Galili ni chen, gbanko fun a chiŋi bar boli ni a nyini chenani funɛ ya. 
MAT.27.56	Ba bɔnɛ sɔna funɛ ya Mɛri Magdala awa Mɛri, Jems awa Josɛf niina, awa Zɛbɛdi bisa niina.
MAT.27.57	Dusum funɛ wa biri, malɛ tiin digi fun wa dooni. O sɔn funɛ ya Josɛf. O tɔha funɛ ya Arimatia, ka o tiŋ Yesu. 
MAT.27.58	O fun kaali Pailɔt wati a la sumi di ba yisi Yesu a li daakakli ti ni a nyɛ un o la sogli. Pailɔt fun la nɔɔni a tum chen. 
MAT.27.59	Ba funɛ yisi un a dau, Josɛf fun zer gar gali a mɛɛsi un, 
MAT.27.60	a kpa un a la du gbɛntɛl bɔ fali naa ba fun te kɔɔri a nyɛ Josɛf ni. Ba fun bilimsi gbɛntɛl zen a tɔ bɔ ti zɔɔnɔ a kaali. 
MAT.27.61	Mɛri Magdala awa o tɔguma Mɛri ba naa funɛ tiŋ Josɛf chen, ba fun kpalimi dooni aa nyini hugil ti.
MAT.27.62	Asibri wuzu fun wa pisi, Koosa dam kɔkɔɔrsi ta awa Farisi tim ta fun lagmi a wa Pailɔt wati. 
MAT.27.63	Ba fun ŋɔ un, “Ya kunyana, nusun tiin ti ha funɛ vɛɛn nyɛn, ya funɛ lisi o wɛu di o ŋɔ ya di wuzu butora wuzu Koosa zi wa lɛli unu a li o sou ni. 
MAT.27.64	Tum i lanjimasi ta ba la il o hugil ti hali wuzu butora wa tel. I ya chen, o gantɛl tiŋsi ta wa zi koti a la ŋmɛ un a ŋɔ nara ta ni di Koosa lɛli un a li o sou ni. Ba la ŋɔ nan, o zi bɔmu a kaali chenani o fa du ya wati.”
MAT.27.65	Pailɔt fun la nɔɔni a ŋɔ ba, “N zi nyɛ ma lanjimasi tau ma wa ba la il o hugil ti chenani ma daŋni.”
MAT.27.66	Ba wa lanjimasi ta fun kaali a la tel Yesu hugil ti mun. Ba fun pɛɛsi zɔɔnɔ ti buŋkul fari ti, a kpa lanjimasi ta a chiŋsi ba bar chiŋɛ ni.
MAT.28.1	Ba hiisi wuzu ti funɛ wa gali, aleedi wuzu chɔɔsa funɛ wa pisi, Mɛri Magdala awa o tɔguma Meri fun si a la nyini hugil ti. 
MAT.28.2	Ba funɛ la tel hugil ti mun, tɛɛnɛ fun zigsi kinkan ka Koosa fun tum o malaikasi ta digi di o wa bilimsi buŋkul ti a ta hugil ti nɔ ni a kani o daha ni. 
MAT.28.3	O kilaarɛ funɛ pilimiu kinkan. Chiŋi o nyuhu ni awa o naŋgere maga funɛ chɛr ba se. 
MAT.28.4	Hansura fun zu lanjimasi ta kinkan. Ba bara funɛ jigiriu a gigmi a chi siwɛ bara.
MAT.28.5	Malaika ti fun ŋɔ nihaan tima ni, “Ma ta ɔmi. N zimu di ma dɛu Yesu naa ba fun kpu daakakli ti ni chene. 
MAT.28.6	O wa bu to bar nɔ. O si o sou niu a chi chenani o fun ŋɔ ma chen. Ma wa nyini doonani ba fun kpa un dau chen a na. 
MAT.28.7	Ma la lalaga a la ŋɔ o gantɛl tiŋsi ta ni di o si o sou ti niu. O piin te ba suwachakrɛ a la Galili. Doonee ba zi wa la na unu. Ma ta suglɛ chenani mu ŋɔ ma chen.”
MAT.28.8	Nihaan tima tusa fun sɔɔni kinkan amaa hansura gbanko funɛ nyɛn ba niu. Ba fun si a chɔ kaali lalaga di ba la ŋɔ o gantɛl tiŋsi ta ni chenani malaika ti sɛm ba.
MAT.28.9	Ba funɛ nyɛn nyinbaan ni a chɔ la, Yesu titi fun chem ba a zaami. Ba fun la gbiri o suwachak ni a kpak o naŋgere a la jɛɛmi un. 
MAT.28.10	Yesu fun ŋɔ ba, “Ma ta ɔmi. Ma la ŋɔ mu gantɛl tiŋsi ta ni di ba wa pu min Galili ni.”
MAT.28.11	Nihaan tima funɛ nyɛn nyinbaan ni aa la, lanjimasa ba naa funɛ il hugil ti bɔnɛ, fun a bur wa tɔhɔn tuha, a wa ŋɔ Koosa dam kɔkɔɔrsi ta kina maga yɛɛ. 
MAT.28.12	Koosa dam kɔkɔɔrsi ta awa Ju tim nihɛɛti ta fun wa lagmi dɔŋ ni a lisi chenani ba zi ya. Ba funɛ wa na dɔŋ peti, ba fun kpa malɛ damata a la nyɛ lanjimasa ta ni, 
MAT.28.13	a ŋɔ ba, “Nara maga pɛɛsi ma chenani yɛɛ, ma ŋɔ ba di ma funɛ chɔ dore, ka baal ti gantɛl tiŋsi ta fun wa dusum a wa lisi un a li o hugil ti ni. 
MAT.28.14	Pailɔt nu nan wɛ, ya zi chaasi ya tusau a ŋɔ un o lisi ma a li namsi ni. Chendaha ma ta nyɛ o muksi ma.”
MAT.28.15	Lanjimasi ta fun zer malɛ ta a tiŋ chenani ba fun ŋɔ ba. Ju tim ta yaa mɔɔli laaboor tiu bawu maga ni hali wa zinan.
MAT.28.16	Yesu gantɛl tiŋsa nara fi di nibɛgim fun kaali kuŋkule nyuha a li Galili pulum ni doonani Yesu fun ŋɔ ba di ba wa pu un. 
MAT.28.17	Ba funɛ la pu unu a jɛɛmi un, ba bɔnɛ funɛ beeli di Yesu laata. 
MAT.28.18	Yesu fun la dugli ba a ŋɔ, “Koosa funɛ kpa buudaha awa tɛɛnɛ kpok magau a nyɛ min. 
MAT.28.19	Ma la biksi Koosa laaboor weri ti a nyɛ nibinsa ba naa nyɛn bawu maga ni. Ma chaksi ba wa ni ni, chen ni ba zi burgiu mu wa mu kunyan Koosa awa o siim weri ti gantɛl tiŋsa. 
MAT.28.20	Ma biksi ba baa tiŋ kin naa maga n fun biksi ma chen. Ma lisi nan. Mu zi nyɛn ma watiu hali tɛɛnɛ nɔ maga siili saha wa tel.”
MRK.1.1	Koosa laaboor weri piili nɛɛnɛ. O ya o be Yesu Kristo wɛwa. 
MRK.1.2	Koosa witiina, Azaaya, funɛ sɔbi a li Koosa sɛm tɔn ti ni chen a ŋɔ di Koosa ŋɔ,
MRK.1.2	“N zi tum n nitumi o zi te i suwachak a la saksi a nyɛ hin i wa.
MRK.1.3	O zi wa nyɛn nyabaan niu a mɔɔli.
MRK.1.3	Ba zi nu o tau ka o ŋɔ,
MRK.1.3	ya kunyana wau.
MRK.1.3	Maa saksi ka o zi wa.
MRK.1.3	Ma kɔɔri o nyinbaan o weri.”
MRK.1.3	Chene Azaaya fun sɔbi a li Koosa sɛm tɔn ti ni chen, chen funɛ ya.
MRK.1.4	Baal digi fun si a wa nyabaan ti. O sɔn funɛ ya Jɔn. O fun biksi narau Koosa wɛ a la chaksi ba wa ni ni. O fun ŋɔ ba, “Ma maga gil ma tum tagna a burgi a tiŋ Koosa nyinbaan. Ma ya chen, n zi chaksi ma wa ni niu ka Koosa zi gil ma tum tagni ta a nyɛ ma.” 
MRK.1.5	Nidamata fun li Judia pulum awa Jɛrusalɛm a kaali o wati. Ba funɛ nu o biksi ti, ba fun la nɔɔni di ba tum tum tagnau ka o fun kpa ni a chaksi ba a li Jɔɔdan mɔɔga ni.
MRK.1.6	Jɔn kilaarɛ funɛ ya lakom tɔnnɛ, ka o kpa ganɛ a vɔu o chɛra. O funɛ di hɔɔna awa toonne. 
MRK.1.7	O funɛ wi aa la ŋɔ, “Nandigi nyɛn n gantɛl ni aa wa. Waa ya nihɛɛ a kaali min. N kpurɛu wa n gbiri o suwachak niu a ur o natausa a nyɛ un. 
MRK.1.8	N kpa nire aa chaksi ma bara, amaa naa la wa chen, o ka wa kpa Koosa siim weri a du ma ni.”
MRK.1.9	Chen saha ti Yesu fun li tɔhɔn naa ba yir Nazarɛt a li Galili pulum ni. O fun wa Jɔn wati di o kpa ni a chaksi un. 
MRK.1.10	Saha naa Jɔn fun chaksi un chen ka Yesu fun li mɔɔga ti tuha a wa li chen, o fun vaan na buudaha ka o puk ka o na Koosa siim weri ti. O funɛ chi komne a tu wa a zɔŋ o nyuhu ni. 
MRK.1.11	Ba fun nu ta a li buudaha ni ka o ŋɔ, “Mu be daŋni nɛɛnɛ. Mu si su nara chen.”
MRK.1.12	Doone Koosa siim weri ti fun kpa Yesu kaali kɔha doonani sela fun nyɛn. 
MRK.1.13	O fun nyɛn doon wuzu fumnaasi. Saha naa o fun nyɛn dooni chen, sintana fun wa o wati di o wa mur un o tum tum tagna, amaa Koosa fun tum o malaikasau di ba wa suŋi un.
MRK.1.14	A gantɛl nɛɛ koor Hɛrɔd fun nyɛ ba kpak Jɔn a tɔ un dɛ, Yesu fun si dooni a kaali Galili pulum a wa mɔɔli Koosa laaboor weri ti a nyɛ nara ni, 
MRK.1.15	a fun ŋɔ ba, “Saha teliu wa Koosa koora dugli. Ma gil ma tum tagna a nyɛ ma se su o laaboor weri ti, chen ni o zi dɔ mau.”
MRK.1.16	Yesu funɛ val Galili bɛɛŋ nɔ ni, o fun na nara balɛ, Simɔn awa o niinbe Andiru, ka ba yo cham bɛɛŋ ti ni. 
MRK.1.17	Yesu fun yir ba a ŋɔ, “Ma si a wa tiŋ min. Ma tum ya nyinsa kpaksirɛ hali wa zinan, amaa lalaknɔ mu kpa tum fali a nyɛ ma di ma nyɛ nara wa tiŋ min.” 
MRK.1.18	O fun vaan sɛm chen, ba fun gil ba chamna a si tiŋ un.
MRK.1.19	O funɛ bu kaali suwachak tama, o fun na niinbisa ba nara balɛ, Jems awa Jɔn, Zɛbɛdi bisa. Ba funɛ nyɛn ba arŋ tuhu ni a kɔɔri ba chamna. 
MRK.1.20	O fun a yir ba. Ba fun a gil ba nyana awa o tumtumsa arŋ ti ni ka ba tiŋ Yesu.
MRK.1.21	Ba fun wa tɔhɔn naa ba yir Kapɛrnaum. Ba hiisi wuzu ti funɛ wa tel, Yesu kaali a la zu ba bar lagmi dɛ a fun biksi ba Koosa wɛ. 
MRK.1.22	Nibinsa ba naa funɛ nu o biksi chen, o ya ba alaazibu, domi o biksi ti wa fun chi Koosa chiksɛ nibiksɛ biksi. O funɛ kpak kpoku a kaali ba biksi ti.
MRK.1.23	Doone baal naa alizin tagin fun kani o nyuhu ni fun wa ba bar lagmi dɛ ti a tɛsi kinkan a ŋɔ, 
MRK.1.24	“Hee, Yesu Nazarɛt nar, baŋnɛ ii daŋni ya wati? I wa bar nɔ di i wa chɔk yau. Mu zimu di i ya tu chaan tiinne. I ya Koosa bere.”
MRK.1.25	Yesu fun ŋɔ alizin tagin ti ni, “Gil chɛɛma a kili baal ti ni.”
MRK.1.26	Alizin tagin ti nyɛ baal ti bara jigiri kinkan, a huusi a li un ni. 
MRK.1.27	Nibinsa ba naa funɛ nyɛn dooni chen, o ya ba alaazibu kinkan. Ba funɛ ŋɔ dɔŋ ni, “Baŋa nɛɛnɛ? Baŋ biksi fali nɛɛnɛ? Ma wa na chenani o kpak kpok kinkan a koti a ŋɔ alizin tagna di a li nara ni a laa?”
MRK.1.28	Lalaknɔ ba naa maga nyɛn Galili pulum ni fun nu chenani o tum.
MRK.1.29	Yesu fun si a li ba bar lagmi dɛ ti ni a la. O wa Jems awa Jɔn fun kaali a la zu Simɔn awa Andiru dama, 
MRK.1.30	ka Simɔn hila funɛ wi. Kabilima funɛ kpak un, ka o fun chɔ dam ni. Saha naa Yesu fun la tel dooni chen, ba ŋɔ un haan ti wɛ. 
MRK.1.31	Yesu fun zu o dɛ ti a la kpak o nin a suŋi un di o si chiŋi. O funɛ ya chen, o kabilima ti fun peti. O piili a ya diwe di o nyɛ ba.
MRK.1.32	Nha funɛ chel chen, tɔhɔn ti tima kpa ba wichɔɔrsa awa ba naa alizin tagna nyɛn ba ni a wa Yesu wati. 
MRK.1.33	Tɔhɔn ti tima fun lagmi Yesu dam nyɛni suwachak ni. 
MRK.1.34	Yesu fun tiibi nara kinkan, ba naa kpak wichɔɔr ta a duŋni alizin tagna kinkan a li nara ni. Alizin tagin tima maga funɛ piin zim unu. Adaha Yesu wa fun nyɛ ba sɛm wu digi.
MRK.1.35	Zimal hɛɛta yeligi saha, Yesu funɛ siu a li tɔhɔn ti ni a kaali bar digi o duŋduŋ di o la sumi Koosa dooni. 
MRK.1.36	Chɔɔsa funɛ wa pisi, Simɔn awa o chɛnsa fun si dooni a nyini di Yesu wa to a fun si a la dɛu un. 
MRK.1.37	Saha naa ba wa na un chen, ba fun ŋɔ un, “Nara maga la daŋni hin.”
MRK.1.38	Yesu fun ŋɔ ba, “Ma nyɛ ya si a la suwachak tɔ wisa, a naa kaɛɛ, chen ni n zi la ŋɔ ba Koosa wɛu ba nu. Chendaha n fun wa.”
MRK.1.39	Ba fun si a gba a go Galili pulum a la ŋɔ nara ni Koosa wɛ ba bar lagmi dɛɛni ni, a la duŋni alizin tagna a li nara ni.
MRK.1.40	Zagum digi fun si a wa gbiri o suwachak ni a sumi un, “I fu la nɔɔni, i fu tiibi mu wichɔɔr ti nɔu.”
MRK.1.41	Yesu fun ɔm un siki a kpa o nin a gbaŋsi un a ŋɔ, “N daŋni i na alaafɛu. N tiibi hinu.” 
MRK.1.42	O funɛ ŋɔ chene, zagumti ti vaan gil un, ka o na alaafɛ. 
MRK.1.43	Yesu fun ŋɔ un kpok ni, “Kila. 
MRK.1.44	I fiɛŋ i sɛm nandigi ni, amaa kila Koosa dam kɔkɔɔrsi ta digi wati, chen ni o zi koti a na hin. O na hin, i nyɛ o kɔɔri kɔɔri ti a nyɛ hin a chi Mosis funɛ biksi ma saha digi chen. Chen la zi biksi nara di i zagumti ti petiu.”
MRK.1.45	Zagum ti fun kaali a vɛ tiŋ chenani Yesu ŋɔ un, amaa o funɛ sɛm nara maga niu chenani Yesu ya nyɛ un. Domi o funɛ sɛm chen, Yesu wa fun koti a zu tɔsa see o sogli a wa, ka o fun kaali a la nyɛn nyabaan ni. Lalaknɔ nara fun li bawu maga a wa o wati.
MRK.2.1	Yesu fun nyɛn doon wuzu bilɛ a bur wa Kapɛrnaum. Tɔhɔn ti tima fun nu di waa nyɛn o dam zuuli ni. 
MRK.2.2	Nara kinkan fun lagmi dooni. Gbampulim wa fun to dɛ ti ni hali dɛ ti zɔɔnɔ ni. Yesu fun ŋɔ ba Koosa laaboor weri ti wɛ. 
MRK.2.3	Saha naa Yesu funɛ ŋɔ ba Koosa wɛ chen, nara bɔnɛ fun chuŋi baal naa nisa awa o naŋgere funɛ sou. Ba funɛ ya nara banaasiwa a kpa un a sak amaŋka ni a daŋni ba kpa un a wa Yesu wati. 
MRK.2.4	Ba wa fun koti a kpa un tel doonani Yesu chiŋi chen, domi zɛmɛ funɛ iiu kinkan. Adaha ba fun zini pɛŋ ti daha a hur bɔ, a kpa ŋmɛnsa a vɔti amaŋka ti luksa naasi a kpa un a tu Yesu suwachak ni a li dɛ ti bambaan ni. 
MRK.2.5	Yesu funɛ zim chenani ba se su un kinkan chen, o fun ŋɔ baal naa nisa awa o naŋgere funɛ sou chen, “Mu be, n waa nibine be funɛ gil i tum tagnau a nyɛ hin.”
MRK.2.6	Koosa chiksɛ nibiksɛ bɔnɛ funɛ kani dooni a lisi ba tusa ni, 
MRK.2.7	“Baal nɔ, baŋ sɛmwa o sɛm chen? Anti la zi koti a gil nara wu tagna a nyɛ ba? See Koosa duŋduŋ la zi koti chen. O sɛm sɛma nan ni, o wara tiŋ Koosa nɔ. O kpa o titi a maksi Koosa.”
MRK.2.8	Yesu funɛ piin zimu o tuhu ni chenani ba lisiu a pɛɛsi ba di, “Baŋnɛ ma lisi ma tusa ni nan ni? 
MRK.2.9	Baal naa naŋgere awa o nisa funɛ sou chen, n ŋɔ un di Koosa gil o wu tagna a nyɛ un koo n ŋɔ un di o si a val, o leema bɔm? 
MRK.2.10	N daŋni ma zimu di n waa nibine be kpak kpok a li tɛɛnɛ nɔ maga ni, chen ni mu zi koti a gil nara wu tagna a nyɛ ba.” O fun ŋɔ wichɔɔr ti ni, 
MRK.2.11	“Mu sɛm hinu, si chiŋi a zer i kichɔɔli ti a la dama.”
MRK.2.12	Baal ti fun vaan si chiŋi a zer o kichɔɔli ti a li lalaga. Ba naa funɛ chiŋi a nyini un, o fun ya ba alaazibu kinkan. Ba fun a pɛgi Koosa a ŋɔ, “Ya ha wa na nan see zinan wuzu nɔ.”
MRK.2.13	Yesu fun bu si a li dooni a kaali Galili bɛɛŋ ti nɔ. Zɛmɛ fun wa o wati, ka o fun piili a biksi ba Koosa wɛ. 
MRK.2.14	O funɛ biksi ba a peti, o fun bukoo si a la na baal naa ba funɛ yir Livai, Alfius be. O funɛ kani lampo bar laali nɛɛ aa la lampo ti. Yesu fun ŋɔ un, “Si a tiŋ min aa wa.” O fun gil o tuma a si tiŋ un a kaali.
MRK.2.15	Yesu awa o gantɛl tiŋsa fun kaali Livai dama di ba la di diwe. Lampo nilalɛ awa wu tagna tima kinkan funɛ tiŋ Yesu ka ba bɔnɛ la gbaari un ni awa o gantɛl tiŋsi ta ni. Ba maga fun kani a di diwe. 
MRK.2.16	Koosa chiksɛ nibiksɛ ta bɔnɛ, ba naa funɛ ya Farisi tima, ba waa funɛ na ba ka ba di diwe ta. Ba fun a pɛɛsi o gantɛl tiŋsi ta, “Yɛrɛ Yesu wa wu tagna tima awa lampo nilalɛ ta lagmi a di diwe?”
MRK.2.17	Yesu fun nu chenani ba pɛɛsi a ŋɔ, “Nibinsa ba naa kpak alaafɛ, ba wara la lure tiin wati, amaa ba naa vɛ kpak alaafɛ, ba waa le la lure tiin wati. N wa wa di n wa yir ba naa nara yir ba nibin werewa. Ba naa nara yir ba nibin tagna daharɛ, mu wa.”
MRK.2.18	Wuzu digirɛ Jɔn naa funɛ chaksi nara wa ni ni chen, gantɛl tiŋsa awa Farisi tim ta gantɛl tiŋsa fun vɔu nɔ. Doone nara bɔnɛ fun wa Yesu wati a wa pɛɛsi un, “Yɛrɛ Jɔn gantɛl tiŋsi ta awa Farisi gantɛl tiŋsi ta vɔu nɔ, ka i waa gantɛl tiŋsi ta vɛ vɔwi?”
MRK.2.19	Yesu fun burgi a pɛɛsi ba, “Nar kpa haan ka o chɛnsa bu vɔu nɔɔ? Aai. Ba wa zi ya chen. 
MRK.2.20	Saha naa ba zi wa kpak baal ti a kaali, chen wuzu ba zi wa vɔu nɔu.”
MRK.2.21	O fun bu ŋɔ ba, “Ba wa kpa gar fali aa lik takta buni bɔ di o vusi. Ba ka kpa gar fali ti a lik takta buni ti, o zi bukoo chɛɛsi kibuni tiu a gbaari. 
MRK.2.22	Ba wa kpa sin fali a du sin tɔk buni ni di o vusi. Ba ya chen ni ka o wa bi a pursi, o zi chɔk tɔk tiu ka sin ti pisi. Sin fali ti daŋni tɔk falirɛ.” (O funɛ biksi ba chen ni ba zim di o biksi ti ya biksi falirɛ.)
MRK.2.23	Hiisi wuzu digi Yesu awa o gantɛl tiŋsi ta fun la zu kiparɛ tuha aa la. Ba funɛ la chene, o gantɛl tiŋsi ta fun pini kiparɛ ta. 
MRK.2.24	Farisi tim ta bɔnɛ fun ŋɔ Yesu ni, “Kina, yɛrɛ i gantɛl tiŋsi ta chɔk ya chiili wuzu hiisi?”
MRK.2.25	Yesu fun burgi a pɛɛsi ba, “Ma yaa karimi Devid wɛ a li Koosa sɛm tɔn ti ni chen, ma wa zim o munn? 
MRK.2.26	Saha naa Abayata funɛ ya Koosa dam kɔkɔɔrsa nihɛɛ chen, wuzu digi lɔsa funɛ kpak koor Devid awa o dɔŋtima, o fun kaali a la zu Koosa bar jɛɛmi dama a la zer boroboro a chɔk a se a kpa nyɛ o dɔŋtim ta ni ba gbanko fun se. Nan boroboro nɔ funɛ chi seeliu see Koosa dam kɔkɔɔrsi ta duŋduŋ funɛ se.
MRK.2.27	“Koosa wa fun te lisi hiisi wuzu ti a ŋɔ nara ni di ba tiŋ un. O funɛ te naami narawa a lisi hiisi wuzu ti a nyɛ ba a ŋɔ di ba tiŋ un. 
MRK.2.28	Mu waa nibine be dɔ hiisi wuzu ti gbanko.”
MRK.3.1	Yesu fun bur kaali a la zu ba bar lagmi dɛ ti. Baal digi funɛ nyɛn dooni. O nin fun sou. 
MRK.3.2	Ba naa funɛ nyɛn dooni fun nyini Yesu di ba na o zi tiibi baal ti hiisi wuzu tiu koo o wa zi tiibi. Ba funɛ nyiniu di ba na Yesu galimsa a koti a fiksi un. 
MRK.3.3	Yesu fun ŋɔ baal naa nin funɛ sou chen, “Si a wa,” 
MRK.3.4	a ŋɔ nara tima ni, “Ma zim Koosa chiu. Hiisi wuzu ti ma ya chi di ma ya wu werewa a nyɛ nara ni, akoo ma ya chi di ma ya wu tagniwa a nyɛ nara nii? Ma nyɛ nara miisa koo ma kpu nara, o leemawa maa chi?”
MRK.3.4	Ba fun moori. 
MRK.3.5	Yesu fun na paan a nyini a go ba a zim di ba bambe kpoku. O fun ŋɔ baal ti ni di o tuuni o nin ti. O fun tuuni o nin ti. O nin ti fun vaan peti. 
MRK.3.6	Farisi tim ta fun si kaali. Ba wa Hɛrɔd walɛ funɛ lagmiu aa daŋni nyinbaan chenani ba zi ya a kpu un.
MRK.3.7	Yesu awa o gantɛl tiŋsi ta fun li dooni a kaali bɛɛŋ ti. Nara kinkan fun tiŋ un a li Galili ni a la dooni. 
MRK.3.8	Bɔnɛ fun li Jɛrusalɛm awa Judia pulum. Bɔnɛ fun li Idumia pulum awa pulum naa maga nyɛn Jɔɔdan mɔɔga jibaŋ kinkin ti ni. Bɔnɛ ka fun li Taaya awa Saidɔn awa doon pulum ti maga. Ba maga funɛ nu tum zene nawara Yesu fun tumu a li ba tɔsi ta ni a wa o wati. 
MRK.3.9	Yesu fun ŋɔ o gantɛl tiŋsi ta ni di ba dɛu arŋa a kɔɔri a saksi chiŋsi un, domi zɛmɛ ta funɛ iiu kinkan chen ni ba zi zaksi un. 
MRK.3.10	Yesu funɛ tiibi nara kinkan. Chendaha zɛmɛ ta funɛ zaksi dɔŋa di ba la gbaŋsi un. 
MRK.3.11	Hali ba naa alizin tagna fun nyɛn ba ni ka ba na un, ba yaa chel tɛɛnɛ nɛɛ o suwachak ni a tɛsi kinkan a ŋɔ, “I ya Koosa bere.”
MRK.3.12	Yesu fun ŋɔ alizin tagni ta wa kpok ni di a fiɛŋ a ŋɔ o wɛ nandigi ni.
MRK.3.13	Yesu fun si dooni a kaali kuŋkule digi nyuha. O fun la tel dooni a fun yir nibinsa ba naa o daŋni ba wa o wati. 
MRK.3.14	O fun lisi nara fidalɛ a li ba ni di ba tiŋ un, chen ni o zi tum bau tɔ wisi ta ni di ba biksi nara Koosa wɛ. 
MRK.3.15	O fun kpa kpok a nyɛ ba, chen ni ba zi koti a duŋni alizin tagnau a ta nara ni.
MRK.3.16	O nara fidalɛ ta sɔna funɛ ya Simɔn (Yesu fun du un sɔn fali Pita), 
MRK.3.17	Jems awa o niinbe Jɔn, Zɛbɛdi bisa. O gbanko funɛ nyɛ ba sɔn falɛwa Boanɛjis. Ba sɔn ta muna funɛ ya nibin numa. 
MRK.3.18	O gbanko funɛ lisi Andiru, Filip, Batɔlɔmi, Matiu, Tɔmas, awa Jems, Alfius be, Tadius, Simɔn naa o pulum wɛ fun nyɛn o bambi ni, 
MRK.3.19	awa Judas Iskariɔt, naa funɛ li Yesu gantɛl chen. Ba warɛ o fun lisi a kaali dama.
MRK.3.20	Zɛmɛ kinkan bur lagmi a wa. Hali Yesu awa o gantɛl tiŋsi ta wa fun na nyinbaan a di diwe. 
MRK.3.21	Yesu walɛ funɛ wa nu chen wɛ, ba fun wa di ba la kpak un a ŋɔ di o zu galɛŋwa.
MRK.3.22	Koosa chiksɛ nibiksɛ ta bɔnɛ fun li Jɛrusalɛm a ŋɔ dɔŋ ni, “Biɛlzɛbub, naa ya alizin tagna maga koora, nyɛn un ni a la nyɛ un kpok saha maga, chen ni o zi kotiu a duŋni alizin tagni ta a li nara ni.”
MRK.3.23	Yesu fun yir ba a jɛɛgi jɛɛgɛ a nyɛ ba a pɛɛsi ba, “Yɛrɛ sintana kaa ya duŋni o titi a ta? 
MRK.3.24	Tɔhɔn tima vɛ kpak nɔ bɛgim, ba dɔma wa zi wa a chɔk ba tɔhɔn tii? 
MRK.3.25	Dam bɛgim nara burgi a yo dɔŋa, chen dam ti zi pisiu a chel. 
MRK.3.26	Sintana awa o nitumɛ yo dɔŋa, o wa zi chɔk o koor tii? O gbanko wa zi chiŋ vusi. Adaha o wa ya di sintana nyɛ min kpok.
MRK.3.27	“Ma vɛ te kpak nikpok a vɔwi, yɛrɛ ma kaa ya a zu o dama a fuksi o kina?
MRK.3.28	“Ma nyɛ mu ŋɔ ma nan. Koosa koti a gil nara tum tagna maga awa chenani ba vɛ ya un jirima a nyɛ ba. 
MRK.3.29	Nara vɛ nyɛ Koosa siim weri ti jirima, Koosa wa zi gil chen a nyɛ ba, hali saha naa vɛ kpak bɔ.” 
MRK.3.30	O funɛ sɛm a nama domi bɔnɛ ŋɔ di alizin tagin kani o nyuhu ni.
MRK.3.31	Doone Yesu niina awa o niinbisa fun wa tel a wa chiŋi dam ti dentil ni a tum nara di ba zu a yir un. 
MRK.3.32	Ba fun wa zu o wati a ŋɔ un di o niin ti awa o niinbisi ta nyɛn dentil ni a pɛɛsi o wɛ.
MRK.3.33	Zɛmɛ ba naa funɛ kani a go un, o fun pɛɛsi ba, “Anti ya mu niin wuti awa mu niinbisa?” 
MRK.3.34	O fun nyini nibinsa ba naa kanɛ a go un chen a ŋɔ, “Ma na mu numa awa mu niinbisi ta nɛɛnɛ. 
MRK.3.35	Ba naa maga la tum chenani Koosa daŋni ba tum, ba waa ya mu numi ta awa mu niinbisi ta.”
MRK.4.1	Yesu fun bu wa bɛɛŋ ti a biksi nara Koosa wɛ. Zɛmɛ kinkan fun wa o wati a wa go un. Domi ba funɛ iiu kinkan, o fun a nyini arŋ bar nyɛni a la zu, amaa zɛmɛ ta wa funɛ chiŋi jibaŋ nɛɛ.
MRK.4.2	O fun jɛɛgi jɛɛgɛ a biksi kidamata a nyɛ ba a ŋɔ, 
MRK.4.3	“Baal digi funɛ nyɛn doon a fun si a kaali o ŋmaha di o la zaasi kiduha. 
MRK.4.4	O funɛ zaasi chene, kiduhu ti bɔnɛ fun chesi nyinbaan ni. Zimebisa fun wa pini a naa chesi nyinbaan ni chen maga a di. 
MRK.4.5	Bɔnɛ ka fun chesi buŋkul tuhu ni. Hɛɛra wa fun to dooni kinkan. Chendaha a fun nyu lalaga. 
MRK.4.6	Saha naa nha fun wa num a kpak a, a fun fiimi a siti. A wa fun koti a ta luta nɛnɛ. 
MRK.4.7	Kiduhu ti bɔnɛ ka fun chesi sɔta bar nyɛni ni a nyu a zini. Sɔti ta gbanko fun nyu a zini a tɔ a. Chendaha a wa fun koti a lul. 
MRK.4.8	Bɔnɛ ka fun chesi tɛɛn weri ni a nyu a zini a lulsi nɛnɛ. Bɔnɛ fumtotora, fumnɔnɔra, kɔkkɔkwa.”
MRK.4.9	Yesu fun ŋɔ ba, “Ma naa kpak diŋsa aa nu, maa nu nɛnɛ.”
MRK.4.10	O funɛ wa ka o duŋduŋ, ba naa funɛ tiŋ un awa o gantɛl tiŋsa fidalɛ ta, ba fun wa a wa pɛɛsi un o jɛɛge ta mun. 
MRK.4.11	O fun ŋɔ ba, “Ma warɛ Koosa nyɛ ma zim o koor ti kina, amaa ba naa vɛ nyɛn Koosa koor ti ni chen, jɛɛgɛwa n yaa jɛɛgi a nyɛ ba chen,
MRK.4.12	‘Chen ni ba zi nuu aa kidaŋni ba zim a muna amaa ba wa kizim.
MRK.4.12	Ba zim a muna,
MRK.4.12	ba bambe zi chɛrgiu,
MRK.4.12	chen ni Koosa zi gil ba tum tagna a nyɛ ba.’ ”
MRK.4.13	O fun pɛɛsi ba, “Ma wa zim jɛɛgi nɔ munn? Ma vɛ zim jɛɛgi nɔ mun, yɛrɛ ma kaa ya a zim a nawara kɛɛ muna? 
MRK.4.14	Baal naa funɛ zaasi kiduhu ti chen, Koosa laaboor weri tirɛ o fun a zaasi chen. 
MRK.4.15	Kiduhu naa funɛ chesi nyinbaan ni chen chi ba naa nu, amaa sintana funɛ siu lalaga a wa yisi laaboor ti a li ba bambe ni. 
MRK.4.16	Kiduhu naa ka funɛ chesi buŋkula tuhu ni chen chi ba naa nu laaboor weri ti ka ba tusa sɔɔni, 
MRK.4.17	amaa laaboor weri ti wa fun ta lur ta ba ni. Ba funɛ tiŋ tamnɛ, amaa saha naa namsi wa kpak ba chen laaboor weri ti daha, ba vɛ un a bu vɛ tiŋi. 
MRK.4.18	Kiduhu naa ka funɛ chesi sɔta bar nyɛni ni chen chi ba naa nu laaboor weri ti, 
MRK.4.19	amaa ba tɛɛnɛ nɔ wi yaalɛ awa ba malɛ daŋni kinkan awa ba wi lise maga wa zu ba bambe ni a chɔk laaboor weri ti, chen ni o wa kikoti a lul ba tusa ni. 
MRK.4.20	Kiduhu naa ka funɛ chesi tɛɛn were ni chen chi ba naa nu laaboor weri ti ka ba bambe kpak un nɛnɛ a wa lulsi fumtotora, fumnɔnɔra, awa kɔkkɔkwa.”
MRK.4.21	Yesu fun pɛɛsi ba, “Nar suk fitina, o zi bu kpa tempile a chik un niu koo o zi kpa un a chiŋsi o bar chiŋi niu o chaani kinkann? 
MRK.4.22	Kina maga soglee, a maga zi wa li gbampulimu, chen ni ma zi na au. 
MRK.4.23	Ma naa kpak diŋsa a la nu, ma nyɛ a nu nɛnɛ.
MRK.4.24	“Maa nu chenani n kaa ŋɔ ma nan. Ma doso a nu mu sɛma a gbaari, Koosa zi suŋi mau ma zim a gbaari. 
MRK.4.25	Nar la nu nɛnɛ, Koosa zi suŋi unu o zim a gbaari. Nar ka vɛ nu nɛnɛ, tam naa o zim chen, Koosa zi yisi au o wati.”
MRK.4.26	Yesu fun ŋɔ di, “Koosa koor ti chi nipari naa funɛ si a la o ŋmaha di o la zaasi o kina chene. 
MRK.4.27	O funɛ zaasi kin ta a peti, o fun la chɔ a hiisi. Wuzu kama o yaa siu a la tum a wa hiisi. O funɛ ya chene, o ka wa zim chenani kiduhu ti ya a nyu aa zini. 
MRK.4.28	Tɛɛnɛ ti titi yaa chɛrgi kiduhu ti a nyu a zini. A waa zini a peti chen, a zi kpaksi loona a lulsi. 
MRK.4.29	A wa bi a mak kumi chen, ba kpa chisa a kaali ŋmaha ti a la kum a.”
MRK.4.30	Yesu fun bu pɛɛsi ba, “Baŋ kinnɛ ya zi koti a kpa lagmi Koosa koor ti ni a nyini a kpa maksi a koor ti? 
MRK.4.31	O chi kiduha naa ba yir ‘mastad’ ba yaa kpa aa du chene. Waa ya kidusi maga kiwewe. 
MRK.4.32	A gantɛl ni a si a zen a kaali bugil pum maga kɔha ni. Zimebisa yaa wa du a zaŋa a hulsi ni, domi a funɛ zenu a kpak basɔn were.”
MRK.4.33	Yesu fun a jɛɛgi jɛɛgɛ kinkan a nyɛ ba a biksi ba Koosa wɛ a chi chen, hali ba zima wa peti. 
MRK.4.34	O waa ya biksi ba wu digi a gbaari, see jɛɛgɛ duŋduŋ. O wa o gantɛl tiŋsi ta funɛ nyɛn ba duŋduŋ, o fun a biksi ba a maga muna.
MRK.4.35	A wuzu ti nha funɛ wa chel, o fun ŋɔ o gantɛl tiŋsi ta ni, “Ma nyɛ ya la ji bɛɛŋ ti jibaŋ kinkin ti.” 
MRK.4.36	O gantɛl tiŋsi ta fun gil zɛmɛ ta a zu pu Yesu arŋ tuhu ni ba kaali. Bɔnɛ gbanko fun zu arŋ bɔnɛ a tiŋ un. 
MRK.4.37	Ba funɛ la chene, pe zen digi fun wa si a viigi. O fun a mo arŋ ti kinkan, a teŋ ni ti a du arŋ ti tuhu ni o daŋni o lim. 
MRK.4.38	Yesu fun chɔ arŋ gantɛl ni a sul nyusula a chɔ do. O gantɛl tiŋsi ta fun laasi un a pɛɛsi, “Ya kunyana, ya daŋni ya sou. I bak wa to ya nii?”
MRK.4.39	O fun si o do ti ni a ŋɔ pehe ti ni di o chiŋi a ŋɔ ni ti ni di o du balimm. Pehe ti fun chiŋi. Ni ti gbanko fun a du balimm, hali o wa fun a dam tama. 
MRK.4.40	Yesu fun pɛɛsi o gantɛl tiŋsi ta, “Yɛrɛ maa ɔm chen ni? Ma se wa su minn?”
MRK.4.41	O fun a ya ba alaazibu kinkan. Ba funɛ pɛɛsi dɔŋa, “Baal nɔ, baŋ nibine ya un? Hali o koti a sɛm sɛma peha awa ni wati a nu o nɔ.”
MRK.5.1	Ba funɛ la ji bɛɛŋ jibaŋ kinkin ti, ba fun wa tel Gadaria tima pulum. 
MRK.5.2	Baal digi funɛ nyɛn dooni a kpak alizin tagna o nyuhu ni. 
MRK.5.3	Nandigi wa fun koti a vɔu un. Ba yaa fun kpa zɔglɛ zenewa a vɔu un. O yaa fun a kasi a. 
MRK.5.4	Ba yaa fun kpa zɔglɛ a vɔti o naŋgere awa o nisa hali ba wa ku, amaa o yaa fun kasi a magau. Nandigi wa fun kpak kpok a kaali un. 
MRK.5.5	O fun chɔ kaali di o la nyɛn doonani ba yaa sogli ba nawaalsa chen awa kuŋkule nyuuna bar nyɛni ni saha maga, a la huusi a zer buŋkula aa teŋsi o titi.
MRK.5.6	Yesu funɛ wa li arŋ ti ni, baal ti fun la chiŋi doonani ba sogli ba nawaalsa chen a li bar boli ni. O funɛ na un, o fun chɔ a wa gbiri o suwachak ni a zaami un. 
MRK.5.7+MRK.5.8	Yesu fun ŋɔ alizin tagin ti ni di o li baal ti ni. O fun tɛsi kinkan a pɛɛsi un, “I waa Yesu, Koosa zen be, baŋnɛ i daŋni n wati? Kinyini Koosa a gil mu muksi.”
MRK.5.9	Yesu fun burgi a pɛɛsi un, “I sɔn ya baŋa?” O fun ŋɔ, “Mu sɔn ya ‘zɛmɛ’, domi ya iiu.” 
MRK.5.10	O funɛ sumi Yesu kinkan di o ta duŋni a a li ba pulum ni.
MRK.5.11	Kurchusa funɛ nyɛn kuŋkule nyuhu ni a di diwe. A funɛ tel tusugsa lɛu. 
MRK.5.12	Alizin tagni ta fun a sumi Yesu di o nyɛ a la zu kurchusi ta ni. 
MRK.5.13	Yesu fun nyɛ a nyinbaan. A fun li a la zu kurchusi ta ni. Kurchusi ta fun si a chɔ a la wilsi a chesi bɛɛŋ ni ti ni. Ni ti fun di a maga.
MRK.5.14	Ba naa funɛ nyini kurchusi ta chen, ba fun chɔ kaali dama a la ŋɔ ba naa nyɛn dooni awa ba naa ba pu kɔha ti ni. Tɔhɔn ti tima fun li a wa Yesu wati di ba la na kin naa yɛɛ. 
MRK.5.15	Ba fun wa na baal naa alizin tagna kinkan fun kani un ni chen laari gar a kani Yesu wati. O wa fun bu a zu galɛŋa. Hansura fun kpak ba. 
MRK.5.16	Ba naa funɛ nyɛn dooni a na chenani funɛ ya alizin tagni ta awa kurchusi ta, ba fun ŋɔ ba naa wa chen.
MRK.5.17	Ba funɛ nu ba sɛm chen, ba wa Yesu wati a wa sumi un di o li ba pulum ni. 
MRK.5.18	Saha naa o fun si a la zu arŋ ti chen, baal naa funɛ kpak alizin tagna chen, fun wa sumi Yesu di o nyɛ o tiŋ un ba la.
MRK.5.19	Yesu fun ŋɔ un, “Aai. Kila i dam walɛ wati a la ŋɔ ba chenani i kunyana suŋi hin a ɔm hin siki.”
MRK.5.20	O fun kaali a la ŋɔ ba naa nyɛn Dɛkapɔlis pulum wati chenani Yesu fun ya nyɛ un. O ya ba maga alaazibu.
MRK.5.21	Yesu fun zu arŋa a la ji bɛɛŋ ti jibaŋ kinkin ti. O funɛ la tel dooni, zɛmɛ kinkan fun wa a wa go un bɛɛŋ ti nɔ ni. 
MRK.5.22	Ba bar lagmi dɛ nihɛɛ digi funɛ gbaari zɛmɛ ta ni. O sɔn funɛ ya Jairus. Saha naa o fun wa na Yesu, o fun la gbiri o suwachak ni, 
MRK.5.23	a sumi un kinkan a ŋɔ, “Mu nihabichɛla la wi a daŋni o sou. Mu sumi hinu kinkan, kuwa a wa kpa i nisa a sak un ni, chen ni o zi na alaafɛu.”
MRK.5.24	Yesu fun tiŋ Jairus a kaali. Nara kinkan gbanko funɛ tiŋ un aa zaksi un.
MRK.5.25	Nihaan digi funɛ nyɛn doon a kpak wichɔɔr digi bun fidalɛ. O fun ya nin ka o vɛ peti. 
MRK.5.26	Hali luri tima nidamata fun a tiibi un a wa ku. O fun chɔk o malɛ maga ka o nin ti vɛ peti a fun bukoo gbaari. 
MRK.5.27	O fun a nu Yesu wɛ a la lisi o tuhu ni, 
MRK.5.28	“N fu koti a la gbaŋsi o kilaari nɔ, n fu zi na alaafɛu.”
MRK.5.29	O fun zu zɛmɛ ta ni a la pu Yesu a gbaŋsi o kilaarɛ gantɛl. O funɛ la gbaŋsi o kilaari ti chen, o nin ti fun vaan teŋ. Doone o fun zim di o na alaafɛu. 
MRK.5.30	Yesu fun zim di nandigi gbaŋsi unu domi o kpok ti bar digi funɛ liu. O fun burgi o gantɛl a pɛɛsi, “Anti gbaŋsi mu takta nan ni?”
MRK.5.31	O gantɛl tiŋsi ta fun burgi a pɛɛsi un, “I waa na zɛmɛ ta la murgi nan ni ka i pɛɛsi ya di, anti gbaŋsi hinu?”
MRK.5.32	Yesu ha fun vɛɛn a nyini a go di o na nar gbaŋsi un chen. 
MRK.5.33	Hansura fun kpak haan ti kinkan. O bara fun a jigiri. O fun zim di Yesu tiibi unu a fun wa gbiri o suwachak ni a sɛm o tuha chaani maga a nyɛ un. 
MRK.5.34	Yesu fun ŋɔ un, “N be, i si suuli nyɛ i na alaafɛu. Kila dama awa tu sɔɔn ni. I wichɔɔrti ti petiu. O wa zi bu bur wi.”
MRK.5.35	Yesu ha funɛ vɛɛn a sɛm, nara bɔnɛ fun a li ba bar lagmi dɛ nihɛɛ dama a wa nihɛɛ ti wati a ŋɔ un, “I be nihabichɛl ti sowu. Ta bu muksi nibiksi ti di o waali.”
MRK.5.36	Yesu fun nu chenani ba sɛm chen a ŋɔ nihɛɛ ti, “Ta nyɛ o muksi hin. Nyɛ i si su min.” 
MRK.5.37	Yesu wa fun a daŋni nandigi tiŋ un amaa a nyɛ Pita, Jems awa o niinbe Jɔn ba duŋduŋ funɛ tiŋ un kaali. 
MRK.5.38	Ba funɛ la tel ba bar lagmi dɛ nihɛɛ ti dama, ba fun a nu ba chɛɛma ka ba wi kinkan. 
MRK.5.39	Yesu fun la zu dam ti a pɛɛsi ba, “Yɛrɛ ma chɛɛmi a la wi? Be ti wa sou. O chɔ dore.”
MRK.5.40	Ba fun a mɔmsi un. O fun duŋni ba a ta, a kpa be ti nyana awa o niina awa o gantɛl tiŋsa nara batora duŋduŋ a la zu be ti dɛ chɔɔli ti. Be ti funɛ ya bun fidalɛwa. 
MRK.5.41	Yesu fun la kpak be ti nin a ŋɔ un a li o titi sɛm ni, “Talita kumi.” Chen mun ya, “n be nihabichɛla, n ŋɔ hinu, kisi.”
MRK.5.42	Nihabichɛl ti fun vaan si chiŋi a val. O ya ba alaazibu kinkan. 
MRK.5.43	Yesu fun ŋɔ di ba ya diwe a nyɛ be ti ni o di, a fun ŋɔ ba kpok ni, “Ma ta nyɛ nandigi zim kinkin naa yɛɛ.”
MRK.6.1	Yesu fun a li dooni a bu kaali o sɛmbiri tɔha, o wa o gantɛl tiŋsi ta ni. 
MRK.6.2	Ba funɛ nyɛn dooni, ba hiisi wuzu fun wa tel. O fun kaali a la zu ba bar lagmi dɛ a biksi nara Koosa wɛ. Nara kinkan funɛ nyɛn doon a nu o biksi ti. O ya ba alaazibu kinkan. Ba funɛ pɛɛsi dɔŋa, “Leene baal nɔ pu sɛm nama maga? Ka leene o vɛɛn pu zima nɔ? Ka yɛrɛ o zi yaa ya a tum o tum zene nama? 
MRK.6.3	O laata funɛ ya bugilsal a nyɛn bar nɔ ni chenn? O niina laata ya Mɛri chenn? Jems, Josɛf, Judas awa Simɔn laata ya o niinbisa chenn? Ya wa o toosa laata lagmi nyɛnn?” Ba wa un wa fun lɛm dɔŋ ni, domi ba funɛ zim unu.
MRK.6.4	Yesu fun ŋɔ ba, “Nara maga nyɛ Koosa witiina jirimau, amaa o sɛmbiri tɔhɔn nara wa o dam walɛ awa o lul, ba wara nyɛ un jirima.”
MRK.6.5	O funɛ nyɛn dooni chene, o fun kpa o nin a sak wichɔɔrsi nara tam ni a tiibi ba. Chen duŋduŋnɛ o fun koti a tum. O wa fun koti a tum tum zene, domi ba se wa fun su un. 
MRK.6.6	O fun jɛri Yesu kinkan. O fun si a kaali tɔ wisa naa nyɛn dooni chen, a biksi nara Koosa wɛ.
MRK.6.7	Doone o fun a lagmi o gantɛl tiŋsa nara fidalɛ ta a wa tum ba nara balɛlɛ, a nyɛ ba kpok di baa kiduŋni alizin tagna a li nara ni. 
MRK.6.8	O fun ŋɔ ba, “Ma wa kaa la, ma fiɛŋ ma zer buna a chi diwe, malɛ awa kapursa. 
MRK.6.9	Ma du natausa, amaa ma ta laari takta wisa lɛ a zer ma daŋkpalsa a la. 
MRK.6.10	Ma wa la tel tɔha, ma nyɛn dam bɛgim naa ba nyɛ ma di ma chɔ chen, hali a wuzu naa ma wa li tɔhɔn ti ni. 
MRK.6.11	Amaa ma wa zu tɔ digi ka tɔhɔn ti nara vɛ la ma duuli koo a vɛ nu nyɛ ma, ma li dooni, a piisi ma naasa hɛɛra a ta, chen ni ba zi zim di a li ba nɛɛ. O wa li ma ni.”
MRK.6.12	Yesu funɛ biksi ba chene, ba fun si a kaali a la sɛm Koosa wɛ a nyɛ nara ni, a ŋɔ di ba gil ba tum tagna a burgi a tiŋ Koosa nyinbaan. 
MRK.6.13	Ba fun vɛɛn a duŋni alizin tagna a li nara kinkan ni, a zer nu tama a tiksi a du wichɔɔrsi ta ni a tiibi ba.
MRK.6.14	Nara tim maga fun a sɛm Yesu wɛ. Bɔnɛ fun ŋɔ di Jɔn, naa funɛ chaksi nara chen si o sou niu. Chendaha o koti a tum tum zene.
MRK.6.15	Bɔnɛ fun kpa un a yir un Koosa witiina naa ba yir Ɛlaija. Bɔnɛ ka fun ŋɔ di o chi witiinsi naa Koosa tum chen digirɛ.
MRK.6.16	Koor zen digi funɛ nyɛn doon. Ba funɛ yir un Hɛrɔd. O funɛ nu Yesu wɛ, o fun ŋɔ o titi ni, “Baal nɔ wa Jɔn naa la chaksi nara chen ya nibɛgimnɛ. Mu nyɛ ba fun teŋ o nyuha, amaa o bur si o sou niu.” 
MRK.6.17	Hɛrɔd fun a kpa o niinbe Filip haan. O haan ti sɔn funɛ ya Hɛrɔdias. 
MRK.6.18	Jɔn fun te ŋɔ un, “Chenani i ya chen, o wa wer.” O funɛ sɛm chen, Hɛrɔdias fun nyɛ Hɛrɔd tum nara ba la kpak Jɔn a tɔ un dɛ.
MRK.6.19	Doone Hɛrɔdias fun a ha Jɔn a daŋ o kpu un. 
MRK.6.20	Hɛrɔd funɛ ɔm Jɔnu a la nyɛ un jirima, domi o funɛ zim di Jɔn ya nibin werere. Adaha o fun vɛ la nɔɔni di ba kpu un. Hali Jɔn sɛm ta fun muksi un kinkan, amaa o ha funɛ vɛɛn a daŋni o nu o sɛm tau.
MRK.6.21	Hɛrɔd bun luli wuzu funɛ wa tel, o fun a yir o nihɛɛ zene awa o lanjimasa nihɛɛta awa nibin zene, ba naa maga nyɛn Galili ni di ba wa di o luli wuzu diwe. Ba fun wa di. 
MRK.6.22	Doone Hɛrɔdias nihabichɛla fun wa zu dɛ naa ba di diwe ta chen a gɔ a du ba. O gɔɔli ti fun ya Hɛrɔd awa o chɛnsi ta lɛmlɛm kinkan. Hɛrɔd fun pɛɛsi un, “Baŋnɛ ii daŋni? Kin naa maga ii daŋni n zi nyɛ hinu.” 
MRK.6.23	O fun hɛɛsi a ŋɔ, “Kin naa maga ii daŋni, ŋɔ min, n zi nyɛ hinu. Hali ii daŋni n pulum nɔ, n zi purigiu a nyɛ hin.”
MRK.6.24	Nihabichɛl ti fun kaali o niin wati a la pɛɛsi un, “Baŋnɛ n kaa la sumi un?” O niin ti fun vaan na nyinbaan a ŋɔ di o la a la sumi Jɔn nyuha.
MRK.6.25	O fun bur kaali koor ti wati lalaga a la ŋɔ un, “Mu sumi Jɔn nyuhurɛ di ba kpa du pɛŋ ni a wa nyɛ min.”
MRK.6.26	O sɛm ta fun chɔk Hɛrɔd tuha kinkan. O wa fun bu koti a vɛ, domi o fun hɛɛsi o walɛ ta suwachak ni di o zi nyɛ un kundɔŋu. 
MRK.6.27	O fun a tum o lanjimasi ta digi di o la a la teŋ Jɔn nyuha a kpa wa. O fun kaali doonani ba fun tɔ un dɛ chen a la teŋ Jɔn nyuha, 
MRK.6.28	a kpa sak pɛŋ ni a wa nyɛ nihabichɛl ti ni. O fun kpa la nyɛ o niin ti ni. 
MRK.6.29	Jɔn gantɛl tiŋsi ta funɛ nu chen wɛ, ba fun la zer un a sogli.
MRK.6.30	Yesu nitumɛ fidalɛ, ba naa o fun tum chen, bur wa a ŋɔ un kin naa maga ba tum awa kin naa maga ba biksi nara ta. 
MRK.6.31	Yesu fun ŋɔ ba, “Ma si. Ma nyɛ ya la nyabaan ti ya duŋduŋ a la hiisi tama.” Nara kinkan yaa fun a wa o wati a la bur, ba wa fun kpak bar digi a di diwe. 
MRK.6.32	Ba fun si a li a la zu arŋa a kaali nyabaan ti ba duŋduŋ.
MRK.6.33	Ba funɛ la chene, nidamata fun a na ba a fun vaan zim ba a li ba tɔsi ni a kpa ba naŋgere a chɔ a te ba suwachak a la tel doon ka ba zi wa. 
MRK.6.34	Yesu funɛ wa li arŋ ti ni, o fun a na zɛmɛ kinkan ka ba chiŋi dooni. Ba funɛ chi piisisa a naa vɛ kpak nigbaŋirɛ. Ba wɛ fun ya un siki, ka o vɛɛn a biksi ba wu damata dooni. 
MRK.6.35	Ba funɛ nyɛn doon a vusi, Yesu gantɛl tiŋsi ta fun wa o wati a wa ŋɔ un, “Nha daŋni o chelu. Bar nɔ ya nyabaannɛ. 
MRK.6.36	Nyɛ zɛmɛ ta kila ŋmaana awa tɔ wisa a naa go bar nɔ a la yau diwe a di.”
MRK.6.37	Yesu fun ŋɔ ba, “Ma titi nyɛ ba diwe ba di.” Ba fun pɛɛsi un, “Ei, yɛrɛ ya kaa ya na diwe a nyɛ nara nama ni ba di? Ya yau boroboro sidi tusugsa nyuu, o wa zi tel.”
MRK.6.38	Yesu fun pɛɛsi ba, “Boroborosa ŋmɛnwa ma kpak ma wati bar nɔ? Ma la nyini.”
MRK.6.38	Ba fun la na a wa ŋɔ un, “Boroborosa nyuunwa awa nyinsa lɛ nyɛn doon.”
MRK.6.39	O fun ŋɔ, “Chen weru.” O fun a nyɛ nara tima maga kani kɔ tota daha ni, 
MRK.6.40	pukpuk ni, puk digi kɔkwa, puk digi fumnyuu, puk digi kɔkwa, puk digi fumnyuu, hali a kaali. 
MRK.6.41	Doone Yesu fun zer boroborosa nyuun ta awa nyinsa lɛ a nyini buudaha ni a sumi Koosa a du a ni. O fun zer boroborosi ta a chɔksi a nyɛ o gantɛl tiŋsi ta ni di kpa bɔni nara tima. Ba fun kpa bɔni ba. O fun bukoo zer nyinsa lɛ ta a chɔksi a bɔni ba. 
MRK.6.42	Ba maga fun se puŋ. 
MRK.6.43	Ba funɛ se peti chen, Yesu gantɛl tiŋsi ta fun pa ba kidikaalɛ tima a su chenchisa fidalɛ. 
MRK.6.44	Ba naa funɛ se boroborosi ta chen, ba nibaala duŋduŋ funɛ ya tusugsa nyuunwa.
MRK.6.45	O fun ŋɔ o gantɛl tiŋsi ta ni di ba la a la zu arŋa a la ji bɛɛŋ ti jibaŋ kinkin ti a la Bɛtsaida ka o ta nara tima nyinbaan ni a wa. 
MRK.6.46	Ba fun kaali ka o ta nara tima nyinbaan ni a kaali kuŋkule nyuuna bar nyɛni di o la sumi Koosa. 
MRK.6.47	Dusum funɛ wa biri, Yesu duŋduŋ fun a nyɛn jibaŋ ti ni ka o gantɛl tiŋsi ta fun a nyɛn arŋ ti ni a li bɛɛŋ ti bambaan ni. 
MRK.6.48	O fun na ba ka peha mo ba a li ni ti ni ba luk ku jibaŋ ti jili. O funɛ wa ya zimal hɛɛta yeligi saha, Yesu fun si a val ni daha ni a la ba wati a daŋ o gali ba ni. 
MRK.6.49	Doone ba maga fun a na un ka o val ni daha ni. Ba fun kpa un a yir lɛlɛ. 
MRK.6.50	Hansura fun kpak ba. Ba fun a huusi kinkan.
MRK.6.50	Yesu fun ŋɔ ba, “Ma ta ɔmi. Minnɛ. Ma nyɛ ma bara sɔɔni.” 
MRK.6.51	O fun wa zu arŋ ti a gbaari ba ni. Saha naa o fun wa zu arŋ ti, pe ti fun gil. O fun ya ba alaazibu a kaali a maga. 
MRK.6.52	O funɛ ya ba alaazibu chen, domi ba fa wa zim chenani Yesu fa kpa boroborosi ta a nyɛ zɛmɛ ta ni chen.
MRK.6.53	Ba fun la ji jibaŋ kinkin ti a fun la tel tɔhɔn naa ba yir Gɛnɛsarɛt a kpa arŋ ti a vɔu dooni. 
MRK.6.54	Yesu funɛ wa li arŋ ti tuhu ni, nara ta fun vaan a zim un. 
MRK.6.55+MRK.6.56	Yesu yaa fun gba a la tɔ zene awa tɔ wisa awa ŋmaana. Ba yaa funɛ nu di o wau, ba chɔ kaali ba damsa a la kpa ba wichɔɔrsa a du amaŋkasi ni a kaali yawa a la sumi un di o nyɛ wichɔɔrsi ta gbaŋsi o takta nɔ, chen ni ba zi na alaafɛu. Ba naa maga funɛ gbaŋsi o takta ti nɔ, ba fun na alaafɛ.
MRK.7.1	Farisi tim ta awa Koosa chiksɛ nibiksɛ ta bɔnɛ ba naa funɛ li Jɛrusalɛm a wa lagmi Yesu wati. 
MRK.7.2	Ba funɛ nyɛn o wati, ba fun wa na di o gantɛl tiŋsi ta funɛ chɔk ba chi ti kibɛgimnɛ, domi ba wa fun a sɛm ba nisa a kpa nin doŋa a di diwe.
MRK.7.3	Farisi tim ta awa Ju tim maga ba wa kaa di diwe, see ba te sɛm ba nisawa. Ba funɛ ya chen a tiŋ ba nawaalsa nyinbaannɛ. 
MRK.7.4	Ba wara yau diwe a li yau ni, see ba te chaksi a a zi di. Ba gbanko funɛ tiŋ ba nawaalsa nyinbaan naa la biksi ba kisisi ba gbaŋsa, tempilsa awa lugɛ tempilsa a zi di.
MRK.7.5	Farisi tim ta awa Koosa chiksɛ nibiksɛ ta fun a pɛɛsi un, “Yɛrɛ i gantɛl tiŋsi ta waa vɛ ya nawaalsi ta nyinbaan ti a kpa nin doŋa a di?”
MRK.7.6	Yesu fun ŋɔ ba, “Ma ya nusun timwa. O funɛ ya wutirɛ chenani Koosa witiina Azaaya fun sɔbi ma wɛ saha digi a du Koosa sɛm tɔn ti ni. O funɛ ŋɔ,
MRK.7.6	‘Nara nama jɛɛmi min ba nyina nɛɛ,
MRK.7.6	amaa ba tusa wa to min ni.
MRK.7.7	Ba kpa nibinsa chire a biksi nara a ŋɔ di a ya Koosa chire.
MRK.7.7	Chendaha ba jɛɛmi min yɔrirɛ.’
MRK.7.8	“Maa tiŋ chenani Azaaya fun sɔbi saha digi chen. Ma wa gil Koosa chiksi ti a ta a la tiŋ ma nawaalsa nyinbaan.
MRK.7.9	“Ma kpa ma titi zima a tiŋ ma titi chiksi aa vɛ tiŋ Koosa chiksɛ ta. 
MRK.7.10	Mosis funɛ sɔbiu a li Koosa sɛm tɔn ti ni saha digi,
MRK.7.10	‘Ma nyɛ ma nyama awa ma numa jirima. Nara maga pini o nyana koo o niina zoma, ba kpu un.’
MRK.7.11	Ma waa ka yaa biksi nara bun kam yaali di nar ŋɔ o nyana awa o niin ni di kina o zi kpa a suŋi ba ya ‘kɔban’ kinnɛ, chen mun ya, ‘Koosa kinnɛ’, 
MRK.7.12	ma wa zi la nɔɔni di o suŋi ba. 
MRK.7.13	Ma wa chɔk Koosa chiksɛ ta a li ma bun kam yaali dahaa? Ma funɛ kpa bun ka yaali damatau a dau a la biksi ma bisa di ba tiŋ a.”
MRK.7.14	Yesu fun bukoo yir nara tima ba wa o wati. O fun ŋɔ ba, “Ma cheŋi ma diŋsa a nyɛ mu sɛm zu ma bambe ni nɛnɛ. 
MRK.7.15	Kin naa la zu ma tuha, o wara nyɛ ma doŋa, amaa kinkin naa la li ma nɔ ni, warɛ nyɛ ma doŋa. (( 
MRK.7.16	Ma naa kpak diŋsa aa nu, ma nyɛ a nu nɛnɛ.”))
MRK.7.17	O funɛ gil zɛmɛ ta a kaali dama, o gantɛl tiŋsi ta fun wa pɛɛsi un o jɛɛgi ti mun. 
MRK.7.18	Yesu fun a pɛɛsi ba, “Ma gbanko wa kpak nɛhaa? Ma wa zim di kin naa la zu ma tuha, a waa kikoti nyɛ ma doŋaa? 
MRK.7.19	Ma loore o yaa zu ka ma la somi. O wara zu ma bambe ni.” Yesu fun ŋɔ ba a nama maga, chen ni ba wa zi bu chi diwe maga.
MRK.7.20	O fun ŋɔ, “Kinkin naa la li ma bambe, waa nyɛ ma tum ma titi doŋa. 
MRK.7.21	Kinkin naa nyɛn ba tuhu ni, nibinsa lisi wu tagna a la tum sakaal tuma a la ŋmɛ a la kpu doŋa, 
MRK.7.22	a la tum chɔkumsa a la daŋni ba dɔŋtim kina a la tum dɔŋa wa tum tagna a la mur dɔŋa a la ya dɔŋa wa handɔta a la pin dɔŋ zoma a la daŋni sɔn, aa la tum womsi tima. 
MRK.7.23	Wu tagin naa maga yaa li ba bambe nɛɛ. A waa yaa nyɛ nibinsa kpak doŋa.”
MRK.7.24	Yesu fun si dooni a kaali Taaya awa Saidɔn pulum. O funɛ la zu o dam chɔɔli dooni, o wa fun a daŋni nandigi zim di o nyɛn dam ti nɛɛ, amaa o sogli ti funɛ a li gbampulimu. 
MRK.7.25+MRK.7.26	Haan digi fun piin nu Yesu wɛ. Haan ti niina awa o nyana funɛ ya Girik timwa. Ba fun a lul un dooni. Alizin tagin fun a nyɛn o nihabichɛla nyuhu ni. O fun wa Yesu wati a wa gbiri o suwachak ni a sumi un di o duŋni alizin tagin ti a ta o be ti ni. 
MRK.7.27	Yesu fun ŋɔ haan ti ni, “Nyɛ ba te kpa diwe tima a nyɛ bichɛsi ni ba di puŋ. O wa deŋli wa ba kpa bichɛsi ta diwe a nyɛ vasi ni a di.”
MRK.7.28	Nihaan ti fun ŋɔ, “Mu kunyana, o ya wutirɛ, amaa vasi ta ka yaa di diwe naa bichɛsi ta yaa di ka a chesi chen.”
MRK.7.29	Yesu fun ŋɔ un, “Chenani i sɛm nan, mu nuu. Kila dama. Alizin tagin ti piin gil i be tiu.”
MRK.7.30	O fun kaali dama ka o be chɔ kichɔɔli ni. Alizin tagin ti fun sir gil un.
MRK.7.31	Yesu fun a li Taaya pulum ni a bur kaali tɔhɔn naa ba yir Saidɔn a la gali un ni, a fun la gali Dɛkapɔlis pulum ni a la li Galili bɛɛŋ ti. 
MRK.7.32	O funɛ la tel dooni chen, ba fun kpa baal naa funɛ ya diŋgbiti tiina. O wa fun koti aa sɛm sɛma nɛnɛ. Ba fun a sumi Yesu di o kpa o nisa a gbaŋsi un, chen ni o zi na alaafɛu. 
MRK.7.33	Yesu fun a yir un a li zɛmɛ ta ni a kaali ba duŋduŋ a la kpa o naninsa lɛ a kpa tasi o diŋsi ni a tɔɔsi nantɔ a du o zulum ni. 
MRK.7.34	O funɛ ya chene ka o fun a nyini buudaha ni a heeli a ŋɔ baal ti ni a li o titi sɛm ni, “Ɛfata.” Chen mun ya, “nyɛ i diŋsi puk.”
MRK.7.35	O diŋsi ta fun vaan puk. O zulum ti burgi. O fun a koti a sɛm sɛma nɛnɛ. 
MRK.7.36	Yesu fun ŋɔ ba kpok ni di ba fiɛŋ ba ŋɔ nandigi ni chenani yɛɛ, amaa ba funɛ vɛu a mɔɔli nidamata ni. 
MRK.7.37	Nara tima fun ŋɔ dɔŋ ni, “Kundɔŋ wa to baal nɔ zi vɛ koti a yaali. Hali o koti a tiibi diŋgbiti tima awa womna.” O fun ya ba alaazibu kinkan a vɛ weri.
MRK.8.1	A wuzuni ta gantɛl nɛɛ zɛmɛ kinkan fun lagmi a go Yesu. Kundɔŋ wa fun to ba zi di. Yesu fun yir o gantɛl tiŋsi ta a ŋɔ ba, 
MRK.8.2	“Nara nama wɛ kpak min sikirɛ, domi wuzu butora wa ba nyɛn mu wati a vɛ kpak diwe aa diili. 
MRK.8.3	N ta ba nyinbaan ni di ba la ba damsa awa lɔsa ni, ba zi la gbarigi nyinbaan niu. Ba bɔnɛ funɛ li bar bolile a wa.”
MRK.8.4	O gantɛl tiŋsi ta fun ŋɔ un, “Ei, bar nɔ ya nyabaannɛ. Yɛrɛ ya kaa ya a na boroboro a nyɛ nara nama ni ba se?”
MRK.8.5	O fun burgi a pɛɛsi ba, “Boroborosa ŋmɛnwa ma kpak ma wati?” Ba fun ŋɔ, “Boroborosa nɔpɛwa ya kpak ya wati.”
MRK.8.6	O fun nyɛ zɛmɛ ta maga kani tɛɛnɛ ni ka o zer boroborosa nɔpɛ ta a sumi Koosa a du a ni, a chɔksi a a nyɛ o gantɛl tiŋsi ta ni di ba kpa a bɔni zɛmɛ ta. Ba fun kpa a a bɔni ba. 
MRK.8.7	Nyin wisa gbanko funɛ nyɛn ba wati. O fun a sumi Koosa a du a ni a zer a chɔksi a a nyɛ o gantɛl tiŋsi ta ni di ba kpa gbaari zɛmɛ ta. Ba fun kpa a a nyɛ ba. 
MRK.8.8	Ba fun se puŋ a ka. Kidikaali ta fun a su chenchisa nɔpɛ. Nara tima funɛ tel tusugsa naasiu. 
MRK.8.9	Ba funɛ se a peti chen, o fun ta ba nyinbaan ni, 
MRK.8.10	ka o wa o gantɛl tiŋsi ta fun la zu arŋa a la tel pulum naa ba yir Dalmanuta.
MRK.8.11	Farisi tim ta bɔnɛ fun wa Yesu wati a wa di un amɔrɛ a la daŋni o tum alaazibu tuma a biksi ba di ba zim di o kpok ti sir li Koosa watɛɛ. 
MRK.8.12	Yesu miisa funɛ mo unu. O fun heeli a ŋɔ, “Yɛrɛ ma zinan nibinsa daŋni mu tum alaazibu tuma maa na? N ŋɔ ma wutirɛ, kin nawara maa daŋni chen, n wa zi nyɛ ma na a.”
MRK.8.13	O fun gil ba dooni a bur la zu arŋa a la ji bɛɛŋ ti jibaŋ kinkin ti.
MRK.8.14	Ba funɛ daŋni ba la jibaŋ kinkin ti, ba fun a sugli ba diweu. Boroboro bɛgim duŋduŋnɛ ba fun kpa a du arŋ ti ni. 
MRK.8.15	Yesu fun ŋɔ ba, “Ma kpak ma titi nɛnɛ aa kidoso Farisi tim ta awa Hɛrɔd luri naa ba kpa a du boroboro ni.”
MRK.8.16	O funɛ ŋɔ chene, ba fun a pɛɛsi dɔŋa, “Ya vɛ kpak boroboro daha o sɛm ya nann?”
MRK.8.17	Yesu funɛ zimu di ba wa zim di Farisi tim ta biksirɛ o biksi ba chen, o fun pɛɛsi ba, “Ka yɛrɛ boroboro naa ma sugli chen wɛ muksi ma ka ma pɛɛsi dɔŋa nan? Ma bambisi ta nak ya bambi sitɛwaa? Ma ya wa vɛɛn zimm? 
MRK.8.18	Ma bambe siwɛɛ, ma se wa bur a naa? Ma se vɛ naali, ma diŋsa wara nuu? 
MRK.8.19	Ma wa bur a lisi chenani n fun zer boroborosa nyuun ta a chɔksi bɔni ma awa nara tusugsa nyuun ta chenn? Kidikaalɛ tima funɛ su chenchisa ŋmɛnwa?”
MRK.8.19	Ba fun ŋɔ, “Chenchisa fidalɛwa a su.”
MRK.8.20	O fun bu pɛɛsi ba, “N funɛ bukoo zer boroborosa nɔpɛ ta a chɔksi bɔni ma awa nara tusugsa naasi ta chen, kidikaalɛ tima funɛ su chenchisa ŋmɛnwa?”
MRK.8.20	Ba fun ŋɔ, “Chenchisa nɔpɛ a su.”
MRK.8.21	O fun bu pɛɛsi ba, “Ma ha wa vɛɛn zimm?”
MRK.8.22	Ba fun wa tel tɔhɔn naa ba yir Bɛtseida a li Galili pulum ni. Ba funɛ wa tel dooni, nara bɔnɛ fun kpa nyulum digi a wa Yesu wati a wa sumi un di o kpa o nin a gbaŋsi un di o se lɛli. 
MRK.8.23	Yesu fun kpak nyulum ti nin a kpa un a li tɔhɔn ti ni a la tɔɔsi nantɔsa a du o se ni a kpa o nin a sak un ni a pɛɛsi un, “I koti a na doon niuu?”
MRK.8.24	O fun a kpaŋi o titi a nyini a na ka dooni ya bɔr, a ŋɔ, “N na nibinsiwa ka ba val dooni a chi bugila.”
MRK.8.25	Yesu fun bu kpa o nin a sak baal ti se ni. O fun bukoo a kpaŋi o titi kinkan di o nyini a na dooni nɛnɛ. 
MRK.8.26	Yesu fun ŋɔ, “Kila dama. Ta bu bur la tɔhɔn ti.”
MRK.8.27	Doone Yesu wa o gantɛl tiŋsi ta fun si a kaali tɔsi naa nyɛn Sɛsarɛa Filipai pulum ni. Ba funɛ nyɛn nyinbaan ni a la chene, o fun pɛɛsi o gantɛl tiŋsi ta, “Yɛrɛ nibinsa yaa yir min?”
MRK.8.28	Ba fun ŋɔ, “Bɔnɛ yaa yir hin Jɔn naa la chaksi nara wa ni ni chen. Bɔnɛ yir hin Ɛlaija. Bɔnɛ ka ŋɔ di Koosa witinsi tima digi bur wa.”
MRK.8.29	O fun pɛɛsi ba, “Yɛrɛ ma ka yir min?” Pita fun ŋɔ, “Hin ya Kristo naa Koosa fun ŋɔ di o zi wa tumu wuzu digi chen.”
MRK.8.30	Yesu fun ŋɔ ba, “Ma doso ma ta ŋɔ nandigi ni chen wɛ.”
MRK.8.31	Doone o fun a biksi ba a ŋɔ, “Ba zi wa ya n waa nibine be n namsi kinkan. Tɔhɔn nihɛɛta, Koosa dam kɔkɔɔrsi ta awa Koosa chiksɛ nibiksɛ ta zi wa vɛu a kpu min. Amaa wuzu butora wuzu n zi si a li mu sou niu.” 
MRK.8.32	O fun a chaasi kin naa maga nɛnɛ wa si sɛm ni a biksi ba. Pita fun yir un a li cheŋcheŋa a galimi un. 
MRK.8.33	Yesu fun burgi a nyini a go o gantɛl tiŋsi ta a ŋɔ Pita ni, “Tur dooni, domi i lisi chi sintannɛ. Chenani i sɛm chen wa li Koosa wati. A li nibinsa watɛɛ.”
MRK.8.34	Yesu fun a yir o gantɛl tiŋsi ta awa zɛmɛ ta a ŋɔ ba, “Nar la daŋni o tiŋ min, o vɛ o tutɔ a zer o daakakli a baasi a tiŋ min. 
MRK.8.35	Nar la daŋni o si sɛrɛ wa o tutɔ nyɛni, o zi wa chelu. Nar ka kpa min awa Koosa laaboor weri ti a te o tutɔ nyɛni, o zi wa na Koosa mi faliu. 
MRK.8.36	Nar koti a na tɛɛnɛ maga lɛmlɛm, baŋ nyɔɔrrɛ o wa di? O wa zi wa na Koosa mi fali ti. 
MRK.8.37	Baŋnɛ nibine zi bukoo zer a kpiŋi a na lɛmlɛm titi? 
MRK.8.38	Zinan nara vɛ Koosirɛ kinkan a la tum tum tagna. Nar kpa hiisa a du mu biksi nɔ ni lalaknɔ, saha naa n waa nibine be wa bur wa awa Koosa jirima awa o malaikasi ta, n gbanko zi wa kpa hiisau a du un ni.”
MRK.9.1	Yesu fun ŋɔ ba, “Maa nu mu wati. Ma bɔnɛ nyɛn bar nɔ, ma wa zi sou hali Koosa zi wa dɔ nara wa kpok ni.”
MRK.9.2	A wuzu bunɔra gantɛl ni, Yesu fun yir Pita, Jems, awa Jɔn. Ba fun la zini bi digi nyuha a nyɛn doon ba duŋduŋ. Ba funɛ nyɛn doon, Yesu si nyine fun a chɛrgi ba suwachak ni. 
MRK.9.3	O kilaarɛ gbanko fun chɛrgi a pilimi kinkan aa chaani. Nandigi wa to tɛɛnɛ nɔ ni a la zi koti a chaksi o kina a pilimi a du chen. 
MRK.9.4	Ba fun a nyini ka Ɛlaija awa Mosis fun nyɛn Yesu wati a sɛm sɛma. 
MRK.9.5	Pita fun ŋɔ Yesu ni, “Mu kunyana, o ya wu werire ya nyɛn bar nɔ nan. Nyɛ ya du lɛuwa atora a nyɛ ma, chen ni i kpak kibɛgim, Mosis kpak kibɛgim, Ɛlaija gbanko kpak kibɛgim.” 
MRK.9.6	O fun sɛm hansura sɛmwa, domi o wa fun zim chenani o sɛm chen. Hansura funɛ kpak ba kinkan.
MRK.9.7	Doone dobaal fun wa tɔ ba, zuuuu. Ba fun nu ta dobaal ti ni ka o ŋɔ, “N be daŋni nɛɛnɛ. Maa nu o sɛma.” 
MRK.9.8	Ba funɛ nu peti, ba fun a nyini a go. Ba wa fun bukoo na nandigi amaa Yesu duŋduŋ funɛ nyɛn ba wati dooni.
MRK.9.9	Saha naa ba fun li bi ti nyuhu ti a tu wa chen, Yesu fun ŋɔ ba, “Kinkin naa ma na nan, ma fiɛŋ ma wa sɛm nandigi ni, hali a wuzu naa mu waa nibine be zi wa si a li mu sou ni.”
MRK.9.10	Ba fun kpa o sɛm ta a du ba tuhu ni a pɛɛsi dɔŋa o sou siili ti mun. 
MRK.9.11	Ba fun pɛɛsi Yesu, “Yɛrɛ Koosa chiksɛ nibiksɛ ta yaa ŋɔ di Ɛlaija kaa te wa a zi nyɛ Koosa Kristo ni?”
MRK.9.12	O fun ŋɔ ba, “Wutirɛ, Ɛlaija funɛ sir te wau a wa ya kina maga siri. Ba funɛ sɔbiu a li Koosa sɛm tɔn ti ni, n waa min nibine be wa wa, ba zi wa zɛɛmi min a namsi min. Yɛrɛ ba fun sɔbi chen? 
MRK.9.13	Maa nu n wati. Ɛlaija funɛ piin wau. O funɛ wa, ba fun ya un chenani ba daŋni a chi chenani ba sɔbi a du Koosa sɛm tɔn ti ni chen.”
MRK.9.14	Ba wa un funɛ sɛm peti, ba fun wa tel o gantɛl tiŋsi ta bɔnɛ wati ka nara kinkan fun chiŋi a go ba. Ba wa Koosa chiksɛ nibiksɛ ta funɛ di amɔrɛ. 
MRK.9.15	Zɛmɛ ta funɛ wa na Yesu, o fun jɛri ba kinkan. Ba fun chɔ a la pu un a zaami. 
MRK.9.16	Yesu fun pɛɛsi ba, “Yɛrɛ ma wa ba di amɔrɛ chen ni?”
MRK.9.17	Zɛmɛ ta nidigi fun ŋɔ un, “Mu kunyana, alizin tagin nyɛn mu be nyuhu ni. O ya diŋgbiti tiina awa womnɛ. 
MRK.9.18	Alizin tagin ti yaa si un ni a zer un lɔ tɛɛnɛ ni. Saha naa maga o yaa zer un lɔ. Nantɔ fukla yaa li o nɔ ni ka oo se o nyina. O bara maga gigmi. N sumi i gantɛl tiŋsi ta di ba duŋni alizin tagin ti a li mu be ti ni. Ba wa fun koti a duŋni un.”
MRK.9.19	Yesu fun ŋɔ un, “Ma zinan nara se wa su min. Saha yɛrɛ mu kaa nyɛn ma wati hali ma wa zim min? Saha yɛrɛ n zi ya ma kanyita? Kpa be ti kuwa mu wati.” 
MRK.9.20	Ba fun kpa un a wa. Alizin tagin ti funɛ wa na Yesu, o fun bukoo si kinkan a zer be ti a lɔ tɛɛnɛ ni.
MRK.9.20	O fun a bilimsi. Nantɔ fukla a li o nɔ ni. 
MRK.9.21	Yesu fun pɛɛsi be ti nyana, “Saamurɛ alizin tagin ti kpak un?”
MRK.9.21	O nyan ti fun ŋɔ, “O bichɛsi nɛɛ o kpak un. 
MRK.9.22	Saha maga o yaa fun zer unu a lɔ din ni. Saha maga o ka yaa fun zer unu a lɔ ni ni a daŋni o kpu un. Nyini ya namsi. I zi koti a ya kundɔŋ a suŋi ya, i suŋi ya.”
MRK.9.23	Yesu fun pɛɛsi un, “Yɛrɛ i lisi i bambi ni di n waa kikoti a suŋi hin? Nibine naa si suɛɛ, o zi kotiu a tum kina maga.”
MRK.9.24	Be ti nyan ti vaan la nɔɔni a ŋɔ, “N si suu, amaa o wa mak min. Suŋi min.”
MRK.9.25	Ba funɛ sɛm chene, nidamata fun chɔ a wa Yesu wati. Yesu funɛ wa na ba, o fun vaan ŋɔ alizin tagin ti ni, “Hin alizin tagin naa nyɛ be nɔ ya diŋgbiti tiina awa wom, n ŋɔ hinu, kili be ti ni a ta bu nyɛn un ni.”
MRK.9.26	Alizin tagin ti fun huusi kinkan a si un ni kinkan a li. O funɛ wa li un ni, ba nidamata fun ŋɔ di o sou. 
MRK.9.27	Yesu fun kpak be ti nin a zer un chiŋsi.
MRK.9.28	Yesu wa o gantɛl tiŋsi ta funɛ la zu dam ti ba duŋduŋ, ba fun pɛɛsi un, “Yɛrɛ ya vɛ koti a duŋni alizin tagin ti a taali?”
MRK.9.29	O fun ŋɔ ba, “Nan alizin tagin nɔ ka ma vɛ sumi Koosa nɛnɛ, ma wa kikoti a duŋni un a ta.”
MRK.9.30	Ba fun a gil dooni a la gali Galili ni a la. Ba funɛ la chene, Yesu wa fun a daŋni nandigi zim ba wɛ, 
MRK.9.31	domi o funɛ biksi o gantɛl tiŋsi ta kin naa la zi wa yau. O fun ŋɔ, “Ba zi wa kpa n waa nibine beu a du ba naa la zi wa kpu min nin niu. Amaa ba wa kpu min, wuzu butora wuzu n zi si mu sou niu.”
MRK.9.32	O funɛ ŋɔ nan, ba wa fun zim o sɛm ta mun, amaa ba funɛ ɔmu di ba pɛɛsi un.
MRK.9.33	Ba funɛ wa tel tɔhɔn naa ba yir Kapɛrnaum a zu dama, o fun pɛɛsi ba, “Ya funɛ nyɛn nyinbaan ni a wa chen, baŋ sɛmwa ma funɛ sɛm chen?”
MRK.9.34	Ba fun a moori. Nyinbaan nɛɛ ba fun a di zenzen amɔrɛ wɛ. Chendaha ba fun a moori. 
MRK.9.35	Yesu fun a kani a yir o gantɛl tiŋsa fidalɛ ta ba wa o wati. O fun ŋɔ ba, “Maa gil suwachak tiina daŋni. Nar kpa o titi a burgi bichɛl tiina a tum a nyɛ o dɔŋtim ni, waa ya suwachak tiina.” 
MRK.9.36	O fun zer bichɛla a nyɛ o chiŋi ba bambaan ni a kpa o nin a kok un a ŋɔ ba, 
MRK.9.37	“Nar la bichɛla nɔ a du di oo tiŋ min daha, minnɛ o la du chen. Nar la min, naa tum min chene o la du.”
MRK.9.38	Jɔn fun ŋɔ un, “Mu kunyana, ya funɛ na baal digirɛ ka o kpa i sɔn aa duŋni alizin tagna a li nara ni. O wa fun ya ya nidigi. Chendaha ya fun ŋɔ un di o gil.”
MRK.9.39	Yesu fun ŋɔ ba, “Ma bu na un ka o ya chen, ma ta nyɛ o gili. Nar kpa n sɔn aa tum alaazibu tuma, a gantɛl ni o wa kikoti a chɔk n sɔn lalaga. 
MRK.9.40	Nar wa ya vɛ yo dɔŋa, ya wa un ya nibɛgimnɛ. 
MRK.9.41	Wutirɛ n sɛm ma, nar kpa ni tama a nyɛ ma di ma nyɔ domi maa ya Kristo nitiŋɛ daha, Koosa zi bɔ un o chimu.”
MRK.9.42	“Nar wa na bichɛla naa si su min a la mur un di o tiŋ wu tagna nyinbaannɛ, ba kpa ŋmɛn a vɔu nam a zer laari o baŋna a kpa la yo du mɔɔga ni, chen fun zi bɔ o nyɛniu. 
MRK.9.43+MRK.9.44	Nibine kpa o nin a tum tum tagna aa tiŋ tum tagna nyinbaan, o teŋ o nin ti a yo ta, domi nibine naa kpak nin bɛgim a kpak Koosa miisa, waa bɔɛɛ wa o kpak nisa lɛ a la zu din dama. 
MRK.9.45+MRK.9.46	Nibine ka kpa o naŋgeri a tum tum tagna aa tiŋ tum tagna nyinbaan, o teŋ o naŋgeri ti a yo ta, domi nibine naa kpak naŋgeri bɛgim a kpak Koosa miisa, waa bɔɛɛ wa o kpak naŋgere alɛ a la zu din dam ti. 
MRK.9.47	Nibine ka kpa o si a tum tum tagna aa tiŋ tum tagna nyinbaan, o yisi o si ti a yo ta, domi nibine naa kpak si bɛgim a kpak Koosa miisa, waa bɔɛɛ wa o kpak se alɛ a la zu din dam ti.
MRK.9.48	‘Vugilsa wara siti dooni. Din ka wara dusi.’
MRK.9.49	“Koosa zi kpa din a yuksi nara maga a chi chenani ba yaa kpa yisa a yuksi disa ni chen. Maa ya chen, ma tusa zi mɛlsiu a chi ba yaa kpa yisa a du disa ni di o lɛm chen.
MRK.9.50	“Yisa mɛlsɛu, amaa o mɛlsi ti wa peti, yɛrɛ ba zi koti a bu ya o lɛm? Adaha ma wa ma dɔŋtima ma ka lɛm dɔŋ ni a chi yisa yaa nyɛ disa lɛm chen.”
MRK.10.1	Yesu fun li dooni a kaali Judia pulum a la ji Jɔɔdan jibaŋ kinkin ti. Nara kinkan fun wa lagmi o wati. O fun biksi ba Koosa wɛ. O yaa fun a biksi ba Koosa wɛ aa la.
MRK.10.2	Farisi tim ta bɔnɛ fun wa di ba wa mo o lo a na o galimsa. Ba fun pɛɛsi un, “Nar duŋni o haan a ta, chen ya chiree?”
MRK.10.3	Yesu fun burgi a pɛɛsi ba, “Yɛrɛ Mosis fun biksi ma di ma tiŋ?”
MRK.10.4	Ba fun ŋɔ un, “Mosis funɛ ŋɔ ya di nar vɛ o haan, o sɔbi tɔn a biksi nara di o vɛ unu.”
MRK.10.5	Yesu fun ŋɔ ba, “Ma bambe ya bambi siwɛwa. Chendaha Mosis fun sɔbi chen di maa tiŋ. 
MRK.10.6	Saha naa Koosa fun naami tɛɛnɛ nɔ a li o piili ni, nibaal awa nihaannɛ o fun naami, 
MRK.10.7	a ŋɔ di chen weru di nibaal zi gil o nyana awa o niinau a kpa haan, chen ni ba nara balɛ ta zi burgi nibɛgimu. 
MRK.10.8	O kpa haan, ba nara balɛ ta wa bu ya nara balɛ. 
MRK.10.9	Adaha ba naa Koosa fun a nyɛ ba burgi nibɛgim chen, o wa deŋli di nibine nyɛ ba nyinbaan di ba waligi dɔŋ ni.”
MRK.10.10	Yesu wa o gantɛl tiŋsi ta funɛ wa kaali dama, ba fun kpa sɛm nɔ a pɛɛsi un. 
MRK.10.11	O fun ŋɔ ba, “Nar vɛ o haan a bu kpa haan digi, o tum galimsau o du a haan ti ni. O ya chɔkumsi tiinne. 
MRK.10.12	Nihaan ka vɛ o baal a bukoo yu baal digi, o tum galimsau a du o baal ti ni. O gbanko ya chɔkumsi tiinne.”
MRK.10.13	Nara bɔnɛ fun kpa ba bisa a wa Yesu wati di o kpa o nisa a gbaŋsi ba a du ba alaafɛ. O gantɛl tiŋsi ta fun a nyiigi ba. 
MRK.10.14	Yesu funɛ wa na chen ni, o fun na paan a ŋɔ o gantɛl tiŋsi ta ni, “Ma nyɛ bichɛsi ta kuwa n wati. Ma ta duŋni ba. Ma wa zim di ba naa se su min a chi bichɛsa, ba waa nyɛn Koosa koor ti nii? 
MRK.10.15	Ma nyɛ mu ŋɔ ma nan. Nar la nɔɔni a chi bichɛla di Koosa dɔ un, Koosa zi wa dɔ unu.” 
MRK.10.16	Yesu fun kpa bichɛsi ta a nɔŋ o naŋgere ni a kpa o nisa a saksi ba ni a du ba alaafɛ.
MRK.10.17	Yesu fun li dooni a la bar digi chen. Baal digi fun wa chem un a gbiri o suwachak ni a pɛɛsi un, “Mu kunyan weri, yɛrɛ n kaa ya a wa na Koosa miisa naa vɛ kpak bɔ?”
MRK.10.18	Yesu fun burgi a pɛɛsi un, “Yɛrɛ i yir min i kunyan weri? Nandigi wa to a koti a ya nibin weri hali o wa peti see Koosa duŋduŋ. 
MRK.10.19	I piin zim Koosa chiksɛ tau. Koosa funɛ ŋɔ di,
MRK.10.19	‘Ma ta kpuuli a ta ŋmɛɛli a gil chɔkumsi tuma a ta suni wɛ a nyɛ dɔŋ ni aa gil dɔŋ diili.
MRK.10.19	Ma nyɛ ma nyama awa ma numa jirima.’ ”
MRK.10.20	O fun ŋɔ, “Mu kunyana, kin naa maga n fun tiŋ n bichɛsi ni hali wa zinan.”
MRK.10.21	Yesu fun nyini baal ti. O wɛ ya un lɛmlɛm kinkan ka o fun ŋɔ un, “Wu bɛgim kaɛɛ i ha vɛ yaali. Kila a la kpa i kina maga a yogli a kpa malɛ ta a nyɛ fara tim ni. I ya chen, i zi wa na kinau a li Koosa wati a wa tiŋ min.” 
MRK.10.22	Yesu funɛ wa ŋɔ un nan chen, domi o funɛ kpak wu damatau. O tuha fun chɔk. O fun a nyakmi o se a fun si a kaali.
MRK.10.23	Yesu fun a nyini nara tima a go a ŋɔ o gantɛl tiŋsi ta ni, “Ba naa ya kin tima, o zi bɔm ba watiu hali ba wa koti a zu Koosa koor ti.”
MRK.10.24	O funɛ wa ŋɔ chen, alaazibu fun kpak ba kinkan. O fun bukoo ŋɔ, “Mu bisa, wutirɛ ba naa la lisi ba kidamata wɛ, o zi wa bɔmu wa ba gil ba kin ta hali ba wa koti a zu Koosa koor ti. 
MRK.10.25	Bɔla koti zu nɛɛsi bɔ, kin tima gbanko zi koti a wa zu Koosa koor ti.”
MRK.10.26	O ya o gantɛl tiŋsi ta alaazibu kinkan a kaali a maga. Ba fun ŋɔ dɔŋ ni, “O chi nan, anti la zi koti a zu Koosa koor ti?”
MRK.10.27	Yesu fun a nyini ba a ŋɔ, “O li nibinsa wati, ba wa kikoti a zu Koosa koor ti. Domi o li Koosa wati, kundɔŋ wa to o zi ya a vɛ koti.”
MRK.10.28	Doone Pita fun ŋɔ un, “Kina, ya gil ya kina magau a tiŋ hin.”
MRK.10.29	Yesu fun ŋɔ, “Wutirɛ n kaa ŋɔ ma nan. Nar gil o dama, o maanasa, o niinbisa, o nyana, o niina, o bisa awa o ŋmaha mu wa laaboor weri ti daha, 
MRK.10.30	Koosa zi wa bɔ un o chimu a bukoo gbaari un kinkan, chen ni o zi bukoo na damsau, maanasa, niinbisa, numa, bisa awa ŋmaana, a na namsi a gbaari lalaknɔ a kpak Koosa miisa naa vɛ kpak bɔ. 
MRK.10.31	Nara kinkan ba naa te suwachak a ya nihɛɛta lalaknɔ, ba zi wa burgiu a tiŋ gantɛl. Ba naa ka tiŋ gantɛl, ba zi wa burgi nihɛɛtau a te suwachak.”
MRK.10.32	Ba fun nyɛn nyinbaan ni a la Jɛrusalɛm. Yesu fun te ba maga suwachak a gba aa la Jɛrusalɛm. O fun ya o gantɛl tiŋsi ta alaazibu. Ba naa maga funɛ tiŋ un, hansura fun a kpak ba maga. O fun waligi o gantɛl tiŋsa fidalɛ ta a ŋɔ ba chenani ba zi wa ya un, 
MRK.10.33	a bukoo ŋɔ, “Maa nu, chenani yaa la Jɛrusalɛm nan, ya wa tel dooni, ba zi wa kpak n waa min nibine beu a kpa min a du Koosa dam kɔkɔɔrsi ta awa Koosa chiksɛ nibiksɛ ta nisa niu. Ba zi wa di mu sou sɛriau a kpa min du ba naa vɛ ya Ju tim nisa ni. 
MRK.10.34	Ba zi wa mɔmsi min a tɔɔsi nantɔsa a du min ni a tuk min a kpu min. Wuzu butora wuzu Koosa zi lɛli minu a li mu sou ni.”
MRK.10.35	Doone Jems awa Jɔn, Zɛbɛdi bisa, fun wa Yesu wati a wa ŋɔ un, “Ya kunyana, wu digirɛ yaa daŋni ya sumi hin i ya a nyɛ ya.”
MRK.10.36	O fun pɛɛsi ba, “Baŋnɛ maa daŋni n ya a nyɛ ma?”
MRK.10.37	Ba fun ŋɔ un, “Saha naa i wa di i koor ti, ya waa kaa wa ya i mun nikanɛ, digi wa kani i nindil ni, digi ka wa kani i ningal ni.”
MRK.10.38	Yesu fun ŋɔ ba, “Kin naa ma sumi chen, ma wa zim chenani o kaa wa du o gantɛl ni. Namsi naa n kaa wa namsi nan, ma gbanko zi wa namsi chenuu?”
MRK.10.39	Ba fun ŋɔ un, “Ya zi kotiu.” Yesu ŋɔ ba, “Wutirɛ namsi naa mu kaa wa namsi chen, ma gbanko zi wa namsi chenu. 
MRK.10.40	Amaa mu mun nindil nikani awa mu mun ningal nikani, Koosa piin lisi ba a chiŋsiu, chen ni ba zi wa kani dooniu. N waa laata dɔ ba lisi.”
MRK.10.41	O gantɛl tiŋsa nar fi funɛ nu chenani Jems awa Jɔn fun pɛɛsi Yesu, ba na paan kinkan a du ba ni. 
MRK.10.42	Yesu fun lagmi ba a ŋɔ, “Ma waa zim chenani o du ba naa vɛ ya Ju tim wati. Ba naa la yir ba titi koorsa, ba wa dɔ ba tɔhɔn ti tima a la biksi ba kpok. Ba nihɛɛta gbanko biksi ba kpok, 
MRK.10.43	amaa o wa lawa ma ya chen. 
MRK.10.44	Nar la daŋni o wa ya ma koora, see o tum a chi yoma a nyɛ ma. 
MRK.10.45	N waa min nibine be wa fun wa di n wa dɛu tumtumsa di ba wa tum a nyɛ min. N ka funɛ wau di n wa tum a nyɛ tɛɛnɛ nɔ nara nɛɛ a sou a la ba nyuuna a nyɛ ba.”
MRK.10.46	Ba funɛ wa tel tɔ digirɛ ba yir Jɛriko. Nidamata fun lagmi o wati. Ba funɛ wa a la li dooni, baal digi fun nyɛn doon a kani nyinbaan nɔ ni. Ba yir un Bartimius, Timius be. O fun ya nyulumnɛ a la sumi kina. 
MRK.10.47	O funɛ nu di o ya Yesu Nazarɛtrɛ a kaali chen, o fun a tɛsi a yir un a ŋɔ, “Yesu hin koor Devid bi luli. Ɔm min siki a suŋi min.”
MRK.10.48	Ba naa funɛ nyɛn doon chen, tɛsi di o gil chɛɛma, amaa o fun vɛ a tɛsi kinkan a kaali chenani o fa te tɛsi chen, a yir un a ŋɔ, “Yesu, hin koor Devid bi luli. Ɔm min siki a suŋi min.”
MRK.10.49	Yesu fun chiŋi a ŋɔ di ba yir un o wa.
MRK.10.49	Ba fun yir un a ŋɔ, “Nyɛ i bara sɔɔni ka i si a wa. O yir hinu.”
MRK.10.50	O fun a ur o gar a ta a si chiŋi a kaali Yesu wati.
MRK.10.51	Yesu fun pɛɛsi un, “Baŋnɛ ii daŋni mu ya nyɛ hin?”
MRK.10.51	O fun ŋɔ, “Mu kunyana, muu daŋni i lɛli mu se nawa a nyɛ min.”
MRK.10.52	Yesu fun ŋɔ un, “Kila. I si suuli nyɛ i se ta lɛliu.”
MRK.10.52	O se ta fun vaan lɛli. O fun tiŋ Yesu a kaali.
MRK.11.1	Ba fun wa tel tɔsi naa ba yir Bɛtfaji awa Bɛtani, awa bi naa ba yir Ɔlif chen a wa dugli Jɛrusalɛm. Yesu fun a tum o gantɛl tiŋsa nara balɛ a ŋɔ ba, 
MRK.11.2	“Ma te ya suwachak a la zu tɔhɔn ti. Ma vaan la zu dooni, ma zi na kokum be pɔlu ka ba vɔu un chiŋsi dooni. Nandigi ha wa zini un. Ma pur un a kpa wa. 
MRK.11.3	Ma wa pur un ka nandigi wa pɛɛsi ma, ‘Yɛrɛ ma pur un?’ Ma ŋɔ un, ‘Ya kunyana la daŋni un. O wa peti, o zi nyɛ ya kpa un bur wau lalaga.’ ”
MRK.11.4	Ba fun kaali a la na kokum be pɔl ti ka ba vɔu un chen a chiŋsi dam ti bulzɔɔnɔ ni. Ba fun pur un. 
MRK.11.5	Ba funɛ pur un chene, ba naa chiŋi dooni fun pɛɛsi ba, “Yɛrɛ ma pur un?”
MRK.11.6	Ba fun ŋɔ ba chenani Yesu ŋɔ ba chen ka ba fun nyɛ ba pur un a kpa un ba kaali Yesu wati. 
MRK.11.7	Ba funɛ wa tel o wati, ba ur ba kilaarɛ bɔnɛ a saksi kokum be pɔl ti ni. Yesu fun zini a kani un ni. 
MRK.11.8	Nidamata fun a kpa ba gata a pogli a bɛrigi nyinbaan ni di Yesu kpa kokum ti a val a daha ni. Bɔnɛ ka fun kaali nyinbaan nɔ a la teŋsi bugil hulsa a wa bɛrigi dau. 
MRK.11.9	Ba funɛ nyɛn nyinbaan ni a la chene, ba naa funɛ te o suwachak awa ba naa funɛ tiŋ o gantɛl, ba maga fun a nyɛ un jirima a la chɛɛmi a ŋɔ, “Tabarkala. I waa naa Koosa tum chen, yaa zaami hinu kinkan. 
MRK.11.10	Koosa suŋi hin a suŋi i nawaal Devid koor ti naa i zi wa di. Zinan ya pɛgi ya kunyan Koosau.”
MRK.11.11	Yesu funɛ wa tel Jɛrusalɛm, o fun la zu Koosa bar jɛɛmi dam ti a nyini aa go kina maga a li kaali. Domi nha funɛ wa chel, Yesu wa o gantɛl tiŋsi ta wa fun nyɛn doon vusi, amaa ba funɛ buru a kaali Bɛtani.
MRK.11.12	Chɔɔsa funɛ wa pisi, ba fun bu si Bɛtani ni a li kaali. Lɔsa fun wa kpak Yesu. 
MRK.11.13	O fun na bugil naa ba yir ‘fig’ ka o kpak kpachaga a chiŋi bar boli ni. O fun kaali o mun a daŋni o di o nɔna. O ka wa fun na kundɔŋ. Kpachak duŋduŋnɛ o fun kpak. O nɔni saha ha wa fun tel. 
MRK.11.14	Yesu fun ŋɔ bugil ti ni, “Nandigi wa zi bu di i nɔna zinan wuzu nɔ kpa la saha maga.” O gantɛl tiŋsi ta fun nu chen.
MRK.11.15	Ba fun la tel Jɛrusalɛm. Yesu fun la zu Koosa bar jɛɛmi dam ti ka niyogle awa niyawɛ fun nyɛn dooni. O fun la duŋni ba maga a li dooni. O fun burgi malɛ nichɛrɛ tima tebulsa a naa funɛ chiŋi dooni, a burgi ba naa la yogli kosa chen kuta a ta. 
MRK.11.16	O wa fun la nɔɔni di nandigi bu kpa kundɔŋ a la zu Koosa bar jɛɛmi dam ti tuhu ni. 
MRK.11.17	O fun vɛɛn biksi nara tima. O funɛ biksi ba chene, o pɛɛsi ba, “Ma wa zim chenani ba fun sɔbi a du Koosa sɛm tɔn ti ni chenn? Ba funɛ sɔbiu di,
MRK.11.17	‘N dam nɔ ya nara maga Koosa bar jɛɛmi damnɛ.’
MRK.11.17	Ba funɛ sɔbi nannɛ, amaa ma waa kpa a burgi ŋmɛɛrsa bar kani.”
MRK.11.18	Doone Koosa dam kɔkɔɔrsi ta awa Koosa chiksɛ nibiksɛ ta fun a nu chenani yɛɛ aa dɛu nyinbaan chenani ba zi ya a kpak Yesu a kpu un. Ba yaa fun a ɔm di ba kpu un, domi o biksi ti yaa fun a ya zɛmɛ ta alaazibu kinkan.
MRK.11.19	Zaazɔn saha funɛ wa tel, Yesu wa o gantɛl tiŋsi ta fun li tɔhɔn ti ni.
MRK.11.20	Chɔɔsa funɛ wa pisi, ba fun wa a daŋni ba gali bugil ti ni. O luta fun a pɔ ka bugil ti hul. 
MRK.11.21	Pita fun a lisi Yesu sɛm ta a ŋɔ un, “Kina, bugil naa i fun ŋɔ nɔ a nyɛ chen, o maga hulu.”
MRK.11.22	Yesu fun ŋɔ ba, “Ma nyɛ ma se su Koosa. 
MRK.11.23	Ma nyɛ n ŋɔ ma, ba naa maga se su Koosa ka ba ŋɔ bi nɔ ni di o si a chel bɛɛŋ nɔ ni a vɛ beeli, o zi siu. 
MRK.11.24	Maa daŋni kundɔŋ aa sumi Koosa, ma sumi un wa se suuli. Ma sumi un wa se suuli, Koosa zi nyɛ mau. 
MRK.11.25	Saha naa maga ma yaa wa daŋni ma sumi Koosa, ma yaa kilisi. Nandigi tum tum tagin a nyɛ ma, ma te gil o wu tagin a nyɛ un a kisumi Koosa.” (( 
MRK.11.26	Amaa ma ka vɛ gil tum tagna naa nara tum a nyɛ ma, ma kunyan Koosa naa nyɛn o tɔha ni, gbanko wa zi gil ma tum tagni ta a nyɛ ma.))
MRK.11.27	Ba fun a bur wa Jɛrusalɛm a la zu Koosa bar jɛɛmi dam ti. Yesu funɛ val dooni, Koosa dam kɔkɔɔrsi ta, Koosa chiksɛ nibiksɛ ta awa tɔsi nihɛɛti ta maga fun wa lagmi o wati, 
MRK.11.28	a pɛɛsi un, “Anti kpa kpok nɔ a nyɛ hin i koti aa tum tum na nan? Anti nyɛ hin nyinbaan di i val aa kiya nan?”
MRK.11.29	Yesu fun ŋɔ ba, “N gbanko kpak pɛɛsiu a zi pɛɛsi ma. N pɛɛsi ma ka ma koti a ŋɔ min o mun, n gbanko zi biksi ma naa nyɛ min kpok ti muu tum kin naa maga chenu. 
MRK.11.30	Tɔ. Jɔn naa funɛ chaksi nara wa ni ni chen, Koosa funɛ nyɛ un chen kpok ti akoo nibinsiwaa?”
MRK.11.31	O funɛ pɛɛsi ba chene, ba di dɔŋa wa amɔrɛ a ŋɔ, “Ya ŋɔ di Koosa funɛ nyɛ un chen kpok ti, o zi burgi a pɛɛsi yau, ‘Yɛrɛ ya se fun vɛ su un?’ ” 
MRK.11.32	Bɔnɛ fun ŋɔ, “Ya ka wa kiŋɔ di nibinsa funɛ nyɛ un chen kpok ti, zɛmɛ ta zi na paanu a du ya ni, domi ba yir Jɔn Koosa witiinne.” 
MRK.11.33	Ba fun ŋɔ Yesu ni, “Ya wa zim.”
MRK.11.33	Yesu ka fun ŋɔ ba, “N gbanko wa zi biksi ma naa nyɛ min kpok ti muu tum kin naa maga chenu.”
MRK.12.1	Yesu fun bukoo jɛɛgi jɛɛgɛ a nyɛ ba, “Baal digi funɛ nyɛn doon a par o ŋma we. O fun baŋsi daasa a go un a du chɛɛnsa a baŋsi zaŋa a dɛu tumtumsa di ba wa il o ŋma we ti. O funɛ wa ya chen maga peti, o fun bu kaali tɔ bar boli. 
MRK.12.2	Chɛɛnsa pini saha fun wa tel, o fun tum o dam be o tumtumsi ta wati di o la la chɛɛnsi ta bɔnɛ a wa. O fun kaali ba wati. 
MRK.12.3	Ba fun kpak un a tuk a vɔm un chɛɛnsi ta a duŋni un a ta. O fun bur a kaali. 
MRK.12.4	Ŋma we ti tiina fun bukoo a tum o dam be digi ba wati. Ba fun bukoo kpak un a tuk a fur o nyuha a du un hiisa. 
MRK.12.5	O fun bukoo tum nara bator tiina. Ba fun kpu un. Ba funɛ ya chene saha maga a tuk bɔnɛ aa kpu bɔnɛ. 
MRK.12.6	O sɛmbiri be daŋni duŋduŋ funɛ wa ka, ŋmaha ti tiina fun ŋɔ o titi ni, ‘N zi tum n titi beu. O la doon, ba zi nyɛ un jirimau.’ O fun tum un. O kaali ba wati. 
MRK.12.7	O tumtumsi ta funɛ na o be ti, ba fun ŋɔ dɔŋ ni, ‘Be nɔ nyana wa sou, o zi la o kina magau. Adaha ma nyɛ ya kpu un, chen ni ka o nyan ti wa sou, o kin ta zi burgi ya kinau.’ 
MRK.12.8	Ba fun la kpak un a kpu a lɛrgi un a li ŋma we ti ni.
MRK.12.9	“Ma zim chenani ŋma we ti tiina zi wa ya bau? O zi wa kpak bau a kpu a kpa o ŋmaha ti a bu nyɛ nara bɔnɛ ni.” 
MRK.12.10	Yesu fun pɛɛsi ba, “Ma ha wa karimi Koosa sɛm tɔn ti aa zim o mun doonani o ŋɔ di,
MRK.12.10	‘Buŋkul naa tɛsaalsa fun vɛ chen,
MRK.12.10	waa ya buŋkul kpok aa ya kibirigii?
MRK.12.10	Koosa zi kpa unu a baŋ dɛ ti zɛchik ni.
MRK.12.11	Koosa tuma funɛ chi chene.
MRK.12.11	O fun ya ya alaazibu kinkan.’ ”
MRK.12.12	Yesu funɛ wa sɛm a nama maga a peti, o dɔma fun zim di ba warɛ o kpa lagmi dɔŋ ni a nyini a la jɛɛgi jɛɛgɛ. Ba fun a daŋni ba kpak un, amaa zɛmɛ ta daha hansura fun kpak ba. Ba gil un a kaali.
MRK.12.13	Ba fun burgi a nyini Farisi tim ta bɔnɛ awa Hɛrɔd nitiŋɛ bɔnɛ di ba la mo o lo a na chenani o zi sɛm ka ba na nyinbaan a kpu un. 
MRK.12.14	Ba fun wa ŋɔ un, “Ya kunyana, ya zimu di i ya wuti tiinnɛ. I bak wa to chenani nibinsa sɛm i wɛ. I wara ɔm nibin zene se wa wuti ti sɛmi. Ya yaa bɔ ya lampo a nyɛ koorsi ta nyuhu tiina Siiza ni, chen weru koo o wa wer? Ya yaa kibɔ koo ya ta bɔɔlii?”
MRK.12.15	Yesu fun zim di ba daŋni ba mo o lore. O fun pɛɛsi ba, “Yɛrɛ murirɛ ma mur min nan? Ma kpa malɛ ta a wa n na.”
MRK.12.16	Ba fun kpa a a wa o wati. O pɛɛsi ba, “Anti nyuha awa o sɔn sak a ni nan?”
MRK.12.16	Ba fun ŋɔ, “Koor Siiza nyuha awa o sɔnnɛ.”
MRK.12.17	O fun ŋɔ ba, “Tɔ, ma kpa koor Siiza kina a nyɛ un a ka kpa Koosa kina a nyɛ un.”
MRK.12.17	Ba funɛ nu chen, o fun ya ba alaazibu kinkan.
MRK.12.18	Doone ba naa ba yir Sajusi tim chen bɔnɛ fun wa o wati. Ba yaa fun a ŋɔ di nara siwɛɛ, ba wa zi bu koti a si ba sou ni. 
MRK.12.19	Ba fun ŋɔ Yesu ni, “Ya nawaalsa nihɛɛ, Mosis, funɛ biksi ya a li Koosa sɛm tɔn ti ni, ‘Nandigi kpa haan ka o wa o haan ti vɛ luli ka o sou, ya nyɛ o niinbe kpa o maan ti haan ti a lul bisa a nyɛ o maan ti ni, chen ni o sɔn wa zi sou.’ 
MRK.12.20	Nibaala nara banɔpɛ funɛ nyɛn dooni, a ya niin bɛgim awa nyan bɛgim bisa. Ba nihɛɛ fun wa si a kpa haan. O wa o haan ti wa fun lul be ka o baal ti sou. 
MRK.12.21	Doone nara funɛ sak un ni chen ka kpa o haan ti, o wa o gbanko wa fun lul be ka o gbanko sou. Ba tora tiin ti gbanko funɛ ya chene. 
MRK.12.22	Ba nara banɔpɛ ta maga fun kpa luhaan ti. Ba nidigi wa un wa fun lul be, ka ba maga siti. Haan ti gbanko fun wa sou. 
MRK.12.23	Tɔ. A wuzu naa nara maga zi wa si ba sou ni, haan nɔ, anti kaa wa dɔ un? Ba nara banɔpɛ ta maga funɛ kpa unu.”
MRK.12.24	Yesu fun ŋɔ ba, “Ma wa zim Koosa sɛm tɔn ti ni nɛnɛ. Chendaha ma nyuksi nyinbaan. Ma wa vɛɛn zim o kpok gbanko. 
MRK.12.25	A wuzu naa nara maga zi wa si ba sou ni, nibaala wa zi bu kpa haanasa. Nihaana gbanko wa zi bu yu baalasa. Ba maga zi wa chi Koosa malaikasa, ba naa nyɛn Koosa tɔhɔn ti ni chene. 
MRK.12.26	Ma waa tɔ di nibinsa wa zi si ba sou niu, ma ha wa karimi a li Koosa sɛm tɔn ti ni a zim o muna doonani Mosis fun la na ka din di bugil pum chenn? O funɛ na bugil pum ti, Koosa fun ŋɔ un,
MRK.12.26	‘Min ya Koosa naa ma nawaalsa Abraham, Aizik awa Jakɔb yaa jɛɛmi.’
MRK.12.27	Ba naa sitɛɛ laata la jɛɛmi Koosa, amaa ba naa kpak miisa. Ma sɛm nan di nibinsa wa zi si ba sou ni, ma nyuksɛ nyinbaanu.”
MRK.12.28	Yesu wa Sajusi tim ta funɛ sɛm chene, Koosa chiksɛ nibiksɛ ta digi fun wa chiŋi a nu chenani ba fun a pɛɛsi Yesu ka o biksi a nyinbaanasa nɛnɛ a nyɛ ba chen. O ka fun a pɛɛsi un, “Koosa chiksɛ naa o leema kpok a kaali a maga?”
MRK.12.29	Yesu fun ŋɔ un, “Chiksɛ nɔ kpok kaali a maga. Ba funɛ sɔbi a li Koosa sɛm tɔn ti ni,
MRK.12.29	‘Ju tima, maa nu. Ya kunyana Koosa ya nibɛgimnɛ. 
MRK.12.30	Maa daŋni un wa ma bambe awa ma siima awa ma lise awa ma kpok maga ni.’
MRK.12.31	Nara sak un ni chi nan ni.
MRK.12.31	‘Maa daŋni dɔŋa a chi chenani maa daŋni ma titi.’
MRK.12.31	Chiksɛ wa to a kpok kaali a nama.”
MRK.12.32	Koosa chiksɛ nibiksi ti fun ŋɔ un, “Mu kunyana, i sɛm ta ya wutirɛ. Koosa bɛgim nyɛnɛɛ. Nandigi wa bu to dooni a gbaari un ni. 
MRK.12.33	Yaa daŋni un wa ya bambe awa ya lise awa ya kpok maga ni aa kidaŋni ya dɔŋtima a chi chenani yaa daŋni ya titi, nan bɔɛɛ wa ya fu kɔɔrigi sela a nyɛ un.”
MRK.12.34	Baal ti funɛ wa ŋɔ chen, Yesu fun zim di o lisi o wɛu nɛnɛ. O fun ŋɔ un, “O ka tamnɛ ka i zi zu Koosa koor ti ni.”
MRK.12.34	Dooni nandigi wa fun kpak bambe a la zi pɛɛsi un wu digi.
MRK.12.35	Yesu funɛ biksi ba a li Koosa bar jɛɛmi dam ti ni, o fun a pɛɛsi ba, “Yɛrɛ Koosa chiksɛ nibiksɛ ta yaa sɛm di Kristo ya koor Devid lullɛ? (Ba lisu di Devid funɛ ya nizen a kaali un. Chendaha ba yaa sɛm chene.) 
MRK.12.36	Koosa siim weri ti funɛ biksi Devid saha digi, Devid fun a sɛm Kristo wɛ,
MRK.12.36	‘Mu kunyana Koosa funɛ ŋɔ mu kunyan ni,
MRK.12.36	kani mu nihɛɛti bar kani ni,
MRK.12.36	ka mu nyɛ i dɔma burgi i yosa.’
MRK.12.37	Devid titi yir un o kunyana chen ni, yɛrɛ o bu kaa ya a zen a kaali un?” Zɛmɛ ta fun nu Yesu sɛma. O ya ba lɛmlɛm.
MRK.12.38	O funɛ biksi ba chene, o fun ŋɔ, “Ma doso ma ta nyɛ Koosa chiksɛ nibiksɛ ta yaa kimur ma. Baa daŋni takta ziŋɛ laarɛ kinkan a la daŋni ba val yau ni, chen ni nara zi nyɛ ba jirimau a kizaami ba. 
MRK.12.39	Ba yaa daŋni ba kani kor were ni a li ba bar lagmi dɛɛni ni. Ba wa lagmi a di diwe wuzu zen wuzu, ba yaa daŋni ba di nihɛɛta bar diili nɛɛ. 
MRK.12.40	Ba yaa zaami Koosa wa ba zaamirɛ a vusi a bu ŋmɛ luhaana kina. Koosa wa di ba sɛria, ba zi wa na namsiu kinkan a kaali ba dɔŋtima.”
MRK.12.41	Yesu fun la kani a dugli doonani ba yaa kpa ba malɛ a dau a nyɛ Koosa ni. O fun kani a il nara tima malɛ bar dawi ti ni. Malɛ tim damata fun wa dooni a wa dau ba malɛ. 
MRK.12.42	Luhaan fara tiina ka fun wa a wa kpa o kobosa lɛ a dau. 
MRK.12.43	Yesu fun yir o gantɛl tiŋsi ta a ŋɔ ba, “Maa nu mu wati nɛnɛ. Luhaan fara tiin nɔ kobosa lɛ kaali kin tim na malɛ. 
MRK.12.44	Ba lisɛ ba malɛ damata tuhu nɛɛ a wa dau, amaa o waa kpa o malɛ magwa a wa dau.”
MRK.13.1	Yesu funɛ wa si dooni a li Koosa bar jɛɛmi dam ti ni, o gantɛl tiŋsi ta digi fun ŋɔ un, “Mu kunyana, i wa na chenani ba fun kpa buŋkul na a sa dam nɔ a di un bunɔtaa? Dam wisa gbanko waa di bunɔtaa?”
MRK.13.2	Yesu fun ŋɔ un, “Damsi ta weru, amaa saha zi wa wau, nara zi wa chɔk kina maga a li bar nɔ ni. Ba wa zi wa gil buŋkul bɛgim o sak o dɔŋtiin ni.”
MRK.13.3	Ba fun la zini bi Ɔlif ti nyuhu daha a kani dooni a nyini Koosa bar jɛɛmi dam ti. Pita, Jems, Jɔn awa Andiru fun pɛɛsi Yesu ba duŋduŋ, 
MRK.13.4	“Saha lɛɛmawa chen kaa wa ya? Baŋa kaa wa te ya a biksi ya di saha ti telu?”
MRK.13.5	Yesu fun ŋɔ ba, “Ma doso ma ta wa nyɛ nandigi wa mur ma. 
MRK.13.6	Nidamata zi wa wau a kpa mu sɔn a yir ba titi a ŋɔ di ba ya minnɛ a mur nidamata di baa tiŋ ba. 
MRK.13.7	Ma wa nu laal wɛ ka a duglɛ akoo bar nyɛni bol, ma ta ɔmi. Chen wa biksi di tɛɛnɛ maga siili ti saha duglɛu. 
MRK.13.8	Tɛɛnɛ nɔ maga nara awa ba koorsa zi wa siu a chem dɔŋa wa laal ni. Tɛɛnɛ zi wa jimu kinkan ka lɔsa zi wa chel pulumsi ta maga niu. Kina maga kaa wa piili wiilire.
MRK.13.9	“Ma doso ma titi ni. Ba zi wa kpak mau wa kpok ni a muksi ma kinkan. Ba zi wa kpa mau a kaali ba bar lagmi dɛɛna nihɛɛti wati ba di ma sɛria a tuk ma. Ba gbanko zi wa kpa ma la koorsa suwachaku ba di ma sɛria domi maa tiŋ min daha. Ba wa di ma sɛria, ba gbanko zi wa nu Koosa laaboor weri tiu. 
MRK.13.10	Tɛɛnɛ nɔ maga nara zi wa te nu Koosa laaboor weri wɛu ka kin naa maga zi ya. 
MRK.13.11	Ba wa kpa ma la sɛria bar diili, ma ta nyɛ chenani ma kaa wa la sɛm sɛria nidiile ta wati kimuksi ma. Koosa siim weri ti zi wa biksi ma chenani ma zi wa la sɛmu. 
MRK.13.12	Chen saha ti wa tel, nibinsa zi wa kpa ba niinbisau a la nyɛ nara ni ba kpu ba. Bisa nyama gbanko zi wa ya chenu. Bisa vɛɛn kaa wa ya ba nyama awa ba numa chen. 
MRK.13.13	Nara maga zi wa ha mau domi maa tiŋ min daha. Nar di kanyita a vusi hali muksi ti wa peti, Koosa zi wa la o nyuhau a nyɛ un.”
MRK.13.14	“Maa nu mu sɛm na nɛnɛ. Saha naa ma wa na kundɔŋ kitagin naa kaa nyɛ nara wa na namsi kinkan ka o chiŋi doonani o vɛ lawa o chiŋi, ba naa nyɛn Judia pulum ni, ba si chɔ lalaga a la sogli kuŋkule nyuuna bar nyɛni ni. 
MRK.13.15	Ba naa duglɛ dama a nu nan wɛ, ba ta zu ba dɛɛna a pa ba kina. 
MRK.13.16	Ba naa nyɛn ŋmaana ni a nu nan wɛ, ba ta bur la tɔhɔn ti di ba la pa ba gata. 
MRK.13.17	Nihaan naa kpak lo awa ba naa kpak bi pilimsa, o zi wa bɔmu kinkan ba wati chen saha. 
MRK.13.18	Maa sumi Koosa chen ni a wuzu ti ta wa ya o wuzu naa o zi wa bɔm wa nibinsi gbaaliu. 
MRK.13.19	Koosa funɛ te naami nibinsa saha digi hali wa zinan, namsi kinkan ha wa zin nyɛn. Namsi wa bu to a zi wa maksi nara a kaali chen. 
MRK.13.20	Koosa piin bɔɔgi namsi wuzuni tau, domi ba naa o fun lisi di ba tiŋ un chen daha. O funɛ vɛ bɔɔgi namsi wuzuni ta, nandigi fu wa zi wa li namsi ti ni.
MRK.13.21	“Chen saha ka nandigi wa ŋɔ, ‘Kina, Kristo nyɛn bar nɔ.’ Nandigi ka wa ŋɔ, ‘Kristo nyɛn dooni,’ ma ta tiŋ o nɔ. 
MRK.13.22	Nara bɔnɛ zi wa siu a mur nara a ŋɔ di ba ya Kristore. Bɔnɛ ka wa ŋɔ di ba ya Koosa witinsiwa. Ba zi wa tum alaazibu tumau kinkan a daŋni ba mur ba naa Koosa fun lisi di ba tiŋ un chen. 
MRK.13.23	Ma doso. Mu piin te ŋɔ mau chenani ba zi wa yau.”
MRK.13.24	“A wuzuni ta namsi ti wa peti,
MRK.13.24	‘Nha wa pɛna zi wa burgi birsau.
MRK.13.25	Wula zi wa li buudahau a chesi.
MRK.13.25	Kin nawara nyɛn buudaha ni a kpok zi wa na muksiu kinkan.’
MRK.13.26	Doone ba zi wa na n waa min nibine be ka mu li dobaal tuhu a wa awa kpok ni wa n jirima ni a kichaani kinkan. 
MRK.13.27	N zi wa tum Koosa malaikasau di ba pisi a su tɛɛnɛ maga aa lagmi tɛɛnɛ nɔ nara ba naa Koosa fun lisi di ba tiŋ un chen.”
MRK.13.28	“Ma nyɛ totoha bugil biksi ma nɛha. Ma wa na a kpachak falɛ, ma yaa zimu di pari duglɛu. 
MRK.13.29	Chen vɛɛna, ma wa na kin nama ka a wa ya, ma zi zimu di namsi saha ti waali duglɛu. 
MRK.13.30	Ma nyɛ mu ŋɔ ma, zinan nara wa zi wa siti hali kin naa maga wa ya. 
MRK.13.31	Buudaha awa tɛɛnɛ zi wa petiu wuzu digi, amaa mu sɛma wa zi kut peti.”
MRK.13.32	“Nandigi wa zim saha naa n waa nibine be waali ti wuzu. Hali mu wa Koosa malaikasi ta gbanko wa zim. Mu kunyana Koosa duŋduŋ zimɛɛ. 
MRK.13.33	Ma il a kisaksi ma kina, chen ni o wa zi wa jɛri ma. Ma wa zim saha naa chen zi wa ya. 
MRK.13.34	O zi wa chi baal naa funɛ si di o la tɔ digi a biksi o tumtumsi maga tum naa ba zi tumu a ŋɔ o dam niili ni di o il o dam ti nɛnɛ a nyɛ un. 
MRK.13.35	A chi chenani o vɛɛn sɛm ba chen, mu ŋɔ mau. Ma kunyana zi wa dusumuu? Akoo tɔhɛsirɛ o kaa waa? Koo zimal yeligi saharɛ o kaa wa? Koo chɔɔsa pisirɛ o kaa wa? Ma wa zim. 
MRK.13.36	Maa il nɛnɛ, chen ni ma kunyan ti wa zi wa wa ka ma chɔ do. 
MRK.13.37	Chenani mu ŋɔ ma nan, min ŋɔ nara maga nɛɛ. Maa nyini nɛnɛ.”
MRK.14.1	O funɛ ka wuzu bilɛwa ka Ju tima wuzu zen naa ba yir val la gali ti tel. Chen wuzu ba yaa fun piili a se boroboro naa ba yaa vɛ du luri chen. Koosa dam kɔkɔɔrsi ta awa Koosa chiksɛ nibiksɛ ta fun a daŋni ba kpak Yesu a kpu, 
MRK.14.2	amaa ba funɛ ŋɔ dɔŋ ni, “Ya kpak un lalaknɔ a li, ba naa lagmi di ba di wuzu zen diwe chen tuhu ni, o zi damu.” Doone ba fun a na dɔŋa a sɛm chenani ba zi ya a sogli a kpak un.
MRK.14.3	Yesu funɛ nyɛn Bɛtani ni Simɔn naa funɛ ya zagum a peti chen, dam ni. O funɛ nyɛn dooni a di diwe, haan digi fun wa o wati a kpak tulale naa malɛ funɛ kpok ka o nyɛn kɔlba we birigi ni. O fun zer a chɛɛgi a kpa tulale ti a buti a du Yesu nyuhu ni. 
MRK.14.4	Ba naa funɛ kani dooni bɔnɛ fun na chenani o tum chen a na paan a du un ni. Ba fun lisi ba tuhu ni, “Yɛrɛ haan nɔ zer tulale nɔ a chɔk ta nan ni? 
MRK.14.5	O fu kpa tulale nɔ a yogli malɛ damata a fu kpa a a nyɛ fara tim ni, chen fu wa bɔɔ?” Ba fun a pini o zoma.
MRK.14.6	Yesu fun ŋɔ ba, “Ma gil un. Yɛrɛ ma muksi un chen? O ya wu werire a nyɛ min. 
MRK.14.7	Saha maga fara tim ta yaa nyɛn ma watɛɛ. Chenani maa daŋni ma suŋi ba, ma yaa koti a suŋi ba. Amaa mu wa zi nyɛn ma wati aa la. 
MRK.14.8	Haan ti funɛ kpaŋiu kinkan. O funɛ te kɔɔri mu barau di ba wa sogli min. 
MRK.14.9	N ŋɔ ma wutirɛ, doonani maga ba zi wa biksi Koosa laaboor weri ti, ba zi wa sɛm nihaan nɔ wɛu awa chenani o fun a tum nyɛ min. O sɔn zi wa chɔu aa la.”
MRK.14.10	Yesu gantɛl tiŋsi ta nibɛgim naa ba funɛ yir Judas Iskariɔt, o fun si kaali Koosa dam kɔkɔɔrsi ta wati a ŋɔ ba di o zi kotiu a suŋi ba ba kpak Yesu. 
MRK.14.11	Ba funɛ wa nu o sɛm ta chen, ba tusa sɔɔni. Ba fun ŋɔ un di o koti tum chen, ba zi bɔ unu. Judas fun wa li a piili a dɛu nyinbaan di o li Yesu gantɛl.
MRK.14.12	Wuzu zen naa ba funɛ te di ba kpu val la gali piisisi chen, Yesu gantɛl tiŋsi ta fun pɛɛsi un, “Leene i daŋni ya la a la saksi val la gali ti diwe ta i wa di?”
MRK.14.13	O fun tum o gantɛl tiŋsa nara balɛ a ŋɔ ba, “Ma wa la zu tɔha, ma zi chem nandigiu ka o chuŋi ni. 
MRK.14.14	Ma tiŋ un a la zu dam naa o kaa zu, a ŋɔ dam ti tiin ni, ‘Ya kunyana tum ya di ya wa pɛɛsi hin di, leene dɛ nyɛn o wa o gantɛl tiŋsi ta kaa wa di val la gali ti diwe ta?’ 
MRK.14.15	O zi biksi mau dɛ zenzen bɛgim naa ba kɔɔri weru. Ba funɛ sa un a zɔŋ dɛ digi nyuhu nɛɛ. Ma la zu dɛ ti a saksi ya wa.”
MRK.14.16	O gantɛl tiŋsi ta fun kaali a la zu tɔhɔn ti tuha a fun na chenani Yesu fun ŋɔ ba chen. Ba fun la saksi val la gali ti diwe ta dooni.
MRK.14.17	Saha funɛ wa tel wa ba di, Yesu wa o gantɛl tiŋsi ta fun wa kani aa di. 
MRK.14.18	Ba funɛ di chene, Yesu fun ŋɔ ba, “N ŋɔ ma wutirɛ. Nar wa min la di diwe nan, o zi wa li mu gantɛlu.”
MRK.14.19	O gantɛl tiŋsi ta tusa fun chɔk. Ba pɛɛsi un nibɛgim bɛgima, “I bi minɛɛ?”
MRK.14.20	Yesu fun ŋɔ, “Nar wa min kpa boroboro a suk disa a li hɛn bɛgim ni nan, waa kaa wa li mu gantɛl. 
MRK.14.21	N waa min nibine be zi wa sou a chi chenani ba fun sɔbi a li Koosa sɛm tɔn ti ni chen. Yɛrɛ o kaa wa du naa kaa wa li n waa nibine be gantɛl. Ba fu vɛ lul chen tiina, o fu bɔu.”
MRK.14.22	Ba funɛ di chene, Yesu fun zer boroboro a sumi Koosa a du a chɔksi a bɔni o gantɛl tiŋsi ta a ŋɔ ba, “Ma zer a a di, domi o ya mu barawa.”
MRK.14.23	O fun bu zer gbakme awa kinyɔɔli a sumi Koosa a du a kpa nyɛ ba. Ba fun kpa kinyɔɔli ti a nyɔ. 
MRK.14.24	Yesu fun ŋɔ ba, “Mu chɛl nɛɛnɛ. N zi kpa unu a nyɛ nidamata ni. Mu ya chen, chen la zi biksi di Koosa wa nara ya nɔ bɛgimnɛ. 
MRK.14.25	Mu sɛm ma wutirɛ, kinyɔɔli naa mu nyɔ nan, n wa zi bu nyɔ un hali mu wa nyɔ kinyɔɔli fali a li Koosa koor ti ni.”
MRK.14.26	Ba funɛ a di diwe ta peti, ba fun lɔ bool a nyɛ Koosa ni a si a li kaali Ɔlif bi ti nyuha.
MRK.14.27	Yesu fun ŋɔ ba, “Ba funɛ sɔbiu a li Koosa sɛm tɔn ti ni,
MRK.14.27	‘Koosa zi wa kpu piisi nigbaŋiu ka o piisisi ta pisi dɔŋ ni.’
MRK.14.27	Dusum nɔ ma maga kaa wa pisiu a gil min. 
MRK.14.28	Amaa mu wa si n sou ni, n zi wa te ma suwachaku a la Galili.”
MRK.14.29	Doone Pita fun ŋɔ un, “Hali nara maga wa vɛ hin a ta, n waa wa zi gil hin.”
MRK.14.30	Yesu fun ŋɔ, “Nyɛ n ŋɔ hin. Dusum nɔ i zi te tɔ butorau di i wa min wa zim dɔŋa, ka zimal zi yeli bilɛ.”
MRK.14.31	Pita fun ŋɔ kpok ni, “Aai, mu wa zi kut ŋɔ di n wa zim hin. Hali n wa hin zi sou, n wa zi ŋɔ chen.”
MRK.14.31	O gantɛl tiŋsi ta maga fun ŋɔ chen.
MRK.14.32	Ba fun wa tel doonani ba yir Gɛtsamanɛ. Yesu fun ŋɔ o gantɛl tiŋsi ta ni, “Ma kani bar nɔ ka mu la sumi Koosa a wa.” 
MRK.14.33	O funɛ la chene, o fun nyɛ Pita, Jems awa Jɔn fun tiŋ un. O fun piili a na namsi kinkan a chi o kaa sou. O tuha fun chɔk kinkan. 
MRK.14.34	O fun ŋɔ ba, “Tu chɔk naa nyɛn mu tuhu ni nan zenu. Ma kani bar nɔ a il min.”
MRK.14.35	O fun la suwachak tama a la pimi tɛɛnɛ ni a sumi Koosa a ŋɔ, “Mu sumi hinu di o ya i tutɔrɛ, i lisi namsi nɔ a li min ni.” 
MRK.14.36	O fun bu sumi, “Mu kunyana, hin koti a ya kina maga. Chendaha muu sumi hin di i lisi namsi nɔ a li min ni. Nyɛ i tutɔ ti ya a kaali mu tutɔ.”
MRK.14.37	O fun a bur kaali o gantɛl tiŋsa nara bator ta wati a la na ka ba chɔ do. O fun ŋɔ Pita ni, “Simɔn, yɛrɛ ma vɛ koti a kani a il tama aa la chɔ do? 
MRK.14.38	Ma si a il a kisumi Koosa, chen ni sintana wa zi wa mur ma ma tiŋ o nɔ. Ma tusa daŋni ma ya chenani mu sɛm chenu, amaa ma bara vɛ kpoki.”
MRK.14.39	Yesu fun vɛɛn a la sumi Koosa a chi chenani o fun te la sumi chen. 
MRK.14.40	O fun bur a wa. O wa fun ya o gantɛl tiŋsi ta tutɔrɛ ba chɔ do chen. Do bar funɛ kpak ba kinkan. Ba wa fun zim chenani ba zi ŋɔ un.
MRK.14.41	O fun a wa ba wati naaval butora a pɛɛsi ba, “Ma ha vɛɛn a hiisiu a la chɔ doo? Kina maga petiu. Saha telu wa ba kpa mu waa min nibine be a du ba naa la tum tum tagna nisi ni. 
MRK.14.42	Ma si a na baal naa li mu gantɛl chen.”
MRK.14.43	O ha funɛ vɛɛn a sɛm chene, Judas naa ya o gantɛl tiŋsi ta digi chen, wa zɛmɛ kinkan fun wa. Koosa dam kɔkɔɔrsi ta, Koosa chiksɛ nibiksɛ ta awa tɔhɔn nihɛɛti ta fun tum ba. Ba fun kpak chise zene awa daasa a wa kpak un. 
MRK.14.44	Nar funɛ li Yesu gantɛl chen fun te ŋɔ ba, “Ya wa pu ba, mu zi zaami nandigiu a mɔksi un. Tiina chen. Ma kpak un kpok, chen ni o wa kichɔ a li.”
MRK.14.45	Ba funɛ wa tel ba wati, Judas fun vaan kaali Yesu wati a la zaami un a ŋɔ, “Mu kunyana,” a mɔksi un a chi chɛnsa yaa mɔksi dɔŋ chen. 
MRK.14.46	Ba naa funɛ tiŋ Judas chen, fun wa kpak un kpok ni. 
MRK.14.47	Yesu gantɛl tiŋsi ta nidigi fun foŋ o chise zen a kpa ŋmɛn Koosa dam kɔkɔɔrsi ta nihɛɛ yom digi diŋna. 
MRK.14.48	Yesu fun burgi a ŋɔ zɛmɛ ta ni, “Mu ya ŋmɛɛrrɛ ma kpa chise zene awa daasa di ma wa kpak minn? 
MRK.14.49	N yaa fun kaniu a biksi ma a li Koosa bar jɛɛmi dam ti ni ka ma vɛ wa kpak min. Chenani ba fun sɔbi saha digi a li Koosa sɛm tɔn ti ni la ya zinan chen.”
MRK.14.50	Doone o gantɛl tiŋsi ta maga fun si chɔ kaali a ka un.
MRK.14.51	Ba nidigi funɛ niŋi gar duŋduŋnɛ. Ba fun kaa kpak un, 
MRK.14.52	o ur o gar ti a ta a chɔ wa bara kpeli ni a kaali.
MRK.14.53	Ba fun kpa Yesu a kaali Koosa dam kɔkɔɔrsi ta nihɛɛ ti dama. Ba funɛ la tel dooni, Koosa dam kɔkɔɔrsi ta, tɔhɔn nihɛɛti ta, awa Koosa chiksɛ nibiksɛ ta fun lagmi dɔŋ ni. 
MRK.14.54	Pita fun sogli a tiŋ gantɛl a wa zu Koosa dam kɔkɔɔrsi ta nihɛɛ ti sal a la kani Koosa dam bisa wati a weeri din. 
MRK.14.55	Koosa dam kɔkɔɔrsi ta awa sɛria nidiile ta maga funɛ nyɛn dooni a nyini di ba na nandigi o ŋɔ ba di o na Yesu ka o tum tum tagna, chen ni ba zi na nyinbaanu a kpu un. Ba funɛ nyiniu hali a wa ku. 
MRK.14.56	Nidamata fun li ba suwachak a sɛm sɛma nibɛgim bɛgima, amaa ba sɛm ta wa fun ya kibɛgim.
MRK.14.57	Ba bɔnɛ fun li a sɛm nusuna a ŋɔ, 
MRK.14.58	“Ya funɛ nu chenani Yesu sɛm di o zi chɔk Koosa bar jɛɛmi dama naa ba kpa nisa a sa chenu, a burgi a sa un wuzu butora wuzu a ta kpa nisa a sa un.” 
MRK.14.59	Amaa ba gbanko sɛm ta wa fun ya kibɛgim.
MRK.14.60	Koosa dam kɔkɔɔrsi ta nihɛɛ ti fun si a chiŋi ba bambaan ni a pɛɛsi Yesu, “Sɛm naa maga nara nama sɛm a du hin ni nan ka i moori. I wa kpak wu digi a la zi sɛmm?”
MRK.14.61	Yesu fun moori. O fun bu pɛɛsi un, “I laata ya Koosa be, Kristo tii?”
MRK.14.62	Yesu fun ŋɔ, “Min ya un. Wuzu digi i zi wa na n waa min nibine beu ka mu kani Koosa nihɛɛ bar kani ni, a bukoo na min n wa bur wa dobaala tuhu ni.”
MRK.14.63	O funɛ ŋɔ chen, Koosa dam kɔkɔɔrsi ta nihɛɛ ti fun chɛsi chɛsi o gar a ŋɔ, “Yɛrɛ ya bukoo kaa ya a dɛu sɛhɛra tima? 
MRK.14.64	Ma maga fun a nu chenani o kpa o titi a maksi Koosa. O chelu akoo o wa chell?” Ba maga fun ŋɔ di o chelu. Waa dɛu o sou.
MRK.14.65	Ba bɔnɛ fun si a tɔɔsi nantɔsa a du un ni a kpa gar a tɔ o se. Ba bɔnɛ ka fun mo un a pɛɛsi un, “I zim naa mo hin nanuu?” Koosa dam bisi ta gbanko funɛ tuk unu.
MRK.14.66	Ba funɛ ya chen maga, Pita ha funɛ vɛɛn nyɛn sal nɛɛ. 
MRK.14.67	Nihabichɛl digi funɛ nyɛn doon a ya Koosa dam kɔkɔɔrsi ta nihɛɛ ti dam be. Waa funɛ na un ka o weeri din dooni. O fun a nyini Pita hali a vusi a ŋɔ un, “I gbanko tiŋ Yesu Nazarɛtrɛɛ?”
MRK.14.68	O fun tɔ a pɛɛsi un, “Yɛrɛ i sɛm chen? N wa zim chenani i sɛm chen,” a fun si a la chiŋi bulzɔɔnɔ ni.
MRK.14.69	Nihabichɛl ti fun vɛɛn na un dooni a ŋɔ ba naa chiŋi dooni chen, “Baal nɔ ya Yesu gantɛl tiŋsi ta digirɛ.”
MRK.14.70	O fun bukoo a tɔ. O fun ya tama, ba naa funɛ chiŋi dooni chen, ŋɔ un, “O ya wutirɛ i ya ba nidigirɛ, domi i li Galilirɛ.”
MRK.14.71	Doone Pita fun hɛɛsi Koosa a nyɛ o titi ni a ŋɔ, “Baal naa ma sɛm nan, n wa zim un.”
MRK.14.72	Zimal fun vaan yeli bilɛ. Pita vaan lisi chenani Yesu fun ŋɔ un chen di o zi wa tɔ butorau di o wa un wa zim dɔŋa, ka zimal yeli bilɛ. Chenani maga o fun lisi zu o nyuha. Oo wi.
MRK.15.1	Chɔɔsa funɛ wa pisi, Koosa dam kɔkɔɔrsi ta, tɔhɔn nihɛɛti ta, Koosa chiksɛ nibiksɛ ta awa sɛria nidiile, ba fun lagmi a na dɔŋa Yesu daha. Ba funɛ sɛm peti, ba fun vɔu o nisa a kpa un a la nyɛ gɔbnati nyuhu tiina naa ba yir Pailɔt ni chen. 
MRK.15.2	Pailɔt fun pɛɛsi un, “Hin ya Ju tim koor chenn?”
MRK.15.2	O fun ŋɔ, “Chenani i kut ŋɔ chen.”
MRK.15.3	Koosa dam kɔkɔɔrsi ta fun a suni Yesu nɔ ni a fiksi un. 
MRK.15.4	Pailɔt fun bukoo pɛɛsi un, “Wu damata naa ba sɛm a du hin ni nan, i wara nu aa? I wa kpak wu digi a la zi sɛmm?”
MRK.15.5	Yesu fun moori a vɛ sɛm wu digi. O fun ya Pailɔt alaazibu kinkan.
MRK.15.6	Ba wuzu zen wuzu Pailɔt yaa fun puk dɛ naa ba yaa tɔ nara chen zɔɔnɔ a nyɛ nibɛgim li. 
MRK.15.7	Ba funɛ kpa nara bɔnɛ a tɔ dɛ ba naa funɛ dam a kpu nara dooni. Ba nidigi sɔn funɛ ya Barabas. 
MRK.15.8	Nidamata fun wa Pailɔt wati a wa sumi un di o tum chenani o yaa tum ba wuzu zen wuzu a nyɛ ba chen. 
MRK.15.9	Pailɔt fun pɛɛsi ba, “Maa daŋni n lisi Ju tim koor ti a nyɛ maa?” 
MRK.15.10	Pailɔt funɛ zimu di Koosa dam kɔkɔɔrsi tima handɔta daha ba fun kpak Yesu a wa o wati. Chendaha o fun pɛɛsi nara tima.
MRK.15.11	Koosa dam kɔkɔɔrsi ta fun ŋɔ nara tima ni di ba sumi Barabas a ka Yesu. Ba maga fun tiŋ ba nɔ a ŋɔ Pailɔt ni di baa daŋni o lisi Barabasrɛ a ka Yesu. 
MRK.15.12	Pailɔt fun bu pɛɛsi ba, “Baal naa maa yir Ju tim koora nan, yɛrɛ n kaa ya un?”
MRK.15.13	Ba fun tɛsi kinkan a ŋɔ, “Nyɛ ba kpaasi un a mari daakakli daha ni o sowu.”
MRK.15.14	Pailɔt fun bu pɛɛsi ba, “Yɛrɛ? Tum tagna baŋnɛ o tumm?”
MRK.15.14	Ba fun tɛsi kinkan a kaali chenani ba fun te tɛsi chen a ŋɔ, “Nyɛ ba kpaasi un a mari daakakli ti daha ni o sou.”
MRK.15.15	Zɛmɛ ta nɔ sɛma daha, Pailɔt fun nyɛ Barabas li, amaa o funɛ kpa Yesu a nyɛ nara tima bɔnɛ ni di ba tuk un wa vurmsi ni. Ba funɛ tuk un peti, o fun ŋɔ di ba kpa un a la kpaasi mari daakakli ti o sou.
MRK.15.16	O lanjimasa fun kpa un a la zu dɛ zen naa ba yir Pirtɔrium, a fun yir ba dɔŋtima ba wa. 
MRK.15.17	Ba fun zer ba gar sɛm digi a wa laari un a kpa sɔta a wa sɔ a chi koora nichiga a kpa chik o nyuha, 
MRK.15.18	a zaami un a ŋɔ, “Ju tim koora, ya zaami hinu.” 
MRK.15.19	Ba fun zer da a mo o nyuha, a tɔɔsi nantɔsa a du un ni, a gbiri o suwachak ni a nyɛ un jirima. 
MRK.15.20	Ba funɛ zɔ un a mɔmsi un peti, ba fun kpa gar sɛm ti a ur a zer o titi kilaarɛ a laari un, a kpa un li di ba la kpaasi un a mari daakakli ti ni o sou.
MRK.15.21	Ba funɛ nyɛn nyinbaan ni a la chene, ba fun la chem baal naa ba yir Simɔn a li Sairini pulum ni. Waa funɛ ya Alɛzanda awa Rufus nyana, a li kɔha bar boli ni a wa. Ba fun lɛrgi un a nyɛ o zer Yesu daakakli ti a baasi a tiŋ ba kaali. 
MRK.15.22	Ba funɛ kpa Yesu a wa tel doonani ba yir Gɔlgɔta. Chen mun ya, ‘nyukɔkri bar’. 
MRK.15.23	Doone ba fun kpa luri a wa nyɛ Yesu ni a daŋni o nyɔ. O fun vɛ di o wa zi nyɔ. 
MRK.15.24+MRK.15.25	Nha ha funɛ vɛ wa tel sal baan nyuha, ba fun kpak un a kpaasi a mari daakakli ti ni. Ba fun kpa o gata a dau di ba yo walɛ di ba na anti kaa di a. 
MRK.15.26	Ba fun wa sɔbi o yaali a mari daakakli ti ni a ŋɔ, “Ju tim koor ti nɛɛnɛ.” 
MRK.15.27	Ba fun kpaasi ŋmɛɛrsa nara balɛ gbanko a gbaari Yesu ni, digi o nindil ni, digi o ningal ni. 
MRK.15.28	Chenani ba fun sɔbi saha digi a li Koosa sɛm tɔn ti ni fun wa ya wuti di ba zi wa nyini Yesu a chi o gbanko ya tum tagna tiinne.
MRK.15.29	Ba naa funɛ nyɛn dooni chen, fun val la gali a la gumsi ba nyuuna a pini o zoma a ŋɔ, “Kina, hin funɛ ŋɔ di i zi chɔk Koosa bar jɛɛmi dam ti a bur sa un wuzu butora chen niuu? 
MRK.15.30	Yisi i titi a tu wa daakakli ti ni ya na.”
MRK.15.31	Koosa dam kɔkɔɔrsi ta awa Koosa chiksɛ nibiksɛ ta gbanko funɛ mɔmsi un a la ŋɔ dɔŋ ni, “Maa na. O laata fun yisi nara chen a vɛ koti a yisi o titii? 
MRK.15.32	O funɛ ŋɔ di o ya Ju tim Kristo koorre. Ma nyɛ ya na o zi lisi o titi daakakli ti ni a tu wa tɛɛnɛ, chen ni ya se zi su unu.”
MRK.15.32	Ŋmɛɛrsi naa ba fun kpaasi a gbaari un ni chen, gbanko funɛ pini unu.
MRK.15.33	Nha funɛ wa tel sal baan nyuha, doon fun wa biri a vusi hali saha naa niparɛ yaa par a si chen. 
MRK.15.34	Chen saha tirɛ Yesu fun tɛsi kinkan a ŋɔ a li o titi sɛm ni, “Ɛloi, ɛloi, lama sabagtani.” Chen mun ya, “Koosa, Koosa, yɛrɛ i gil min?”
MRK.15.35	Nara bɔnɛ fun chiŋi dooni a nu chenani o sɛm chen a ŋɔ dɔŋ ni, “O yir Koosa witiina Ɛlaijarɛ.” 
MRK.15.36	Ba nidigi fun chɔ a la zer kizɛrgi a tau kinyɔɔli haasi ni a kpa sak da ni a tɛ un a ŋɔ ba, “Ma nyɛ ya pɔ a na Ɛlaija zi wa kpa un a li daakakli ti ni a tu wau.”
MRK.15.37	Yesu fun bukoo tɛsi kinkan a sou.
MRK.15.38	O funɛ wa sou, gar zen naa ba fun kpa purigi Koosa bar jɛɛmi dam ti chen, o fun chɛɛsi a li buudaha ni hali a wa peti tɛɛnɛ ni. 
MRK.15.39	Lanjimasa kɔkwa nihɛɛ funɛ chiŋi daakakli ti mun ni a il Yesu. O funɛ na chenani o sou, o fun ŋɔ o titi ni, “Wuti baal nɔ sir ya Koosa bere.”
MRK.15.40+MRK.15.41	Nihaana ba naa funɛ tiŋ un a la suŋi un Galili pulum ni chen, gbanko bɔnɛ funɛ chiŋi bar boli ni a nyini chenani la ya. Ba bɔnɛ sɔna funɛ ya Salome, Mɛri Magdala, awa Mɛri, Jems awa Josɛs niina. Nihaan damata funɛ tiŋ un a la Jɛrusalɛm. Ba gbanko funɛ nyɛn dooni.
MRK.15.42	Baal digi funɛ nyɛn doon. Ba yir un Josɛf a li Arimatia ni. 
MRK.15.43	O funɛ ya sɛria nidiili ta nidigirɛ. Nara fun a nyɛ un jirima. O funɛ nyini di o wa na saha naa Koosa zi wa dɔ nara. Dusum funɛ wa biri, o fun si a kpak o bambi a kaali Pailɔt wati a la sumi di ba yisi Yesu a li daakakli ti ni a nyɛ un o la sogli. O funɛ ya a wuzu naa ba saksi a pɔ hiisi wuzurɛ. Chendaha o la sumi un chen ni. 
MRK.15.44	O funɛ wa ŋɔ Pailɔt ni chen, o fun ya Pailɔt alaazibu kinkan di Yesu sou lalagau. O fun yir lanjimasa kɔkwa nihɛɛ ti o wa o wati. O pɛɛsi un, “Wutirɛ ba ŋɔ di Yesu sou chenn?” O fun ŋɔ, “O ya wutirɛ o sou.” 
MRK.15.45	Doone Pailɔt fun a nyɛ Josɛf nyinbaan di o la yisi un a li o daakakli ti ni a la sogli. 
MRK.15.46	Josɛf fun li a la yau gar pilim a la yisi un daakakli ti ni a kpa mɛɛsi un a kpa un a la du gbɛntɛl bɔ fali naa ba yaa sogli ba nara chen a bilimsi gbɛntɛl zen a tɔ bɔ ti zɔɔnɔ. 
MRK.15.47	Mɛri Magdala awa Mɛri, Josɛs niina, ba naa funɛ tiŋ Josɛf chen, fun la na doonani ba sogli un.
MRK.16.1	Ba hiisi wuzu ti funɛ wa gali, dusum saha Mɛri Magdala, Mɛri, Josɛs niina, awa Salome, ba fun si a kaali a la yau nu naa sɔɔra weree di ba kpa wa tiksi Yesu. 
MRK.16.2	O funɛ ya aleedi chɔɔsa pisirɛ, ba fun si a la doonani ba sogli Yesu chen, 
MRK.16.3	a la pɛɛsi dɔŋa, “Anti la zi koti a bilimsi buŋkul ti a li hugil ti zɔɔnɔ ni a nyɛ ya?” 
MRK.16.4	Ba funɛ la tel dooni, ba fun na di buŋkul ti piin bilimsiu a chiŋi. Buŋkul ti funɛ zenu kinkan. 
MRK.16.5	Ba fun la zu hugil ti tuha a na bunɔɔn digi ka o laari gar pilim a kani ba nindil ni.
MRK.16.6	Bunɔɔn ti fun ŋɔ ba, “Ma ta nyɛ o ya ma alaazibu kinkan. N zimu di ma dɛu Yesu Nazarɛtrɛ, naa ba fun kpu daakakli ti ni chen. O wa bu to bar nɔ. O si o sou niu. Ma wa nyini doonani ba fun kpa un dau chen a na. 
MRK.16.7	Ma la ŋɔ Pita awa Yesu gantɛl tiŋsi ta maga di Yesu piin te ba suwachaku a kaali Galili a chi chenani o fun ŋɔ ba chen. Ba la dooni, ba zi na unu.”
MRK.16.8	Ba fun li hugil ti ni a chɔ aa la. Hansura fun kpak ba kinkan. Ba bara jigiri. Domi hansura funɛ kpak ba kinkan chen, ba wa koti a ŋɔ nandigi ni.
MRK.16.8	(( 
MRK.16.9	Yesu funɛ si o sou ni aleedi wuzu chɔɔsa chen, Mɛri Magdala, naa Yesu fun duŋni alizin tagna nɔpɛ a li un ni chen, waa funɛ te a na un. 
MRK.16.10	Mɛri fun la Yesu gantɛl tiŋsi ta wati. Ba tusa ha funɛ vɛɛn chɔk ka baa wi. 
MRK.16.11	O fun ŋɔ ba di Yesu si o sou niu a bu kpak miisa, ka o na un. Ba se wa fun su di o ya wutiu.
MRK.16.12	Nara balɛ funɛ li tɔhɔn ti ni a val nyinbaan ni, Yesu fun wa pu ba a kɔr ba ni. 
MRK.16.13	Ba fun bur kaali o gantɛl tiŋsi ta wati a ŋɔ ba, amaa ba se ha wa fun su di o ya wutiu.
MRK.16.14	Doone Yesu gantɛl tiŋsa nara fi di nibɛgim funɛ kani aa di diwe, Yesu fun wa ba wati. O fun zulumi ba, domi ba bambe funɛ kpoku. Ba se wa fun su ba naa ŋɔ ba di o si o sou niu. 
MRK.16.15	O funɛ nyɛn ba wati chene, o fun ŋɔ ba, “Ma si aa la tɔsa naa maga nyɛn tɛɛnɛ nɔ ni a la sɛm Koosa laaboor weri ti a nyɛ nara maga ni. 
MRK.16.16	Ba naa maga se su min, ma nyɛ ba chaksi ba wa ni ni, ka Koosa zi yisi ba a li ba wu tagna ni, amaa ba naa maga se ka vɛ su min, Koosa zi wa lɛti ba diŋsau a ta ba yɔri. 
MRK.16.17	Ba tum nɛɛ ma zi wa zim ba naa se su min. Ba zi koti a kpa mu sɔnu a duŋni alizin tagna a li nara ni a bu sɛm sɛm falɛ, 
MRK.16.18	a kikpaksi duma a kinyɔ sambosa ka o ta ya ba kundɔŋ, aa koti a kpa ba nisa a saksi wichɔɔrsi ni ba na alaafɛ.”
MRK.16.19	Ba kunyan Yesu funɛ sɛm ba peti, o zini a kaali buudaha a la kani Koosa nihɛɛ bar kani ni. 
MRK.16.20	O gantɛl tiŋsi ta ka fun si a kaali bar damata aa la sɛm Koosa laaboor weri ti a nyɛ nara ni. Koosa fun suŋi ba ba koti a tum tum kpoka aa gbaari, chen ni nara zi zimu di ba sɛm ta ya wutirɛ.))
LUK.1.1	Min, Luk, la sɔbi tɔn nɔ a nyɛ mu kunyan Tɛɔfilus ni nan. Nidamata funɛ kpaŋi ba titiu a sɔbi kin naa maga funɛ ya ya wati. 
LUK.1.2	Ba waa funɛ sɔbi chenani ba nu a li sɛhɛra tima ba naa funɛ piin na a o piili ti ni a fun la biksi nara a wɛ. 
LUK.1.3	Adaha, mu kunyana, n funɛ kpa laaboor nɔ magau a lagmi dɔŋ ni a nyini a kpa a a chiŋsi a sɛmbiri bar chiŋɛ ni. 
LUK.1.4	Mu sɔbi tɔn nɔ a nyɛ hin nan, chen ni i zi zim di kin nawara ba fun biksi hin chen sir ya wutirɛ.
LUK.1.5	Baal digi funɛ nyɛn doon. Ba yir un Zɛkaraya. O funɛ ya Koosa dam kɔkɔɔrsa nidigirɛ. O funɛ ya kɔkɔɔrsi ta digi walɛrɛ. Ba funɛ yir un Abia. O haan sɔn funɛ ya Ɛlizabɛt. O nyana gbanko funɛ ya kɔkɔɔrrɛ. Saha naa ba fun nyɛn chen, koor digi funɛ nyɛn doon a dɔ Judia pulum. O sɔn funɛ ya Hɛrɔd. 
LUK.1.6	O wa o haan ti funɛ ya nibin werewa aa tiŋ Koosa chiksɛ nɛnɛ. 
LUK.1.7	Ba funɛ hɛɛsiu kinkan a vɛ kpak bisa, domi Ɛlizabɛt funɛ ya nihaan barirɛ.
LUK.1.8	Wuzu digi o funɛ ya Zɛkaraya tum wuzurɛ ka o fun a tum Koosa tuma a li o bar jɛɛmi dam naa nyɛn Jɛrusalɛm ni chen. 
LUK.1.9	Koosa dam kɔkɔɔrsi ta yaa fun a yo walɛ di ba yisi nibɛgim a li ba tuhu ni o suk din a du poora naa sɔɔra were ni a nyɛ Koosa ni. A wuzu tirɛ ba fun yisi Zɛkaraya. O fun la zu Koosa bar jɛɛmi dam ti a tum o tuma. 
LUK.1.10	O funɛ nyɛn doonee, zɛmɛ kinkan ba naa funɛ wa di ba wa jɛɛmi Koosa, ba maga funɛ chiŋi sal nɛɛ. 
LUK.1.11	Zɛkaraya funɛ suk pora ti, Koosa malaikasi ta digi fun wa li o wati a wa chiŋi doonani ba suk pora ti nindil ni. 
LUK.1.12	Zɛkaraya funɛ na un, hansura fun kpak un. 
LUK.1.13	Amaa malaika ti funɛ ŋɔ unu, “Zɛkaraya, ta ɔmi. Koosa funɛ nu chenani i sumi un, ka i haan Ɛlizabɛt zi lulu nibabichɛla. O wa lul, i du o sɔn Jɔn. 
LUK.1.14	O zi nyɛ i wa i haan awa nidamata tusa sɔɔniu kinkan. 
LUK.1.15	Koosa zi wa nyɛ o ya nibin zenu o se ni. O wa zi wa nyɔ sin kpok, ka Koosa kpa o siim weri a du un ni. Saha naa ba zi wa lul un a kpa la, Koosa siim weri ti zi wa si un niu. 
LUK.1.16	O zi wa nyɛ Ju tim nidamata bur wa tiŋ ba kunyana Koosau. 
LUK.1.17	Saha digi Koosa funɛ kpa o kpok a du o witiina Ɛlaija ni a nyɛ o ya o nitumi. Jɔn gbanko zi wa ya Koosa nitumi a chi un. O zi wa kpa bisa awa ba nyamau ba naa waligɛ dɔŋ ni a lagmi. Ba naa vɛ tiŋ Koosa nyinbaan, o zi wa nyɛ ba bur wau a wa tum tum were. O zi wa saksi Koosa narau ba la un.”
LUK.1.18	Zɛkaraya fun ŋɔ malaika ti ni, “Yɛrɛ n kaa ya a zim di chenani i sɛm chen ya wutirɛ? Mu wa mu haan ti maga hɛɛsɛu.”
LUK.1.19	Malaika ti fun ŋɔ un, “N sɔn ya Gabriɛl. N yaa chiŋi Koosa suwachak nɛɛ. Waa ya funɛ tum min di n wa sɛm hin laaboor weri nɔ. 
LUK.1.20	Chenani mu fun sɛm ma chen zi wa ya wutiu. I si wa su chen. Chendaha i wa zi koti a sɛm sɛma hali wuzu naa kin naa maga kaa wa ya.”
LUK.1.21	Malaika ti funɛ sɛm sɛma Zɛkaraya wati chene, zɛmɛ ta funɛ chiŋi sal nɛɛ a pɔ un. Ba funɛ ŋɔ dɔŋ ni, “Yɛrɛ o vusi dam ti ni chen ni?” 
LUK.1.22	Malaika ti funɛ kaali, Zɛkaraya funɛ li dam ti niu a wa chiŋi nara tima suwachak ni. O funɛ vɛ koti a sɛm sɛm chen, o fun kpa o nisa a sɛm sɛma ba wati. Nara tima funɛ na Zɛkaraya ka o kpa o nisa a sɛm sɛm chen, ba fun a zim di o na kundɔŋnɛ o deesi ni a li dam ti ni.
LUK.1.23	O tum saha funɛ wa peti a li Koosa bar jɛɛmi dam ti ni, o fun kaali o dama. 
LUK.1.24	Chen gantɛl nɛɛ, o haan Ɛlizabɛt fun kpak lo a fun vɛ li o dam ti ni pɛnsa nyuu. 
LUK.1.25	Doone o fun ŋɔ o chɛnsa maga ni, Koosa funɛ vusi di o suŋi min, amaa lalaknɔ o suŋi minu n na be. O yisɛ n hiisau a li nara se ni.
LUK.1.26	Ɛlizabɛt funɛ kpak lo pɛnsa nɔra, Koosa fun tum o malaika Gabriɛl a li tɔhɔn naa ba funɛ yir Nazarɛt. O nyɛn Galili pulum nɛɛ. 
LUK.1.27	Nihabichɛla digi fun nyɛn dooni. Ba funɛ yir un Mɛri. O funɛ la nɔɔniu di o yu baal naa ba yir Josɛf. Josɛf funɛ ya koor Devid be lulirɛ. 
LUK.1.28	Malaika ti fun wa zaami Mɛri a ŋɔ un, “Koosa dugli hinu a daŋni o suŋi hin.”
LUK.1.29	Mɛri funɛ nu o sɛm ta, hansura fun kpak un kinkan. O funɛ daŋni o zim o sɛm ta mun. 
LUK.1.30	Malaika ti fun bukoo ŋɔ un, “Mɛri, ta nyɛ hansura kpak hin. Koosa la daŋni o suŋi hin. 
LUK.1.31	Koosa zi nyɛ i kpak lou a wa lul nibabichɛla. I wa lul un, ŋɔ i baal ni di o du o sɔn Yesu. 
LUK.1.32	O zi wa ya nibin zenu kinkan. O zi ya Koosa zen beu. Ya kunyana Koosa zi vɔu un koorau, a chi chenani o fun vɔu o nawaal Devid saha digi chen. 
LUK.1.33	O zi wa dɔ Jakɔb bi lulɛ magau hali saha naa vɛ kpak bɔ. O koor ti wa zi wa kpak bɔ.”
LUK.1.34	Mɛri fun ŋɔ malaika ti ni, “N wa zim nibaal, ka yɛrɛ Koosa kaa ya a nyɛ min lo?”
LUK.1.35	Malaika ti fun ŋɔ un, “Koosa zi wa kpa o siim weri tiu a du hin ni a kpa o kpok a nyɛ hin. Chen la zi wa nyɛ i kpak lo. Be naa i kaa wa lul chen, o zi wa ya tu chaan tiinau a ya Koosa be. 
LUK.1.36	I funɛ nu chenani ya i towe Ɛlizabɛtu, ba funɛ ŋɔ di o ya nihaan barirɛ. O funɛ ya nihaan hɛɛrɛ, amaa lalaknɔ o kpak lore pɛnsa nɔra. 
LUK.1.37	Koosa kpak kpok a tum tum maga.”
LUK.1.38	Mɛri fun ŋɔ un, “Koosa dɔ min. Nyɛ o du min ni a chi chenani i ŋɔ chen.” O funɛ sɛm chen peti, malaika ti fun kaali.
LUK.1.39	Mɛri funɛ vaan saksiu di o la tɔhɔn naa kuŋkule nyuuna go un a li Judia pulum ni. 
LUK.1.40	O funɛ la tel dooni, o fun la zu Zɛkaraya dama a zaami o haan Ɛlizabɛt. 
LUK.1.41	Ɛlizabɛt funɛ nu ka Mɛri zaami, o be ti fun si a go o tuha. A saha ti Koosa fun nyɛ o siim weri ti si Ɛlizabɛt ni, 
LUK.1.42	a ŋɔ Mɛri ni wa ta kpok ni, “Koosa nyɛ hin tu sɔɔna a kaali nihaana maga. I wa lul be, Koosa zi nyɛ o gbanko tu sɔɔnau. 
LUK.1.43	O wa deŋli mu wati di Koosa be niina wa zu mu dam ti. 
LUK.1.44	N funɛ nu i zaami ti, n tuha funɛ sɔɔniu ka n be si a go mu tuha. 
LUK.1.45	I si funɛ su di chenani Koosa fun ŋɔ hin chen zi yau, o sir ya wuti. Chendaha i tuha gbanko sɔɔni.”
LUK.1.46	Doone Mɛri fun ŋɔ,
LUK.1.46	“N pɛgi Koosau wa mu bambi ni.
LUK.1.47	Waa funɛ yisi min a li mu tum tagna ni di mu tiŋ un.
LUK.1.47	Chendaha mu tuha sɔɔni.
LUK.1.48	Min ya o bichɛl tumtumna ka o lisi mu wɛ.
LUK.1.48	Saha nɔ kpa la,
LUK.1.48	nara maga zi wa zimu di Koosa funɛ suŋi min,
LUK.1.49	domi o tum tum zenewa a nyɛ min.
LUK.1.49	O sɔn ti funɛ zenu kinkan,
LUK.1.49	ka o ya tu chaan tiina.
LUK.1.50	O ɔm sikirɛ a nyɛ ba naa maga la nyɛ un jirima,
LUK.1.50	tɛɛnɛ nɔ maga piili ti ni hali wa zinan.
LUK.1.51	O fun kpa o kpok kinkan a bur ba naa zer ba titi buudaha awa ba bambe sir yaali a tu tɛɛnɛ.
LUK.1.52	O funɛ ur koor zeneu a ta,
LUK.1.52	a ka kpa jɛrgɛ tima a te ba suwachak.
LUK.1.53	Ba naa zimɛɛ di Koosa ya ba wu werewa,
LUK.1.53	waa la zi suŋi ba,
LUK.1.53	amaa o burgi o gantɛllɛ a chak ba naa vɛ zim un.
LUK.1.54	O fun a tum chenani o vɔu a nyɛ ya nawaalsi ni saha digi.
LUK.1.54	O fun wa suŋi o be Israɛl,
LUK.1.55	a kiɔm Abraham siki.
LUK.1.55	O zi ɔm Abraham bi lulɛ maga gbanko sikiu hali saha naa vɛ kpak bɔ.”
LUK.1.56	Mɛri funɛ sɛm peti, o fun kpalimi Ɛlizabɛt wati pɛnsa tora. O saha funɛ wa tel, o fun a bur kaali o dama.
LUK.1.57	Ɛlizabɛt luli saha funɛ wa tel, o fun lul nibabichɛla. 
LUK.1.58	O walɛ awa o dɔŋtima funɛ nu chenani Koosa ɔm o siki kinkan ka ba wa un kpak tu sɔɔna kinkan.
LUK.1.59	Be ti funɛ wa tel wuzu bunɔpɛ wuzu, nihɛɛta fun wa dam naa ba lul un chen di ba wa teŋ un. Ba fun a ŋɔ o nyan ni di o nyɛ ba yir be ti gbanko Zɛkaraya, 
LUK.1.60	amaa be ti niina funɛ vɛu, a ŋɔ di ba yir un Jɔn.
LUK.1.61	Ba fun ŋɔ un, “Nandigi wa kpak chen sɔn ti ya lul ni.” 
LUK.1.62	Doone ba fun kpa ba nisa a sɛm sɛma be ti nyan ti wati. Ba fun pɛɛsi un, “Sɔn baŋnɛ ii daŋni i du be ti?”
LUK.1.63	Zɛkaraya fun ŋɔ ba di ba lisi tɔn awa kisɔbi a nyɛ un. Ba fun lisi a nyɛ un. O fun sɔbi tɔn ti ni a ŋɔ di o daŋni o be ti sɔn ya Jɔnnɛ. Alaazibu fun kpak ba maga. 
LUK.1.64	Zɛkaraya funɛ sɔbi peti, o fun vaan piili a sɛm sɛma bura a la pɛgi Koosa. 
LUK.1.65	Ba naa maga funɛ nyɛn dɛ ti ni chen, ba funɛ bu nu ka Zɛkaraya sɛm sɛma, hansura fun kpak ba kinkan. Ba fun li a mɔɔli laaboor naa ba nu a su tɔsi na kuŋkule nyuuna go a li Judia pulum ni. 
LUK.1.66	Ba naa maga funɛ nu laaboor ti, ba fun lisi o wɛ a la pɛɛsi dɔŋa, “Be nɔ wa ya nihɛɛ, yɛrɛ o kaa du?” Ba funɛ na di Koosa kpa o kpokre a nyɛ un. Chendaha ba funɛ pɛɛsi chen.
LUK.1.67	Chen saha tirɛ Koosa siim weri ti fun si o nyan Zɛkaraya ti ni a sɛm a chi Koosa witinsi ta digi.
LUK.1.68	O fun ŋɔ, “Ya kunyana naa ya Ju tim Koosa,
LUK.1.68	funɛ la o nara nyuunau a nyɛ ba.
LUK.1.68	Ma nyɛ ya pɛgi un nan daha.
LUK.1.69	Waa funɛ nyɛ ya nibin zen naa ya Devid be luli.
LUK.1.69	Waa la zi yisi ya a li ya tum tagna ni ya tiŋ un.
LUK.1.70	Saha digi Koosa funɛ ŋɔ o witinsa naa o fun lisi a nyɛ o titi ni di ba sɔbi a li o sɛm tɔn ti ni,
LUK.1.71	a ŋɔ di o vɔu di o zi wa yisi yau a li ya dɔm nisa ni.
LUK.1.72	Ba gbanko fun ŋɔ di o zi ɔm ya nawaalsa sikiu a ta suglɛ chenani o wa ba ya nɔ bɛgim chen.
LUK.1.73+LUK.1.74	O funɛ vɔu vɔu kpokre a nyɛ ya nawaal Abraham ni di o zi yisi ya a li ya dɔm nisa ni,
LUK.1.73+LUK.1.74	a nyɛ ya tiŋ un aa ta ɔmi.
LUK.1.75	O gbanko funɛ vɔu di o zi nyɛ ya o kpoku di yaa tum tum were a ya tu chaan tima o wati a kpa la hali ya wuzuna nyɛni maga.”
LUK.1.76	Doone Zɛkaraya fun ŋɔ,
LUK.1.76	“Mu be, hin la zi ya Koosa zen witiina.
LUK.1.76	Hin la zi te naa Koosa ŋɔ di o kaa tumu chen suwachak a saksi o nyinbaan a nyɛ un.
LUK.1.77	Hin la zi ŋɔ o nara ni di ba gil ba tum tagna a bur tiŋ Koosa,
LUK.1.77	o zi yisi bau.
LUK.1.78	Ya kunyan Koosa ya jɛrgi tiina a kpak ya siki.
LUK.1.78	Chenani o daŋni o yisi ya a li ya tum tagna ni chi nha yaa yɛli chene.
LUK.1.79	O wara daŋni o na ya galimsa a ta ya yɔri,
LUK.1.79	amaa o ka daŋni o te ya suwachakrɛ a biksi ya o bar sɔɔn nyinbaan.”
LUK.1.80	Zɛkaraya be Jɔn ti fun bi a burgi nibaal. O fun li a la nyɛn nyabaan ni, hali saha naa o fun la li a biksi Ju tim ta gbampulim ni.
LUK.2.1	A saha ti koor digi funɛ dɔ dooni. Ba funɛ yir un Ɔgastus. O funɛ daŋni o gur a zim nibinsa ba naa nyɛn o koor ti ni. 
LUK.2.2	O funɛ gur nara tima maga, baal digi funɛ ya nihɛɛ a li Siiriya pulum ni. Ba funɛ yir un Sairinius. 
LUK.2.3	Nara tima maga funɛ kaali ba tɔsau di ba la sɔbi ba sɔna a du tɔn ni.
LUK.2.4	Josɛf fun li Nazarɛt naa nyɛn Galili pulum ni a kaali tɔhɔn naa ba yir Bɛtlihɛm a li Judia pulum ni. Ba fun lul koor Devid dooni saha digi. Josɛf funɛ ya koor Devid bi lulirɛ. Chendaha o fun kaali dooni. 
LUK.2.5	Mɛri, naa la nɔɔni di o yu un, wa un fun kaali. O funɛ kpak lore. 
LUK.2.6	Ba funɛ la tel Bɛtlihɛm, o saha fun wa tel di o lul, 
LUK.2.7	amaa dam naa hɔɔra fun nyɛn chen funɛ su wa nara ni. Chendaha o fun lul o tol be nibabichɛla a li sel bar nyɛni nɛɛ. O fun kpa gar a fɔu un a sak a diwe bar diili ni.
LUK.2.8	Piisi gbaŋsa bɔnɛ funɛ nyɛn dooni a nyini piisisi ta dusum a li kɔha ni. 
LUK.2.9	Koosa malaikasi ta digi fun wa li ba wati, ka Koosa chaani kinkan fun wa tɔ ba. Hansura fun kpak ba kinkan, 
LUK.2.10	amaa malaika ti funɛ ŋɔ bau, “Ma ta ɔmi. Mu kpak laaboor weri naa la zi nyɛ nara maga tusa sɔɔni kinkan a kaa ŋɔ ma. 
LUK.2.11	Dusum nɔwa ba lul bichɛla a li Devid tɔha Bɛtlihɛm ni. Waa la zi wa yisi ma a li ma tum tagna ni maa tiŋ Koosa. Waa ya ya kunyan Kristo. 
LUK.2.12	Ma la dooni a la dɛu be ti. Ma zi na unu ka ba kpa gar a fɔu un a sak sela diwe bar diili ni. Chenani ma na dooni la biksi ma di mu sɛm ta ya wutirɛ.”
LUK.2.13	Malaika ti funɛ sɛm chen peti, malaika damata fun li buudaha a wa gbaari un ni. Ba funɛ lɔ boola a pɛɛsi Koosa a ŋɔ,
LUK.2.14	“Ma nyɛ ya nyɛ Koosa naa nyɛn o tɔha ni, jirima kinkan.
LUK.2.14	Naa o fa tum zi nyɛ ba naa la ya Koosa lɛmlɛm ya nɔ bɛgim wa dɔŋ ni.”
LUK.2.15	Malaikasi ta funɛ lɔ bool ta peti, ba fun bur a kaali Koosa tɔhɔn ti. Piisi gbaŋsi ta fun ŋɔ dɔŋ ni, “Ma nyɛ ya la Bɛtlihɛm a la na be naa Koosa malaika ti ŋɔ ya o wɛ chen.”
LUK.2.16	Ba fun chɔ kaali a la na Josɛf awa Mɛri wa be ti ka o nyɛn sela diwe bar diili ti ni. 
LUK.2.17	Piisi gbaŋsi ta funɛ na be ti, ba fun ŋɔ Josɛf awa Mɛri ni chenani Koosa malaika ti ŋɔ ba o wɛ. 
LUK.2.18	Ba naa maga funɛ nyɛn dooni, piisi gbaŋsi ta sɛm ta funɛ ya ba alaazibu kinkan. 
LUK.2.19	Mɛri fun lisi ba sɛm ta mun kinkan a kpa a a du o bambi ni. 
LUK.2.20	Piisi gbaŋsi ta fun bur a kaali ba piisisi ta wati. Ba funɛ nyɛn nyinbaan ni a la chene, ba fun lɔ boola a la pɛgi Koosa. Malaika ti sɛma awa be ti naali nyɛ ba tusa sɔɔni. Chenani malaika ti fun ŋɔ ba sir ya wutirɛ.
LUK.2.21	Wuzu bunɔpɛ gantɛl nɛɛ, ba fun teŋ be ti ka o nyan du o sɔn Yesu. Sɔn nɔwa malaika ti fun te du un ka o niin zi kpak o lo.
LUK.2.22	Ju tim chiksɛ funɛ biksi ba di nar lulɛɛ, o kpa o wa be ti a la Jɛrusalɛm ba chaksi o lul chen doŋa a ta. Saha ti wa tel di Josɛf awa Mɛri ya chen, ba fun la kpa be ti a nyɛ Koosa ni dooni. 
LUK.2.23	Nannɛ ba fun sɔbi a li Koosa sɛm tɔn ti ni a ŋɔ,
LUK.2.23	“Nibabichɛla naa ma te lul, ma zi kpa unu a la nyɛ Koosa ni, chen ni o zi dɔ unu.
LUK.2.24	Ma gbanko zi kɔrigi kambugilsa lɛ a nyɛ Koosa ni.”
LUK.2.24	Chendaha Josɛf awa Mɛri funɛ daŋni ba ya chen.
LUK.2.25	Baal digi funɛ nyɛn Jɛrusalɛm ni. Ba yir un Simiɔn. O funɛ ya narrɛ a la tiŋ Koosa nɛnɛ. O funɛ pɔ di Koosa tum naa kaa wa yisi Ju tim tum tagna. Koosa siim weri ti nyɛn un ni. 
LUK.2.26	Waa funɛ vɔu a nyɛ un di o wa zi wa sou, see o wa na Kristo naa Koosa fun ŋɔ di o zi wa tumu wuzu digi chen. 
LUK.2.27	Josɛf awa Mɛri wa be ti funɛ wa tel Jɛrusalɛm, ba fun la zu Koosa bar jɛɛmi dam ti a tum chenani Koosa sɛm tɔn ti biksi ba. Ba funɛ la zu dooni, Koosa siim weri ti fun nyɛ Simiɔn gbanko fun zu pu ba. 
LUK.2.28	Simiɔn fun zer be ti a pɛgi Koosa a ŋɔ,
LUK.2.29	“Mu kunyana, zinan nɔ i tum i vɔwi tiu.
LUK.2.29	Lalaknɔ i zi nyɛ n waa naa ya i tumtumna,
LUK.2.29	sou awa tu sɔɔn ni.
LUK.2.30	Mu funɛ na naa la zi yisi nara tima tum tagna a tau awa mu se ni.
LUK.2.31	I funɛ tum unu di o wa suŋi tɛɛnɛ nɔ maga nara.
LUK.2.32	Be nɔ zi nyɛ Ju tima ba naa i lisi a nyɛ i titi ni chen burgi i jirima narau.
LUK.2.32	O gbanko zi chi i fitinau.
LUK.2.32	Waa la zi biksi ba naa vɛ ya Ju tima ba tiŋ i nyinbaan.”
LUK.2.33	Josɛf awa Mɛri funɛ nu sɛm naa Simiɔn fun sɛm ba be ti we chen, alaazibu fun kpak ba kinkan. 
LUK.2.34	Simiɔn fun a sumi Koosa di o suŋi ba, a ŋɔ be ti niin ni, “Koosa funɛ tum i be nɔu di o wa chɔk Ju tim ba naa vɛ un a yisi ba naa la un a li ba tum tagna ni. Lalaknɔwa o nyɛn, Koosa zi muksi nara magau ba lisi chenani ba daŋni. Nidamata zi vɛ unu, 
LUK.2.35	ka ba wu lise naa sogli li gbampulim. I titi bambi zi botiu ka i na namsi kinkan. O zi chi ba kpa chise zenne di ba tau hin.”
LUK.2.36	Koosa witinsi ta digi funɛ nyɛn doon a ya nihaan hɛɛ. Ba funɛ yir un Ana. O nyɛn baal dama ni bun fu nɔpɛwa ka o baal sou. O nyan sɔn funɛ ya Fanuɛl a li Asa lul ni. 
LUK.2.37	O funɛ ya luhaannɛ bun fummɛnasa danaasiwa. O funɛ nyɛn Koosa bar jɛɛmi dam ti nɛɛ a vɛ la bar digi. Nha wa dusum maga, o yaa funɛ jɛɛmi Koosarɛ a la sumi un a la vɔu nɔ. 
LUK.2.38	Saha naa Josɛf awa Mɛri funɛ sɛm Simiɔn wati, Ana fun wa gbaari ba ni dooni. O funɛ na be tiu, o fun a zaami Koosa o daha. O fun kaali a la ŋɔ Jɛrusalɛm tima ba naa maga funɛ pɔ di Koosa wa la ba nyuuna a nyɛ ba be ti wɛ ni.
LUK.2.39	Josɛf awa Mɛri funɛ tum chen peti chenani Koosa sɛm tɔn ti fun biksi ba, ba fun li Jɛrusalɛm ni a bur kaali ba tɔha Nazarɛt a li Galili pulum ni. 
LUK.2.40	Be ti funɛ biu a kpak kpok a gbaari. Koosa fun a suŋi un kinkan aa kpa o zima a nyɛ un.
LUK.2.41	Bun maga Yesu nyan ti awa o niin ti yaa la Jɛrusalɛm di ba la di wuzu zen naa ba funɛ yir val la gali. 
LUK.2.42	Yesu funɛ ya bun fidalɛ, ba fun la di wuzu zen wuzu ti dooni. 
LUK.2.43	Wuzu zen wuzu ti funɛ wa peti, o nyan ti awa o niin ti fun li dam nyinbaan. Ba wa fun zim di ba be Yesu ti ka kpalimi Jɛrusalɛm nɛɛ. 
LUK.2.44	Ba funɛ lisi di o lagmi nara nɛɛ. Ba funɛ val hali nha wa chɛl, ba fun gba ba dɔŋtima wati a dɛu o bar nyɛni. 
LUK.2.45	Ba wa fun na un, a bur kaali Jɛrusalɛm di ba la dɛu o bar nyɛni dooni. 
LUK.2.46	Wuzu butora gantɛl nɛɛ, ba fun la na un Koosa bar jɛɛmi dam ti ni. O wa Ju tim nibiksɛ funɛ kani a nu ba sɛma aa la pɛɛsi ba sɛma. 
LUK.2.47	Ba naa maga funɛ nyɛn dooni a nu chenani o sɛm ba wa nɛha sɛm ni, alaazibu fun kpak ba kinkan. 
LUK.2.48	O nyan ti awa o niin ti funɛ na un, alaazibu fun kpak ba gbanko kinkan. O niin ti fun ŋɔ un, “N be, yɛrɛ i ya ya nan? I nyana awa min nyini i bar nyɛni a vusi. I namsi yau kinkan.”
LUK.2.49	O fun ŋɔ ba. “Yɛrɛ ma dɛu n bar nyɛni? Ma wa zim di o deŋlu wa mu fu nyɛn mu kunyan dam nii?” 
LUK.2.50	Amaa ba wa fun zim chenani o ŋɔ ba.
LUK.2.51	Yesu wa ba fun a bur kaali Nazarɛt. Dooni o fun tiŋ ba nɔ. O niin ti fun kpa chenani maga yɛɛ a du o bambi ni. 
LUK.2.52	Yesu funɛ bi a kpak Koosa zima a gbaari. O fun ya Koosa awa nara tima lɛmlɛm kinkan a gbaari.
LUK.3.1	Jɔn naa funɛ ya Zɛkaraya be, funɛ la zu nyabaan di o biksi nara Koosa wɛ, kaŋkoor zen naa ba funɛ yir Tibɛrias, funɛ kani o kor ni bun fidanyuunwa. Baal naa funɛ dɔ Galili pulum, chen sɔn funɛ ya Hɛrɔd. O niinbe, naa ba funɛ yir Filip chen, ka fun dɔ Ituria pulum awa Trakɔnaitis pulum. Baal naa funɛ dɔ Abilini pulum, chen sɔn funɛ ya Lisanias. 
LUK.3.2	Koosa dam kɔkɔɔrsa nihɛɛta nara balɛ, ba naa funɛ nyɛn Jɛrusalɛm ni, chen sɔna funɛ ya Anas awa Kaifas. Chen saha ti, Koosa fun tum Jɔn nyabaan ti ni di o la biksi nara o wɛ. 
LUK.3.3	Jɔn fun gba a go nyabaan naa duglɛ mɔɔga naa ba funɛ yir Jɔɔdan chen jibaŋa. O funɛ biksi nara a ŋɔ ba, “Ma bur a li ma tum tagna ni, chen ni mu zi kotiu a chaksi ma wa ni ni. Ma ya chen, Koosa zi gil ma tum tagni tau a nyɛ ma. 
LUK.3.4	Koosa witiin naa ba funɛ yir Azaaya fun sɔbi a li Koosa sɛm tɔn ti ni saha digi a ŋɔ,
LUK.3.4	‘Nandigi la tɛsi nyabaan ti ni a ŋɔ,
LUK.3.4	ya kunyana wau.
LUK.3.4	Maa saksi ka o zi wa.
LUK.3.4	Maa kɔɔri o nyinbaan o deŋli.
LUK.3.5	Maa su bar nɛŋɛ awa hɛɛra ni a teŋ nyinbaan a burigi kuŋkulsa nyuuna a mak dɔŋa.
LUK.3.5	Ba naa vɛ zim Koosa nyinbaan deŋli,
LUK.3.5	nyɛ ba bur a tiŋ un.
LUK.3.5	Ba naa tiŋ ba tutɔ daŋnɛ,
LUK.3.5	nyɛ ba bur a tiŋ o tutɔ.
LUK.3.6	Ba naa maga tum chen,
LUK.3.6	Koosa zi gil ba tum tagnau a nyɛ ba.’ ”
LUK.3.7	Zɛmɛ kinkan fun wa Jɔn wati di o chaksi ba wa ni ni. O fun ŋɔ ba, “Ma naa chi duma. Anti ŋɔ ma di Koosa na paan a du ma naa yaa tum tum tagna ni a la zi wa lɛrgi ma diŋsa ka ma chɔ? 
LUK.3.8	Ma gil ma tum tagna a ka la tum tum were a biksi nara chenani ma bambe burgi. Ma ta lisi di chenani ma ya Abraham bi lulɛ, chen zi chiŋi ma tum were bar chiŋi niu. Ma nyɛ mu ŋɔ ma di Koosa koti a kpa buŋkul nama a burgi Abraham bi lulɛ. 
LUK.3.9	Ma chi bugila naa vɛ nɔnirɛ. Koosa piin zer o saan zenu a teŋsi ma a du din ni.”
LUK.3.10	Ba naa funɛ nu chen nidigi fun pɛɛsi un, “Yɛrɛ i daŋni ya tum?”
LUK.3.11	O fun ŋɔ un, “Nara maga kpak taktasa lɛ, o lawa ba yisi digiu a nyɛ naa vɛ kpaki ni. Nara maga kpak diwe, o lawa ba purigi a nyɛ naa vɛ kpaki ni.”
LUK.3.12	Lampo nilalɛ bɔnɛ fun wa di Jɔn chaksi ba wa ni ni. Ba fun pɛɛsi un, “Ya kunyana, yɛrɛ i daŋni ya tum?”
LUK.3.13	O fun ŋɔ ba, “Ma ta la lampo ti a kaali chenani ma zi la.”
LUK.3.14	Lanjimasa bɔnɛ ka fun wa pɛɛsi un, “Yɛrɛ ya gbanko kaa tum?”
LUK.3.14	O fun ŋɔ ba, “Ma ta kpak kpok a la nara malɛ a kisuni ba nɔɔni ni. Ma nyɛ ma tusa sɔɔni awa ma bɔta ni.”
LUK.3.15	Zɛmɛ ta funɛ lisi ba bambe niu a gbaari di Jɔn funɛ ya Kristo naa Koosa fun ŋɔ di o zi tumu. 
LUK.3.16	Jɔn funɛ zim chenani ba lisiu a ŋɔ ba, “N kpa ni a chaksi ma bara. Naa nyɛn n gantɛl ni aa wa, o ka zi wa kpa Koosa siim weri tiu a du ma ni a chaksi ma a chi din zaamsi salma. Waa ya nihɛɛ a kaali min. N purɛu di mu ur a natausa a nyɛ un. 
LUK.3.17	O zi kpak o tundau di o tuk o mɛ a kpa a a du o zuŋkɔr ni. O ka zi kpa munzɔtau a du din naa nara vɛ koti a dusi ni.”
LUK.3.18	Jɔn funɛ kpa nyinbaan damatarɛ a biksi Koosa laaboor weri ti a nyɛ nara ni. 
LUK.3.19	Koor Hɛrɔd fun kpa o niinbe haan naa ba yir Hɛrɔdias, a la tum tum tagna kinkan. Chendaha Jɔn fun a galimi un. 
LUK.3.20	Wuzu digirɛ Hɛrɔd fun kpak Jɔn a la tɔ un dɛ o funɛ zulimi un daha.
LUK.3.21	Nan gantɛl nɛɛ, Yesu fun wa Jɔn wati di o chaksi un wa ni ni. O funɛ sumi Koosa chene, o fun vaan na buudaha ka o puk, 
LUK.3.22	ka o na Koosa siim weri ti. O funɛ chi komne a tu wa a zɔŋ un ni. Ba fun nu ta a li buudaha ni ka o ŋɔ, “Mu be daŋni nɛɛnɛ. Mu si su nara chen.”
LUK.3.23	Yesu funɛ wa dugli bun fumtora, o fun piili a gba a biksi nara. Nara fun sɛm di o ya Josɛf bere. Josɛf nyana sɔn funɛ ya Hɛli.
LUK.3.24	Hɛli nyana funɛ ya Matat.
LUK.3.24	Matat nyana funɛ ya Livai.
LUK.3.24	Livai nyana funɛ ya Mɛlki.
LUK.3.24	Mɛlki nyana funɛ ya Janai.
LUK.3.24	Janai nyana funɛ ya Josɛf.
LUK.3.25	Josɛf nyana funɛ ya Matatayas.
LUK.3.25	Matatayas nyana funɛ ya Amos.
LUK.3.25	Amos nyana funɛ ya Nahum.
LUK.3.25	Nahum nyana funɛ ya Ɛsli.
LUK.3.25	Ɛsli nyana funɛ ya Nagai.
LUK.3.26	Nagai nyana funɛ ya Mat.
LUK.3.26	Mat nyana funɛ ya Matatayas.
LUK.3.26	Matatayas nyana funɛ ya Sɛmɛin.
LUK.3.26	Sɛmɛin nyana funɛ ya Josɛk.
LUK.3.26	Josɛk nyana funɛ ya Jɔda.
LUK.3.27	Jɔda nyana funɛ ya Jɔanan.
LUK.3.27	Jɔanan nyana funɛ ya Rɛsa.
LUK.3.27	Rɛsa nyana funɛ ya Zɛrubabɛl.
LUK.3.27	Zɛrubabɛl nyana funɛ ya Sialtiɛl.
LUK.3.27	Sialtiɛl nyana funɛ ya Nɛri.
LUK.3.28	Nɛri nyana funɛ ya Mɛlki.
LUK.3.28	Mɛlki nyana funɛ ya Adi.
LUK.3.28	Adi nyana funɛ ya Kɔsam.
LUK.3.28	Kɔsam nyana funɛ ya Elmadam.
LUK.3.28	Elmadam nyana funɛ ya Er.
LUK.3.29	Er nyana funɛ ya Jɔsua.
LUK.3.29	Jɔsua nyana funɛ ya Elieza.
LUK.3.29	Elieza nyana funɛ ya Jɔrim.
LUK.3.29	Jɔrim nyana funɛ ya Matat.
LUK.3.29	Matat nyana funɛ ya Livai.
LUK.3.30	Livai nyana funɛ ya Simɛɔn.
LUK.3.30	Simɛɔn nyana funɛ ya Juda.
LUK.3.30	Juda nyana funɛ ya Josɛf.
LUK.3.30	Josɛf nyana funɛ ya Jɔnam.
LUK.3.30	Jɔnam nyana funɛ ya Ilayakim.
LUK.3.31	Ilayakim nyana funɛ ya Mɛlɛa.
LUK.3.31	Mɛlɛa nyana funɛ ya Mɛna.
LUK.3.31	Mɛna nyana funɛ ya Matata.
LUK.3.31	Matata nyana funɛ ya Natan.
LUK.3.31	Natan nyana funɛ ya koor Devid.
LUK.3.32	Devid nyana funɛ ya Jɛsɛ.
LUK.3.32	Jɛsɛ nyana funɛ ya Ɔbɛd.
LUK.3.32	Ɔbɛd nyana funɛ ya Bɔaz.
LUK.3.32	Bɔaz nyana funɛ ya Salmɔn.
LUK.3.32	Salmɔn nyana funɛ ya Nasɔn.
LUK.3.33	Nasɔn nyana funɛ ya Aminadab.
LUK.3.33	Aminadab nyana funɛ ya Admin.
LUK.3.33	Admin nyana funɛ ya Arni.
LUK.3.33	Arni nyana funɛ ya Hɛzrɔn.
LUK.3.33	Hɛzrɔn nyana funɛ ya Pirɛz.
LUK.3.33	Pirɛz nyana funɛ ya Juda.
LUK.3.34	Juda nyana funɛ ya Jakɔb.
LUK.3.34	Jakɔb nyana funɛ ya Aizik.
LUK.3.34	Aizik nyana funɛ ya Abraham.
LUK.3.34	Abraham nyana funɛ ya Tɛra.
LUK.3.34	Tɛra nyana funɛ ya Nahɔr.
LUK.3.35	Nahɔr nyana funɛ ya Sɛrug.
LUK.3.35	Sɛrug nyana funɛ ya Riu.
LUK.3.35	Riu nyana funɛ ya Pɛlɛg.
LUK.3.35	Pɛlɛg nyana funɛ ya Ɛber.
LUK.3.35	Ɛber nyana funɛ ya Sila.
LUK.3.36	Sila nyana funɛ ya Kenan.
LUK.3.36	Kenan nyana funɛ ya Arpaksad.
LUK.3.36	Arpaksad nyana funɛ ya Sɛm.
LUK.3.36	Sɛm nyana funɛ ya Nowa.
LUK.3.36	Nowa nyana funɛ ya Lemɛk.
LUK.3.37	Lemɛk nyana funɛ ya Mɛtusɛla.
LUK.3.37	Mɛtusɛla nyana funɛ ya Ɛnɔk.
LUK.3.37	Ɛnɔk nyana funɛ ya Jarɛd.
LUK.3.37	Jarɛd nyana funɛ ya Mɛhalalɛl.
LUK.3.37	Mɛhalalɛl nyana funɛ ya Kenan.
LUK.3.38	Kenan nyana funɛ ya Inɔs.
LUK.3.38	Inɔs nyana funɛ ya Sɛt.
LUK.3.38	Sɛt nyana funɛ ya Adam.
LUK.3.38	Koosa funɛ te naami Adamnɛ.
LUK.4.1	Yesu funɛ li Jɔɔdan mɔɔga ti ni, Koosa siim weri ti fun si un ni a kpa un kaali kɔha. 
LUK.4.2	Sintana fun zaamsi un dooni wuzu fumnaasi ka o vɛ di kundɔŋ. Wuzu fumnaasi ti gantɛl nɛɛ, lɔsa fun kpak un kinkan.
LUK.4.3	Sintana fun wa zaamsi un a ŋɔ, “I sir ya Koosa be, nyɛ buŋkul na burgi diwe i di.”
LUK.4.4	Amaa Yesu wa fun la nɔɔni a ŋɔ un, “Ba funɛ sɔbiu a li Koosa sɛm tɔn ti ni saha digi a ŋɔ,
LUK.4.4	‘Nibinsa wa kise boroboro duŋduŋ a nyɛn.’ ”
LUK.4.5	Ba fun li dooni, ka sintan ti fun kpa Yesu a zini bi ziŋziŋi nyuha a biksi un tɛɛnɛ nɔ maga koorsa awa a jirima kinkan. 
LUK.4.6	Sintan ti fun ŋɔ un, “A maga jirima nyɛn mu nin ni. Mu kpak kpok a la zi kpa kin naa maga a nyɛ naa mu lisi ni. 
LUK.4.7	I gbiree a jɛɛmi min, n zi nyɛ i wa dɔ a magau.”
LUK.4.8	Yesu fun ŋɔ un, “Ba funɛ sɔbiu a li Koosa sɛm tɔn ti ni a ŋɔ,
LUK.4.8	‘Kijɛɛmi i kunyan Koosa a tum aa nyɛ o duŋduŋ ni.’ ”
LUK.4.9	Ba fun bu li dooni ka sintan ti fun kpa Yesu a la zɔŋ Koosa bar jɛɛmi dam ti mampil nyuhu ni a li Jɛrusalɛm ni a ŋɔ un, “I sir ya Koosa be, li mampil nɔ nyuhu ni a chel tɛɛnɛ ni. 
LUK.4.10	I zimu di ba funɛ sɔbiu a li Koosa sɛm tɔn ti ni a ŋɔ,
LUK.4.10	‘Koosa zi ŋɔ o malaikasi ta niu di a nyini hin.’
LUK.4.11	Ba gbanko funɛ sɔbiu a ŋɔ,
LUK.4.11	‘A zi kpa a nisau a chak hin, chen ni i chiksi tɛɛnɛ ni, i naŋgere wa zi huusi.’ ”
LUK.4.12	Yesu fun ŋɔ un, “Ba gbanko funɛ sɔbiu a li Koosa sɛm tɔn ti ni a ŋɔ,
LUK.4.12	‘O wa lawa i zaamsi i kunyan Koosa.’ ”
LUK.4.13	Sintan ti fun zaamsi Yesu hali o wa peti, o fun kaali a ya tama.
LUK.4.14	Yesu fun li dooni a bur kaali Galili pulum. O bur waali laaboora fun mɔɔli tɔsi naa nyɛn doon maga ni. Koosa siim weri ti kpok funɛ nyɛn un ni. 
LUK.4.15	O fun la zu ba bar lagmi dɛɛna aa biksi ba Koosa wɛ. Nara maga yaa fun a nyɛ un jirima.
LUK.4.16	Wuzu digirɛ Yesu fun kaali o tɔha Nazarɛt. Ju tima hiisi wuzu funɛ wa tel, o fun la zu ba bar lagmi dɛ a chiŋi a karimi Koosa sɛm tɔn. 
LUK.4.17	Nara tima nidigi fun puk tɔn naa Koosa witiina Aizaya fun sɔbi chen bar digi a nyɛ Yesu ni. O fun karimi a ŋɔ,
LUK.4.18	“Ya kunyan Koosa siim weri ti nyɛn min ni.
LUK.4.18	Waa funɛ lisi min di mu biksi Koosa laaboor weri ti a nyɛ ba naa la nɔɔni di Koosa suŋi ba.
LUK.4.18	Waa funɛ tum min di n wa yisi nara a li ba tum tagna awa ba namsi kinkan ni a lɛli nyuluma se.
LUK.4.19	O gbanko funɛ tum min di n wa mɔɔli nara saha naa Koosa tuha sɔɔni di o suŋi o nara telu.”
LUK.4.20	Yesu funɛ karimi peti, o fun tɔ tɔn ti a kpa un bur nyɛ a kani. Ba naa maga funɛ nyɛn ba bar lagmi dɛ ti ni se fun tɛ un ni. 
LUK.4.21	O fun bukoo ŋɔ ba, “Sɛm naa n karimi a nyɛ ma zinan nan, min nyɛ a ya wuti.”
LUK.4.22	Yesu sɛm were fun ya ba lɛmlɛm ka alaazibu fun kpak ba kinkan. Ba bɔnɛ ka fun ŋɔ dɔŋ ni, “Baal nɔ, o wa ya Josɛf beree?”
LUK.4.23	O fun ŋɔ ba, “Ma zi ŋɔ min ma jɛɛgɛu naa ŋɔɛɛ, ‘Lure tiina tiibi i titi.’ Ma gbanko zi ŋɔ minu di n tum alaazibu tuma bar nɔ a chi chenani mu funɛ tum a li Kapɛrnaum ni. 
LUK.4.24	Ma nyɛ mu ŋɔ ma di Koosa witiina tɔhɔn walɛ wara zaami un. 
LUK.4.25	Maa nu mu wati nɛnɛ. Saha naa Koosa witiina Ɛlaija fun nyɛn saha digi chen, doon wa funɛ mi bunsa tora awa pɛnsa nɔra. Lɔsa fun chel pulum ti ni kinkan. Chen saha ti luhaan damata funɛ nyɛn Ju tim pulum ni. 
LUK.4.26	Amaa Koosa wa fun tum Ɛlaija di o la suŋi hali Ju tim ta luhaan digi. O ka funɛ tum un di o la suŋi luhaan naa nyɛn tɔhɔn naa ba zir Zarɛfat. I funɛ nyɛn Saidɔn pulum nɛɛ. 
LUK.4.27	Saha naa Koosa witiina naa ba yir Ɛlisa fun nyɛn saha digi chen, zagum damata funɛ nyɛn Ju tim pulum ni. Amaa Koosa wa fun tum un di o la tiibi hali Ju tim ta zagum digi. O ka funɛ tum un di o la tiibi zagum naa ba funɛ yir Nɛɛman. O funɛ nyɛn Siiriya pulum nɛɛ.”
LUK.4.28	Ba naa funɛ nyɛn ba bar lagmi dɛ ti ni nu Yesu sɛma, ba fun na paan kinkan a du un ni. 
LUK.4.29	Ba fun si lalaga a kpak un a lɛrgi un li tɔhɔn naa funɛ zɔŋ kuŋkule nyuhu ni. Ba wa un funɛ la tel bar wilsi, ba daŋni ba kpa un a yo du. 
LUK.4.30	Amaa Yesu funɛ na o titiu a val zɛmɛ ta bambaan ni a kaali.
LUK.4.31	Yesu funɛ kaali Kapɛrnaum a li Galili pulum ni. Ba hiisi wuzu ti funɛ wa tel, o fun la zu ba bar lagmi dɛ a biksi nara Koosa wɛ. 
LUK.4.32	Ba naa funɛ nu o biksi ti chen, o ya ba alaazibu. O sɛm ta fun kpak kpok kinkan. 
LUK.4.33	Doone baal naa alizin tagin fun kani o nyuhu ni chen digi fun wa ba bar lagmi dɛ ti a tɛsi kinkan a ŋɔ, 
LUK.4.34	“Hee, Yesu Nazarɛt nar, baŋnɛ ii daŋni ya wati? I wa bar nɔ di i wa chɔk yaa? Min zim di i ya tu chaan tiina. I ya Koosa bere.”
LUK.4.35	Yesu fun ŋɔ alizin tagin ti ni, “Gil chɛɛma a kili baal ti ni.” Alizin tagin ti fun zer baal ti a lɔ ba suwachak ni a li un ni a vɛ huusi un.
LUK.4.36	Nibinsa ba naa funɛ nyɛn dooni chen, o ya ba alaazibu kinkan. Ba fun ŋɔ dɔŋ ni, “Baŋ biksi fali nɛɛnɛ? Ma wa na chenani o kpak kpok di o koti a ŋɔ alizin tagna di a li nara ni a laa?” 
LUK.4.37	Ba naa maga funɛ nyɛn doon pulum ti ni fun nu chenani o tum.
LUK.4.38	Yesu fun si a li ba bar lagmi dɛ ti ni a la zu baal naa ba yir Simɔn dama. O hila funɛ wi. Kabilima funɛ kpak un ka o fun chɔ dam ti ni. Saha naa Yesu fun la tel doon chen, ba ŋɔ un haan ti wɛ. 
LUK.4.39	Yesu fun zu o dɛ ti a ŋɔ un, “N daŋni i na alaafɛu.” O funɛ ŋɔ chen, o kabilima ti peti. O fun vaan si a piili a ya diwe di o nyɛ ba.
LUK.4.40	Nha funɛ chel chen, ba naa wichɔɔrta funɛ kurgi, ba walɛ fun kpa ba a wa Yesu wati. O fun kpa o nisa a saksi ba maga ni a tiibi ba. 
LUK.4.41	Yesu funɛ duŋni alizin tagni ta a li nara ta ni. A fun a tɛsi a ŋɔ, “I ya Koosa bere.”
LUK.4.41	A funɛ zimu di waa ya Kristo naa Koosa fun ŋɔ di o zi wa tumu wuzu digi. Yesu fun ŋɔ a di a gil chɛɛma.
LUK.4.42	Chɔɔsa funɛ wa pisi, Yesu fun si a li tɔhɔn ti ni a kaali bar digi o duŋduŋ. Nara tima funɛ nyini di o wa to, ba fun li dɛu un. Ba funɛ na un, ba fun a sumi un di o ta li ba tɔhɔn ti ni. 
LUK.4.43	Yesu fun ŋɔ ba, “O lawa mu si a la suwachak tɔ wisa a naa kaɛɛ, chen ni n zi la ŋɔ ba Koosa wɛu ba nu. Chendaha n fun wa.” 
LUK.4.44	O fun si a gba aa go Judia pulum a la biksi nara Koosa wɛ a li ba bar lagmi dɛɛni ni.
LUK.5.1	Wuzu digi Yesu fun chiŋi zɛmɛ bambaan ni a li bɛɛŋ naa ba funɛ yir Gɛnɛsarɛt nɔ ni. Ba funɛ murgi dɔŋa di ba pu un a nu Koosa laaboor weri ti biksi. 
LUK.5.2	O fun na ka nyinsa nikpaksɛ kpa arŋsa lɛ a wa chiŋsi ni nɔ ni. Ba fun kaali di ba la chaksi ba chamna. 
LUK.5.3	Baal naa ba funɛ yir Simɔn funɛ dɔ arŋsi ta digi. Yesu fun tum ba la yir un. Yesu fun zu arŋ ti a ŋɔ Simɔn ni di o zak arŋ ti a du ni ni tama a zu gbaari un ni. Ba funɛ la tel, Yesu fun vɛɛn piili a biksi zɛmɛ ta.
LUK.5.4	O funɛ biksi zɛmɛ ta peti, o fun ŋɔ Simɔn ni, “Ma nyɛ ya la ni bar luŋi a la yo cham a kpaksi nyinsa.”
LUK.5.5	Simɔn fun ŋɔ un, “Mu kunyana, ya tumu kinkan dusum maga a vɛ kpak kundɔŋ. I ŋɔ min, mu zi yo cham tiu.” 
LUK.5.6	O fun ya chen a kpaksi nyin damata cham ti daŋni o chɛɛsi. 
LUK.5.7	Simɔn fun vaan yir o chɛnsa di ba zu arŋ kinkin ti a wa suŋi un lalaga. Ba funɛ wa lagmi dɔŋ ni, ba fun luksi nyinsi ta a su arŋsa lɛ ta a daŋni a lim. 
LUK.5.8	Simɔn Pita funɛ na chenani yɛɛ, o fun gbiri Yesu suwachak ni a ŋɔ, “Mu kunyana, mu ya tum tagna nitumirɛ. Mu wa hin wa kilagmi.”
LUK.5.9	O fun ya un alaazibu kinkan chenani ba fun kpaksi nyin damata chen. 
LUK.5.10	O chɛnsa ba naa funɛ wa suŋi un chen, sɔna funɛ ya Jems awa Jɔn, Zɛbɛdi bisa. O fun ya ba gbanko alaazibu kinkan. Doone Yesu fun ŋɔ Simɔn, “Ma ta ɔmi. Ma tum ya nyinsa kpaksirɛ hali wa zinan, amaa lalaknɔ mu kpa tum falirɛ a nyɛ ma di ma nyɛ nara wa a wa tiŋ min.”
LUK.5.11	Ba fun bur kaali bɛɛŋ ti nɔ a kpa ba arŋsi ta a la chiŋsi a gil kina maga a tiŋ un.
LUK.5.12	Yesu funɛ nyɛn tɔ digi nɛɛ, doonee baal naa zagimta chesi o bara maga, fun wa gbiri Yesu suwachak ni a sumi un, “I fu la nɔɔni, i fu tiibi mu wichɔɔr ti nɔu.”
LUK.5.13	Yesu fun kpa o nin a gbaŋsi un a ŋɔ, “N daŋni i na alaafɛu. N tiibi hinu.” O funɛ ŋɔ chen ni, zagumti ti vaan gil un ka o na alaafɛ. 
LUK.5.14	Yesu fun ŋɔ un, “I fiɛŋ i sɛm nandigi ni, amaa kila Koosa dam kɔkɔɔrsi ta digi wati, chen ni o zi koti a na hinu. O na hin, i nyɛ o kɔɔri kɔɔra a nyɛ hin a chi Mosis funɛ biksi ma saha digi chen. Chen la zi biksi nara di i zagumti ti petiu.”
LUK.5.15	Amaa laaboor naa Yesu fun tum chen, funɛ mɔɔliu a gbaari. Zɛmɛ kinkan fun wa o wati di ba nu o biksi ti ka o tiibi ba wichɔɔrsa. 
LUK.5.16	Yesu yaa bur kaali bar boleu o duŋduŋ di o la sumi Koosa.
LUK.5.17	Wuzu digi Yesu fun a biksi nara ka Koosa kpok nyɛn un ni o kpa un a tiibi wichɔɔrsa. Farisi tim ta awa Koosa chiksɛ nibiksɛ ba naa funɛ li Jɛrusalɛm awa tɔsi naa nyɛn Galili pulum awa Judia pulum ni, ba waa funɛ kani a nu o sɛma. 
LUK.5.18	Nara bɔnɛ fun chuŋi baal naa nisa awa o naŋgere funɛ sou digi. Ba funɛ ya nara banaasiwa a kpa un a sak amaŋka ni a daŋni ba wa Yesu wati. 
LUK.5.19	Ba wa fun koti a kpa un tel doonani Yesu chiŋi chen, domi zɛmɛ funɛ iiu kinkan. Adaha ba fun zini pɛŋ ti daha a hur bɔ, a kpa ŋmɛnsa a vɔti amaŋka ti luksa naasi a kpa un a tu Yesu suwachak ni a li dɛ ti bambaan ni. 
LUK.5.20	Yesu funɛ zimu chenani ba se su un kinkan chen, o fun ŋɔ baal naa nisa awa o naŋgere funɛ sou chen, “Mu be, n waa nibine be funɛ gil i tum tagna a nyɛ hinu.”
LUK.5.21	Farisi tim ta awa Koosa chiksɛ nibiksɛ ta funɛ lisi ba bambe niu, “Baal nɔ, baŋ sɛmwa o sɛm chen? Anti la zi koti a gil nara wu tagna a nyɛ ba? See Koosa duŋduŋ la zi koti chen. O sɛm sɛma nan ni, o wara tiŋ Koosa nɔ. O kpa o titirɛ a maksi Koosa.”
LUK.5.22	Yesu funɛ piin zimu o tuhu ni chenani ba lisiu a pɛɛsi ba, “Baŋnɛ maa lisi ma bambe ni nan ni? 
LUK.5.23	Baal naa naŋgere awa o nisa funɛ sou chen, n ŋɔ un di Koosa gil o wu tagna a nyɛ un koo n ŋɔ un di o si a val, o leema bɔm? 
LUK.5.24	N daŋni ma zimu di n waa nibine be kpak kpok a li tɛɛnɛ nɔ maga ni, chen ni mu zi kotiu a gil nara wu tagna a nyɛ ba.” O fun ŋɔ wichɔɔr ti ni, “Mu sɛm hinu, si chiŋi a la dama.”
LUK.5.25	Baal ti fun vaan si chiŋi ba maga suwachak ni a zer o kichɔɔli ti a li lalaga a la pɛgi Koosa. 
LUK.5.26	Ba naa funɛ chiŋi a nyini un, o fun ya ba alaazibu kinkan. Hansura fun kpak ba ka ba pɛgi Koosa a ŋɔ, “Ya na alaazibu tumau zinan.”
LUK.5.27	Yesu fun bu si a li dooni. O funɛ la chene, o fun na baal naa ba yir Livai chen. O funɛ kani lampo bar laali nɛɛ a la lampo. Yesu fun ŋɔ un, “Si a tiŋ min a wa.” 
LUK.5.28	O fun gil o tuma a si tiŋ un a kaali.
LUK.5.29	Yesu awa o gantɛl tiŋsi ta fun kaali Livai dama di ba la di diwe. Lampo nilalɛ awa nidamata fun tiŋ Yesu ka ba bɔnɛ la gbaari un ni awa o gantɛl tiŋsi ta ni. Ba maga fun kani a di diwe ta. 
LUK.5.30	Ba naa funɛ ya Farisi tim ta awa Koosa chiksɛ nibiksɛ ta bɔnɛ, funɛ na bau ka ba di diwe ta. Ba fun a zulimi a pɛɛsi o gantɛl tiŋsi ta, “Yɛrɛ ma kunyana awa wu tagna tima wa lampo nilalɛ ta lagmi a di diwe?”
LUK.5.31	Yesu fun nu chenani ba pɛɛsi a ŋɔ ba, “Nibinsa ba naa kpak alaafɛ, ba wara la lure tiin wati. Amaa ba naa vɛ kpak alaafɛ, ba waa ka le la lure tiin wati. 
LUK.5.32	N wa wa di n wa yir ba naa nara yir ba nibin were. Ba naa nara yir nibin tagna daharɛ, mu wa.”
LUK.5.33	Doone nara bɔnɛ fun wa ŋɔ Yesu ni, “Yɛrɛ Jɔn gantɛl tiŋsa awa Farisi tim ta gantɛl tiŋsa yaa vɔu nɔ a sumi Koosa ka i waa gantɛl tiŋsi ta vɛ vɔwi?”
LUK.5.34	Yesu fun burgi a pɛɛsi ba, “Nar kpa haan ka o chɛnsa tusa bu chɔkuu? Aai. Ba wa zi ya chen. 
LUK.5.35	Saha naa ba zi wa kpak baal ti a kaali, chen wuzu ba zi wa vɔu nɔɔnau.”
LUK.5.36	Doone Yesu fun jɛɛgi jɛɛgi a ŋɔ ba, “Ba wa kpa gar fali a lik takta buni bɔ di o vusi. Ba ka kpa gar fali ti a lik takta buni ti, o zi bukoo chɛɛsi kibuni tiu a gbaari. 
LUK.5.37	Ba wa kpa sin fali a du sin tɔk buni ni di o vusi. Ba ya chen ni, ka o wa bi a pursi, o zi chɔk tɔk tiu ka sin ti pisi. 
LUK.5.38	Sin fali daŋni tɔk falirɛ. 
LUK.5.39	Ma zi zimu di sin buni ti kpak kaali sin fali ti.” (O funɛ biksi ba chene ba zim di o biksi ti ya biksi falirɛ.)
LUK.6.1	Hiisi wuzu digi Yesu wa o gantɛl tiŋsi ta fun la zu kiparɛ tuha aa la. Ba funɛ la chene, lɔsa fun kpak o gantɛl tiŋsi ta ba pini kiparɛ ta a se. 
LUK.6.2	Farisi tim ta bɔnɛ funɛ na chenani ba tum, ba fun ŋɔ Yesu ni, “Yɛrɛ i gantɛl tiŋsi ta chɔk ya chiili wuzu hiisi?”
LUK.6.3	Yesu fun burgi a pɛɛsi ba, “Ma yaa karimi koor Devid wɛ a li Koosa sɛm tɔn ti ni chen, ma wa zim o munn? 
LUK.6.4	Wuzu digi lɔsa funɛ kpak Devid awa o dɔŋtima, o fun kaali a la zu Koosa bar jɛɛmi dam ti a la zer boroboro a chɔk a se a kpa nyɛ o dɔŋtim ta ni ba gbanko fun se. Nan boroboro nɔ funɛ chi wa seeliu, see Koosa dam kɔkɔɔrsi ta duŋduŋ funɛ se.”
LUK.6.5	Yesu fun bu ŋɔ ba, “Mu waa nibine be dɔ hiisi wuzu ti gbanko.”
LUK.6.6	Hiisi wuzu digi funɛ bu wa tel, Yesu fun la zu ba bar lagmi dɛ di o biksi nara. Baal digi funɛ nyɛn doon. O nin fun sou. 
LUK.6.7	Farisi tim ta awa Koosa chiksɛ nibiksɛ ta bɔnɛ funɛ nyɛn dooni a nyini Yesu di ba na o zi tiibi baal ti hiisi wuzu tiu koo o wa zi tiibi. Ba funɛ nyiniu di ba na Yesu galimsa a koti a fiksi un. 
LUK.6.8	Yesu funɛ zim chenani ba lisiu a ŋɔ baal naa nin funɛ sou chen, “Si a wa,” 
LUK.6.9	a ŋɔ nara tima ni, “Ma zim Koosa chiu. Hiisi wuzu ti ma ya chi di ma ya wu werewa a nyɛ nara ni, akoo ma ya chi di ma ya wu tagniwa a nyɛ nara nii? Ma nyɛ nara miisa koo ma kpu nara, o leemawa maa chi?” 
LUK.6.10	Yesu fun nyini a go a ŋɔ baal ti ni di o tuuni o nin ti. O fun tuuni o nin ti. O nin ti fun vaan peti.
LUK.6.11	Farisi tim ta awa Koosa chiksɛ nibiksɛ ta, ba paan fun si ba ni kinkan. Ba funɛ na dɔŋa chenani ba zi ya Yesu.
LUK.6.12	Yesu fun li dooni a kaali kuŋkule nyuha a sumi Koosa dusum maga. 
LUK.6.13	Chɔɔsa funɛ wa pisi, o fun yir o gantɛl tiŋsi ta ba wa o wati. O fun lisi ba nara fidalɛ ba tuhu ni a vɔti ba o nitumɛ. 
LUK.6.14	Ba naa o fun lisi chen sɔna funɛ ya Simɔn (Yesu fun du un sɔn fali Pita), awa o niinbe Andiru, Jems, Jɔn, Filip, Bartɔlɔmi, 
LUK.6.15	Matiu, Tɔmas, Jems, Alfius be, awa Simɔn naa o pulum wa fun nyɛn o bambi ni, 
LUK.6.16	Judas, Jems be, awa Judas Iskariɔt naa funɛ li Yesu gantɛl chen.
LUK.6.17	Yesu wa o gantɛl tiŋsi ta fun li kuŋkule nyuhu ti a wa tu. Ba naa funɛ nyɛn o wati dooni funɛ iiu kinkan. Ba funɛ la tel tɛɛnɛ doonani mak dɔŋa, ba fun chem zɛmɛ kinkan a li Jɛrusalɛm awa Judia pulum maga ni awa tɔsi naa ba yir Taaya awa Saidɔn a naa funɛ nyɛn teku nɔ ni. 
LUK.6.18	Ba maga funɛ lagmi doon niu di ba nu o sɛma ka o tiibi ba wichɔɔrsa. Ba naa alizin tagna fun nyɛn ba nyuuni ni aa muksi ba, ba gbanko funɛ wau. Yesu fun tiibi ba maga. 
LUK.6.19	Koosa kpok ti funɛ nyɛn un ni o kpa tiibi ba. Chendaha nara tima maga funɛ kpaŋi ba titiu di ba gbaŋsi un.
LUK.6.20	Yesu funɛ tiibi wichɔɔrsi ta peti, o funɛ burgi a ŋɔ o gantɛl tiŋsi ta ni,
LUK.6.20	“Ma naa zimɛɛ di ma daŋni Koosa suŋi ma,
LUK.6.20	o zi wa dɔ mau a nyɛ ma tu sɔɔna.
LUK.6.21	Ma naa la daŋni kinkan di ma tiŋ Koosa tutɔ,
LUK.6.21	o zi nyɛ ma tu sɔɔna lalaknɔ.
LUK.6.21	Wuzu digi ma zi wa koti a tiŋ un hali a wa peti.
LUK.6.21	Ma naa tusa chɔkɛɛ ma tum tagna daha,
LUK.6.21	Koosa zi nyɛ ma tusa sɔɔniu lalaknɔ.
LUK.6.21	Wuzu digi ma tusa zi wa sɔɔniu a la gali.
LUK.6.22	“Nara ha ma a vɛ ma a pini ma zoma a ŋɔ di ma ya tum tagna timawa domi maa tiŋ n waa nibine be daha, ma tusa zi sɔɔniu. 
LUK.6.23	Koosa funɛ kpa o papaha zenu a chiŋsi o tɔha ni di o nyɛ ma. Chendaha ma nyɛ ma tusa sɔɔni kinkan a la gali. Chene Ju tim nawaalsa funɛ muksi Koosa witinsa, ba naa funɛ nyɛn saha digi, kinkan.
LUK.6.24	Yɛrɛ o kaa wa du ma naa vɛ daŋni Koosa suŋi ma lalaknɔ.
LUK.6.24	O wa zi koti a wa dɔ ma.
LUK.6.25	Yɛrɛ o kaa wa du ma naa tiŋ ma tutɔ daŋnɛ lalaknɔ.
LUK.6.25	Ma nisa kin naa ma kpa ma bambe a tiŋ,
LUK.6.25	a zi wa petiu wuzu digi.
LUK.6.25	Yesu o kaa wa du ma naa tusa sɔɔnɛ ni lalaknɔ.
LUK.6.25	Ma tusa zi wa chɔku ka ma wi.
LUK.6.26	“Nara maga yaa nyɛ ma sɔn weriu saha maga, yɛrɛ o kaa wa du ma ni. Ju tim nawaalsa yaa nyɛ witinsa ba naa vɛ zim Koosa sɔn were saha maga.”
LUK.6.27	“Maa nu mu sɛm na nɛnɛ. Maa daŋni ma dɔma. Maa tum tum were a nyɛ ba naa ha ma ni. 
LUK.6.28	Ma sumi Koosa di ba naa ŋɔ nɔɔsa a nyɛ ma na alaafɛ a sumi un a nyɛ ba naa la namsi ma. 
LUK.6.29	Nandigi mo ma nindil lɛha, ma nyɛ o mo ma ningal lɛha gbanko. Nar zer i takta wewe, ma nyɛ un ma takta zenzen a gbaari. 
LUK.6.30	Nandigi sumi ma kundɔŋ, ma nyɛ un. Nandigi zer ma kin, ma ta nyɛ o kpa bur waali. 
LUK.6.31	Ma tum wu were a nyɛ ma dɔŋtim ni a chi chenani maa daŋni ba tum kinyɛ ma.
LUK.6.32	“Ma daŋni ba naa la daŋni ma duŋduŋ, chen zi ya Koosa wa lɛmlɛmuu? Hali ba naa la tum tum tagna gbanko daŋni chene. 
LUK.6.33	Ma tum tum were a nyɛ ba naa tum tum were a nyɛ ma, chen zi ya Koosa wa lɛmlɛmuu? Hali ba naa la tum tum tagna gbanko tum chene. 
LUK.6.34	Ma kpa ma kina a pɛŋ ba nawara ma zim di ba zi kpa bur wau, chen zi ya Koosa wa lɛmlɛmuu? Hali ba naa la tum tum tagna, gbanko tum chene. 
LUK.6.35	Ma ta tiŋi a chi ba. Maa daŋni ma dɔma aa tum tum were a nyɛ ba. Ma kpa ma kina a pɛŋ ba, a ta lisi di ba zi kpa bur wau. Ma ya chen, Koosa naa zenee, zi nyɛ ma burgi o titi bisau a kpa o papaha zen a nyɛ ma. Oo suŋi ba naa vɛ zaami un awa ba naa la tum tum tagna. Maa tiŋ a chi un. 
LUK.6.36	Waa la ɔm nara maga siki. Chendaha ma gbanko kiɔm nara maga wa siki.”
LUK.6.37	“Ma ta na ma dɔŋtima galimsa, chen ni Koosa gbanko wa zi na ma galimsa. Maa gil ma dɔŋtima tum tagna a nyɛ ba, Koosa gbanko zi gil ma tum tagna a nyɛ ma. 
LUK.6.38	Maa nyɛ ma dɔŋtima kina nawara ba daŋni, chen ni Koosa zi nyɛ ma gbanko kina nawara ma daŋniu. Koosa kpa o kina a nyɛ ma, o wara nyɛ ma kilok. O ka ya nyɛ mau a su hali a la gali. O zi tiŋ chen nyinbaanu a chi chenani maa tiŋ ma dɔŋtima chen.”
LUK.6.39	Doone Yesu fun jɛɛgi jɛɛgi a ŋɔ ba, “O bɔmu di nyuluma lɛ lɛrgi dɔŋa. Ba ya chen, ba maga zi chel bɔ niu. 
LUK.6.40	Nibuksi wa to aa la zi zim kaali o nibiksi. O wa buksi peti, o nyɛ o tuha sɔɔni ka ba mak dɔŋa.
LUK.6.41	“O chi danugil nyɛn ma dɔŋtiin se ni ka dagume nyɛn ma se ni. Yɛrɛ ma kaa ya a na danugil ti ma dɔŋtiin ti si ni? 
LUK.6.42	Yɛrɛ ma ya a ŋɔ ma dɔŋtiin ni, ‘Nyɛ ya lisi danugil ti a ta i si ni ka ma kpak dagume a li ma se ni?’ Ma mur ma titirɛ. Ma te a lisi dagume ti a ta ma se ni, a zi koti a na a lisi danugil ti a ta ma dɔŋtiin si ni.”
LUK.6.43	“Bugil weri wa kinɔn nɔn tagna. Bugil tagin wa kinɔn nɔn were. 
LUK.6.44	Bugil nɔn nɛɛ, ma ya kpa a zim bugil ti. Koom bugil wara nɔn soom nɔɔna. Kpaglim bugil wara nɔn maŋgo nɔna. 
LUK.6.45	Nibine bambi chi o kina bar chiŋsirɛ. Kiwere nyɛn dooni, o zi kpa a li sɛmu. Nibine sɛm a li chenani o bambi du nɛɛ.”
LUK.6.46	“Yɛrɛ maa yir min ‘ma kunyana’ a vɛ tum chenani mu ŋɔ ma? 
LUK.6.47	Nara maga nu mu sɛm na aa tiŋ a, n zi biksi ma chenani ba bambe duu. 
LUK.6.48	Ba chi nibine naa funɛ hur o dam sɛchik a li gbɛntɛl nyuhu ni a sa zɔŋ. Wuzu digi pula fun su a pal a la mo dam ti. Amaa o wa fun chel, domi o sɛchik ti funɛ kpoku. 
LUK.6.49	Nara maga nu mu sɛm na aa vɛ tiŋ a, ba waa chi nibine naa vɛ hur o dam sɛchik bar saali. Wuzu digi pul ta fun su a pal a la mo dam ti. O fun vaan chel. Baŋ namsirɛ dam ti tiin namsi ka o chel nan.”
LUK.7.1	Yesu funɛ sɛm sɛm ta maga a peti, o fun li dooni a kaali Kapɛrnaum. 
LUK.7.2	Lanjima nihɛɛ funɛ nyɛn dooni. O tumtum naa o daŋni kinkan, funɛ wi a daŋni siwi. 
LUK.7.3	Lanjima nihɛɛ ti funɛ nu di Yesu wa tel tɔhɔn tiu, o fun tum Ju tim nihɛɛti bɔnɛ o wati di ba la ŋɔ un o wa tiibi o tumtumna. 
LUK.7.4+LUK.7.5	Ba fun wa Yesu wati a sumi un nɛnɛ a ŋɔ un, “Lanjima nihɛɛ nɔ daŋni ya walɛu a fun sa ya bar lagmi dɛ a nyɛ ya. Adaha i kpaŋi i titi a wa suŋi un.”
LUK.7.6	Doone Yesu fun a tiŋ ba. O funɛ dugli dam tirɛ, o fun chem lanjima nihɛɛ ti chɛnsa nyinbaan ni. Ba fun ŋɔ un, “Ta namsi i titi. Lanjima nihɛɛ ti tum ya di ya wa ŋɔ hin di o wa ya nibin weri naa i zi zu o dama, 
LUK.7.7	koo o wa i wati o titi. Doonani ya nyɛn nan, i wa sɛm sɛma, o tumtumna na alaafɛu. 
LUK.7.8	O kpak nihɛɛ zeneu ba naa la zi ŋɔ un chenani o zi tumu. O gbanko kpak lanjimasa ba naa o zi ŋɔ di ba tum tumau. O yaa ŋɔ digi ni di o la. O kaali. O yaa ŋɔ digi ni, kuwa. O wa. O yaa ŋɔ o yom ni, tum nan. O tum chen.”
LUK.7.9	Ba sɛm ta fun jɛri Yesu kinkan. O fun burgi a ŋɔ zɛmɛ naa funɛ tiŋ un chen, “Wutirɛ n ŋɔ ma, n funɛ pu Ju tim nidamatau ba naa se su min. Baal naa vɛ ya Ju nan si suuli kaali ma.”
LUK.7.10	Yesu funɛ sɛm chen, nitumɛ ta fun bur kaali lanjima nihɛɛ ti dam ti a fun la na ka o tumtum ti na alaafɛ.
LUK.7.11	Wuzu naa sakɛɛ, Yesu wa o gantɛl tiŋsi ta awa zɛmɛ kinkan fun li dooni a kaali tɔhɔn naa ba yir Neen. 
LUK.7.12	Ba funɛ la tel tɔhɔn ti bulzɔɔnɔ, nara kinkan fun li tɔhɔn ti ni a chuŋi nibin siwi. Nibaal naa funɛ sou chen, niina funɛ ya luhaannɛ. O funɛ lul nibabichɛl duŋduŋnɛ. O wa zɛmɛ kinkan fun li tɔhɔn ti ni aa la di ba la sogli un. 
LUK.7.13	Yesu funɛ na luhaan ti, o fun kpak un siki ka o tuha chɔk a gbaari. O fun ŋɔ un, “Ta wiili.” 
LUK.7.14	O fun kaali a la gbaŋsi waga naa ba kpa fɔu un chen. Ba naa funɛ chuŋi un chen toŋ un dau. Yesu fun ŋɔ baal naa sou chen ni, “Bunɔɔn, si.” 
LUK.7.15	Bunɔɔn ti fun vaan si a kani a sɛm sɛma. Yesu fun kpa un a bur la nyɛ o niin ti ni.
LUK.7.16	Zɛmɛ ta funɛ na chenani Yesu fun tum, hansura fun kpak ba kinkan. Ba funɛ pɛgi Koosa a ŋɔ, “Hin ya witiin zen ti.” Ba gbanko ŋɔ, “I wau di i wa suŋi i nara.”
LUK.7.17	Laaboor naa Yesu tum wɛ fun li a mɔɔli Judia pulum maga awa tɔsa naa go un.
LUK.7.18	Jɔn gantɛl tiŋsa fun ŋɔ un chenani maga Yesu fun tum. O fun yir ba nara balɛ, 
LUK.7.19	a tum ba Yesu wati di ba la pɛɛsi un, “Hin ya baal naa ya kunyana fun ŋɔ di i kaa wa chen, akoo yaa nyini nandigi nyinbaan nii?”
LUK.7.20	Ba funɛ wa tel Yesu wati, ba fun ŋɔ un, “Jɔn naa kpa ni a chaksi nara chen, funɛ tum ya di ya wa pɛɛsi hin, ‘Naa hin ya baal naa Koosa fun ŋɔ di i kaa wa chen, akoo yaa nyini nandigi nyinbaan nii?’ ”
LUK.7.21	A wuzu ti Yesu funɛ tiibi wichɔɔr damatau a duŋni alizin tagna a li ba bɔnɛ ni a nyɛ nyulum damata se lɛli ba na. 
LUK.7.22	Yesu fun ŋɔ ba naa Jɔn tum chen ni, “Ma bur kila gantɛl a la ŋɔ Jɔn ni chenani ma nu a na. Nyuluma bukoora nau, gbarigisa val, ka mu tiibi zaguma gbanko. Diŋgbiti tima gbanko nuu, ka n fun lɛli nara a li ba sou ni. Fara timnɛɛ mu gbanko fun sɛm Koosa laaboor weri ti a nyɛ. 
LUK.7.23	Ba naa vɛ beeli mu wɛ, ba tusa sɔɔnɛu.”
LUK.7.24	Jɔn gantɛl tiŋsi ta funɛ bur a la o wati, Yesu fun burgi a ŋɔ zɛmɛ ta ni Jɔn wɛ. O fun ŋɔ ba, “Ma funɛ li a kaali Jɔn wati nyabaan ni chen, baŋnɛ ma funɛ daŋni ma na? Ma funɛ daŋni ma na bambi bilɛ tiinnɛɛ? 
LUK.7.25	Ma funɛ daŋni ma li na baal digi ka o laari kilaarɛ weree? Ba naa la laari kilaarɛ were a chi chen, nyɛn koor damsi nɛɛ. 
LUK.7.26	Ma funɛ daŋni ma li na, Koosa witinsi ta digirɛɛ? Mu funɛ ŋɔ mau di ma funɛ na nibine naa kaali Koosa witinsi ta magau. 
LUK.7.27	Ba funɛ sɔbi Jɔn wɛu a li Koosa sɛm tɔn ti ni saha digi di Koosa ŋɔ,
LUK.7.27	‘Mu nitumi nɛɛnɛ. Mu zi te tum unu i suwachak ni o la kɔɔri nyinbaan a nyɛ hin.’
LUK.7.28	Wutirɛ mu sɛm ma, Jɔn kaali nara maga ba naa funɛ nyɛn o piili ti ni. Amaa naa ya gantɛl tiŋna a li Koosa koor ti ni, waa kaali Jɔn.”
LUK.7.29	Nara maga awa lampo nilalɛ, ba naa funɛ nu Yesu sɛmau, ba funɛ piin na ba galimsau a li Koosa wati a nyɛ Jɔn chaksi ba wa ni ni. 
LUK.7.30	Amaa Farisi tim ta awa Koosa chiksɛ nibiksɛ ta ka funɛ vɛu di ba wa zi nu Koosa nɔ a nyɛ Jɔn chaksi ba.
LUK.7.31	Yesu fun bu ŋɔ ba, “Mu daŋni n ŋɔ ma chenani zinan nara du. 
LUK.7.32	Ba chi bichɛsa ba naa lagmi a kani yau ni a yir ba dɔŋtima a ŋɔ ba, ‘Ya funɛ mo guro a du ma, amaa ma ka wa funɛ gɔ. Ya funɛ lɔ zɛɛm boolau, amaa ma tusa ka wa fun chɔk.’ 
LUK.7.33	Jɔn naa funɛ chaksi nara wa ni ni chen, funɛ wa a vɔu o nɔ, nara maga fun ŋɔ di alizin tagin kanɛ o nyuhu ni. 
LUK.7.34	N waa min nibine be funɛ wa a vɛ vɔu n nɔ, nara maga fun ŋɔ di, ‘Ma nyini baal nɔ. O ya pumpo tiinnɛ a la nyɔ sin kinkan. O ya lampo nilalɛ chɛnnɛ awa ba naa la tum tum tagna gbankore.’ 
LUK.7.35	Koosa biksi nara o wuti nyinbaan a naa kurgɛu.”
LUK.7.36	Wuzu digi Farisi tim ta nidigi fun ŋɔ Yesu ni di o wa o dama o wa un di diwe. Yesu fun kaali a la lagmi un ni ba di. 
LUK.7.37	Haan digi funɛ nyɛn tɔhɔn ti ni a ya tum tagna tiina. O funɛ nu di Yesu wa Farisi tim ta nidigi la di diwe, o fun zer nu naa sɔɔra weree ka o nyɛn luluk ni a la zu dam ti. 
LUK.7.38	O fun wa gbiri Yesu chakpal ni. O fun a wi ka o sini chesi a pɔr Yesu naŋgere. O fun kpa o nyuk ziŋɛ a fiisi a a hul. O fun mɔksi a a biti nu naa sɔɔra weree a du o naŋgere ta ni. 
LUK.7.39	Farisi tim ta baal naa funɛ yir Yesu di o wa ba di diwe chen, funɛ na chenani nihaan ti tum, o fun lisi o bambi ni, “Baal nɔ sir ya Koosa witinsa ta digirɛ, o fu zi zim di haan naa la gbaŋsi un nan, ya tum tagna nitumirɛ.”
LUK.7.40	Yesu fun ŋɔ un, “Simɔn, n daŋni n ŋɔ hin wu digirɛ.”
LUK.7.40	O fun ŋɔ, “Mu kunyana, ŋɔ min.”
LUK.7.41	Yesu fun bukoo a ŋɔ un, “Nara balɛ funɛ nyɛn dooni. Ba fun wa pɛŋ malɛ a li malɛ tiin wati. Digi funɛ pɛŋ sidi tusugsa nyuunwa, digi ka pɛŋ sidi tusuga. 
LUK.7.42	Nara balɛ ta maga wa fun koti a bɔ un malɛ ta, adaha malɛ tiin ti fun gil malɛ ta a nyɛ ba. Nara balɛ ta tuhu ni, anti funɛ daŋni un kinkan?”
LUK.7.43	Simɔn fun ŋɔ un, “Naa funɛ pɛŋ sidi tusugsa nyuun ka malɛ tiin ti fun gil a nyɛ un chen.”
LUK.7.43	Yesu fun ŋɔ un, “I sɛm wutirɛ. 
LUK.7.44	Kina haan nɔ nyɛn bar nɔ. N funɛ wa zu i dam ti, i wa fun kpa ni a nyɛ min di n sɛm n naŋgere, amaa waa ka funɛ kpa o sini a sɛm mu naŋgere ta a fiisi a a hul awa o nyuk ziŋɛ ta ni. 
LUK.7.45	N funɛ wa zu i dam ti, i wa fun zaami min wa mɔksi ni, amaa o waa ka wa fun gil mu naŋgere ta mɔksi. 
LUK.7.46	I wa fun biti nu a du n nyuhu ni di i nyɛ min jirima, amaa o ka wa tɔ mu naŋgere ta maga wa nu naa sɔɔra were ni. 
LUK.7.47	N ŋɔ hinu di mu gil o tum tagna a nyɛ un. Chendaha o biksi di o daŋni minu kinkan. Ba naa la tum tum tagna tama ka n gil nyɛ ba, ba gbanko daŋni min tamnɛ.”
LUK.7.48	Doone Yesu fun burgi a sɛm haan ti ni, “N gil i wu tagnau a nyɛ hin.”
LUK.7.49	Ba naa maga awa Simɔn wa Yesu funɛ kani a di diwe chene, ba fun ŋɔ dɔŋ ni, “Anti ya baal nɔ o koti a gil nara wu tagna a nyɛ ba nan?”
LUK.7.50	Amaa Yesu funɛ ŋɔ haan ti niu, “Kila dama. I si suuli nyɛ mu gil i tum tagna a nyɛ hin.”
LUK.8.1	Wuzu bile wuzu Yesu wa a gantɛl tiŋsa fidalɛ ta fun gba a zu tɔ damata awa tɔ wisa a biksi Koosa laaboor weri ti di o daŋni o dɔ narawa. 
LUK.8.2+LUK.8.3	Nihaan ba naa o fun a tiibi wichɔɔrsa a duŋni alizin tagna a li ba ni chen bɔnɛ, ba waa funɛ tiŋ un a suŋi un a li ba kin ni. Ba nara batora sɔna funɛ ya Meri, naa ba funɛ yir Magdala, Joana, awa Suzana. Joana baal naa ba funɛ yir Kuza, funɛ ya koor Hɛrɔd dam nihɛɛ.
LUK.8.4	Nara kinkan fun li tɔsi naa go dooni a wa Yesu wati. Zɛmɛ kinkan funɛ lagmi dɔŋ ni, o fun jɛɛgi jɛɛgi a ŋɔ ba, 
LUK.8.5	“Baal digi funɛ nyɛn doon a fun si a kaali o ŋmaha di o la zaasi kiduha. O funɛ zaasi chene, kiduhu ti bɔnɛ fun chesi nyinbaan ni ka o nɔsi a ni. Zimebisa fun wa pini a naa chesi nyinbaan ti ni chen maga a di. 
LUK.8.6	Bɔnɛ fun chesi buŋkula tuhu ni. Doon hɛɛri ta wa fun kpak sɔnsɔn. Chendaha kiduhu ti fun nyu a fiimi a siti. 
LUK.8.7	Kiduhu ti bɔnɛ ka fun chesi sɔta bar nyɛni ni a nyu a zini. Sɔti ta gbanko fun nyu a si a tɔ a. Chendaha a wa fun koti a lul. 
LUK.8.8	Bɔnɛ ka fun chesi tɛɛn weri ni a nyu a zini a lulsi kɔkkɔkwa a bi nɛnɛ.” Doonee Yesu fun ŋɔ ba, “Ma naa kpak diŋsa aa nu, maa nu nɛnɛ.”
LUK.8.9	O gantɛl tiŋsi ta fun ŋɔ Yesu ni di o ŋɔ ba jɛɛgi ti mun. 
LUK.8.10	O fun ŋɔ ba, “Koosa funɛ kpa o koor ti kin naa o fun kpa a sogli chen a chiŋsi a nyɛ ma a li gbampulim ni di ma zim a muna. Ba naa ka la nu mu wati, ba kpak seu a vɛ naali. Mu ŋɔ bau, ba ka wa zim mu sɛm ta mun. Chendaha mu jɛɛgi jɛɛgɛ a nyɛ ba.”
LUK.8.11	“Ma nyɛ mu ŋɔ ma jɛɛgi ti mun. Kiduha ti chi Koosa laaboor weri tirɛ. 
LUK.8.12	Kiduha naa funɛ chesi nyinbaan ti ni chen chi o laaboor weri naa nibinsa nurɛ. Sintana fun si lalaga a wa yisi laaboor ti a li ba bambe ni, chen ni ba se wa zi su un. Koosa wa zi koti a yisi ba a li ba tum tagna ni. 
LUK.8.13	Kiduha naa funɛ chesi buŋkul ta tuhu ni chen chi ba naa nu laaboor weri ti ka ba tusa sɔɔni. Amaa laaboor ti wa fun ta lur ta ba ni. Ba funɛ tiŋ tamnɛ, amaa saha naa namsi wa kpak ba chen laaboor weri ti daha, ba vɛ un a bu vɛ tiŋi. 
LUK.8.14	Kiduhu naa funɛ chesi sɔti ta bar nyɛni ni chen chi ba naa nu laaboor ti, amaa tɛɛnɛ maga wi yaalɛ awa ba malɛ daŋni kinkan wa zu ba bambe ni a chɔk laaboor weri ti, chen ni o wa koti a lul ba tusa ni. 
LUK.8.15	Kiduha naa funɛ chesi tɛɛn weri ni chen chi ba naa nu laaboor weri ti ka ba bambe kpak un a tiŋ un nɛnɛ. Ba waa kpak kanyita a lulsi kinkan.”
LUK.8.16	Doone Yesu fun pɛɛsi ba, “Nar suk fitina, o zi bu kpa tempile a chik un niu koo o zi kpa un a chiŋsi o bar chiŋsi niu o chaani kinkan?
LUK.8.17	“Kin naa maga soglee, a maga zi wa li gbampulimu, chen ni ma zi na au.
LUK.8.18	“Ma doso a kinu mu biksi nɔ nɛnɛ. Nar la nu nɛnɛ, Koosa zi suŋi unu o zim a gbaari. Nar ka vɛ nu nɛnɛ, tam naa o zim chen, Koosa zi yisi au o wati.”
LUK.8.19	Yesu funɛ sɛm chene, o niina awa o niinbisa fun wa tel a wa chiŋi dam ti dentil ni. Ba wa fun koti a wa o wati zɛmɛ ta daha. 
LUK.8.20	Nandigi fun wa ŋɔ un di o niina awa o niinbisa nyɛn dentil ni a pɛɛsi o wɛ.
LUK.8.21	Yesu fun ŋɔ ba naa nyɛn doon maga ni, “Ba naa maga nu Koosa laaboor weri ti a tiŋ un, ba waa ya mu numa awa mu niinbisa.”
LUK.8.22	Wuzu digi Yesu fun ŋɔ o gantɛl tiŋsi ta ni, “Ma nyɛ ya zu arŋa a la ji bɛɛŋ ti jibaŋ kinkin ti.” Ba fun zu aa la. 
LUK.8.23	Ba funɛ la chene, pe kpok fun wa si aa viigi. O fun a mo arŋ ti kinkan, a teŋ ni ti a du arŋ ti tuhu ni o daŋni o lim. Ba funɛ nyɛn bar tagin nɛɛ kinkan. Amaa Yesu funɛ chɔ dore. 
LUK.8.24	O gantɛl tiŋsi ta fun a laasi un a ŋɔ, “Ya kunyana, yaa daŋni ya sou. La ya a ta.”
LUK.8.24	Yesu fun si o do ti ni a ŋɔ pehe ti ni di o chiŋi a ŋɔ ni ti ni di o du balimm. Pehe ti fun chiŋi. Ni ti gbanko fun a du balimm, hali o wa fun a dam tama. 
LUK.8.25	O fun ŋɔ ba, “Ma se wa su minn?” O fun ya ba alaazibu kinkan ka hansura zu ba.
LUK.8.25	Ba funɛ pɛɛsi dɔŋa, “Baal nɔ, baŋ nibine ya un? Hali o koti a sɛm sɛma peha awa ni wati a nu o nɔ.”
LUK.8.26	Ba funɛ la ji bɛɛŋ jibaŋ kinkin ti, ba fun wa tel Gadaria tima pulum. 
LUK.8.27	Baal digi funɛ nyɛn doon a kpak alizin tagna o nyuhu ni. Kundɔŋ wa fun tɔ o bara. O fun nyɛn hugilsa bar nyɛn nɛɛ. 
LUK.8.28+LUK.8.29	Nara yaa fun kpa zɔglɛ a vɔti o naŋgere awa o nisa hali ba wa ku, amaa alizin tagni ta yaa fun siu a kasi a maga a duŋni un o kaali nyabaan. Yesu funɛ wa li arŋ ti ni, baal ti fun chɔ a wa gbiri o suwachak ni a zaami un. Yesu fun ŋɔ alizin tagin ti ni di o li baal ti ni. O fun tɛsi kinkan a pɛɛsi un, “Baŋnɛ ii daŋni n wati, i waa Yesu, Koosa zen be? Kinyini Koosa a gil mu muksi.”
LUK.8.30	Yesu fun pɛɛsi un, “I sɔn ya baŋa?”
LUK.8.30	O fun ŋɔ di o sɔn ya ‘zɛmɛ’. Alizin tagna damata funɛ nyɛn un ni. Chendaha o fun ŋɔ chen. 
LUK.8.31	Alizin tagni ta fun sumi Yesu di o wa zi tum a a li a bar leli ti ni.
LUK.8.32	Kurchusa funɛ nyɛn kuŋkule nyuhu ni a di diwe. Alizin tagni ta fun a sumi Yesu di o nyɛ ba la zu kurchusi ta ni. O fun nyɛ a nyinbaan. 
LUK.8.33	A fun li a la zu a ni. Kurchusi ta fun si a chɔ a la wilsi a chesi bɛɛŋ ni ti ni. Ni ti fun di a maga.
LUK.8.34	Ba naa funɛ nyini kurchusi ta chen, ba fun chɔ kaali dama a la ŋɔ ba naa nyɛn dooni awa ba naa ba pu kɔha ti ni. 
LUK.8.35	Tɔhɔn ti tima fun li a wa Yesu wati di ba la na kin naa yɛɛ. Ba fun wa na baal naa alizin tagna kinkan fun kani un ni chen laari gar a kani Yesu suwachak ni. O wa fun bu a zu galɛŋa. Hansura fun kpak ba. 
LUK.8.36	Ba naa funɛ nyɛn dooni a na chenani funɛ ya alizin tagni ta awa kurchusi ta, ba fun ŋɔ ba naa wa chen. 
LUK.8.37	Ba funɛ nu ba sɛm chen, hansura fun kpak ba maga kinkan. Ba fun wa sumi Yesu di o li ba pulum ni. Saha naa o fun si a la zu arŋ ti chen, 
LUK.8.38	baal naa funɛ kpak alizin tagni ta chen, fun wa sumi Yesu di o nyɛ o tiŋ un ba la.
LUK.8.38	Yesu fun ŋɔ un, “Aai. 
LUK.8.39	Kila i dam walɛ wati a la ŋɔ ba chenani Koosa suŋi hin.”
LUK.8.39	O fun kaali a la ŋɔ tɔhɔn ti maga nara ni chenani Yesu fun ya nyɛ un.
LUK.8.40	Yesu fun la ji bɛɛŋ ti jibaŋ kinkin ti. O funɛ la tel dooni, zɛmɛ kinkan fun piin chiŋi dooni a pɔ un. Ba tusa fun sɔɔni kinkan ba na un chen. 
LUK.8.41	Ba bar lagmi dɛ nihɛɛ digi funɛ gbaari zɛmɛ ta ni. O sɔn funɛ ya Jairus. Saha naa o fun wa na Yesu, o fun la gbiri o suwachak ni a sumi un, 
LUK.8.42	“Mu kpak nihabichɛl bɛgim duŋduŋnɛ. O ya bun fidalɛwa. O wiu a daŋni o sou. Kuwa mu dama a wa suŋi min.” Yesu fun tiŋ Jairus a kaali.
LUK.8.42	Nara kinkan gbanko funɛ tiŋ un aa zaksi un. 
LUK.8.43	Nihaan digi funɛ nyɛn doon a kpak wichɔɔr digi bun fidalɛ. O fun ya nin ka o vɛ peti. O fun a chɔk o malɛ maga a nyɛ luri tim ni, amaa nandigi wa fun koti a tiibi un. 
LUK.8.44	O fun zu zɛmɛ ta ni a la pu Yesu a gbaŋsi o kilaarɛ gantɛl. O funɛ la gbaŋsi o kilaarɛ ti chen, o nin ti fun vaan teŋ. 
LUK.8.45	Yesu fun a burgi gantɛl a pɛɛsi zɛmɛ ta, “Anti gbaŋsi mu takta nan ni?”
LUK.8.45	Ba maga fun tɔ ka Pita ŋɔ, “Mu kunyana, i waa na zɛmɛ ta la ŋmurgi nan ni ka i pɛɛsi nan nii?”
LUK.8.46	Yesu fun ŋɔ un, “Nandigi gbaŋsi min, domi mu kpok ti bar digi li min ni.” 
LUK.8.47	Haan ti wa fun bu koti a sogli o titi a li zɛmɛ tima ni. Hansura fun a kpak un kinkan. O bara fun a jigiri. O fun wa gbiri o suwachak ni a ŋɔ un chenani o gbaŋsi o takta a vaan na alaafɛ. Zɛmɛ ta maga fun chiŋi a go un a nu chenani o sɛm Yesu ni. 
LUK.8.48	Yesu fun ŋɔ un, “N be, i si suuli nyɛ i na alaafɛu. Kila dama awa tu sɔɔn ni.”
LUK.8.49	Yesu ha funɛ vɛɛn a sɛm, baal digi fun a li ba bar lagmi dɛ nihɛɛ ti dama a wa nihɛɛ ti wati a ŋɔ un, “I be nihabichɛl ti sowu. Ta bu muksi nibiksi ti di o waali.”
LUK.8.50	Yesu fun nu chenani ba sɛm chen a ŋɔ nihɛɛ ti, “Ta nyɛ o muksi hin. Nyɛ i si su min ka o zi o sou ni.”
LUK.8.51	O funɛ la tel nihɛɛ ti dama, o fun nyɛ Pita, Jɔn, Jems awa be ti nyana awa o niina duŋduŋ gbaari un ni a zu. 
LUK.8.52	Ba naa funɛ nyɛn dam ti ni chen, fun a chɛɛmi a la wi kinkan. Yesu fun ŋɔ ba, “Yɛrɛ ma wi nan? Be ti wa sou. O chɔ dore.”
LUK.8.53	Ba funɛ zimu di be ti sou. Chendaha ba fun a mɔmsi un. 
LUK.8.54	O fun la zu be ti dɛ chɔɔli ti a kpak o nin a ŋɔ un, “N be nihabichɛla, kisi.” 
LUK.8.55	Nihabichɛl ti fun vaan si o sou ni. Yesu fun ŋɔ di ba ya diwe a nyɛ un. 
LUK.8.56	O fun ya o nyana awa o niina alaazibu kinkan. Yesu fun ŋɔ ba kpok ni, “Ma ta nyɛ nandigi zim kinkin naa yɛɛ.”
LUK.9.1	Wuzu digirɛ Yesu fun yir o gantɛl tiŋsa fidalɛ ta ba wa o wati. Waa funɛ nyɛ ba kpok di ba duŋni alizin tagna a li nara ni a kitiibi ba wichɔɔrsa. 
LUK.9.2	O funɛ daŋni o tum bau ba la biksi nara di Koosa daŋni o dɔ bau. 
LUK.9.3	O fun ŋɔ ba, “Ma wa kaa la ma fiɛŋ ma zer buna a chi kapursa, diwe, malɛ, koo taktasa lɛ. 
LUK.9.4	Ma wa la tel tɔha, ma nyɛn dam bɛgim naa ba nyɛ ma di ma chɔ chen, hali a wuzu naa ma wa li tɔhɔn ti ni. 
LUK.9.5	Amaa ma wa zu tɔ digi ka tɔhɔn ti nara vɛ la ma duuli, ma li dooni a piisi ma naasa hɛɛra a ta, chen ni ba zi zim di a li ba nɛɛ. O wa li ma ni.”
LUK.9.6	O funɛ sɛm chen peti, o gantɛl tiŋsi ta fun gba kaali tɔsi ta maga a la biksi nara Koosa laaboor weri ti wɛ a la tiibi nidamata.
LUK.9.7	Hɛrɔd naa funɛ ya Galili tim koor chen, funɛ nu chenani Yesu gantɛl tiŋsi ta fun tum chen, o fun a muksi un kinkan. O fun nu ka nara bɔnɛ sɛm di Jɔn naa la chaksi nara wa ni ni chen si o sou niu. 
LUK.9.8	Bɔnɛ fun ŋɔ di Koosa witiina Ɛlaija funɛ bur wa. Bɔnɛ ka ŋɔ di Koosa witinsi ta digi si o sou ni. 
LUK.9.9	Hɛrɔd fun ŋɔ o titi ni, “Min funɛ teŋ Jɔn nyuha. Anti ya baal nɔ mu nu o wɛ nan?” Chen saha ti o funɛ kpaŋiu di o na Yesu.
LUK.9.10	Yesu nitumɛ fidalɛ ba naa o fun tum chen, bur wa o wati a ŋɔ un kin naa maga ba tum. Ba funɛ sɛm peti, o wa ba fun kaali tɔhɔn naa ba yir Bɛtseida chen ba duŋduŋ. 
LUK.9.11	Zɛmɛ ta funɛ nu di ba kaalu, ba fun tiŋ ba kaali. Yesu fun la ba du a biksi ba Koosa koor ti wɛ a tiibi ba wichɔɔrsa.
LUK.9.12	Nha funɛ wa dugli cheli, o gantɛl tiŋsa fidalɛ ta fun wa ŋɔ un, “Bar nɔ ya nyabaannɛ. Nyɛ zɛmɛ ta kila ŋmaana awa tɔ wisa a naa go bar nɔ a la yau diwe a di a dɛu bar hiisi.”
LUK.9.13	Yesu fun ŋɔ ba, “Ma titi nyɛ ba diwe ba di.”
LUK.9.13	Ba fun pɛɛsi un, “Ei, yɛrɛ ya kaa ya na diwe a nyɛ nara nama ni ba di? Ya kpak boroborosa nyuu awa nyinsa lɛwa ya wati bar nɔ.” 
LUK.9.14	Nara tusugsa nyuu funɛ nyɛn doon a daŋni ba di diwe.
LUK.9.14	Yesu fun ŋɔ o gantɛl tiŋsi ta ni di ba nyɛ nara tima maga kani pukpuka a la tel fumnyuu.
LUK.9.15	Ba fun tiŋ chenani o sɛm chen a nyɛ ba maga kani. 
LUK.9.16	Doone Yesu fun zer boroborosa nyuun ta awa nyinsa lɛ ta a nyini buudaha ni a sumi Koosa a du a ni a chɔksi a nyɛ o gantɛl tiŋsi ta ni di ba kpa a bɔni nara tima. 
LUK.9.17	Ba maga fun se puŋ. Ba funɛ se peti chen, Yesu gantɛl tiŋsi ta fun pa ba kidikaalɛ tima a su chenchisa fidalɛ.
LUK.9.18	Wuzu digi Yesu funɛ sumi Koosa o duŋduŋ, o gantɛl tiŋsi ta fun wa o wati. O fun burgi a pɛɛsi ba, “Yɛrɛ nibinsa yaa yir min?”
LUK.9.19	Ba fun ŋɔ, “Bɔnɛ yaa yir hin Jɔn naa la chaksi nara wa ni ni chene. Bɔnɛ yir hin Ɛlaija. Bɔnɛ ka ŋɔ di Koosa witinsi tima digi bur wa.”
LUK.9.20	O fun pɛɛsi ba, “Yɛrɛ ma ka yir min?”
LUK.9.20	Pita fun ŋɔ, “Hin ya Kristo naa Koosa fun ŋɔ di o zi wa tumu wuzu digi chen.”
LUK.9.21	Yesu fun ŋɔ ba, “Ma doso ma ta ŋɔ nandigi ni chen wɛ. 
LUK.9.22	Ba zi wa ya n waa nibine be n namsi kinkan. Tɔhɔn nihɛɛta, Koosa dam kɔkɔɔrsi ta awa Koosa chiksɛ nibiksɛ ta zi wa vɛu a kpu min, amaa wuzu butora wuzu n zi si a li mu sou niu.”
LUK.9.23	Doone o fun burgi a ŋɔ zɛmɛ ta ni, “Nar la daŋni o tiŋ min, o vɛ o tutɔ a zer o daakakli a baasi aa tiŋ min. 
LUK.9.24	Nar la daŋni o si sɛrɛ wa o titi nyɛni, o zi wa chelu. Nar kpa min a te o tutɔ nyɛni, o zi wa na Koosa mi fali tiu. 
LUK.9.25	Nar koti a na tɛɛnɛ nɔ maga lɛmlɛm, baŋ nyɔɔra o wa di? O wa zi wa na Koosa mi fali ti. 
LUK.9.26	Nar kpa hiisa a du mu biksi nɔ ni lalaknɔ, saha naa n waa nibine be wa bur wa awa Koosa jirima awa o malaikasi ta, n gbanko zi wa kpa hiisa a du un niu. 
LUK.9.27	Maa nu mu wati. Ma bɔnɛ nyɛn bar nɔ, ma wa zi sou hali Koosa zi wa dɔ nara awa kpok ni.”
LUK.9.28	A wuzu bunɔra gantɛl ni Yesu funɛ daŋni o la sumi Koosa. O fun yir Pita, Jems awa Jɔn ba la zini bi digi nyuha. 
LUK.9.29	Yesu funɛ sumi Koosa chene, o si nyine fun a chɛrgi ba suwachak ni. O kilaarɛ gbanko fun chɛrgi a pilimi kinkan aa chaani. 
LUK.9.30	Ɛlaija awa Mosis fun vaan yɛli a wa li Yesu wati a sɛm sɛma. 
LUK.9.31	Ba bara awa ba kilaarɛ gbanko funɛ chaaniu. Yesu wa ba fun sɛm di o wa zi vusi ka o tiŋ Koosa tutɔ a la sou Jɛrusalɛm ni. 
LUK.9.32	Pita awa o dɔŋtima funɛ chɔ dore. Ba fun yɛrsi a na Yesu wa nara balɛ ta ka ba chaani. 
LUK.9.33	Nara balɛ ta fun saksi di ba la, Pita fun ŋɔ Yesu ni, “Mu kunyana, o ya wu werire ya nyɛn bar nɔ nan. Nyɛ ya du lɛuwa atora a nyɛ ma, chen ni i kpak kibɛgim, Mosis kpak kibɛgim, Ɛlaija gbanko kpak kibɛgim.” O wa zim chenani o sɛm.
LUK.9.34	O funɛ sɛm chene, dobaal fun wa tɔ ba, zuuuu. Dobaal ti yaali fun nyɛ hansura kpak Yesu gantɛl tiŋsa nara batora ta. 
LUK.9.35	Ba fun nu ta dobaal ti ni ka o ŋɔ, “Mu be nɛɛnɛ mu fun yisi a nyɛ mu titi ni. Maa nu o sɛma.”
LUK.9.36	Ba funɛ nu peti, ba wa fun bukoo na nandigi amaa Yesu duŋduŋ funɛ nyɛn ba wati dooni. Ba wa Yesu funɛ li bi ti nyuha a tu wa, ba wa fun ŋɔ nandigi ni chenani ba na.
LUK.9.37	Chɔɔsa funɛ wa pisi, zɛmɛ kinkan fun wa Yesu wati. 
LUK.9.38	Zɛmɛ ta nidigi fun ŋɔ un, “Mu kunyana, nyini mu be bɛgim nɔ bar nɔ. 
LUK.9.39	Alizin tagin nyɛn un ni a yaa nyɛ o huusi. O bara maga yaa gigmi o chel tɛɛnɛ ni ka nantɔ fukla li o nɔ ni. O nyɛ o namsi kinkan a vɛ li un ni. 
LUK.9.40	N sumi i gantɛl tiŋsi ta di ba duŋni alizin tagin ti a li mu be ti ni. Ba wa fun koti a duŋni un.”
LUK.9.41	Yesu fun burgi a ŋɔ zɛmɛ ta ni, “Ma zinan nara tum tum tagniwa ka ma se vɛ su min. Saha yɛrɛ mu kaa nyɛn ma wati hali ma wa zim min? Saha yɛrɛ n zi ya ma kanyita?” O fun ŋɔ be ti nyan ni, “Kpa i be ti kuwa mu wati.”
LUK.9.42	O funɛ kpa be ti a wa, alizin tagin ti fun si un ni kinkan a zer un a lɔ tɛɛnɛ ti ni. Yesu fun ŋɔ alizin tagin ti ni o li be ti ni ka o tiibi un a nyɛ o bur kaali o nyan ti wati.
LUK.9.43	O ya zɛmɛ ta alaazibu kinkan di Koosa funɛ nyɛ Yesu o kpok zenu di o tum chen. Kin naa maga Yesu funɛ tum ya ba alaazibu chene, o fun ŋɔ o gantɛl tiŋsi ta ni, 
LUK.9.44	“Ma ta suglɛ chenani mu ŋɔ ma. Ba zi wa kpa n waa nibine beu a du nara nisa ni.” 
LUK.9.45	Amaa o sɛm ta mun funɛ sogli ba wati. Chendaha ba wa fun zim a mun a la ɔm di ba pɛɛsi un.
LUK.9.46	Wuzu digi Yesu gantɛl tiŋsi ta funɛ di naa kaa ya nihɛɛ amɔrɛ. 
LUK.9.47	Yesu funɛ zim kinkin naa nyuhu ni ba di amɔrɛu, o fun zer be a chiŋsi o chakpal ni, 
LUK.9.48	a ŋɔ ba, “Nar la be nɔ a du di oo tiŋ min daha, minnɛ o la du chen. Nar la min, naa tum min chene o la du. Nar kpa o titi a burgi bichɛl tiina a tum a nyɛ o dɔŋtim ni, waa ya suwachak tiina.”
LUK.9.49	Jɔn fun ŋɔ un, “Mu kunyana, ya funɛ na baal digirɛ ka o kpa i sɔn aa duŋni alizin tagna a li nara ni. O wa fun ya ya nidigi. Chendaha ya fun ŋɔ un di o gil.”
LUK.9.50	Yesu fun ŋɔ o wa o gantɛl tiŋsi ta ni, “Ma bu na un ka o ya chen, ma ta nyɛ o gili. Nar wa ya vɛ yo dɔŋa, ya wa un ya nibɛgimnɛ.”
LUK.9.51	Saha naa wuzu fun wa dugli di Yesu bur kila Koosa tɔhɔn ti, o fun kpak un o bambi ni di o bur a la Jɛrusalɛm. 
LUK.9.52	O fun te tum ba naa tiŋ un bɔnɛ o suwachak ni di ba la tel tɔ digi ba saksi a pɔ un. Ba naa ba funɛ yir Samaria tima funɛ nyɛn dooni. 
LUK.9.53	Yesu funɛ la tel dooni, ba wa fun la un du. Ba funɛ zimu di o nyɛn nyinbaan nɛɛ a la Jɛrusalɛm. 
LUK.9.54	O gantɛl tiŋsi ta, Jems awa Jɔn, funɛ nu chenani tɔhɔn ti tima fun sɛm, ba pɛɛsi Yesu ni, “Ya kunyana, i daŋni ya yir Koosarɛ o kpa din a li buudaha a wa chɔk baa?”
LUK.9.55	Yesu fun burgi a zulimi ba a ŋɔ di ba si dooni. 
LUK.9.56	Ba fun kaali tɔ digi.
LUK.9.57	Ba funɛ nyɛn nyinbaan ni aa la, baal digi fun wa ŋɔ Yesu ni, “N saksɛu di n tiŋ hin a la doonani ii la.”
LUK.9.58	Yesu fun ŋɔ un, “Helsa nyɛn bɔ ni ka zimebisa nyɛn zaŋ ni, amaa n waa nibine be, n wa kpak doonani n zi chɔ a chɔ do.”
LUK.9.59	Yesu fun ŋɔ baal digi ni, “Tiŋ min.” Amaa o funɛ ŋɔu, “Mu kunyana, n gbanko daŋni n tiŋ hinu, amaa nyɛ mu te a la sogli mu nyana.”
LUK.9.60	Yesu fun ŋɔ un, “Tiŋ min lalaknɔ a la biksi nara di Koosa daŋni o dɔ bau. Nyɛ ba naa vɛ tiŋ min sogli un.”
LUK.9.61	Baal digi fun wa ŋɔ Yesu ni, “N zi tiŋ hinu, amaa nyɛ mu te la chausi mu dam walɛ.”
LUK.9.62	Yesu fun ŋɔ un, “Nar tiŋ min a la nyini gantɛl ni, mu wa kilisi un o biksi nara Koosa koor ti wɛ.”
LUK.10.1	Wuzu bilɛ wuzu Yesu funɛ lisi nara fumnɔpɛ dalɛwa di ba te o suwachak aa la zu tɔsi naa o kaa wa biksi chen. 
LUK.10.2	O fun ŋɔ ba, “Kikumɛ damata funɛ nyɛn a daŋni kumi, amaa tumtumsi tama funɛ nyɛn. Ma sumi kikumɛ ta tiina di o kpa tumtumsi nidamata a wa gbaari ba ni. 
LUK.10.3	Mu la tum ma di ma la a chi chenani nar ya tum piisibisa gbesa bambaan ni chen. 
LUK.10.4	Ma waa la, ma ta zer buna a chi kapursa awa bɔtɛ koo natausa. Ma ta chiŋi aa sɛm sɛma nyinbaan ni. 
LUK.10.5+LUK.10.6	Ma wa la tel dam digi a zu ka ba la ma a du, ma zaami ba a ŋɔ, ‘Koosa nyɛ ma bar sɔɔna’. Ba ka vɛ la ma duuli, Koosa wa zi nyɛ ba. 
LUK.10.7	O deŋlu wa tumtumna kila o bɔta. Chendaha ma na dam naa nara zi zaami ma. Ma nyɛn dooni a di diwe aa kinyɔ kina maga ba kpa nyɛ ma. Ma ta nyɛn a go damsa. 
LUK.10.8	Ma la zu tɔha ka ba naa nyɛn dooni chen zaami ma, ma di diwe naa ba kpa nyɛ ma. 
LUK.10.9	Ma tiibi ba wichɔɔrsa aa ŋɔ ba naa nyɛn dooni chen, ‘Saha ti telu di Koosa dɔ nara’. 
LUK.10.10	Ma la zu tɔha ka ba naa nyɛn dooni chen vɛ zaami ma, maa gba a val nyinbaanisi ni a ŋɔ nara maga ni, 
LUK.10.11	‘Ya funɛ wa di ya biksi ma di saha ti telu di Koosa dɔ nara, amaa ma vɛ nu ya sɛma. Chendaha ya kpa ma tɔhɔn ti hɛɛra a naa nyɛn ya naŋgere ni chen a pisi a a ta.’ 
LUK.10.12	Maa nu mu sɛm na. A wuzu naa Koosa kaa wa di tɛɛnɛ nɔ maga nara sɛria, o zi wa kpak Sɔdɔm tima sikiu a kaali tɔhɔn ti tima.”
LUK.10.13	“Ma Kɔrezin tima, yɛrɛ o kaa wa du ma ni? Ma Bɛtseida tima, yɛrɛ o kaa wa du ma gbanko ni? N fu tum alaazibu tum na a li Taaya awa Saidɔn tɔsa ni a chi chenani n fun tum ma wati nan, ba naa funɛ nyɛn doon saha digi chen, ba fu zi gil ba tum tagnau. Ba fu zi laari takta naa la lɔk ba bara a kpa tɔ a buk ba se. Chen fu zi biksi di ba burgu a tiŋ Koosa nyinbaan. 
LUK.10.14	Koosa zi wa di tɛɛnɛ nɔ maga tima sɛriau, o zi wa kpak Taaya awa Saidɔn tima sikiu a kaali ma. 
LUK.10.15	Ma Kapɛrnaum tima. Ma waa la daŋni ma zer ma titi buudaha. A wuzu ti wa tel, ba waa la zi zer ma a yo du din dam ni.”
LUK.10.16	Doone Yesu fun ŋɔ o gantɛl tiŋsi ta ni, “Nara maga nu ma nɔ, mu nɔɔrɛ ba nu chen. Nara maga vɛ ma nɔ, mu nɔɔrɛ ba vɛ chen. Nara maga vɛ min, Koosa naa tum minnɛ ba vɛ.” Yesu fun ŋɔ ba peti chen a tum o gantɛl tiŋsa nara fumnɔpɛ dalɛ ta.
LUK.10.17	A funɛ vusi tamau ka nara fumnɔpɛ dalɛ ta fun bur wa Yesu wati awa tu sɔɔn kinkan ni. Ba fun ŋɔ un, “Ya kunyana, ya funɛ ŋɔ alizin tagna ni di ba li nara ni a li i sɔn daha, ba yaa nu ya nɔu a li ba ni.”
LUK.10.18	Yesu fun ŋɔ ba, “N fun na sintanau ka o li buudaha aa wa a chi nasɛha nyiksɛɛ. Mu sɔn funɛ kpok a kaali o sɔn. 
LUK.10.19	Maa nu mu sɛma. N funɛ kpa n kpoku a nyɛ ma, chen ni ma zi kpak kpoku a kaali sintan ti kpok saha maga. Hali ma zi kotiu a val duma awa numsi daha ka a ta ya ma wu digi. 
LUK.10.20	Chenani alizin tagni ta nu ma nɔna nyɛ ma tusa sɔɔniu. Koosa funɛ sɔbi ma sɔnau a du o tɔn ni a li o tɔha ti ni. Ma nyɛ ma tusa sɔɔni nan daha a kaali chenani a fun te sɔɔni.”
LUK.10.21	Chen saha ti Koosa siim weri ti funɛ nyɛ Yesu tu sɔɔniu kinkan. O fun sumi Koosa a ŋɔ, “Mu kunyana, koor naa dɔ buudaha awa tɛɛnɛ maga ni. Kin nawara i fun kpa sogli a li ninɛɛgɛ wati chen, i funɛ kpa biksi ba naa ya nyu bilim timwa. Mu kunyana, i funɛ tum chenani i titi daŋniu.”
LUK.10.22	Doone Yesu fun burgi a sɛm zɛmɛ ta ni, “Mu kunyana funɛ kpa kina magau a nyɛ min. Mu wa mu nyana duŋduŋ zim dɔŋa. Mu nyɛ ba naa mu lisi zim o gbanko.”
LUK.10.23	Yesu wa o gantɛl tiŋsi ta fun tur la li bar digi ba duŋduŋ. O fun ŋɔ ba, “Ma wa kpak nyusumu a na chenani mu fun tum. 
LUK.10.24	Koosa witinsa nidamata awa koorsa funɛ daŋniu kinkan di ba na kin nawara ma na, amaa ba wa fun koti a na a. Ba funɛ daŋniu kinkan di ba nu sɛm naa ma nu, amaa ba wa fun koti a nu a.”
LUK.10.25	Koosa chiksɛ nibiksɛ ta digi funɛ wa Yesu wati di o wa mo o lo. O fun pɛɛsi un, “Mu kunyana, yɛrɛ mu kaa ya a wa na miisa naa vɛ kpak bɔ?”
LUK.10.26	Yesu fun burgi a pɛɛsi un, “Ba naa funɛ sɔbi a li Koosa sɛm tɔn ti ni chen, yɛrɛ ba fun biksi hin o wɛ?”
LUK.10.27	Baal ti fun ŋɔ un, “Ba funɛ sɔbiu di nibine daŋni o na miisa naa vɛ kpak bɔ, o lawa o daŋni Koosa awa o bambi awa o siima, awa o lisi, awa o kpok maga ni. Ba gbanko funɛ sɔbiu di o lawa o daŋni o dɔŋtimau a chi chenani o daŋni o titi chen.”
LUK.10.28	Yesu fun ŋɔ un, “I sɛm ta deŋlu. I tiŋ chenani i sɛm min, i zi na miisa naa vɛ kpak bɔu.”
LUK.10.29	Amaa baal ti funɛ zimu o bambi ni di o bɔmu o wati di o daŋni nara maga. Adaha o fun bu pɛɛsi Yesu, “Anti ya mu dɔŋtiina?”
LUK.10.30	Yesu fun ŋɔ un, “Baal digi funɛ nyɛn Jɛrusalɛm ni a gba aa la tɔhɔn naa ba yir Jɛriko chen. O funɛ nyɛn nyinbaan ni aa la chene, ŋmɛɛrsa fun wa go un a kpak un kpok ni. Ba fun a chɛɛsi o kilaarɛ a ur a, a tuk un kinkan. Ba fun kaali a ka un dooni a chɔ a hɔɔgi. 
LUK.10.31	O funɛ chɔ dooni a ya tama, Koosa dam kɔkɔɔrsi ta nidigi fun gba nyinbaan ti ni. O funɛ wa na baal ti ka o chɔ a hɔɔgi, o fun bɛ nyinbaan cheŋcheŋa a wa kaali. 
LUK.10.32	O fun bu ya tama baal digi gbanko funɛ gba nyinbaan ti ni. O funɛ ya Livait tim digirɛ a li Jɛrusalɛm ni. Livait tim ta funɛ tum Koosa tumawa a li o bar jɛɛmi dam ti ni. O funɛ wa na baal ti ka o chɔ a hɔɔgi, o gbanko fun bɛ nyinbaan cheŋcheŋa a wa kaali. 
LUK.10.33	O wa fun bu vusi ka baal digi val wa. O funɛ ya Samaria tim baallɛ. O funɛ na baal ti, o we fun kpak un siki kinkan. 
LUK.10.34	O fun la li o wati a gbiri o suwachak ni. O fun chaksi o bar hɔɔsɛ ta a yisi nu awa kinyɔɔli a li o kapur ni a yoli a du a ni. Doone o fun yisi gar a mɛɛsi un a zer un a kansi o titi kokum daha ni. O fun kpa un kaali hɔɔra dama naa duglɛ nyinbaan nɔ a la nyini un. 
LUK.10.35	Chɔɔsa funɛ wa pisi, o fun a lisi malɛ aniita lɛ a nyɛ hɔɔra dam tiin ni a ŋɔ un, ‘N daŋni mu lau, adaha i nyini un. N wa bur wa, n zi bɔ hin malɛ naa i kpa a tiibi un chenu.’ ”
LUK.10.36	Yesu funɛ sɛm a la mak o bɔ, o fun pɛɛsi Koosa chiksɛ nibiksi ti, “Nara bator ta tuhu ni, anti ya baal naa ŋmɛɛrsa fun kpak nyinbaan ni chen dɔŋtiina?”
LUK.10.37	Nibiksi ti fun ŋɔ un, “Naa funɛ kpak un siki chen.”
LUK.10.37	Yesu fun ŋɔ un, “La daŋni i dɔŋtiina a chi chenani o daŋni chen.”
LUK.10.38	Yesu wa o gantɛl tiŋsi ta funɛ nyɛn nyinbaan ni aa la, ba fun wa tel tɔ digi. Haan digi funɛ nyɛn dooni. Ba yir un Marta. O fun la ba du o dam ni. 
LUK.10.39	O funɛ kpak niinbere. Ba yir un Mɛri. Yesu funɛ piili a biksi o gantɛl tiŋsi ta, Mɛri fun wa kani o suwachak ni aa nu o sɛm ta. 
LUK.10.40	Marta funɛ ya diwewa hali o miisa wa mou un. O fun la pɛɛsi Yesu, “Mu kunyana, yɛrɛ i nyɛ min duŋduŋ ya diwe. Ŋɔ Mɛri ni di o si a wa suŋi min.”
LUK.10.41	Yesu fun ŋɔ un, “Marta, yɛrɛ i nyɛ wɛ kinkan muksi hin? 
LUK.10.42	Chenani i ya diwe a nyɛ ya, chen weru, amaa ya zi di diwe ta petiu. Mu sɛm naa Mɛri nu, o ka zi kpak au o bambi ni hali saha naa vɛ kpak bɔ.”
LUK.11.1	Wuzu digirɛ Yesu fun la nyɛn bar digi ni a sumi Koosa. O funɛ sumi a peti, o gantɛl tiŋsi ta digi fun ŋɔ un, “Mu kunyana, biksi ya yaa sumi Koosa a chi chenani Jɔn fun biksi o gantɛl tiŋsa ta chen.”
LUK.11.2	Yesu fun ŋɔ ba, “Nan nyinbaan nɔ wa ma zi sumi Koosa,
LUK.11.2	‘Ya kunyan Koosa,
LUK.11.2	ya daŋni i sɔn naa la chaani chiŋiu.
LUK.11.2	Ya daŋni i wa dɔ narawa.
LUK.11.3	Nyɛ ya zinan wuzu nɔ diwe,
LUK.11.4	aa gil ya taali a pɛŋ ya,
LUK.11.4	ka ya ka gil aa pɛŋ ba naa laa tum ya wu tagna.’ ”
LUK.11.5	Yesu fun bukoo sɛm sɛm naa chi jɛɛgi a ŋɔ o gantɛl tiŋsi ta ni, “Ma nidigi la ma dɔŋtiin dama tɔhɛɛsa a ŋɔ un, ‘Pɛŋ min boroborosa tora. 
LUK.11.6	N chɛna naa gba aa la bar digi chene, waa wa mu dama ka n vɛ kpak diwe n zi nyɛ un.’ 
LUK.11.7	Ma dɔŋtiin ti ŋɔ hinu a li sal tuhu ni, ‘Ta muksi min, kila. N piin far mu bulzɔɔnɔu ka mu wa n bisa chɔ do. N wa kisi a nyɛ ma kundɔŋ.’ 
LUK.11.8	Ma nyɛ mu ŋɔ ma, i waa naa ya o chɛna, wa sumi un, o wa zi si a nyɛ hin. I sumi vusi, o zi siu a nyɛ hin kin naa maga ii daŋni. 
LUK.11.9	Ma sumi Koosa di o nyɛ ma kundɔŋ, o zi nyɛ mau. Ma daŋni kundɔŋ o wati, ma zi na unu. Ma yir un o zi wa puk zɔɔnɔu, ma zu o wati. 
LUK.11.10	Nara maga sumi Koosa di o nyɛ ba kundɔŋ, o zi nyɛ bau. Nara maga la daŋni kundɔŋ o wati, ba zi na unu. Ba yir un, o zi wa puk zɔɔnɔu ba zu o wati. 
LUK.11.11	Ma naa ya nyama nan, lɔsa kpak ma bisa ka ba daŋni nyinsa di ba se, ma zi zer dum a nyɛ bauu? 
LUK.11.12	Ba daŋni hala di ba di, ma zi kpaksi numsa a nyɛ bauu? 
LUK.11.13	Ma ya nibin tagna, amaa maa zim chenani ma zi kpa kiwere a nyɛ ma bisi niu. Ma kunyan Koosa naa nyɛn o tɔhɔn ti ni, waa kaali ma a kpa o siim weri ti a nyɛ ba naa la sumi un ni.”
LUK.11.14	Doone nara bɔnɛ fun kpa baal digi a wa Yesu wati. O funɛ ya womnɛ domi alizin tagin funɛ nyɛn un ni. Yesu fun tiibi un, chen ni o fun bur a sɛm. Alaazibu fun kpak zɛmɛ ta. 
LUK.11.15	Amaa ba bɔnɛ funɛ ŋɔ dɔŋ niu, “Biɛlzɛbub, naa ya alizin tagna maga koora, nyɛn un ni a la nyɛ un kpok saha maga, chen ni o zi kotiu duŋni alizin tagni ta a li nara ni.”
LUK.11.16	Ba bɔnɛ ka funɛ daŋni Yesu tum alaazibu tuma a biksi ba di ba zim di o kpok ti sir li Koosa wa nɛɛ. 
LUK.11.17	Yesu funɛ zim chenani ba lisiu a ŋɔ ba, “Tɔhɔn tima vɛ kpak nɔ bɛgim, ba dɔma wa zi wa a chɔk ba tɔhɔn tii? Dam bɛgim nara burgi a yo dɔŋa, chen dam ti zi pisiu a chel. 
LUK.11.18	Sintana awa o nitumɛ yo dɔŋa, o wa zi chɔk o koor tii? O gbanko wa zi chiŋ vusi. Ma wa la ŋɔ zɛmɛ ta ni di Biɛlzɛbub yaa kpa o kpok a nyɛ min, chen ni mu zi kotiu aa duŋni alizin tagni ta a li nara ni. 
LUK.11.19	Ma gantɛl tiŋsa gbanko koti a duŋni a a li nara ni. Anti nyɛ ba chen kpok ti? Ba waa biksi di chenani ma sɛm mu wɛ wa ya wuti. 
LUK.11.20	Koosa titi nyɛ min o kpok mu yaa duŋni alizin tagni ta a li nara ni. Nan biksi ma di saha ti telu di Koosa wa dɔ ma.
LUK.11.21	“Nikpok saksɛ o laal kina a dau a il o titi dama, nandigi wa zi wa ŋmɛ o kina. 
LUK.11.22	Naa kpok kaali un wa chem un a nyaŋi un, o zi kpa baal ti laal kin ta o kpa a pɔ o titi chenu. O zi kpa o kin ta maga gbanko a bɔni.
LUK.11.23	“Nar vɛ di o wa zi chiŋi mu gantɛl ni, waa la chɔk chenani mu tum. Nar vɛ gbaari min ni a gbaŋ ba naa chi mu piisisa, o pisi au.”
LUK.11.24	O fun bu ŋɔ ba, “Alizin tagin li nar nyuhu ni, o ya gbau a kaali nyabaan a la nyini doonani o zi nyɛn. O vɛ koti a na bar digi doonani o zi nyɛn, o zi ŋɔ o titi niu, ‘N zi bur la zu baal naa nyuha mu fun li chenu.’ 
LUK.11.25	Adaha o bur kaali a la zu dooni a na un ka o chiŋi a wer. 
LUK.11.26	O bukoo li a gba a dɛu o dɔŋtima alizin tagna kina nɔpɛ a kpa a a bur wa zu dooni. Alizin tagna nɔpɛ ta tum tagna kaali o tuma. Saha naa alizin tagin ti fun tum o tuma peti, chenani baal ti du fun bukoo tagini a kaali o piili ti ni.”
LUK.11.27	Yesu funɛ sɛm peti chen, nihaan digi a li zɛmɛ ta ni fun huusi a ŋɔ un, “Nihaan naa funɛ lul hin a dɛɛsi hin chen, yɛrɛ o tu fun sɔɔni kinkan.”
LUK.11.28	Yesu fun burgi a ŋɔ un, “Ba naa laa nu Koosa sɛma a la tiŋ a, ba tusa sɔɔnɛ kinkan a kaali mu niina.”
LUK.11.29	Zɛmɛ ta funɛ go Yesu chene, o fun ŋɔ ba, “Ma zinan nibinsa la tum tum tagna. Ma daŋni mu tum alaazibu tum a nyɛ ma ma zim di Koosa chiŋɛ mu gantɛl niu. Mu wa la nɔɔni di mu tum chen a nyɛ ma lalaknɔ. Alaazibu tum naa ma zi wa na wuzu digi kaa wa chi chenani Koosa fun tum a nyɛ o witiin naa ba funɛ yir Joona ni saha digi chene. 
LUK.11.30	Chenani Koosa fun suŋi un saha digi biksi ba naa funɛ nyɛn tɔhɔn naa ba yir Ninivi ni, di Koosa tum un ba wati. Chenani Koosa zi wa suŋi n waa nibine be zi biksi zinan narau di Koosa tum min ba wati. 
LUK.11.31	Koosa wa wa di o wa di tɛɛnɛ nɔ maga nara sɛria, koor nihaan naa nyɛn doonani ba yir Siba chen, zi wa siu a fiksi ma. O funɛ li bar bolire a wa koor Solomon wati di o wa nu o zima sɛma. Mu waa naa nyɛn ma wati bar nɔ nan, min kaali Solomon kinkan. 
LUK.11.32	Koosa wa wa di o wa di tɛɛnɛ nɔ maga nara sɛria, Ninivi tima zi wa siu a fiksi ma. Joona funɛ biksi ba Koosa wɛ saha digi, ba fun gil ba tum tagna a tiŋ un. Mu waa naa nyɛn ma wati bar nɔ nan, min kaali Joona kinkan.”
LUK.11.33	“Nandigi wa zi suk fitina a kpa gbaŋa a chik un ni. O ka suk un a chiŋsi fitin bar chiŋi nɛɛ. Doonee o zi chaani nara maga ni a li dɛ ti ni. 
LUK.11.34	Ma se nyɛ ma bara la doonani ma daŋni. Ma se weree, ma zi na nyinbaanu nɛnɛ. Chen vɛɛna, ma tusa weree, ma zi tiŋ Koosa nyinbaanu nɛnɛ. Amaa ma ya nyuluma, ma wa zi zim doonani ma la. Chen vɛɛna, ma tusa vɛɛn biriu, ma wa zi na o nyinbaan a nyuksi. 
LUK.11.35	Ma doso, ma ta chi nyuluma. 
LUK.11.36	Ma nyɛ ma se wer. Ma ya chen, ma zi chi naa kpa fitina a chiŋsi o watiu, ka o bara maga yaa chaaniu.”
LUK.11.37	Yesu funɛ sɛm peti, Farisi tim ta baal digi fun yir un di o wa un di diwe o dam ni. Yesu fun la gbaari un ni ba di diwe ta. 
LUK.11.38	Farisi tim ta baal ti funɛ na di Yesu wa fun sɛm o nisa a la di, chen fun jɛri un kinkan. 
LUK.11.39	Yesu funɛ zim chenani o lisiu a ŋɔ un, “Ma Farisi tim ta daŋni ma di diwe, ma doso a sisi ma gbakmisa awa ma kurwasa, amaa ma tusa yaa kpak doŋau. Ma kpa kpoku a fuksi kina nara wati a ya tum tagna tima. 
LUK.11.40	Ma ya womniwa. Koosa nyɛ ma diwe diili awa ma tusa gbanko. 
LUK.11.41	Ma zer ma diwe awa ma kinyɔɔlɛ ta a nyɛ fara tim ni. Ma ya chen, ma tusa wa zi bu kpak doŋa.
LUK.11.42	“Ma Farisi tim ta, yɛrɛ o kaa wa du ma ni? Ma nyɛ ya lisi kin nawara ma kpa du ma disa ni a lɛm. Koosa chiksɛ ta biksɛɛ di ma lisi kibɛgim a li kin fi ni a nyɛ Koosa ni. Ma tiŋ au ka chen wer. Koosa chiksɛ ta gbanko biksi di maa tum tum werewa a nyɛ nara ni a kidaŋni Koosa. Kin nama ya wu birigi a kaali suwachak kin tima kinkan, amaa ma wara tum a.
LUK.11.43	“Ma Farisi tim ta, yɛrɛ o kaa wa du ma ni? Ma yaa daŋni ma kani kor were ni a li ma bar lagmi dɛɛni ni. Ma yaa daŋni narawa kizaami ma a li yau ni a kinyɛ ma jirima. 
LUK.11.44	Yɛrɛ o kaa wa du ma ni? Ma chi hugilsa naa ba vɛ danirɛ. Chendaha nara val a daha ni aa vɛ zimi.”
LUK.11.45	Koosa chiksɛ nibiksɛ naa funɛ chiŋ doon digi fun ŋɔ Yesu ni, “Mu kunyana, chenani i sɛm chen, i pini ya gban zomwa.”
LUK.11.46	Yesu fun ŋɔ un, “Ma Koosa chiksɛ nibiksɛ ta, yɛrɛ o kaa wa du ma ni? Ma fun a saksi bun yuga a lagmi dɔŋ ni a nyɛ nara chuŋi a, amaa ma wa fun kpa ma nisa a gbaŋsi bun tima. 
LUK.11.47	Yɛrɛ o kaa wa du ma ni? Ma fun kɔɔri witinsa ba naa ma nawaalsa fun kpu chen, hugilsa a wer. 
LUK.11.48	Ma la nɔɔniu di chenani ma nawaalsa fun kpu Koosa witinsa ta chen, ba funɛ ya nɛnɛu. Chendaha ma fun kɔɔri a chen. 
LUK.11.49	Koosa naa ya zima tiina fun ŋɔ saha digi di o zi wa tum o witinsi ta awa o nitumɛ ta Ju tim watiu. O funɛ zimu di Ju tim ta zi wa kpu ba bɔnɛu a namsi ba bɔnɛ. 
LUK.11.50	Koosa zi lɛrgi Ju tima ba naa nyɛn zinan diŋsau a ŋɔ di ba wa dɔ chenani ba nawaalsi ta fun kpu o witinsi ta maga o piili saha ti kpa la. 
LUK.11.51	Ma nawaalsi ta funɛ te kpu nar ba yir Abɛl a fun wa tiŋ gantɛl a kpu Zɛkaraya gbanko a dugli bar kɔɔri ti a li Koosa bar jɛɛmi dam ti ni. Wutirɛ n ŋɔ ma chen, Koosa zi lɛrgi Ju tima ba naa nyɛn zinan diŋsau a ŋɔ di ba wa dɔ a naa maga siti nan.
LUK.11.52	“Ma Koosa chiksɛ nibiksɛ ta, yɛrɛ o kaa wa du ma ni? Chenani maa biksi nara chi ma tɔ chenani ba zim di Koosa kaa wa yisi ba tum tagniwa. Ma titi wara daŋni Koosa yisi ma tum tagna a ta. Ma gbanko daŋni ma tɔ ba naa la wa Koosa wati nyinbaannɛ.”
LUK.11.53	Yesu funɛ sɛm chen peti, Koosa chiksɛ nibiksɛ ta awa Farisi tim ta fun na paan kinkan a du un ni. Saha ti kpa la ba fun a pɛɛsi un wu damata wɛ, 
LUK.11.54	a kpaŋi ba titi a mo o lo di ba na o galimsa a li o sɛm ta ni.
LUK.12.1	Nara tusugsa funɛ lagmi dɔŋ ni aa zaksi dɔŋa, Yesu fun ŋɔ o gantɛl tiŋsi ta ni, “Farisi tim ta ya nusun timwa. Chendaha ma doso ba biksi ni. 
LUK.12.2	Kisogle zi wa li gbampulimu. 
LUK.12.3	Chendaha o lawa ma biksi nara gbampulim ni chenani mu sogli a biksi ma.”
LUK.12.4	“Ma ŋɔ mau, mu chɛnsa, ma ta ɔm ba nawara koti a kpu ma bara, amaa ba wa fun koti a tum chen a kaali. 
LUK.12.5	Ma ka ɔm Koosa naa koti a chɔk ma bara a kpa kpok a zi kpak ma a du din dam ti ni. Wutirɛ mu ŋɔ ma, maa ɔm un.
LUK.12.6	“Ma koti a kpa kobosa lɛ a yau zimebisa nyuu a li yau ni. Koosa nin nyɛn a maga ni. 
LUK.12.7	Ma wa wara hali Koosa funɛ gur ma nyuksau a li ma nyuhu ni. Adaha ma ta ɔm chenani nibinsa kaa ya ma. Ma wa kaali zimebisa kinkan Koosa wati.”
LUK.12.8	“Nibine naa maga ŋɔ nara ni di min dɔ ba, n waa nibine be zi sɛm chenu a nyɛ Koosa malaikasi ta ni. 
LUK.12.9	Nibine naa maga ka vɛ ŋɔ nara ni di min dɔ ba, n waa nibine be wa zi sɛm chen a nyɛ Koosa malaikasi ta ni.
LUK.12.10	“Nara pini n waa nibine be, Koosa zi koti a gil chen a nyɛ bau. Nara ka pini Koosa siim weri ti, Koosa wa zi koti a gil a nyɛ ba.
LUK.12.11	“Nara zi wa kpa ma a la ba bar lagmi dɛɛna awa koorsa awa nihɛɛta suwachak di ba di ma sɛria. Chen wa ya, ma ta nyɛ chenani ma kaa wa sɛmi kimuksi ma. 
LUK.12.12	Koosa siim weri ti zi biksi ma chenani ma zi sɛmu.”
LUK.12.13	Baal digi funɛ nyɛn zɛmɛ ta ni. O fun ŋɔ Yesu ni, “Mu kunyana, ya nyana sou a ka o kina. Ŋɔ mu maan ni di o purigi a bɔnɛ a nyɛ min.”
LUK.12.14	Yesu fun ŋɔ un, “N chɛna, o wa deŋli wa mu di ma sɛria a purigi a a nyɛ ma.” 
LUK.12.15	Yesu fun burgi a ŋɔ zɛmɛ ta ni, “Nibine kpak un o bambi ni di o ya kin tiina, o tuha wara sɔɔni. Chendaha ma doso a ta tiŋ chen.”
LUK.12.16	Doone Yesu fun jɛɛgi ba jɛɛgi a ŋɔ, “Malɛ tiin digi funɛ nyɛn dooni a kpak o ŋmaha. O ŋmaha ti kiparɛ fun wer. Saha naa kin kumi fun wa tel, 
LUK.12.17	o fun lisi o tuhu ni, ‘N wa zim chenani mu kaa ya. N wa kpak bar chiŋsi a la zi koti a chiŋsi n kina magau. 
LUK.12.18	N zim chenani n zi tumu. N zi chɔk n kin bar chiŋsɛ tau a bukoo kɔɔri kinkin naa zene a kaali a. N ya chen, n zi koti a chiŋsi mu kikumɛ ta awa mu kina magau. 
LUK.12.19	Saha naa ba wa kpa n kina maga a chiŋsi dooni, n zi kpak diweu hali bun damata. N zi koti a hiisiu a kiya mu tutɔ.’ 
LUK.12.20	O funɛ peti chenani o lisi o bambi ni, Koosa fun wa ŋɔ un, ‘I ya nibin womnɛ. Dusum nɔ i zi sowu. I kin naa maga i kpa chiŋsi nan, a wa zi kpak wu digi wa hin.’ ”
LUK.12.21	Yesu funɛ sɛm a wa mak o bɔ, o fun ŋɔ zɛmɛ ta ni, “Ba naa ya malɛ tima ba titi wati, amaa ba wa kpak wu digi Koosa wati, nannɛ o zi wa du.”
LUK.12.22	Yesu fun bukoo ŋɔ o gantɛl tiŋsi ta ni, “Nan nyinbaan nɛɛnɛ n sɛm ma. Saha maga maa daŋni diwe awa kilaarɛ. Ma ta nyɛ kin nama muksi ma. 
LUK.12.23	Ma miisa wa kaali ma diwe taa? Ma bara wa kaali kilaarɛ ta ma laarɛ chenn? 
LUK.12.24	Ma nyini kosi naa la za buudaha ni. A wara par ŋmaana koo a kum kiparɛ koo a kpa a a du napagsi ni. Koosa la nyini a. Ma wa kaali kosi ta kinkann? 
LUK.12.25	O muksi ma a li bunsa naa ma zi nyɛn ni, chen wa zi gbaari a ni. 
LUK.12.26	O muksi ma chenani ma zi nyɛn ka chen vɛ gbaari ma bunsi ni, yɛrɛ ma nyɛ kizenzen wɛ muksi ma? 
LUK.12.27	Maa nyini chenani kɔsa yeligisa du. A wara tum tuma koo a ar kilaarɛ a nyɛ a titi ni. Amaa n ŋɔ mau, ma lisi koor naa ba funɛ yir Solomon chen. O funɛ ya malɛ tiinnɛ saha digi a kaali ba maga, amaa o wa fun laarɛ kilaarɛ a wer a chi kɔsa yeligisa na. 
LUK.12.28	Koosa la nyɛ kɔsa wa kilaarɛ. A wa bi a vusi ka limaŋ wa pisi, din yaa di a. O wati ma wa kaali kɔsa kinkan. O wa zi bu koti a nyɛ ma kilaarɛɛ? Ma se wa su un nɛnɛ.
LUK.12.29	“Ma ta muksi ma titi a ŋɔ, ‘Yɛrɛ ya kaa ya na diwe a di? Yɛrɛ ya kaa ya na kilaarɛ a laarɛ?’ 
LUK.12.30	Kin namawa ba naa vɛ ya Ju tima yaa daŋni chen, amaa ma kunyana Koosa zimu di maa daŋni kin ta magau. 
LUK.12.31	O lawa ma nyɛ chenani Koosa dɔ ma te nyɛ ma bambe ni. Maa lisi nan, o zi kpa kin naa maga ma daŋniu a nyɛ ma.”
LUK.12.32	“Ma naa chi mu piisisa, ma ta ɔmi. Chenani ma kunyana Koosa dɔ ma ya un lɛmlɛmu kinkan. 
LUK.12.33	Ma kpa ma kina maga a suŋi ba naa la daŋni a. Ma ta chiŋsɛ kidamata a li tɛɛnɛ nɔ maga ni. Ma ka chiŋsɛ kidamata a li Koosa tɔhɔn ti ni. Chau wa zi wa chɔk a ka ŋmɛɛrsa wa chɔk dɛ ti a ŋmɛ a dooni. 
LUK.12.34	Ma bambe zi nyɛn doonani ma kidamata nyɛnu.”
LUK.12.35	“Ma saksi a kirsi ma kilaarɛ aa suksi ma fitina, 
LUK.12.36	a chi chenani tumtumsa yaa pɔ ba kunyana di o li haan fali dama a bur wa chene. O wa tel a yir, ba zi koti a puk zɔɔnɔu lalaga. 
LUK.12.37	Ba kunyan ti na ba ka ba si a saksi a pɔ un chen, o tumtumsi ta tusa zi sɔɔniu. O zi saksi o titiu a kpa diwe a wa nyɛ ba. 
LUK.12.38	O wa bur a wa tɔhɛɛsa koo saha naa zimal hɛɛta yaa yeligi chen ka o tumtumsi ta saksi a pɔ un, ba tusa zi sɔɔniu kinkan. 
LUK.12.39	Maa nu mu sɛm na. Dam tiin zimɛɛ di ŋmɛɛr kaa wa zu ŋmɛ un, o zi saksiu a pɔ un, chen ni ŋmɛɛr ti wa kiwa koti a zu. 
LUK.12.40	Saha naa ma vɛ wa lisi di n waa nibine be zi bur wau. Chendaha maa saksi saha maga.”
LUK.12.41	Pita fun ŋɔ Yesu ni, “Mu kunyana, i biksi nan jɛɛgi nɔ a nyɛ ya nɛɛ koo nara maga ni?”
LUK.12.42	Yesu fun ŋɔ un, “Ma anti la zi ya wuti tima awa ninɛɛgɛ a li kin nama maga ni? O chi dam tiin naa lisɛ o tumtumsa nidigi di o nyini o dam nara a kinyɛ ba diwe diili saha. 
LUK.12.43	O kunyan ti wa la a bur wa a na di o tum chenani o ŋɔ un, o tumtum ti tuha zi sɔɔniu. 
LUK.12.44	N ŋɔ ma wutirɛ, o kunyan ti zi nyɛ o nyini o kina magau a nyɛ un. 
LUK.12.45	Amaa tumtum naa o lisɛ chen vɛ ya wuti tiina, o titi niu di o kunyan ti zi vusiu. Adaha o zi tuk o daŋ tumtumsi ta. O gbanko zi la lagmi ba naa nyɔ sin a dɛɛsiu a di diwe. 
LUK.12.46	A wuzu naa o vɛ lisi di o kunyan ti zi wau, o zi wau. O kunyan ti zi wa na paanu kinkan a kpa un a gbaari ba naa vɛ tum chenani ba ŋɔ ba a ta un yɔri. Dooni o zi wa wiu kinkan a se o nyina.
LUK.12.47	“Tumtum zim chenani o kunyana daŋni o tum, ka o baga vɛ nyɛni di o tum chen, o kunyan ti zi tuk unu wa vurmsi niu kinkan. 
LUK.12.48	Tumtum naa vɛ zim chenani o kunyana daŋni o tum ka o kunyan ti tu vɛ sɔɔni wa chenani o tumi, o zi tuk unu wa vurmsi ni tama. Koosa zi pɛɛsi ba naa zim chenani o daŋni ba tum a kaali ba naa vɛ zim chenani o daŋni.”
LUK.12.49	Yesu fun bukoo ŋɔ ba, “Ma zimu chenani din yaa di ka tɛɛnɛ weru. Mu biksi ti chi chene. Mu daŋni kinkan di tɛɛnɛ nɔ maga nara zi wa na nyinbaanu a nu un. 
LUK.12.50	O lawa mu namsiu kinkan. Mu tuha wa sɔɔni hali mu namsi saha wa peti. 
LUK.12.51	Ma ta lisi di mu biksi nɔ zi nyɛ nara lagmi a nyɛn wa bar sɔɔni. O ka zi nyɛ nara purigi dɔŋ niu. 
LUK.12.52	Nan saha nɔ a kpa la, n zi wa lisi nibaal awa o haan wa bisa nara banyuunu a purigi ba. N zi purigi nara baturau a du nara balɛ ni. 
LUK.12.53	N zi wa burgi nyama a du ba nibabichɛsa ni, nihabichɛsa a du ba num ni, awa ba bisa haanasa a du ba hilsa ni.”
LUK.12.54	Yesu gbanko fun ŋɔ zɛmɛ ta ni, “Ma na dobaala ka a li nha bar yɛli a la nha bar cheli, ma zim di doon kaa mi. Ma sɛm wutirɛ. 
LUK.12.55	Ma ya na ka fufuk wa ya, ma yaa zimu di limaŋ saha pisu. O sir ya wuti. 
LUK.12.56	Ma ya nusun timwa. Ma zi nyini buudahau awa tɛɛnɛ aa zim chen mun. Yɛrɛ ma vɛ zim chenani mu duuli?”
LUK.12.57	“Yɛrɛ ma titi vɛ lisi chenani were a tumi? 
LUK.12.58	Nar kpa ma la sɛria bar diili dɛ, nyɛ ma wa un ya chɛnsa a la nyinbaan ni. Ma vɛ ya chen ka ma la tel, o zi kpa mau a du sɛria nidiile tima digi nin ni. Nidiili ti ka kpa ma a nyɛ lanjima ni o tɔ ma dɛ. 
LUK.12.59	N ŋɔ mau, ma zi nyɛn dooniu hali ma wa bɔ ma chim maga.”
LUK.13.1	A saha ti nara bɔnɛ funɛ wa ŋɔ Yesu ni Galili tim bɔnɛ wɛ. Ba funɛ kɔɔri kɔɔra a nyɛ Koosa ni a li o bar jɛɛmi dam ti ni chene, gɔbnati nyuhu tiina naa ba funɛ yir Pailɔt fun tum o lanjimasa ba la kpu ba. 
LUK.13.2	Yesu fun ŋɔ ba, “Chenani Galili tim ta fun siti biksɛɛ di ba tum tagna kaali ba dɔŋtim tum tagnaa? 
LUK.13.3	Aai. N ŋɔ mau di ma vɛ gil ma tum tagna a bur tiŋ Koosa nyinbaan, ma maga zi sitiu a chi chenani ba fun siti chen. 
LUK.13.4	Ma lisi dɛ ziŋziŋi naa ba fun sa a li Jɛrusalɛm. Ba funɛ yir dooni Siloam. Wuzu digi o funɛ botiu a chel a kpu nara fumlɛ alɛ wa to. Chenani ba fun siti biksɛɛ di ba tum tagna kaali Jɛrusalɛm tim tum tagnaa? 
LUK.13.5	Aai. N ŋɔ mau di ma vɛ gil ma tum tagna a bur tiŋ Koosa nyinbaan, ma maga zi sitiu a chi chenani ba fun siti chen.”
LUK.13.6	Doone Yesu fun jɛɛgi jɛɛgɛ a ŋɔ ba, “Baal digi funɛ du bugil o ŋmaha ni. Wuzu digirɛ o fun la di o la tɔti bugil ti nɔn. Amaa bugil ti ha wa fun nɔn. 
LUK.13.7	Bunsa tora gantɛl ni ka bugil ti ha vɛɛn nɔni, o fun yir o ŋmaha be a ŋɔ un, ‘Bugil nɔ vusu a ha vɛɛn nɔni. Teŋ un lɔ. O chɔk tɛɛnɛrɛ.’ 
LUK.13.8	Amaa ŋmaha be ti funɛ ŋɔ unu, ‘Gil un o chiŋi bun bɛgim. N zi hur o munu a go a du kolum. 
LUK.13.9	Bun bɛgim ti gantɛl ni ka o nɔn, chen weru. O vɛ nɔni, n zi teŋ unu a lɔ a nyɛ hin.’ ”
LUK.13.10	Hiisi wuzu digi Yesu funɛ biksi narawa a li ba bar lagmi dɛ ni. 
LUK.13.11	Haan digi funɛ nyɛn doon. Alizin tagin fun nyɛn o nyuhu ni, ka o fun vɛ kpak alaafɛ bun fumlɛ alɛ wa to. O fun huuni a val aa vɛ deŋli. 
LUK.13.12	Yesu funɛ na un, o fun a yir un a ŋɔ, “Nihaan, n daŋni i na alaafɛu.” 
LUK.13.13	Haan ti fun wa o wati ka o fun kpa o nisa a sak un ni. O fun vaan a koti a deŋli o titi, a piili a pɛgi Koosa.
LUK.13.14	Ba bar lagmi dɛ ti nihɛɛ funɛ na chenani Yesu tiibi haan ti hiisi wuzu ti, o fun na paan. Adaha o fun si a ŋɔ ba naa funɛ nyɛn dooni chen, “Ma ta kpa ma wichɔɔrsa a wa bar nɔ hiisi wuzu di ba na alaafɛ. Ma kpa ba a wa ya tum wuzu bunɔra ta tuhu ni.”
LUK.13.15	Yesu fun nu o sɛm ta a ŋɔ un, “I wa ba naa tiŋ i nɔ ya nusun timwa. Ma zi pur ma nuha koo kokuma a kpa un la pul di o la nyɔ ni hiisi wuzu tiuu? 
LUK.13.16	Nihaan nɔ nyɛn bar nɔ nan ya Abraham be lulɛ ta digirɛ. Sintana fun dɔ un bun fumlɛ alɛ wa to. Yɛrɛ ma ŋɔ di o wa deŋli di mu tiibi un hiisi wuzu ti?” 
LUK.13.17	Yesu dɔma funɛ nu chenani o sɛm, hiisa fun kpa ba kinkan. Zɛmɛ ba naa maga ka funɛ tiŋ un chen, ba tusa funɛ sɔɔniu o alaazibu tum daha.
LUK.13.18	Yesu fun bu a lisi jɛɛgi naa o zi biksi ba ba zim chenani Koosa koor ti chi a pɛɛsi ba, “Baŋ kinnɛ ya zi koti a lagmi Koosa koor ti a nyini a zi maksi o koor ti? 
LUK.13.19	Koosa koor ti chi kiduha naa ba yir ‘mastad’ ba yaa kpa aa du chene. A gantɛl ni a bi a burgi bugila, zimebisa yaa wa du a zaŋa a hulsi ni.”
LUK.13.20	Yesu fun bukoo jɛɛgi jɛɛgi a ŋɔ ba, 
LUK.13.21	“Koosa koor ti chi sinmuna naa nihaan yaa kpa a gbaari sau ni o maga fosi chen ni.”
LUK.13.22	Yesu funɛ la Jɛrusalɛm, o fun val a la zu tɔsa awa tɔ wisa a biksi nara. 
LUK.13.23	O funɛ nyɛn nyinbaan ni a la chene, nandigi fun wa pɛɛsi un, “Mu kunyana, Koosa kaa wa yisi nara tama tum tagniwa a nyɛ ba tiŋ unn?”
LUK.13.23	Yesu fun burgi a ŋɔ zɛmɛ ta ni, 
LUK.13.24	“Koosa koor ti bulzɔɔnɔ fɛmɛu. Ma kpaŋi ma titi kinkan a la zu dooni. Nidamata daŋni ba zu unu, amaa ba wa koti. 
LUK.13.25	Wuzu digi mu zi wa siu a far Koosa koor ti bulzɔɔnɔ ti. Ma zi wa chiŋi bulzɔɔnɔ ti gantɛl niu a yir, ‘Ya kunyana, puk bulzɔɔnɔ ti ka ya zu.’ Mu zi ŋɔ mau, ‘N wa zim doonani ma li.’ 
LUK.13.26	Ma zi ŋɔ minu, ‘Ya wa hin funɛ lagmi a di diwe a la nyɔ chen. I gbanko funɛ biksi yau a li ya tɔhɔn ni.’ 
LUK.13.27	Mu zi bukoo ŋɔ mau, ‘N wa zim doonani ma li. Ma naa la tum tum tagna nan, ma la. Ma wa kpak nyinbaan a la zi zu bar nɔ.’ 
LUK.13.28	Ma wa na Abraham, Aizik, Jakɔb awa Koosa witinsi ta maga Koosa koor ti tuhu ni ka ma waa chiŋi o bulzɔɔnɔ ti gantɛl ni, ma zi namsiu aa wi kinkan. 
LUK.13.29	Nara zi wa li bawu magau a lagmi a di diwe Koosa koor ti ni. 
LUK.13.30	Ba naa tiŋ gantɛl lalaknɔ nan, ba zi wa teu. Ba naa ka te suwachak lalaknɔ nan, ba zi wa tiŋ gantɛlu.”
LUK.13.31	Chen saha ti Farisi tim ta bɔnɛ funɛ wa ŋɔ Yesu ni, “Hɛrɔd daŋni o kpu hinu. Si bar nɔ a la.”
LUK.13.32	Yesu fun ŋɔ ba, “Baal ti chi gbehere. Ma la ŋɔ un di zinan awa chɛ mu zi duŋni alizin tagnau a li nara ni aa tiibi wichɔɔrsa. Si chɔɔsirɛ n zi peti mu tuma. 
LUK.13.33	Mu nyɛn nyinbaan nɛɛ aa la Jɛrusalɛm. Wu digi wa zi kak min. Ju tim ta yaa funɛ daŋni di ba kpu Koosa witinsi ta digi, doonee ba yaa kpu ba chen.”
LUK.13.34	Doone Yesu fun burgi a ŋɔ zɛmɛ ba naa funɛ li Jɛrusalɛm chen, “Ma Jɛrusalɛm tima. Ma yaa kpu witinsa ba naa Koosa tum ma wati. Mu yaa daŋniu n kok ma maga bu damata a chi zimi kok o bisa awa o chɛnɛ ni. Amaa ma wara daŋni n kok ma. 
LUK.13.35	O wa vusi ma damsa zi wa chɔku. Mu ŋɔ mau lalaknɔ ma wa zi bu na min, hali n zi wa bur wa ka ma ŋɔ, ‘Ma nyɛ ya pɛgi naa Koosa tum nan.’ ”
LUK.14.1	Hiisi wuzu digirɛ Yesu fun la Farisi tim ta nihɛɛ dama di o wa un di diwe. Ba naa wa un funɛ lagmi nyɛn dam ti ni chen, funɛ nyini un nɛnɛ. 
LUK.14.2	Baal digi funɛ nyɛn dooni a fun wa Yesu wati. O nisa awa o naŋgere funɛ fɔɔsiu. 
LUK.14.3	Yesu fun na un a pɛɛsi Koosa chiksɛ nibiksɛ ta awa Farisi tim ba naa nyɛn dooni, “Yɛrɛ Ju tim ta chiksɛ ta biksi ya? O deŋlu mu tiibi baal nɔ hiisi wuzu ti koo o wa deŋlii?”
LUK.14.4	Amaa ba fun moori. Yesu fun a tiibi baal ti a nyɛ o kaali. 
LUK.14.5	Baal ti funɛ kaali, o fun burgi a ŋɔ ba, “Ma be koo ma nuha chel bugul ni hiisi wuzu, ma wa zi la lalaga a la lisi unn?”
LUK.14.6	Ba fun bu moori.
LUK.14.7	Yesu fun na chenani nara tima bɔnɛ lisi doonani weree a kani. O fun jɛɛgi jɛɛgɛ a ŋɔ ba maga ni, 
LUK.14.8	“Nandigi yir ma di ma wa o haan fali dama a wa di diwe, ma ta zu kani bar weri ni. Haan fali baal ti yir nibirige a kaali ma, 
LUK.14.9	o zi wa ŋɔ mau, ‘Nyɛ nara nama kani ma bar kani ti ni.’ Nan yɛɛ, ba naa maga kanɛ dooni zi nau ka ma si a la kani bar tagin ni. Hiisa zi kpak mau kinkan. 
LUK.14.10	Amaa nandigi yir ma di ma wa o haan fali dama a wa di diwe, ma la zu kani bar tagin ni. Haan fali baal ti na ma ka ma kani dooni, o zi wa ŋɔ mau, ‘Mu chɛnsa, ma si wa kani bar weri nɔ ni.’ Ba naa maga kanɛ dooni a na ka ma si chen, ba zi nyɛ ma jirimau. 
LUK.14.11	Nan jɛɛgi nɔ mun ya di nar zer o titi, o zi wa chelu. Nar ka ya jɛrgi, zi wa na zenzenu.”
LUK.14.12	Doone Yesu fun burgi Farisi tim ta nihɛɛ ti wati a ŋɔ un, “I yir nara di ba wa i dama a wa di diwe, ta yir i chɛnsa koo i niinbisa koo i walɛ koo i dɔŋtima ba naa ya malɛ tima. Ba gbanko kpak nyinbaanu a la zi yir hin di i wa ba damsa a wa di diwe a bɔ hin chenani i fun ya ba chen. 
LUK.14.13	Amaa i yir nara di ba wa di diwe i dam ni, yir fara tima awa gbarɛgɛ awa ba naa la chel chɛra awa nyuluma. 
LUK.14.14	Ba wa kpak nyinbaan a la zi bɔ hin chenani i ya ba chen. Chenani i suŋi ba zi nyɛ i tuha sɔɔniu. Tɛɛnɛ nɔ maga siili wa tel ka Koosa wa lɛli niwere ta a li ba sou ni, o zi wa bɔ hin i chimu i tim were daha.”
LUK.14.15	Nara tima nidigi naa funɛ lagmi wa Yesu a li Farisi tim ta nihɛɛ ti ni ba di diwe chen, o funɛ nu Yesu sɛma, o fun ŋɔ un, “Ba naa kaa lagmi Koosa koor ti ni di ba di diwe nan, ba tusa zi sɔɔniu kinkan.”
LUK.14.16	Yesu fun ŋɔ un, “Baal digi funɛ ya diwe damata a fun yir nidamata di ba wa di. 
LUK.14.17	Diwe ta funɛ wa ya siri, o fun a tum o tumtumna di o la yir nara tima ba wa, 
LUK.14.18	amaa ba wa funɛ daŋni ba wa. Digi fun ŋɔ tumtum ti ni, ‘N funɛ yau ŋmaharɛ a daŋni n la na un. Adaha n sumi mau.’ 
LUK.14.19	Digi fun bukoo ŋɔ un, ‘N funɛ yau nu parɛ nyuunwa a daŋni n kpa a a la zaamsi. Adaha n sumi mau.’ 
LUK.14.20	Digi ka fun ŋɔ un, ‘N ha vaan kpa haannɛ nan. Chendaha n wa kikoti a wa.’ 
LUK.14.21	Tumtum ti fun bur kaali o kunyan ti wati a ŋɔ un chenani ba ŋɔ un. O kunyan ti funɛ nu o sɛm ta, paan fun kpak un kinkan. O fun ŋɔ o tumtum ti ni, ‘Kili tɔhɔn ti nyinbaanasa lalaga a la kpa fara tima awa gbarɛgɛsa awa nyuluma awa ba naa la chel chɛra a wa.’ 
LUK.14.22	O tumtum ti fun li a kaali a la tum chenani o kunyan ti ŋɔ un. O funɛ bu bur wa, o fun ŋɔ un, ‘Mu tum chenani i daŋniu, amaa i dam ti ha wa vɛɛn su.’ 
LUK.14.23	Adaha kunyan ti fun bukoo ŋɔ o tumtum ti ni, ‘Kila nyinbaanasa naa vɛ dugli tɔhɔn nɔ a la kpaksi nara a wa su mu dam ti. 
LUK.14.24	Mu ŋɔ hinu, mu wa zi bu yir ba naa mu fun te yir ya lagmi a di diwe.’ ”
LUK.14.25	Yesu funɛ li dooni chen, zɛmɛ kinkan fun a tiŋ un. O fun burgi a ŋɔ ba, 
LUK.14.26	“Nar wa mu wati a la daŋni o nyana, o niina, o haan, o bisa, o niinbisa awa o toosa a gbaari o titi a kaali min, o wa kikoti a tiŋ min. 
LUK.14.27	Nar vɛ saksi di o namsi koo o wa sou mu daha, o wa kikoti a tiŋ min. 
LUK.14.28	Ma nidigi daŋni o sa dam zen, o yaa te lisi malɛ naa o zi kpa sa dam tiu a peti. 
LUK.14.29	O vɛ lisi chen, o zi piili dam ti sɛchiku a vɛ koti a sa un peti, chen ni nara val a kaali a na dam ti, ba zi mɔmsi unu. 
LUK.14.30	Ba zi ŋɔ dɔŋ niu, ‘Baal nɔ piili a sa o dama, amaa o wa koti a sa un peti.’ 
LUK.14.31	Koor digi funɛ kpa nara tusuk fi di o la chem laal. O dɔŋtiin koora ka fun a kpa nara tusuk fumlɛ di o la chem un o zi te kaniu a lisi a na o kpak kpoku a la zi chen nara tusuk fumlɛ tiu. 
LUK.14.32	O vɛ kpak kpok naa o zi chem ba, o zi tum narau bar boli ni di ba la ŋɔ o dɔŋtiina koor ti ni di o gil laal tiu. 
LUK.14.33	Chen vɛɛna, ma nidigi wa kiya mu gantɛl tiŋna, see o kpa min a te suwachak a gil o walɛ awa o kina.”
LUK.14.34	“Ma ya mu gantɛl tiŋsa, ma chi yi mɛlsɛwa. Amaa o mɛlsi ti wa peti, yɛrɛ ba zi koti a bu ya o lɛm? 
LUK.14.35	Hali o wa werwa ma kpa a a chiŋsi kolum bar chiŋsi ni. Ma kpa a a yo ta. Adaha ma lisi chenani mu sɛm chen.”
LUK.15.1	Wuzu digirɛ lampo nilalɛ awa ba naa la tum tum tagna damata fun wa Yesu wati di ba wa nu o sɛma. 
LUK.15.2	Farisi tim ta awa Koosa chiksɛ nibiksɛ ta bɔnɛ funɛ lagmi dooni. Ba funɛ na lampo nilalɛ ta awa tum tagna nitumɛ ta ka ba chiŋi dooni, ba zulimi a la ŋɔ dɔŋ ni, “Baal nɔ, o tuha funɛ sɔɔniu o na ba ka ba wa chen. Hali o wa ba lagmi a di diwe.”
LUK.15.3	Yesu funɛ zim chenani ba ŋɔ dɔŋ niu, o fun jɛɛgi jɛɛgɛ a ŋɔ ba, 
LUK.15.4	“Nar kpak o piisisi kɔkwa ka a kibɛgim nyuksi, yɛrɛ ma lisi di o zi yau? O zi gil o dɔŋtim ta aa di diwe a la dɛu unu. 
LUK.15.5	O wa la na un, o tuha zi sɔɔniu kinkan. O zi zer unu a baasi a la dama, 
LUK.15.6	a yir o chɛnsa awa o dɔŋtima di ba wa lagmi o dam ni. Ba wa lagmi, o zi ŋɔ bau, ‘Mu na piisi nyuksi tiu, adaha ma nyɛ ma wa min tusa sɔɔni.’ ” 
LUK.15.7	Doone Yesu fun ŋɔ Farisi tim ta awa Koosa chiksɛ nibiksɛ ta ni, “Tum tagna tiina gil o tum tagna yaali a burgi tiŋ Koosa nyinbaan, ba naa nyɛn o tɔhɔn ti ni, tusa zi sɔɔniu o daha a kaali nara kɔkwa di kibɛgim wa to ba naa piin bur tiŋ un.”
LUK.15.8	Yesu fun jɛɛgi jɛɛgɛ digi a ŋɔ ba, “Nihaan digi funɛ kpak malɛ aniita kin fi. A kibɛgim nyuksɛɛ, yɛrɛ o kaa ya? O zi suk fitinau a chaasi o dɛ a doso a nyini o bar mak ni hali a wa na un. 
LUK.15.9	O na o malɛ ti, o tuha zi sɔɔniu kinkan. O zi yir o chɛnsau awa o dɔŋtima di ba wa lagmi o dam ni. O zi ŋɔ bau di o na o malɛ tiu. Chendaha ba nyɛ ba tusa gbanko sɔɔni.” 
LUK.15.10	Yesu fun ŋɔ ba, “Chen vɛɛna, tum tagna tiin digi wa gil o tum tagna yaali a burgi tiŋ Koosa nyinbaan, o malaikasi ta tusa ya sɔɔniu kinkan.”
LUK.15.11	Yesu fun jɛɛgi jɛɛgɛ digi a gbaari a ŋɔ ba, “Baal digi funɛ nyɛn a kpak bisa lɛ. 
LUK.15.12	Wuzu digi bichɛl tiina fun wa o nyan ti wati a ŋɔ un, ‘Mu nyana, i wa sou, mu maana awa min zi purigi i kin tau, amaa purigi a lalaknɔ a nyɛ min n tori.’ O nyan ti fun la nɔɔni a purigi o kin tima a bɔni o bisa nara balɛ ta. 
LUK.15.13	Wuzu bilɛ wuzu bichɛl tiin ti fun kpa o tori ti a yogli, a fun kpa o malɛ a li dam ti ni. O funɛ gbau a kaali tɔ bar boli a la di o malɛ ta maga womsini. 
LUK.15.14	O funɛ di o malɛ ta womsini chen, lɔsa fun wa chel tɔhɔn ti ni. Kundɔŋ ka waa fun bu to o zi yau diwe a di. 
LUK.15.15	Adaha o fun kaali di o la tum tuma baal digi wati tɔhɔn ti ni. Baal ti fun kpa un a kaali o ŋmaha di o la nyini o kurchusa. 
LUK.15.16	Lɔsa funɛ kpak un kinkan, o daŋni o gbaari kurchusi ta ni a di sinpire ta. Nandigi wa fun nyɛ un diwe di o di. 
LUK.15.17	O fun ya chen wuzu bilɛ a kpak o titi. O fun lisi o tuhu ni, ‘Mu nyana tumtumsa maga yaa di diweu a puŋ aa ka. Amaa min ka nyɛn bar nɔ, lɔsa daŋni o kpu min. 
LUK.15.18	N zi siu a la mu nyan wati a la ŋɔ un di n tum wu taginu a du o wa Koosa ni. 
LUK.15.19	O wa bu deŋli di o yir min o be, amaa o kpa min a burgi o tumtumsi ta digi.’ 
LUK.15.20	O fun lisi o tuhu ti ni peti, o fun si a bur kaali o nyan dama.
LUK.15.20	“O funɛ wa dugli o nyan dam ti chen, o nyan ti fun na un ka o wa. O be ti wɛ fun ya un siki kinkan. O fun chɔ a la chem un nyinbaan ni a kpa o nisa a kur un a mɔksi un. 
LUK.15.21	Be ti fun ŋɔ o nyan ti ni, ‘Mu nyana, mu funɛ tum wu taginu a du i wa Koosa ni. O wa bu deŋli di i yir min i be.’ 
LUK.15.22	Amaa o nyan ti funɛ burgiu a yir o tumtumsi ta a ŋɔ ba, ‘Ma val lalaga a la zer mu gar weri a kuwa a wa laari un a la zer gbin gbanko a wa du o nin awa natausa a wa du o naŋgere. 
LUK.15.23	Ma wa ya nan a peti, ma la kpak mu nuchamsi a kpu a ya diwe ya wa lagmi a di awa tu sɔɔni. 
LUK.15.24	N funɛ baa di n be nɔ sowu, amaa o ha vɛɛn nyɛnu. Mu funɛ nyuksi unu, amaa lalaknɔ mu na unu.’ O fun kpa o be ti wa di ba lagmi a di diwe.
LUK.15.25	“Be ti nyan ti funɛ zaami un nyinbaan ti ni, bi hɛɛ ti waa funɛ nyɛn ŋmaha nɛɛ. O funɛ li ŋmaha ti a wa dugli dama, o fun nu kimuse awa boola a li o nyan ti dam ni. 
LUK.15.26	O fun a yir o nyan ti tumtumsi ta digi a pɛɛsi un, ‘Baŋa la ya dam ni nan?’ 
LUK.15.27	Tumtum ti fun ŋɔ un, ‘I niinbe ti bur wa dama awa alaafɛ ni. I nyan ti kpu o nuchamsi a nyɛ un o bur wa dam daha.’ 
LUK.15.28	O funɛ nu sɛm ta, o fun na paan kinkan di o wa zi la zu dam ti. O nyan ti funɛ nu di o bi hɛɛ ti na paannɛ, o fun li a wa sumi un di o wa gbaari ba ni. 
LUK.15.29	Amaa o fun ŋɔ o nyan ti ni, ‘Kunu mu wati. Bunsa naa maga n tum a nyɛ hinu a chi yoma a la nu i nɔ. I wa nyɛ min hali buun di n wa mu chɛnsa kɔɔrigi a di diwe. 
LUK.15.30	Amaa i be nɔ funɛ di i malɛ magwa womsini a kpa a a daŋni nihaana yɔri yɔri. O funɛ wa bur wa dama, i funɛ kpu i nuchamsirɛ a nyɛ un.’ 
LUK.15.31	O nyan ti fun ŋɔ un, ‘N be, i waa nyɛn dam nɛɛ saha maga. Kin naa maga n kpak ya i kinawa, 
LUK.15.32	amaa n funɛ baa di i niinbe ti sowu, amaa o ha vɛɛn nyɛnu. N funɛ nyuksi unu amaa lalaknɔ n na unu. Chendaha ya kpu mu nuchamsi ti a lagmi a di diwe wa tu sɔɔni ni.’ ”
LUK.16.1	Yesu funɛ biksi o gantɛl tiŋsi ta a ŋɔ ba, “Malɛ tiina funɛ nyɛn doon. O funɛ kpak nihɛɛrɛ naa funɛ nyini o kina maga. Wuzu digirɛ nandigi fun wa ŋɔ malɛ tiin ti ni di baal naa o nyɛ o nyini o kina chen, chɔk au. 
LUK.16.2	O fun yir nihɛɛ ti a ŋɔ un, ‘Nandigi wa sɛm min i wɛ. Kpa tɔn naa biksi di mu nin kina maga nyɛn dooni a nyɛ min. I wa zi bu ya mu nihɛɛ wuzu digi.’ 
LUK.16.3	Nihɛɛ ti funɛ nu o kunyan ti sɛma chen o fun lisi o bambi ni, ‘Mu kunyana la daŋni o duŋni min a li mu tum ni. Mu wa zim chenani mu kaa ya. N wa kpak kpok kinkan a la zi par ŋmaha ni, ka hiisa kpak min wa mu sumi. 
LUK.16.4	Mu kunyan ti wa duŋni min a li mu tum ni, n zim chenani n zi yau n chɛnsa la min du ba dam ni.’ 
LUK.16.5	Adaha o fun yir ba naa maga funɛ pɛŋ o kunyan ti malɛ ba lagmi o wati. O fun la pɛɛsi ba digi, ‘Aŋmɛnwa i fun pɛŋ?’ 
LUK.16.6	O fun ŋɔ un, ‘N funɛ pɛŋ nu gbaŋa kɔkrɛ.’ Nihɛɛ ti fun ŋɔ un, ‘I tɔn ti i fun pɛŋ nu a sɔbi du chen nɛɛnɛ. Nyɛ ya chɛɛsi un a ta a sɔbi kifali di i pɛŋ nu gbaŋsa fumnyuunwa.’ 
LUK.16.7	O fun bukoo ŋɔ digi ni, ‘Aŋmɛnwa i fun pɛŋ?’ O fun ŋɔ un, ‘N funɛ pɛŋ mɛ boto kɔkrɛ.’ Nihɛɛ ti fun ŋɔ un, ‘I tɔn ti i fun pɛŋ mɛ ta a sɔbi du chen nɛɛnɛ. Nyɛ ya chɛɛsi un a ta a sɔbi kifali di i pɛŋ mɛ boto fummɛnasarɛ.’ 
LUK.16.8	O kunyan ti funɛ nu di o nihɛɛ ti mur unu, o funɛ pɛgi un di o tum nɛha tumau.” Yesu funɛ sɛm chen peti, o fun ŋɔ o gantɛl tiŋsi ta ni, “Tɛɛnɛ nɔ maga nara yaa lagmi a tum nɛha tumawa a kaali chenani tu chaan tima tum.”
LUK.16.9	Yesu fun bukoo sɛm ba, “Wutirɛ mu ŋɔ ma, ma kpa ma kina a li ma nyɛni ni a suŋi nara, chen ni a bu vɛ wa kpak wu digi wa ma, Koosa zi wa la ma du o tɔhɔn naa nyɛn hali saha naa vɛ kpak bɔ. 
LUK.16.10	Nar si su a li kin tam naa Koosa nyɛ un, o si gbanko zi su kidamatau. Nar si vɛ su a li kin tam naa Koosa nyɛ un, o si gbanko ka wa zi su kidamata. 
LUK.16.11	Ma se vɛ su a li kin naa Koosa kpa nyɛ ma ma nyɛni nɔ ni, o wa zi bu wa kpa o kin naa nyɛn o tɔhɔn ti ni a du ma nisa ni wuzu digi. 
LUK.16.12	Ma se vɛ su nandigi kina nyini ni, Koosa wa zi kpa kin naa ma dɔ o tɔhɔn ti ni a du ma nisa ni wuzu digi.
LUK.16.13	“Nibɛgim wa kisuŋi nihɛɛti nara balɛ. O kaa ya chen, o zi daŋni digiu a vɛ digi. O si zi su digiu a ta nyɛ digi wa jirima. Chen vɛɛna, ma wa kisuŋi Koosa a kpak kina a ya ma nihɛɛ.”
LUK.16.14	Farisi tim ta funɛ ya malɛ timwa. Chendaha ba funɛ nu chenani Yesu sɛm chen, ba mɔmsi un. 
LUK.16.15	Yesu fun ŋɔ ba, “Ma tum tum were chen ni nara zi na au, amaa Koosa zim ma bambe wɛu. Chenani maa tum la zi nyɛ nara nyɛ ma jirima. Koosa wati a ya kipɔntiwa.
LUK.16.16	“Chiksɛ naa Koosa fun kpa nyɛ Mosis ni awa chenani Koosa witinsi ta fun sɔbi chen biksi ma chenani ma zi nyɛn, hali saha naa Jɔn fun wa a biksi ma di Koosa duglɛu wa o dɔ nara. Lalaknɔ nidamata se sɛrɛu di o dɔ ba. 
LUK.16.17	Hali kina maga wa si peti, nandigi wa zi koti a nyɛ Koosa chiksɛ ta kiwewe wa si peti.
LUK.16.18	“Nar vɛ o haan a bu kpa haan digi, o tum galimsau a du o haan buni ti ni. Nar haan vɛ un a bu yu baal digi, o tum galimsau a du o baal buni ti ni.”
LUK.16.19	Yesu fun bukoo ŋɔ ba, “Malɛ tiin digi funɛ nyɛn doon a laari kilaarɛ naa malɛ kpokee kinkan. O funɛ kpak kin naa maga o daŋniu. 
LUK.16.20	Fara tiina gbanko funɛ nyɛn dooni. Ba funɛ yir un Lazarus, ka o kpak chɔɔra kinkan o bara ni. O dam walɛ yaa fun kpa un a la kansi malɛ tiin ti bulzɔɔnɔ ni, 
LUK.16.21	chen ni o zi na nyinbaanu a di o kidikaalɛ. O yaa fun kani doonee, vasa wa leeni o chɔɔri ta. 
LUK.16.22	Wuzu digirɛ fara tiin ti fun sou. Koosa malaikasi ta fun wa zer un di o wa Abraham lagmi nyɛn a li Koosa tɔhɔn ti ni. Malɛ tiin ti gbanko funɛ wa sou, o walɛ ka fun wa sogli un. 
LUK.16.23	O funɛ namsiu kinkan a li din dam ti ni, o fun a lɛli o se a na Lazarus ka o la kani Abraham wati bar boli ni. 
LUK.16.24	Doone o fun tɛsi a ŋɔ, ‘Mu kunyana Abraham, ɔm min siki. Mu namsi kinkannɛ a li din dam nɔ ni. Tum Lazarus o la zɔk ni tama a wa nyɛ min mu nyɔ.’ 
LUK.16.25	Abraham fun ŋɔ un, ‘Mu be, lisi chenani i fun nyɛn awa i miisi ni a kpak kina kinkan ka Lazarus vɛ kpak kundɔŋ. Lalaknɔ i namsiu kinkan ka o tuha sɔɔni kinkan bar nɔ. 
LUK.16.26	Nɛŋtɛŋbɔ luŋi nyɛn ya wa ma bambaan ni. Ya wa kiji un a la dɔŋ wati.’ 
LUK.16.27	Malɛ tiin ti funɛ nu Abraham sɛma, o fun ŋɔ un, ‘Mu kunyana, mu sumi hinu di i tum Lazarus o bur a la mu dama, 
LUK.16.28	a la ŋɔ mu niinbisa nyuun ba naa nyɛn dooni di ba gil ba tum tagna. Ŋɔ ba di ba vɛɛ, ba zi wa gbaari min niu a li bar namsi nɔ ni.’ 
LUK.16.29	Abraham fun ŋɔ un, ‘Mosis awa Koosa witinsi ta funɛ sɔbi sɛm damatau a wa biksi nara bar namsi ti wɛ a du Koosa sɛm tɔn ti ni. Nyɛ i niinbisa karimi chenani ba sɔbi chen aa tiŋ ba nɔ.’ 
LUK.16.30	Malɛ tiin ti fun ŋɔ un, ‘Mu kunyana Abraham, mu wa la nɔɔni. Lazarus si o sou ni a kaali ba wati, ba zi gil ba tum tagnau.’ 
LUK.16.31	Amaa Abraham funɛ ŋɔ unu, ‘Hali nandigi wa si o sou ni, ba wa zi nu o sɛma, domi ba piin vɛ Mosis awa Koosa witinsi ta nɔu.’ ”
LUK.17.1	Yesu fun bukoo biksi o gantɛl tiŋsi ta a ŋɔ ba, “Nibin bɔnɛ yaa daŋniu di ba mur nara ba tiŋ wu tagna nyinbaan. Yɛrɛ o kaa wa du nibinsa ba naa la tum chen ni? 
LUK.17.2	Nar mur bichɛla di o tiŋ wu tagna nyinbaan, ba kpa ŋmɛn a vɔu nam a zer laari o baŋna a kpa la yo du mɔɔga ni, chen fu zi bɔ o nyɛniu. 
LUK.17.3	Ma doso. Ma niinbisa tum tum tagna a nyɛ ma, ma ŋɔ ba di ba ta bu wa tum chen.
LUK.17.3	“Ba gil ba tum tagna ma gil a nyɛ ba. 
LUK.17.4	O tum tum tagna nɔpɛ a nyɛ ma wuzu bɛgim. Saha naa maga o wa ŋɔ ma di ma gil nyɛ un, ma gil a nyɛ un.”
LUK.17.5	Doone Yesu nitumɛ ta digi fun ŋɔ un, “Ya daŋni chenani ya se su hin iiu a gbaari.”
LUK.17.6	Yesu fun ŋɔ ba, “Ma lisi ŋmaga be wɛ. Ma se suuli iiee a chi a kibɛgim, ma zi koti a ŋɔ koom bugil niu di o si a la chiŋi teku ni. O nu ma nɔ.”
LUK.17.7	“Ma nyɛ n ŋɔ di ma nidigi kpak tumtumna ka o par i ŋmaha ni koo o nyini i piisisiwa. O wa tum peti a bur zu i dama, i zi ŋɔ un di o la ya diwe a di o titiuu? 
LUK.17.8	Aai. Ma ya nyɛ o ya diwe a te nyɛ ma. Ma wa di diwe ta peti, o kaa zi na nyinbaanu a la di o diwe. 
LUK.17.9	Tumtumna zim tum naa o tum, o wa bur a daŋni zaami. 
LUK.17.10	Ma tum ma tuma a nyɛ Koosa ni a chi tumtum ti. Ma tum chen peti, ma lisi ma tusa ni, ‘Ya duŋduŋ ya o tumtumsa. Ya tum chenani o daŋni ya tumu.’ ”
LUK.17.11	Yesu funɛ nyɛn nyinbaan ni a li Jɛrusalɛm chene, o fun la gali Samaria pulum awa Galili pulum ni. 
LUK.17.12	Wuzu digirɛ o fun la zu tɔ digi ka zaguma nara fi fun la chiŋi bar boli ni, 
LUK.17.13	a tɛsi a ŋɔ, “Ya kunyana Yesu. Ɔm ya siki.”
LUK.17.14	Yesu fun na ba a ŋɔ, “Ma la Koosa dam kɔkɔɔrsi ta digi wati o la nyini ma.” Ba fun burgi a kaali.
LUK.17.14	Ba funɛ nyɛn nyinbaan ti ni a la chene, ba maga fun na alaafɛ. 
LUK.17.15	Ba nidigi funɛ na di o na alaafɛu, o fun bu kaali Yesu wati a la pɛgi Koosa kinkan. 
LUK.17.16	O fun a gbiri a kpa o tila a gbaŋ tɛɛnɛ Yesu suwachak ni a zaami un kinkan. O funɛ ya Samaria tim baallɛ. 
LUK.17.17	Yesu fun ŋɔ un, “Mu tiibi nara fire. Leene nara dikto ti kaali a vɛ bu waali? 
LUK.17.18	Hɔɔr nɔ duŋduŋ bur wa di o wa pɛgi Koosa.” 
LUK.17.19	Doone Yesu fun bukoo ŋɔ un, “Si a la. Chenani i si su min nyɛ i na alaafɛu.”
LUK.17.20	Wuzu digi Farisi tim ta bɔnɛ fun wa pɛɛsi Yesu, “Saha leemawa Koosa koor ti kaa wa?” O fun ŋɔ ba, “Ma wa kikoti a na un wa ma se ni. 
LUK.17.21	O nyɛn nibinsa bambe nee. Chendaha nandigi wa kiŋɔ, ‘Ma na un bar nɔ koo dooni.’ ”
LUK.17.22	Doone Yesu fun burgi a ŋɔ o gantɛl tiŋsi ta na, “Namsi saha wa pu ma, ma zi daŋni ma na n waa nibine beu, amaa ma wa zi na min. 
LUK.17.23	Chen saha ka nandigi wa ŋɔ, ‘Kina waa nyɛn bar nɔ.’ Nandigi ka wa ŋɔ, ‘Waa nyɛn dooni,’ ma ta tiŋ o nɔ. 
LUK.17.24	Mu waa nibine be wa kaa bur wa, n zi wa chi nasɛha din ya nyiksi a su buudaha maga chenu. 
LUK.17.25	Amaa o zi wa te a namsiu kinkan ka tɛɛnɛ nɔ maga nara zi vɛ un. 
LUK.17.26	Mu waali ti zi wa chi chenani o fun du Nowa saha tirɛ. 
LUK.17.27	Saha naa Nowa funɛ kɔɔri o arŋ zen chen, nara maga funɛ nyɛn ba tutɔ nyɛnirɛ. Ba yaa funɛ di diweu a la nyɔ kinyɔɔlɛ ka nibaali kpa haanasa. 
LUK.17.28	Mu waali ti zi wa chi chenani o fun du Lɔt saha tirɛ. Nara maga yaa funɛ di diweu a la nyɔ kinyɔɔlɛ a yau kina a la yogli bɔnɛ a chɔɔsi kina a la sa dɛɛna. 
LUK.17.29	A wuzu naa Lɔt fun li Sɔdɔm ni, Koosa fun nyɛ din awa buŋkula li buudaha ni a chel ba ni. Ba maga fun siti. 
LUK.17.30	N waa nibine be waali zi wa chi chen saharɛ.
LUK.17.31	“Ba naa duglɛ dama a nu di mu bur wau, ba ta zu ba dɛɛna a pa ba kina. Ba naa nyɛn ŋmaana ni, ba ta bur la tɔhɔn ti. 
LUK.17.32	Ma lisi chenani funɛ ya Lɔt haan. 
LUK.17.33	Nar la daŋni o si sɛrɛ wa o titi nyɛni, o zi wa chelu. Nar kpa min a te o tutɔ nyɛni, o zi wa na Koosa mi fali tiu. 
LUK.17.34	Nara balɛ zi wa chɔ dɛ bɛgim niu. Ba zi wa zer digiu a ka digi. 
LUK.17.35	Nihaana nara balɛ kaa wa nam sau. Ba zi wa zer digiu a ka digi.” (( 
LUK.17.36	A wuzu ti nara balɛ zi wa par ŋmaha niu. Koosa malaikasi ta zi wa zer digiu a ka digi.))
LUK.17.37	Doone Yesu gantɛl tiŋsi ta fun a pɛɛsi un, “Ya kunyana, yɛrɛ o kaa wa du ba naa ka chen ni?”
LUK.17.37	Yesu fun ŋɔ ba, “Ma zim chenani zuugsa yaa wa go kisiweu. Chen vɛɛna, kin nama maga wa ya, ma zi zim di mu wau.”
LUK.18.1	Doone Yesu fun biksi ba jɛɛgi nɔ, chen ni ba zi sumi Koosa saha maga a ta bur gantɛl. 
LUK.18.2	O fun ŋɔ ba, “Sɛria nidiili funɛ nyɛn tɔ digi ni. O wara nyɛ Koosa awa nara jirima. 
LUK.18.3	Luhaan digi gbanko funɛ nyɛn tɔhɔn ti ni. O yaa funɛ wa sɛria nidiili ti wati di o suŋi un o di o dɔŋtiina a li sɛria bar diili ni. 
LUK.18.4	O funɛ vusiu ka o vɛ suŋi un. A gantɛl nɛɛ o fun lisi o tuhu ni, ‘Mu wara nyɛ Koosa awa nara jirima, 
LUK.18.5	amaa luhaan nɔ muksi minu kinkan. Chendaha mu zi suŋi unu o di o dɔŋtiin ti a li sɛria bar diili ti ni. N vɛ suŋi un, o zi muksi minu saha maga hali n wa ku.’ ”
LUK.18.6	Yesu funɛ ŋɔ jɛɛgi ti peti, o fun ŋɔ ba, “Ma lisi chenani sɛria nidiili tagin ti tum. 
LUK.18.7	Koosa wa chi un. Ba naa o fun lisi a nyɛ o titi ni yaa sumi unu di o suŋi ba, o wa zi vusi a ya chen. 
LUK.18.8	Ma nyɛ mu ŋɔ ma, o zi di ba sɛria tiu a nyɛ ba lalaga. Hali n waa nibine be wa vusi tɛɛnɛ nɔ bur waali ni, ma doso a ta nyɛ ma se suuli bur gantɛl.”
LUK.18.9	Yesu gbanko funɛ ŋɔ jɛɛgi nɔ a nyɛ ba naa funɛ baa di ba yaa tum tum werewa aa nyini ba dɔŋtima a chi bichɛsa. 
LUK.18.10	O fun ŋɔ ba, “Nara balɛ funɛ nyɛn doon. Wuzu digi ba fun kaali Koosa bar jɛɛmi dam ti di ba la sumi Koosa. Digi funɛ ya Farisi tim ta baallɛ. Digi ka ya lampo nilali. 
LUK.18.11	Farisi tim ta baal ti fun la chiŋi o duŋduŋ a sumi Koosa a ŋɔ, ‘Mu kunyana Koosa, mu zaami hinu di n wa nara wa ya kibɛgim. Ba waa la daŋni malɛ ka ba se vɛ su ba dɔŋtima, ka ba daŋni nihaana yɔri yɔri. N zaami hinu n wa chi lampo nilali naa chiŋi dooni chen. 
LUK.18.12	N yaa vɔu nɔ bilɛwa wuzu bunɔpɛ tuhu ni, aa lisi kin nawara maga n la chen fi a nyɛ hin.’ 
LUK.18.13	Lampo nilali naa funɛ kpak o titi a chiŋi gantɛl ni, fun gur o nyuha a du tɛɛnɛ ni a mo o bambi a ŋɔ, ‘Mu kunyana Koosa, mu ya tum tagna nitumirɛ. Mu sumi hinu, ɔm min siki.’ ” 
LUK.18.14	Yesu funɛ sɛm jɛɛgi ti peti, o fun ŋɔ nara tima ni, “Nara balɛ ta funɛ kaali ba damsa, Koosa wa fun bu na lampo nilali ti galimsa ka Farisi tim ta baal ti galimsa kpalimi un ni. Nar la zer o titi buudaha, Koosa zi nyɛ o chelu. Nar ka kpa o titi a burgi gantɛl tiŋna, Koosa zi zer un buudahau.”
LUK.18.15	Nara fun kpa ba bisa a wa Yesu wati di o kpa o nisa a gbaŋsi ba a du ba alaafɛ. O gantɛl tiŋsi ta fun a nyiigi ba. 
LUK.18.16	Amaa Yesu fun yir bisi ta di ba wa, a ŋɔ o gantɛl tiŋsi ta ni, “Ma ta duŋni ba. Ma wa zim di ba naa se su min a chi bichɛsa, ba waa nyɛn Koosa koor ti nii? 
LUK.18.17	Ma nyɛ mu ŋɔ ma, nar la nɔɔni a chi bichɛla di Koosa dɔ un, Koosa zi wa dɔ unu.”
LUK.18.18	Chen saha ti Ju tim ta nihɛɛ digi fun wa pɛɛsi Yesu, “Mu kunyan weri, yɛrɛ n kaa ya a wa na Koosa miisa naa vɛ kpak bɔ?”
LUK.18.19	Yesu fun burgi a pɛɛsi un, “Yɛrɛ i yir min i kunyan weri? Nandigi wa to a koti a ya nibin weri hali o wa peti see Koosa duŋduŋ. 
LUK.18.20	I piin zim Koosa chiksɛ tau. Koosa funɛ ŋɔ di,
LUK.18.20	‘Ma gil chɔkumsi tuma a ta kpuuli a ta ŋmɛɛli a ta suni wɛ.
LUK.18.20	Maa nyɛ ma nyama awa ma numa jirima.’ ”
LUK.18.21	O fun ŋɔ, “Mu kunyana, kin naa maga n fun tiŋ n bichɛsi ni hali wa zinan.”
LUK.18.22	Yesu funɛ nu o sɛm ta, o fun ŋɔ un, “Wu bɛgim kaɛɛ i ha vɛ yaali. Kila a la kpa i kina maga a yogli a kpa malɛ ta a nyɛ fara tim ni. I ya chen, i zi wa na kinau a li Koosa wati a wa tiŋ min.” 
LUK.18.23	Ju tim ta nihɛɛ ti funɛ ya kin tiinnɛ kinkan. O funɛ nu Yesu sɛm ta chen, o tuha fun chɔk kinkan.
LUK.18.24	Yesu funɛ na o sewa a zim di o tuha chɔku, o fun ŋɔ ba naa chiŋi dooni chen, “Ba naa ya kin tima, o zi bɔm ba watiu hali ba wa koti a zu Koosa koor ti. 
LUK.18.25	Bɔla koti zu nɛɛsi bɔ, kin tima gbanko zi koti a wa zu Koosa koor ti.”
LUK.18.26	Ba nidigi fun pɛɛsi un, “Anti la zi koti a zu Koosa koor ti?”
LUK.18.27	Yesu fun ŋɔ, “O li nibinsa wati, ba wa kikoti a zu Koosa koor ti. O ka li Koosa wati, ba zi koti a zu dooni.”
LUK.18.28	Doone Pita fun ŋɔ un, “Kina, ya gil ya damsau a tiŋ hin.”
LUK.18.29	Yesu fun ŋɔ un, “Wutirɛ n kaa ŋɔ ma nan. Nar gil o dama, o haan, o niinbisa, o nyana, o niina awa o bisa Koosa koor ti daha, 
LUK.18.30	Koosa zi wa bɔ un o chimu a bukoo gbaari un kinkan lalaknɔ a kpa o miisa naa vɛ kpak bɔ a nyɛ un.”
LUK.18.31	Yesu awa o gantɛl tiŋsa nara fidalɛ funɛ nyɛn nyinbaan nɛɛ aa la, o fun kpa ba a kaali ba duŋduŋ a ŋɔ ba, “Yaa la Jɛrusalɛmnɛ. Ya wa tel dooni, chen naa maga Koosa witinsi ta fun sɔbi mu waa nibine be wɛ zi wa ya wutiu. 
LUK.18.32	Ba zi wa kpak min a du ba naa vɛ ya Ju tima nisa niu. Ba zi wa mɔmsi minu a pini mu zoma a tɔɔsi nantɔsa a du min ni, 
LUK.18.33	a tuk min wa vurmsi ni a kpu min. Wuzu butora wuzu Koosa zi lɛli minu a li mu sou ni.”
LUK.18.34	Yesu gantɛl tiŋsi ta wa fun zim o sɛm ta mun. A muna funɛ sogliu ba wati.
LUK.18.35	Ba funɛ wa dugli Jɛriko, baal digi fun nyɛn doon a kani nyinbaan nɔ ni. O funɛ ya nyulumnɛ a la sumi kina. 
LUK.18.36	O funɛ nu zɛmɛ ta la kaali chen, o fun pɛɛsi ba bɔnɛ, “Anti la wa?”
LUK.18.37	Ba fun ŋɔ un, “Yesu naa ya Nazarɛt narrɛ.”
LUK.18.38	O funɛ nu di Yesu la wa, o fun a tɛsi a yir un a ŋɔ, “Yesu, hin koor Devid bi luli. Ɔm min siki a suŋi min.”
LUK.18.39	Ba naa funɛ val Yesu suwachak ni chen, fun nyiigi un a tɛsi di o gil chɛɛma. Amaa o fun vɛ a tɛsi kinkan a kaali chenani o fa tɛsi chen a yir un a ŋɔ, “Yesu, hin koor Devid bi luli. Ɔm min siki a suŋi min.”
LUK.18.40	Yesu fun a chiŋi a ŋɔ di ba yir un o wa. Yesu fun pɛɛsi un, 
LUK.18.41	“Baŋnɛ ii daŋni mu ya nyɛ hin?”
LUK.18.41	O fun ŋɔ, “Mu kunyana, muu daŋni i lɛli mu sewa a nyɛ min.”
LUK.18.42	Yesu fun ŋɔ un, “Kina. I si suuli nyɛ i se ta lɛliu.”
LUK.18.43	O se ta fun vaan lɛli. O fun tiŋ Yesu a la pɛgi Koosa. Zɛmɛ ta funɛ na chenani yɛɛ, ba gbanko funɛ pɛgi Koosa.
LUK.19.1	Wuzu digirɛ Yesu fun zu a la gali Jɛriko ni. 
LUK.19.2	Lampo nilali nihɛɛ funɛ nyɛn dooni. O funɛ ya malɛ tiinnɛ ka ba yir un Zakius. 
LUK.19.3	O fun a daŋni o na Yesu, amaa o funɛ turu ka zɛmɛ ta fun tɔ un o vɛ koti a na un. 
LUK.19.4	O fun chɔ a la te zɛmɛ ta suwachak a la zini bugil ziŋi nyinbaan nɔ ni di o na un. 
LUK.19.5	Yesu fun li dooni a chiŋi a nyini bugil ti daha ni a ŋɔ, “Zakius, kitu lalaga. Mu daŋni n la hiisi i dam nɛɛ zinan.”
LUK.19.6	Zakius fun vaan tu bugil ti ni a zaami un awa tu sɔɔn kinkan ni a kpa un a kaali o dama. 
LUK.19.7	Zɛmɛ ta funɛ na chenani yɛɛ, ba funɛ zulimi Yesu a la ŋɔ dɔŋ ni, “Baal nɔ zu wu tagni tiina damnɛ.”
LUK.19.8	Yesu funɛ nyɛn dam ti ni chene, Zakius fun si chiŋi a ŋɔ un, “Mu kunyana, kinu mu wati. Mu zi kpa mu kinau a purigi bilɛ a kpa bɔnɛ a nyɛ fara tim ni. Mu di nandigi, n zi bɔ unu bunaasi bilɛu a chi chenani n di un chen daha.”
LUK.19.9	Yesu fun ŋɔ un, “Wutirɛ i sir ya Abraham bi luli digirɛ. Koosa wa bu na i wa i dam walɛ galimsa zinan kpa la. 
LUK.19.10	N waa min nibine be funɛ wa tɛɛnɛ nɔ maga di n wa dɛu ninyuksɛ ta a chi ma, chen ni Koosa wa zi bu na ba galimsa.”
LUK.19.11	Ba naa funɛ nu o sɛm ta fun lisi di Koosa koor ti zi wau lalaga. Yesu funɛ dugli Jɛrusalɛm. Chendaha ba fun lisi chen. Adaha o fun jɛɛgi jɛɛgi, 
LUK.19.12	a ŋɔ ba, “Nibahɛɛ funɛ nyɛn dooni. O funɛ daŋni o gba a la pulum digi di o la di doon koora a bur wa dama. 
LUK.19.13	O funɛ saksi di o la, a fun yir o tumtumsa nara fi ba wa o wati. O fun lisi salma malɛ kin fi a bɔni ba maga kibɛgim bɛgima a ŋɔ ba, ‘N wa kaali ma kpa malɛ ta a tum tuma a na nyɔɔra.’ 
LUK.19.14	Ba naa koora o fun ya chen, bɔnɛ funɛ ha unu. O funɛ kaali tama, ba fun tum nara di ba la pu un a ŋɔ un di o ta bur waali. Ba fun ŋɔ un di ba wara daŋni o bu ya ba koora.
LUK.19.15	“Nibahɛɛ ti fun la di koor ti bar boli ni a bur wa. O fun vaan yir o tumtumsa ba naa o fun a kpa malɛ ta nyɛ chen di ba wa o wati. O funɛ daŋni o na nee ba na nyɔɔrau. 
LUK.19.16	Tumtumna naa o fun te nyɛ salma ti chen, fun wa ŋɔ un, ‘Mu kunyana, i funɛ nyɛ min salma malɛ kibɛgimnɛ. N fun kpa un a piŋi a na nyɔɔra salma dikto a gbaari.’ 
LUK.19.17	Nibahɛɛ ti fun ŋɔ un, ‘I kpaŋi i titiu. I ya nibin werire a la tum tum were. Mu funɛ kpa malɛ tamnɛ a du i nin ni ka i ya wuti tiina. Lalaknɔ n zi kpa tosi fiu a du i nin ni.’ 
LUK.19.18	Tumtumsi ta digi naa o fun nyɛ salma ti chen fun wa ŋɔ un, ‘Mu kunyana, i funɛ nyɛ min salma malɛ kibɛgimnɛ. N fun kpa un a piŋi a na nyɔɔra salmasa naasi a gbaari.’ 
LUK.19.19	Nibahɛɛ ti fun ŋɔ un, ‘I kpaŋi i titiu. Mu zi kpa tɔsa nyuunu a du i nin ni.’ 
LUK.19.20	Gantɛl tiŋ ti fun wa ŋɔ un, ‘Mu kunyana, i salma malɛ bɛgim ti nɛɛnɛ. N funɛ kpa unu a sogli mu gar nɛɛ. 
LUK.19.21	N zimu di i kpak tu haasa. Chendaha hansura fun kpak min. I kum kina doonani i vɛ duuli a pa a naa vɛ ya i kina.’ 
LUK.19.22	O kunyan ti fun na paan a du un ni a ŋɔ, ‘I ya nibin taginnɛ. I sɛma nyɛ i na galimsa. I zimu di mu kpak tu haasa ka mu kum kina doonani mu vɛ duuli a pa a naa vɛ ya mu kina. 
LUK.19.23	I fu kpa mu malɛ ta a la nyɛ naa fu zi la a wa gbaari min nyɔɔra tama.’ 
LUK.19.24	Doone nibahɛɛ ti fun burgi a ŋɔ ba naa funɛ chiŋi dooni chen, nidigi, ‘La malɛ ta o wati a nyɛ mu tumtum naa kpak salma malɛ kin fi ti ni.’ 
LUK.19.25	Ba nidigi fun ŋɔ un, ‘Mu kunyana, yɛrɛ i kpa a gbaari o kidamata ni?’ 
LUK.19.26	O fun ŋɔ un, ‘Nar la kpaŋi, waa la zi na a gbaari. Nar ka vɛ kpaŋi, o zi chel a maga niu. 
LUK.19.27	Mu dɔm ba naa vɛ daŋni mu ya ba koora chen. Ma la kpa ba a wa kpu mu suwachak ni.’ ”
LUK.19.28	Yesu funɛ sɛm nan peti, o fun te ba suwachak a la Jɛrusalɛm. 
LUK.19.29	Ba fun wa tel tɔsi naa ba yir Bɛtfaji awa Bɛtani chen a fun wa tel bi naa ba yir Ɔlif chen. Yesu fun tum o gantɛl tiŋsa nara balɛ, 
LUK.19.30	a ŋɔ ba, “Ma te ya suwachak a la zu tɔhɔn ti. Ma vaan la zu dooni, ma zi na kokum be pɔlu ka ba vɔu un chiŋsi dooni. Nandigi ha wa zini un. Ma pur un a kpa wa. 
LUK.19.31	Ma wa pur ka nandigi wa pɛɛsi ma, ‘Yɛrɛ ma pur un?’ Ma ŋɔ un, ‘Ya kunyana la daŋni un.’ ”
LUK.19.32	Ba fun kaali a la na chenani Yesu ŋɔ ba maga. 
LUK.19.33	Ba funɛ pur kokum be pɔl ti chene, o tima fun pɛɛsi ba, “Yɛrɛ ma pur un?”
LUK.19.34	Ba fun ŋɔ ba, “Ya kunyana la daŋni un.” 
LUK.19.35	Ba fun kpa un a wa tel Yesu wati. Ba fun ur ba kilaarɛ bɔnɛ a saksi kokum be pɔl ti ni a suŋi Yesu o zini a kani un ni. 
LUK.19.36	Nidamata fun kpa ba gata a pogli a bɛrigi nyinbaan ni di Yesu kpa kokum ti a val a daha ni.
LUK.19.37	Yesu funɛ wa tel bi Ɔlif nyinbaan wilsi a daŋni o zu Jɛrusalɛm tuha, ba naa maga funɛ tiŋ un fun lisi tum zene naa maga ba fun na ka Yesu tum wɛ. Ba fun chɛɛmi a zaami a la pɛgi Koosa a daha a ŋɔ,
LUK.19.38	“Koosa suŋi koor naa o tum ya wati nan,
LUK.19.38	chen ni ya wa un zi bu ya nɔ bɛgimu.
LUK.19.38	Ma nyɛ ya nyɛ Koosa jirima kinkan.”
LUK.19.39	Farisi tim ta bɔnɛ funɛ gbaari zɛmɛ ta niu aa la. Ba nidigi fun ŋɔ Yesu ni, “Mu kunyana, ŋɔ i gantɛl tiŋsi ta ni di ba gil chɛɛma.”
LUK.19.40	Yesu fun ŋɔ un, “Wutirɛ mu ŋɔ hin, ba mooree, buŋkula naa ya nɔsi fu zi chɛɛmiu.”
LUK.19.41	Yesu funɛ wa dugli Jɛrusalɛm, o fun chiŋi a wi o daha. 
LUK.19.42	O fun ŋɔ, “Ma Jɛrusalɛm tima, ma fu nu mu biksi ti, ma bara fu zi sɔɔniu. Amaa ma wa kikoti a nu. 
LUK.19.43	Ma wuzu duglɛu ma dɔma zi wa go ma a tɔ ma du dooni. Ba zi wa zu ma tɔhau bawu maga ni, 
LUK.19.44	a kpu ma maga a chɔk kina maga. Hali ba wa zi wa gil chaŋgbaŋa a zɔŋsi dɔŋ ni a li dooni. Ba zi wa ya chenu, domi ma wa fun nu chenani Koosa fun wa yisi ma a li ma tum tagna ni di ma tiŋ un.”
LUK.19.45	Chen saha ti Yesu fun la zu Koosa bar jɛɛmi dam ti a duŋni ba naa maga la yau a la yogli dooni. 
LUK.19.46	O fun ŋɔ ba, “Ma wa zim chenani ba fun sɔbi a du Koosa sɛm tɔn ti ni chenn? Ba funɛ sɔbiu,
LUK.19.46	‘Dam nɔ ya Koosa bar jɛɛmi damnɛ.’
LUK.19.46	Ba funɛ sɔbi nannɛ, amaa ma waa kpa a burgi ŋmɛɛrsa bar kani.”
LUK.19.47	O funɛ duŋni ba peti, o fun biksi nara dooni wuzu bilɛ. Koosa dam kɔkɔɔrsi ta, Koosa chiksɛ nibiksɛ ta awa Ju tim nihɛɛti ta funɛ daŋni ba wa kpu un, 
LUK.19.48	amaa ba wa fun koti nara daha. Ba se funɛ sɛriu di ba nu o biksi ti.
LUK.20.1	Wuzu digi Yesu funɛ biksi nara Koosa laaboor weri ti wɛ a li o bar jɛɛmi dam ti ni chene, Koosa dam kɔkɔɔrsi ta, Koosa chiksɛ nibiksɛ ta awa Ju tim nihɛɛti ta fun wa lagmi a pɛɛsi un, 
LUK.20.2	“Anti kpa kpok nɔ a nyɛ hin i koti aa tum tum na nan? Anti nyɛ hin nyinbaan di i val aa kiya nan?”
LUK.20.3	Yesu fun ŋɔ ba, “N gbanko kpak pɛɛsiu a zi pɛɛsi ma. 
LUK.20.4	Jɔn naa funɛ chaksi nara wa ni ni chen, Koosa funɛ nyɛ un chen kpok ti akoo nibinsiwaa?”
LUK.20.5	O funɛ pɛɛsi ba chene, ba di dɔŋa wa amɔrɛ a ŋɔ, “Ya ŋɔ di Koosa funɛ nyɛ un chen kpok ti, o zi burgi a pɛɛsi yau, yɛrɛ ya se fun vɛ su un?” 
LUK.20.6	Bɔnɛ fun ŋɔ, “Ya ka wa kiŋɔ di nibinsa funɛ nyɛ un chen kpok ti, zɛmɛ ta zi yaksi yau wa buŋkul ni, domi ba yir Jɔn Koosa witiinne.” 
LUK.20.7	Ba fun ŋɔ Yesu ni, “Ya wa zim naa kpa kpok ti a nyɛ un.”
LUK.20.8	Yesu ka fun a ŋɔ ba, “N gbanko wa zi biksi ma naa nyɛ min kpok ti muu tum kin naa maga chenu.”
LUK.20.9	Yesu fun bukoo jɛɛgi jɛɛgɛ a ŋɔ nara tima ni, “Baal digi funɛ nyɛn doon a par o ŋma we. O fun dɛu tumtumsa di ba wa il un, a li a kaali tɔha bar boli a la vusi kinkan. 
LUK.20.10	Chɛɛnsa pini saha fun wa tel, o fun tum o dam be o tumtumsi ta wati di o la la chɛɛnsi ta bɔnɛ a wa. O fun kaali ba wati. Ba fun kpak un a tuk a vɔm un chɛɛnsi ta a duŋni un a ta. O fun bur a kaali. 
LUK.20.11	Ŋma we ti tiina fun bukoo a tum o dam be digi ba wati. Ba fun bukoo kpak un a tuk a du un hiisa a nyɛ o bur kaali huli. 
LUK.20.12	O fun bukoo tum bator tiina. Ba fun tuk un a huusi a kpa un a yo ta. 
LUK.20.13	Nara bator ta tiina funɛ bur wa, ŋmaha ti tiina fun lisi o bambi ni a ŋɔ, ‘Min zim chenani n zi ya. N zi tum mu titi be daŋniu. O la doon, ba zi nyɛ un jirimau.’ O fun tum un. O kaali. 
LUK.20.14	O tumtumsi ta funɛ na o be ti, ba fun ŋɔ dɔŋ ni, ‘Be nɔ nyana wa sou, o zi la o kina magau. Adaha ma nyɛ ya kpu un, chen ni ka o nyan ti wa sou, o kin ta zi burgi ya kinau.’ 
LUK.20.15	Ba fun la kpak un a kpu a lɛrgi un a li ŋma we ti ni. Ma zim chenani ŋma we ti tiina zi wa ya bauu? 
LUK.20.16	O zi wa kpak bau a kpu a kpa o ŋmaha ti a bu nyɛ nara bɔnɛ ni.”
LUK.20.16	Nara tima funɛ nu chenani Yesu sɛm o sɛm ta peti, ba fun ŋɔ un, “Wutirɛ ba wa zi tum chen.”
LUK.20.17	Yesu fun nyini ba a pɛɛsi, “Ma ha wa karimi Koosa sɛm tɔn ti a zim o muna doonani o ŋɔ di,
LUK.20.17	‘Buŋkul naa tɛsaalsa fun vɛ chen,
LUK.20.17	waa ya buŋkul kpok a ya kibirigii?’
LUK.20.18	Buŋkul ti wa min ya kibɛgimnɛ. Ba naa vɛ nyɛ ba se su min chi ba naa val a wa mosi minnɛ. Ba naa se vɛ su min ka ba wa siti, o chi mu kaa wa chel ba nɛɛ a mɛrigi ba a du hɛɛra ni.”
LUK.20.19	Koosa chiksɛ nibiksɛ ta awa Koosa dam kɔkɔɔrsa ta funɛ zimu di Yesu funɛ jɛɛgi jɛɛgi nɔu a nyɛ ba. Ba funɛ daŋni ba vaan kpak un, amaa ba funɛ ɔm nara timawa. 
LUK.20.20	Ba funɛ daŋni ba kpak un a du doon gɔbnati nyuhu tiina nin ni. Adaha ba fun tum nara ba naa la mur nibinsa di ba ya bambi timwa bɔnɛ di ba la mo Yesu lo a nu chenani o zi sɛm. 
LUK.20.21	Ba fun ŋɔ Yesu ni, “Ya kunyana, ya zimu di i ya wuti tiinnɛ. I bak wa to chenani nibinsa sɛm i wɛ. I wara ɔm nibin zene se wa wuti ti sɛmi. 
LUK.20.22	Ya yaa bɔ ya lampo a nyɛ koorsi ta nyuhu tiina Siiza ni, chen weru koo o wa wer?”
LUK.20.23	Yesu fun a zim di ba daŋni ba mo o lore a ŋɔ ba, 
LUK.20.24	“Ma kpa malɛ ta a wa n na.” Ba fun kpa a a wa o wati.
LUK.20.24	O pɛɛsi ba, “Anti nyuha awa o sɔn sak a ni nan?”
LUK.20.25	Ba fun ŋɔ, “Koor Siiza nyuha awa o sɔnnɛ.” O fun ŋɔ ba, “Tɔ, ma kpa koor Siiza kina a nyɛ un a ka kpa Koosa kina a nyɛ un.”
LUK.20.26	Ba funɛ nu chen, o fun ya ba alaazibu kinkan. Ba wa fun bukoo koti a mo o lo nara tima suwachak ni. Ba fun moori.
LUK.20.27	Doone nara bɔnɛ ba naa ba yir Sajusi wa o wati. Ba yaa fun a ŋɔ di nara siwɛɛ, ba wa zi bu koti a si ba sou ni. Ba fun ŋɔ Yesu ni, 
LUK.20.28	“Ya nawaalsa nihɛɛ, Mosis, funɛ biksi ya a li Koosa sɛm tɔn ti ni, ‘Nandigi kpa haan ka o wa o haan ti vɛ luli ka o sou, ya nyɛ o niinbe kpa o maan ti haan ti a lul bisa a nyɛ o maan ti ni, chen ni o sɔn wa zi sou.’ 
LUK.20.29	Nibaala nara banɔpɛ funɛ nyɛn dooni a ya niin bɛgim awa nyan bɛgim bisa. Ba nihɛɛ fun a si a kpa haan. O wa o haan ti wa fun lul be ka o baal ti sou. 
LUK.20.30	Doone nara funɛ sak un ni chen ka kpa o haan ti, o wa o gbanko wa fun lul be ka o gbanko sou. 
LUK.20.31	Ba tora tiin ti gbanko funɛ ya chene. Ba nara banɔpɛ ta maga fun kpa luhaan ti. Ba nidigi wa un wa fun lul be, ka ba maga siti. 
LUK.20.32	Haan ti gbanko fun wa sou. 
LUK.20.33	Tɔ. A wuzu naa nara maga zi wa si ba sou ni, haan nɔ, anti kaa wa dɔ un? Ba nara banɔpɛ ta maga funɛ kpa unu.”
LUK.20.34	Yesu fun ŋɔ ba, “Lalaknɔ nyɛni nɔ, nibaala kpa haanasiwa. 
LUK.20.35	Ba wa siti, Koosa zi wa lɛli ba naa o fun lisi a nyɛ o titi niu a li ba sou ni a nyɛ ba o mi fali naa vɛ kpak bɔ. Chen nibaali ta wa zi kpa chen nihaani ta. 
LUK.20.36	Ba zi wa chi o malaikasi tawa a ta bu siwi. Koosa zi wa lɛli bau a li ba sou ni ba ya o bisa. 
LUK.20.37	Ma ha wa karimi a li Koosa sɛm tɔn ti ni a zim o muna doonani Mosis fun la na ka din di bugil pum chenn? Chen biksi ya di Koosa zi lɛli nisitɛu a nyɛ ba o miisa. Mosis funɛ na bugil pum ti, Koosa fun ŋɔ un,
LUK.20.37	‘Min ya Koosa naa ma nawaalsa Abraham, Aizik awa Jakɔb yaa jɛɛmi.’
LUK.20.38	Ba naa sitɛɛ laata la jɛɛmi Koosa, amaa ba naa kpak miisa. Nara maga kpak miisa o suwachak ni.”
LUK.20.39	Koosa chiksɛ nibiksɛ ba naa funɛ chiŋi dooni bɔnɛ fun ŋɔ, “Ya kunyana, i sɛm ta ya wutirɛ.” 
LUK.20.40	Sajusi tim ta funɛ nu chenani Yesu sɛm, ba wa bu kpak nyinbaan di ba pɛɛsi wu digi.
LUK.20.41	Saha tirɛ Yesu fun ŋɔ Koosa chiksɛ nibiksɛ ta ni, “Yɛrɛ ma yaa sɛm di Kristo ya koor Devid lullɛ? 
LUK.20.42	Devid titi funɛ sɔbiu a li Koosa sɛm tɔn ti bar digi naa ba yir Saams chen ni a ŋɔ,
LUK.20.42	‘Mu kunyana Koosa funɛ ŋɔ mu kunyan ni,
LUK.20.42	kani mu nihɛɛti bar kani ni,
LUK.20.43	ka mu nyɛ i dɔma burgi i yosa.’
LUK.20.44	Devid titi funɛ yir un o kunyana chen ni, yɛrɛ o bu kaa ya a zen a kaali un?”
LUK.20.45	Zɛmɛ ta maga funɛ nu Yesu biksi ti chene, Yesu fun ŋɔ o gantɛl tiŋsi ta ni, 
LUK.20.46	“Ma doso ma ta nyɛ Koosa chiksɛ nibiksɛ ta yaa kimur ma. Baa daŋni takta ziŋɛ laarɛ kinkan a la daŋni ba val yau ni, chen ni nara zi nyɛ ba jirimau a kizaami ba. Ba yaa daŋni ba kani kor were ni a li ba bar lagmi dɛɛni ni. Ba wa lagmi a di diwe wuzu zen wuzu, ba yaa daŋni ba di nihɛɛta bar diili nɛɛ. 
LUK.20.47	Ba yaa zaami Koosa wa ba zaamirɛ a vusi a bu ŋmɛ luhaana kina. Koosa wa di ba sɛria, ba zi wa na namsiu kinkan a kaali ba dɔŋtima.”
LUK.21.1	Wuzu digirɛ Yesu funɛ nyini malɛ tima ka ba kpa ba male a dau a li Koosa bar jɛɛmi dam ti bar dawi ni. 
LUK.21.2	O funɛ nyini ba chen, o fun na luhaan fara tiina ka fun wa a wa kpa kobosa lɛ a dau. 
LUK.21.3	Yesu fun ŋɔ o gantɛl tiŋsi ta ni, “Maa nu. Luhaan fara tiin nɔ kobosa lɛ kaali kin tim na malɛ. 
LUK.21.4	Ba lisɛ ba malɛ damata tuhu nɛɛ a wa dau, amaa o waa kpa o malɛ magwa a wa dau.”
LUK.21.5	O gantɛl tiŋsi ta bɔnɛ funɛ sɛm chenani salmasa awa papaha naa nara fun kpa nyɛ chen nyɛ Koosa bar jɛɛmi dam ti di bunɔtau. Yesu fun ŋɔ ba, 
LUK.21.6	“Saha zi wa wau kin naa maga maa na nan zi vɛ wa nyɛni. Ba wa zi wa gil buŋkul bɛgim o sak o dɔŋtiin ni.”
LUK.21.7	Ba nidigi fun pɛɛsi un, “Mu kunyana, saha leemawa chen kaa wa ya? Baŋa kaa wa te a ya a biksi ya di saha ti telu?”
LUK.21.8	Yesu fun ŋɔ ba, “Ma doso ma ta wa nyɛ nandigi wa mur ma. Nidamata zi wa wau a kpa mu sɔn a yir ba titi a ŋɔ di ba ya minnɛ. Ba gbanko zi wa ŋɔ mau di saha ti telu. Ma fiɛŋ ma wa tiŋ ba. 
LUK.21.9	Ma wa nu laal wɛ awa chenani nara yo dɔŋa di ba la kina maga a du ba nin ni, ma ta ɔmi. Chen wa biksi di tɛɛnɛ maga siili ti saha duglɛu.”
LUK.21.10	O fun bukoo ŋɔ ba, “Tɛɛnɛ nɔ maga nara awa ba koorsa zi wa siu a chem dɔŋa wa laal. 
LUK.21.11	Tɛɛnɛ zi wa jimu kinkan ka lɔsa zi wa chel pulumsi ta maga ni, ka wichɔɔr kpok zi wa kpu nidamatau. Nara zi wa na daani zenzenu a li buudaha gbanko ni. Hansura zi wa kpak bau kinkan a daha. 
LUK.21.12	Kin naa mu ŋɔ ma nan wa zi te ya. Ba zi wa te kpak mau kpok ni a muksi ma kinkan. Ba zi wa kpa mau a kaali ba bar lagmi dɛɛna di ba di ma sɛria a tɔ ma dɛ. Ba gbanko zi wa kpa ma la koorsa suwachaku ba di ma sɛria min daha. 
LUK.21.13	Ba wa kpa ma a la sɛria bar diili, ma zi na nyinbaanu a ŋɔ ba naa nyɛn dooni Koosa laaboor weri ti wɛ. 
LUK.21.14	Ma ta nyɛ chenani ma kaa wa la sɛm sɛria nidiile ta wati kimuksi ma. 
LUK.21.15	Min kaa wa biksi ma chenani ma kaa wa la sɛm awa nɛha ni, chen ni ma dɔma wa zi wa koti a vɛ ma sɛma a tɔ di laaboor weri ti wa deŋli. 
LUK.21.16	Ma nyama awa ma numa, ma niinbisa, ma walɛ awa ma chɛnsa zi wa kpa mau a du ba naa la zi kpu ma bɔnɛ nisa niu. 
LUK.21.17	Nara maga zi wa ha mau n sɔn daha. 
LUK.21.18	Chenani maga ba ya ma, Koosa zi nyɛn ma watiu. 
LUK.21.19	Ma di kanyita a vusi hali namsi ti wa peti, Koosa zi wa la ma nyuunau a nyɛ ma.”
LUK.21.20	“Ma wa na ka lanjima damata go Jɛrusalɛm, ma zim di ba zi chɔk unu lalaga. 
LUK.21.21	Nan wa ya, ka ba naa la zi nyɛn Judia pulum ni, ba si chɔ lalaga a la sogli kuŋkule nyuuna bar nyɛni ni. Ba naa nyɛn Jɛrusalɛm ni, o lawa ba wa liu. Ba naa la zi nyɛn tɔ wisi naa go dooni ta bu zu tɔhɔn ti. 
LUK.21.22	Koosa kaa wa di Ju tim ta sɛria chene, sɛm naa maga ba fun sɔbi a du o sɛm tɔn ti ni, chen zi wa ya wutiu. 
LUK.21.23	Nihaan naa kpak lo awa ba naa kpak bi pilimsa, o zi wa bɔmu kinkan ba wati chen saha. Koosa zi wa na paanu a du nara nama ni kinkan a lɛrgi ba diŋsa. Chen la zi wa nyɛ ba na namsi kinkan. 
LUK.21.24	Ba nidamata zi wa sitiu a li yo ti ni. Ba zi wa kpaksi ba bɔnɛu kpok ni a kaali bar boli pulumsa. Ba naa vɛ zim Koosa zi wa chɔk Jɛrusalɛmu a kpalimi dooni hali Koosa wa ŋɔ di ba li.”
LUK.21.25	“Mu waa nibine be waali saha wa dugli, daanɛ zi wa nyɛn nha awa pɛna awa wula niu. Teku zi damu a chɛɛmi kinkan. Hansura zi wa kpak tɛɛnɛ nɔ maga narau kinkan a la gali. 
LUK.21.26	Kpok kin naa nyɛn buudaha ni zi wa na muksiu kinkan. Tɛɛnɛ nɔ maga nara wa pɔ chenani kaa wa ya, hansura zi wa kpak bau ba hɔɔgi. 
LUK.21.27	Pɔɔli ti saha wa gali, ba zi wa na n waa nibine beu ka mu li dobaal tuha a wa awa kpok awa n jirima ni a kichaani kinkan. 
LUK.21.28	Ma wa na min, ma si chiŋi a zer ma nyuuna buudaha ni. Saha naa mu kaa la ma nyuuna a nyɛ ma duglɛu.”
LUK.21.29	Doone Yesu fun ŋɔ ba jɛɛgi nɔ, “Ma nyɛ totoha bugil awa bugil naa maga nyɛnɛɛ biksi ma nɛha. 
LUK.21.30	Ma wa na a kpachak falɛ, ma yaa zimu di pari duglɛu. 
LUK.21.31	Chen vɛɛna, ma wa na kin nama ka a wa ya, ma zi zimu di Koosa koor ti duglɛu.
LUK.21.32	“Ma nyɛ mu ŋɔ ma, zinan nara wa zi wa siti hali kin naa maga wa ya. 
LUK.21.33	Buudaha awa tɛɛnɛ zi wa petiu wuzu digi, amaa mu sɛma wa zi kut peti.”
LUK.21.34	“A wuzu naa mu kaa wa zi pirigi ma niu. Adaha ma doso ma ta vaan kpa ma bambe a tiŋ lalaknɔ yaali. Ma ta nyɛ ma wa ma dɔŋtima lagmi a diili a kinyɔ sin kpoka. 
LUK.21.35	Ma bur waali zi pirigi tɛɛnɛ nɔ maga nara niu. 
LUK.21.36	Ma doso a kiil saha maga. Maa sumi Koosa di o nyɛ ma o kpok ma di namsi naa kaa wa chen a wa chiŋi n waa nibine be suwachak ni.”
LUK.21.37	Yesu funɛ nyɛn Koosa bar jɛɛmi dam ti nɛɛ a biksi nara wuzu bilɛ. Dusum yaa fun a biriu, o li tɔhɔn ti ni a la chɔ Ɔlif bi nyuhu ni. 
LUK.21.38	Chɔɔsa yaa fun pisi, o wa nara ta bu lagmi Koosa bar jɛɛmi dam ti di o la biksi ba.
LUK.22.1	Ju tim ta wuzu zen naa ba yir val la gali ti chen, funɛ wa dugli. 
LUK.22.2	Koosa dam kɔkɔɔrsi ta awa Koosa chiksɛ nibiksɛ ta funɛ dɛu nyinbaan di ba kpu Yesu, amaa ba wa funɛ daŋni ba kpak un zɛmɛ ta se ni.
LUK.22.3	Judas, naa ba yir Iskariɔt, funɛ ya Yesu gantɛl tiŋsi ta digirɛ. Saha tirɛ sintana fun wa zu o bambi ni. 
LUK.22.4	O fun si a kaali Koosa dam kɔkɔɔrsi ta awa lanjima nihɛɛta ba naa la il Koosa bar jɛɛmi dam ti. O wa ba fun sɛm chenani o zi kpak Yesu a du ba nisa ni. 
LUK.22.5	Ba funɛ nu o sɛm ta chen, ba tusa sɔɔni. Ba fun ŋɔ un di o koti tum chen, ba zi bɔ unu. 
LUK.22.6	Judas wa ba fun ya nɔ bɛgim, o fun piili a dɛu nyinbaan di o li Yesu gantɛl. Amaa o wa ba wa funɛ daŋni ba kpak un zɛmɛ ta se ni.
LUK.22.7	Ju tim ta wuzu zen ti funɛ wa tel, ba fun saksi di ba kpu val la gali ti piisisa. 
LUK.22.8	Yesu fun ŋɔ Pita awa Jɔn ni, “Ma la a la saksi ya val la gali ti diwe ya wa di.”
LUK.22.9	Ba fun a pɛɛsi un, “Leene i daŋni ya la a la saksi a?”
LUK.22.10	O fun ŋɔ ba, “Maa nu nɛnɛ. Ma wa la zu tɔhɔn ti, ma zi chem nandigiu ka o chuŋi ni. Ma tiŋ un a la zu dam naa o kaa zu, 
LUK.22.11	a ŋɔ dam ti tiin ni, ‘Ya kunyana tum ya di ya wa pɛɛsi hin di, leene dɛ nyɛn o wa o gantɛl tiŋsi ta kaa wa di val la gali ti diwe ta?’ 
LUK.22.12	O zi biksi mau dɛ zenzen bɛgim naa ba kɔɔri weru. Ba funɛ sa un a zɔŋ dɛ digi nyuhu nɛɛ. Ma la zu dɛ ti a saksi ya wa.”
LUK.22.13	Pita awa Jɔn fun kaali a la zu tɔhɔn ti tuha a fun na chenani Yesu fun ŋɔ ba. Ba fun la saksi val la gali ti diwe ta dooni.
LUK.22.14	Ba diili saha funɛ wa tel, Yesu wa o gantɛl tiŋsi ta fun wa kani aa di. 
LUK.22.15	Ba funɛ di chene, Yesu ŋɔ ba, “Mu kpak unu mu bambi ni n wa ma te di val la gali ti diwe na ka ni zi wa namsi. 
LUK.22.16	Diwe naa ya di val la gali ti wuzu zen biksi ya di wuzu digi Koosa zi wa dɔ tɛɛnɛ nɔ magau. N ŋɔ ma wutirɛ, n wa zi bu di un hali a wuzu ti wa tel.”
LUK.22.17	Doone Yesu fun zer gbakmi di o nyɔ kinyɔɔli a sumi Koosa a du un ni a kpa nyɛ ba a ŋɔ, “Ma kpa a purigi a nyɛ dɔŋ ni. 
LUK.22.18	Mu ŋɔ ma wutirɛ, kinyɔɔli naa mu nyɔ nan, n wa zi bu nyɔ un hali Koosa koor ti waali wa tel.”
LUK.22.19	O fun bukoo zer boroboro a sumi Koosa a du a chɔksi a bɔni ba a ŋɔ, “Ma zer a di. Mu bara nɛɛnɛ n kpa a nyɛ ma. Ma ya chen aa kilisi mu wɛ. 
LUK.22.20	Kinyɔɔli naa ma purigi a bɔni dɔŋ chen, ya mu chɛllɛ. Chenani mu kpa nyɛ ma nan, biksi nara di Koosa wa ba ya nɔ bɛgimnɛ.
LUK.22.21	“Ma na, ma naa wa min lagmi a di diwe digi li mu gantɛl. 
LUK.22.22	O ya Koosa tutɔrɛ n waa nibine be zi wa sou lalaga. Naa kaa wa li mu gantɛl nan, yɛrɛ o zi wa du un ni?”
LUK.22.23	Ba funɛ nu chen, ba fun piili a pɛɛsi dɔŋa di ba anti kaa wa ya chen.
LUK.22.24	Wuzu digi o gantɛl tiŋsi ta funɛ di dɔŋa amɔrɛ anti ya ba nihɛɛ? 
LUK.22.25	Yesu funɛ nu chen, o fun ŋɔ ba, “Koorsa ba naa vɛ zim Koosa, ba waa dɔ ba pulum nara ka ba nara tima yir ba nizenzene. 
LUK.22.26	Chen nyinbaan laata ma tiŋ chen. O lawa ma nihɛɛ kpa o titirɛ a burgi bichɛla ka naa ya ma koora ka kpa o titi a burgi tumtumna. 
LUK.22.27	Nar kanɛɛ di o di diwe waa ya nizenzen a kaali naa ya diwe ta a wa. N wa ma nyɛnɛɛ a chi diwe niyaali nɔ.
LUK.22.28	“Nara tima biksi bɔmu ka ba bɔnɛ muksi min kinkan. Amaa ma se su min ka ma chiŋi mu gantɛl ni. 
LUK.22.29	Mu kunyana funɛ vɔu min koora di mu dɔ nara. Mu gbanko vɔu ma koora. 
LUK.22.30	Wuzu digi ma wa min zi wa di diweu a li mu koor ti ni ka ma kani koorsa bar kanɛ ni di ma di Ju tim buri fidalɛ ti sɛria.”
LUK.22.31	Saha tirɛ Yesu fun ŋɔ Pita ni, “Simɔn, kinu mu wati. Koosa funɛ nyɛ sintana nyinbaanu di o zaamsi ma maga a chi nihaan chɛɛrɛ munzɔta a li mɛ ni. 
LUK.22.32	N funɛ sumi Koosa a nyɛ hinu di chenani i si su min wa zi bur gantɛl hali a wa peti. Sintana wa zaamsi hin, i zi chelu, amaa i burɛɛ a tiŋ min nɛnɛ, n daŋni i chiŋi i dɔŋtima gantɛl nɛɛ.”
LUK.22.33	Pita fun ŋɔ un, “Mu kunyana, ba wa tɔ hin dɛ, nyɛ ba wa kpak mu gbanko a wa gbaari hin ni. Ba wa kpu hin, mu gbanko zi sou.”
LUK.22.34	Yesu fun bukoo ŋɔ un, “Pita, kinu chenani mu kaa sɛm hin nan. Dusum nɔ i zi te tɔ butorau di i wa min wa zim dɔŋa, ka zimal zi yeli.”
LUK.22.35	Doone Yesu fun ŋɔ o gantɛl tiŋsi ta ni, “Ma lisi chenani n fun tum ma di ma la biksi a kitiibi nara. N funɛ ŋɔ mau di ma ta zer kapursa awa bɔtɛ akoo natausa. Kundɔŋ nya kpak mauu?”
LUK.22.35	Ba fun ŋɔ un, “Kundɔŋ nya wa kpak ya.”
LUK.22.36	Yesu fun bu ŋɔ ba, “Chene mu fun ŋɔ ma saha ti. Amaa lalaknɔ nar kpak kapur awa bɔtɛ, o zer a a kpa la. Nar vɛ kpak chise zen, o kpa o takta a yogli a la yau digi. 
LUK.22.37	Ma nyɛ mu ŋɔ ma di chenani ba fun sɔbi mu wɛ a li Koosa sɛm tɔn ti ni, chen zi wa ya wutiu. Ba funɛ ŋɔ di,
LUK.22.37	‘Ba kpa min a gbaari ba naa la tum tum tagna chen ni.’ ”
LUK.22.38	O gantɛl tiŋsi ta fun ŋɔ un, “Ya kunyana, kina. Ya kpak chise zene lɛwa.”
LUK.22.38	O ŋɔ ba, “Chen weru.”
LUK.22.39	Yesu wa o gantɛl tiŋsi ta fun li dooni a kaali bi Ɔlif. 
LUK.22.40	Ba funɛ wa tel bar digi, o fun ŋɔ ba, “Ma chiŋi bar nɔ a sumi Koosa, chen ni sintana wa zi wa zaamsi ma.”
LUK.22.41	O duŋduŋ fun a kaali ba suwachak tama a la gbiri a sumi Koosa a ŋɔ, 
LUK.22.42	“Mu kunyana, mu sumi hinu, lisi namsi nɔ a li mu nin ni. Nyɛ i tutɔ ti ya a kaali mu tutɔ.” 
LUK.22.43	Koosa malaika digi fun li buudaha a wa Yesu wati a nyɛ un kpok. 
LUK.22.44	O fun na bar wiha kinkan, a fun sumi Koosa wa si sɛm ni ka o wilim fun chi chɛl aa chesi tɛɛnɛ ni.
LUK.22.45	O funɛ la sumi Koosa peti chen, o fun a bur wa o gantɛl tiŋsi ta wati ka ba chɔ do. Ba tu chɔk kinkan funɛ nyɛ ba bara yɔɔriu. 
LUK.22.46	O fun ŋɔ ba, “Yɛrɛ ma chɔ do? Ma si a sumi Koosa, chen ni sintana wa zi wa zaamsi ma.”
LUK.22.47	O ha funɛ vɛɛn a sɛm chene, Judas naa ya o gantɛl tiŋsi ta digi chen, fun wa te zɛmɛ ta suwachak a wa Yesu wati a wa mɔksi un. 
LUK.22.48	Yesu fun ŋɔ un, “Judas, i wau di i wa mɔksi min a li n waa nibine be gantɛll?”
LUK.22.49	Yesu gantɛl tiŋsi ta funɛ na di zɛmɛ ta daŋni ba kpak unu, ba nidigi fun pɛɛsi un, “Ya kunyana, ya foŋsi ya chise zene a chem baa?” 
LUK.22.50	Baal ti funɛ sɛm chene, ba nidigi fun foŋ o chise zen a kpa ŋmɛn Koosa dam kɔkɔɔrsi ta nihɛɛ yom digi nindil diŋna.
LUK.22.51	Yesu fun ŋɔ un di o gil chen tumi a kpa o nin a gbaŋsi baal ti diŋna a tiibi un.
LUK.22.52	Doone Yesu fun ŋɔ Koosa dam kɔkɔɔrsi ta awa lanjimasa nihɛɛta ba naa la il Koosa bar jɛɛmi dam ti awa tɔhɔn nihɛɛta, ba naa wa di ba kpak un ni, “Mu ya ŋmɛɛrrɛ ma kpa chise zene awa daasa di ma wa kpak minn? 
LUK.22.53	N yaa fun kaniu a biksi nara a li Koosa bar jɛɛmi dam ti ni ka ma vɛ wa kpak min. Sintana, naa nyɛn birsi ni, kpok ma kpa wa di ma wa kpak min.”
LUK.22.54	Ba fun kpa Yesu a kaali Koosa dam kɔkɔɔrsi ta nihɛɛ ti dama. Pita fun sogli gantɛl ni a tiŋ ba. 
LUK.22.55	Ba fun la tel dooni, Pita la zu sal a la gbaari a kani ba naa funɛ weeri din wati bambaan ni. 
LUK.22.56	Nihabichɛl digi funɛ nyɛn doon a ya Koosa dam kɔkɔɔrsi ta nihɛɛ ti dam be. Waa funɛ na un ka o weeri di dooni. O fun a nyini un hali a vusi, a ŋɔ ba naa kani dooni, “Baal nɔ ya Yesu gantɛl tiŋsi ta digirɛ.”
LUK.22.57	Pita fun tɔ a ŋɔ un, “N wa zim naa i bi chen.”
LUK.22.58	O fun a ya tama, baal digi fun na un a sɛm, “I ya Yesu gantɛl tiŋsi ta digirɛ.”
LUK.22.58	Pita fun bu tɔ a ŋɔ un, “N wa zim baal nɔ.”
LUK.22.59	O fun a vusi tama, baal digi fun bu ŋɔ wa kpok ni ba naa nyɛn dooni, “Baal nɔ ya Galili narrɛ. Mu si su di o ya Yesu gantɛl tiŋsi ta digirɛ.”
LUK.22.60	Amaa Pita fun ŋɔ un, “Baal naa maa sɛm nan, n wa zim un.”
LUK.22.60	Pita ha funɛ vɛɛn a sɛm chene, ka zimal yeli. 
LUK.22.61	Yesu fun burgi a nyini Pita. O fun vaan lisi chenani Yesu fun ŋɔ un di o zi wa tɔ butorau di o wa un wa zim dɔŋa, ka zimal yeli zinan. 
LUK.22.62	Chenani maga o fun lisi zu o nyuha. O fun si li a la wi kinkan.
LUK.22.63	Lanjimasa ba naa funɛ il Yesu chen funɛ mɔmsi unu a la tuk un. 
LUK.22.64	Ba fun kpa gar a vɔu o se a pɛɛsi un di o zim naa tuk un nanu. 
LUK.22.65	Ba fun pini o zoma gbanko a du un ni.
LUK.22.66	Chɔɔsa funɛ pisi, Koosa dam kɔkɔɔrsi ta awa Koosa chiksɛ nibiksɛ, ba naa funɛ ya Ju tim sɛria nidiile, fun a lagmi dɔŋ ni. Ba fun kpa Yesu a chiŋsi ba suwachak ni. 
LUK.22.67	Ba nidigi fun pɛɛsi un, “Hin ya Kristo naa Koosa fun ŋɔ di o kaa tumu chenn?”
LUK.22.67	O fun ŋɔ ba, “N ŋɔ ma, ma se wa zi su chenani mu ŋɔ ma. 
LUK.22.68	N pɛɛsi ma wu digi, ma wa zi ŋɔ min. 
LUK.22.69	O wa zi vusi ka n waa nibine be wa kani Koosa naa kpak kpok a kaali kina maga nihɛɛ bar kani ni.”
LUK.22.70	Ba bɔnɛ fun ŋɔ un, “I ya Koosa beree?”
LUK.22.70	O fun ŋɔ ba, “Min ya un.”
LUK.22.71	Ba funɛ nu ka o sɛm chen, ba fun ŋɔ dɔŋ ni, “Yɛrɛ ya bukoo o dɛu sɛhɛra tima? O fun chel a li o titi sɛm ni.”
LUK.23.1	Ba maga fun si a kpa Yesu a kaali Pailɔt naa ya gɔbnati nyuhu tiin wati. 
LUK.23.2	Ba fun fiksi Yesu o suwachak ni a ŋɔ, “Baal nɔ yaa mur ya narawa a ŋɔ ba di ba ta bɔ lampo a nyɛ koorsi ta nyuhu tiina Siiza ni. O titi fun ŋɔ di waa ya koor zen naa ba yir Kristo chen.”
LUK.23.3	Ba funɛ sɛm peti, Pailɔt fun pɛɛsi Yesu, “Hin ya Ju tim koor chenn?”
LUK.23.3	O fun ŋɔ, “Chenani i kut ŋɔ chen.”
LUK.23.4	Doone Pailɔt fun burgi a ŋɔ Koosa dam kɔkɔɔrsi ta awa zɛmɛ ba naa tiŋ un a la Pailɔt dama, “Baal nɔ nisa wa to.”
LUK.23.5	Ba fun a fiksi un a kaali chenani ba fun te fiksi a ŋɔ un, “Chenani baal nɔ yaa biksi nara tima zi nyɛ ba damu. O fun piili a biksi ba a li Galili pulum ni a la gali Judia pulum ni hali a wa li bar nɔ.”
LUK.23.6	Pailɔt funɛ nu sɛm ta, o fun pɛɛsi ba, “Baal nɔ ya Galili tim baallɛɛ?” 
LUK.23.7	Ba fun ŋɔ, “O ya Galili tim baallɛ.” Hɛrɔd funɛ ya Galili tim koora a fun gba la Jɛrusalɛm chen saha ti. Pailɔt funɛ nu di Yesu li o pulum nɛ, o fun ŋɔ o lanjimasi ta ni di ba kpa un a la Hɛrɔd wati. 
LUK.23.8	Ba funɛ kpa Yesu a la tel o dama, Hɛrɔd tuha funɛ sɔɔniu kinkan. O yaa funɛ nyini o nyinbaan niu di o na un, chen ni o zi tum alaazibu tumau o na. 
LUK.23.9	Hɛrɔd fun pɛɛsi Yesu wu damata, amaa o wa fun ŋɔ wu digi. 
LUK.23.10	Koosa dam kɔkɔɔrsi ta awa Koosa chiksɛ nibiksɛ, ba naa funɛ tiŋ Yesu a la Hɛrɔd dam ti chen, ba fun bukoo fiksi Yesu kinkan. 
LUK.23.11	Hɛrɔd awa o lanjimasa fun a mɔmsi Yesu a la pini o zoma a kpa gar weri a laari un. Ba funɛ ya chen peti, ba kpa un a bur kaali Pailɔt wati. 
LUK.23.12	Hɛrɔd awa Pailɔt funɛ ya dɔmwa hali a wuzu ti. A wuzu naa ba fun kpa Yesu a wa Hɛrɔd wati, o wa Pailɔt fun bu ya nɔ bɛgim.
LUK.23.13	Saha tirɛ Pailɔt fun yir Koosa dam kɔkɔɔrsi ta awa tɔhɔn nihɛɛti ta awa zɛmɛ ta ba lagmi o wati. 
LUK.23.14	O fun ŋɔ ba, “Ma funɛ kpa baal nɔu a wa mu wati a fiksi un di o daŋni nara tima damu. Mu zaamsɛ unu ma suwachak ni a zim di o nisa wa to chenani ma fiksi un chen ni. 
LUK.23.15	Hɛrɔd gbanko funɛ sɛmu di o nisa wa to a nyɛ o bur wa mu wati. O wa tum kinkin naa la zi nyɛ o sou. 
LUK.23.16	N zi nyɛ mu lanjimasi ta tuk un wa vurmsi niu a nyɛ o la.” (( 
LUK.23.17	Ba wuzu zen wuzu Pailɔt yaa fun puk dɛ naa ba yaa tɔ nara chen zɔɔnɔ a nyɛ nibɛgim li.))
LUK.23.18	Zɛmɛ ta funɛ nu chenani Pailɔt sɛm, ba fun tɛsi, “Kpu un. Puk dɛ naa ba tɔ chen zɔɔnɔ a lisi baal naa ba yir Barabas chen, a nyɛ ya.” 
LUK.23.19	Barabas funɛ nyɛ nara tima dam chene ka o kpu baal ti. Chendaha ba fun kpak un a tɔ dɛ.
LUK.23.20	Pailɔt funɛ daŋni o nyɛ Yesure la. O fun bukoo kpaŋi o titi di o ŋɔ zɛmɛ ta ni, 
LUK.23.21	amaa ba funɛ tɛsiu kinkan a ŋɔ, “Nyɛ ba kpa un a la kpaasi a mari daakakli daha ni o sou.”
LUK.23.22	Chɛɛm ti funɛ sɔɔni, Pailɔt fun ŋɔ zɛmɛ ta ni butora a pɛɛsi ba, “Yɛrɛ? Tum tagna baŋnɛ o tum? Mu zimu di o wa tum kinkin naa la zi nyɛ o sou. N zi nyɛ mu lanjimasi ta tuk un wa vurmsi niu a nyɛ o la.”
LUK.23.23	Ba funɛ chɛɛmi ta zaŋa a ŋɔ, “Kpaasi un a mari daakakli ti daha ni o sou.” Ba funɛ chɛɛmi chene, 
LUK.23.24	hali Pailɔt wa la nɔɔni chenani ba daŋni. 
LUK.23.25	O fun lisi naa nyɛ nara tima dam chen a kpu a nyɛ ba, a kpa Yesu a du ba nisa ni.
LUK.23.26	Zɛmɛ ta awa lanjimasi ta fun kpa Yesu a kaali. Ba funɛ nyɛn nyinbaan ni a la chene, ba fun la chem baal naa ba yir Simɔn a li Sairini pulum ni. O fun li kɔha bar boli aa wa. Ba fun lɛrgi un a nyɛ o zer Yesu daakakli ti a baasi a tiŋ ba kaali.
LUK.23.27	Zɛmɛ kinkan fun tiŋ Yesu gantɛl. Nihaan bɔnɛ funɛ nyɛn zɛmɛ ta ni aa wi kinkan chenani ba zi wa la ya un. 
LUK.23.28	Yesu fun burgi a ŋɔ ba, “Ma Jɛrusalɛm nihaana, ma ta wi n daha. Maa wi ma titi awa ma bisa nyuhu ni. 
LUK.23.29	Saha wau nara zi wa ŋɔ di yɛrɛ nyusumnɛ ba naa vɛ luli nan dɛɛsi bisa. 
LUK.23.30	A wuzu ti wa tel, nara tima zi chɔ a la sogli kuŋkule nyuuna bar nyɛni niu a daŋni bɛ tɔ ba. 
LUK.23.31	Ba naa nisa vɛ nyɛn tum tagna ni zi wa chɔ a sogli a chi chen ni, yɛrɛ o kaa wa du ba naa yaa tum tum tagna ni?”
LUK.23.32	Lanjimasi ta gbanko funɛ kpak ŋmɛɛrsa lɛwa ba naa wa Yesu zi wa siti. 
LUK.23.33	Ba funɛ la tel bar digi ba yir nyukɔkri bar. Ba fun kpaasi Yesu a mari daakakli ti ni dooni. Ba fun kpaasi ŋmɛɛrsa lɛ ta gbanko a marigi ba daakaklɛ a kpa digi a baŋ Yesu nindil ni, digi o ningal ni. 
LUK.23.34	Ba funɛ tum chene, Yesu fun sumi Koosa a ŋɔ, “Nara nama wa zim chenani baa tum. Gil ba tum tagna a nyɛ ba.”
LUK.23.34	Ba funɛ tum peti, ba fun kpa o gata a dau di ba yo walɛ di ba na anti kaa di a. 
LUK.23.35	Zɛmɛ ta maga fun chiŋi a go aa nyini. Ju tim nihɛɛta ba naa funɛ nyɛn zɛmɛ ta ni, mɔmsi un a ŋɔ dɔŋ ni, “O laata fun yisi nara chen. O ya Kristo naa Koosa fun lisi a nyɛ o titi ni chen, ma nyɛ o lisi o titi.”
LUK.23.36	Lanjimasi ta gbanko fun mɔmsi un a zɔk kinyɔɔli haasi a nyɛ un, 
LUK.23.37	a ŋɔ, “I ya Ju tim koora, yisi i titi.”
LUK.23.38	Ba gbanko funɛ sɔbi a ŋɔ di, “Ju tim koor ti nɛɛnɛ,” a mari o nyuha daha ni.
LUK.23.39	Ŋmɛɛrsi ta nidigi funɛ pini Yesu zoma a ŋɔ un, “I sir ya Kristo naa Koosa ŋɔ di o kaa wa tumu chen, yisi ya maga.”
LUK.23.40	O dɔŋtiin ŋmɛɛr ti fun a zulimi un a ŋɔ, “I sɛm chen, i wara nyɛ Koosa jirima. O wa zi vusi ka ya maga siti. 
LUK.23.41	Ya wu tagna daha, o deŋlu wa ya siti, amaa baal nɔ ha wa fun tum tum tagin.” 
LUK.23.42	Doone o fun ŋɔ Yesu ni, “Yesu, i wa di i koor ti, i lisi mu wɛ.”
LUK.23.43	Yesu fun ŋɔ un, “Mu ŋɔ hinu wuti ni, i wa min zi zu Koosa koor ti niu zinan.”
LUK.23.44	Nha funɛ wa tel sal baan nyuha, doon fun wa biri a vusi hali saha naa niparɛ yaa par a si chen. 
LUK.23.45	Saha naa o fun biri chen, gar zen naa ba fun kpa purigi Koosa bar jɛɛmi dam ti chen, o fun chɛɛsi a li buudaha ni hali a wa peti tɛɛnɛ ni. 
LUK.23.46	Doone Yesu fun tɛsi kinkan a ŋɔ, “Mu kunyana, n kpa mu siima a du i nin niu.” O fun sɛm sɛm ta peti a sou.
LUK.23.47	Lanjimasa kɔkwa nihɛɛ naa funɛ chiŋi dooni a na chenani Yesu sou, o funɛ pɛgi Koosa a ŋɔ, “Wuti baal nɔ sir ya nibin werire.”
LUK.23.48	Zɛmɛ naa funɛ lagmi a chiŋi dooni a na chenani la zi ya, ba nidamata fun na galimsa a li chenani ba tum ni. Ba fun kaali dama a la mosi ba bambe. 
LUK.23.49	Yesu chɛnsa awa nihaana ba naa funɛ tiŋ un a li Galili a wa chen, ba waa funɛ chiŋi bar boli ni a nyini chenani yɛɛ.
LUK.23.50+LUK.23.51	Ju tim baal digi funɛ nyɛn doon a li tɔhɔn naa ba funɛ yir Arimatia. O sɔn funɛ ya Josɛf. O funɛ ya tum were tiinnɛ a kpak sɔn weri nara wati a nyini di o wa na saha naa Koosa zi wa dɔ nara. O funɛ ya sɛria nidiile ta nidigirɛ, amaa o tuha wa fun sɔɔni chenani ba di Yesu sɛria chen. 
LUK.23.52	O fun si a kaali Pailɔt wati a la ŋɔ di o kpa Yesu bara a nyɛ un. 
LUK.23.53	Pailɔt fun nyɛ un nyinbaan. Josɛf fun la lisi Yesu a li o daakakli ti ni, a kpa gar a mɛɛsi un a kpa un a la du gbɛntɛl bɔ fali naa ba yaa sogli ba nara ni. 
LUK.23.54	O funɛ ya chene ka hiisi wuzu ti kaa wa piili dusum.
LUK.23.55	Nihaana ba naa funɛ tiŋ Yesu a li Galili ni chen, ba wa Josɛf funɛ tiŋ dɔŋa a la na chenani Yesu bara fun chɔ hugil ti ni. 
LUK.23.56	Ba fun kaali dama a la kɔɔri kin nawara sɔɔra weree di ba kpa la du o bara ni.
LUK.23.56	Hiisi wuzu ti funɛ wa tel, ba funɛ hiisiu a chi chenani Koosa fun chiŋsi chen.
LUK.24.1	Chɔɔsa funɛ pisi chɔsa, nihaana fun si a zer kin nawara sɔɔra weree chen a kaali Yesu hugil ti. 
LUK.24.2	Ba funɛ la tel dooni, buŋkul naa ba fun kpa tɔ hugil ti zɔɔnɔ chen, fun bilimsi a ka zɔɔnɔ ti. 
LUK.24.3	Ba fun la zu hugil ti a vɛ na Yesu bara. 
LUK.24.4	Ba fun chiŋi a nyini dɔŋ se ni a la lisi chenani ba zi sɛm. Nara balɛ fun vaan chiŋi a dugli ba a laari gar chaanɛ. 
LUK.24.5	Hansura fun kpak nihaan tima kinkan ka ba wa gbiri ba suwachak ni. Ba naa laari gar chaanɛ ta chen digi fun ŋɔ ba, “Yɛrɛ ma wa siwɛ bar sogli nɔ a wa dɛu naa kpak miisa? 
LUK.24.6	Yesu wa bu to bar nɔ. O si o sou niu. Ma lisi chenani ma wa un fun nyɛn Galili ni ka o sɛm ma chen. 
LUK.24.7	O fun ŋɔ di nara zi wa kpa o wa nibine be a du ba naa la tum tum tagna nisa ni. Ba zi wa kpa unu a la kpaasi a mari daakakli ti ni o sou. Wuzu butora wuzu, Koosa zi wa lɛli unu a li o sou ni.”
LUK.24.8	Nihaan tima fun lisi chenani Yesu fun sɛm chen, 
LUK.24.9	a li hugil ti ni a kaali dama a la ŋɔ o gantɛl tiŋsa nara fi di nibɛgim awa ba naa maga nyɛn dooni chenani yɛɛ. 
LUK.24.10	Ba bɔnɛ sɔna funɛ ya Mɛri Magdala, Joana, awa Mɛri, Jems niina. Ba waa funɛ ŋɔ nitumɛ ta ni chenani ba na. 
LUK.24.11	Nitumɛ ta se wa fun su chenani nihaan tima ŋɔ ba chen. Ba funɛ lisiu di ba sɛm ta wa kpak nyuha. 
LUK.24.12	Amaa Pita funɛ siu a chɔ kaali hugil ti a la kugili nyini o tuhu ni a na Yesu gar mɛɛsɛ ta ka a chɔ a duŋduŋ. O fun bur kaali dama a la beeli kinkin naa yɛɛ.
LUK.24.13	A wuzu ti vɛɛna, nara balɛ ba naa funɛ tiŋ Yesu chen, fun li Jɛrusalɛm a la tɔ we naa ba funɛ yir Ɛmɛus. O wa Jɛrusalɛm funɛ ya maalisa nɔpɛwa. 
LUK.24.14	Ba funɛ sɛm dɔŋ ni chenani maga yɛɛ. 
LUK.24.15	Ba funɛ nyɛn nyinbaan ni a la chene, Yesu titi fun gbaari ba ni. O wa ba tiŋ dɔŋa. 
LUK.24.16	Amaa Koosa wa fun nyɛ ba zim un. 
LUK.24.17	Yesu fun pɛɛsi ba, “Yɛrɛ maa val nyinbaan ni a la sɛm nan?”
LUK.24.17	Yesu funɛ sɛm chen, ba chiŋi a dɔri ba se. 
LUK.24.18	Ba nidigi sɔn funɛ ya Klɛɔpas. O fun ŋɔ Yesu ni, “I ya hɔɔrrɛ a vɛ zim kinkin naa la ya bar nɔ wuzu bilɛ na tuhu nii?”
LUK.24.19	Yesu fun pɛɛsi un, “Baŋa ya?”
LUK.24.19	O fun ŋɔ un, “Kin naa ba ya Yesu Nazarɛt nar. O funɛ ya witiin naa Koosa tum ya watɛɛ. Waa funɛ kpa o kpok a nyɛ o sɛm sɛm kpoka a la tum tum kpoka a nyɛ un. Chendaha nara maga nyɛ un jirima kinkan. 
LUK.24.20	Ya Koosa dam kɔkɔɔrsi ta awa ya nihɛɛti ta fun kpa un a la du Pailɔt nin ni di o di o sou sɛria a kpaasi un a mari daakakli ti ni o sou. 
LUK.24.21	Ya funɛ kpak bambi bɛgimu waa la zi la Ju tim nyuuna a nyɛ ba. Wuzu butora gantɛl nɛɛ, kin nama maga fun ya. 
LUK.24.22	Chɔɔsa funɛ wa pisi chɔsa, ya nihaan tima bɔnɛ fun kaali o hugil ti ni, 
LUK.24.23	amaa ba wa fun na o bara. Ba fun bur wa ŋɔ ya di ba la pu Koosa malaikasiwa a fun ŋɔ ba di o si o sou niu. 
LUK.24.24	Ya nibaal ta bɔnɛ gbanko fun la hugil ti a vɛ na un. Ba fun zim di chenani nihaan ta sɛm chen, o sir ya wutirɛ.”
LUK.24.25	Yesu fun ŋɔ ba, “Yɛrɛ ma wom mak. Ma sɔɔnɛu wa ma zim Koosa witinsi ta sɛma naa ba fun sɔbi saha digi chen. 
LUK.24.26	Ba funɛ ŋɔ di, ‘Naa Koosa fun vɔu di o tum chen, waɛɛ, o zi namsiu a sou a si la zu Koosa tɔhɔn ti.’ O wa deŋli di o ya chenn?” 
LUK.24.27	Ba ha funɛ vɛɛn a val nyinbaan ni chene, Yesu fun biksi ba chenani Mosis awa Koosa witinsi ta maga fun sɔbi o wɛ saha digi chen a li Koosa sɛm tɔn ti ni.
LUK.24.28	Ba fun wa dugli tɔ we naa ba la chen ka Yesu funɛ daŋni o ha vɛɛn gali kila. 
LUK.24.29	Ba wa funɛ daŋni o waligi ba ni a ŋɔ un, “Dusum daŋni o biriu, adaha nyɛn ya wati.” O fun la nɔɔni ka o wa ba fun la zu tɔ we ti a nyɛn dooni. 
LUK.24.30	Ba funɛ lagmi di ba di diwe, Yesu fun zer boroboro a sumi Koosa a du a chɔksi un a bɔni ba. 
LUK.24.31	O funɛ zer boroboro a sumi Koosa a du a chɔksi a bɔni chene, ba fun vaan a zim un ka o nyuksi. 
LUK.24.32	O funɛ kaali chene, ba ŋɔ dɔŋ ni, “Ya wa un funɛ nyɛn nyinbaan ni aa la ka o fun a biksi ya chenani ba sɔbi o wɛ a li Koosa sɛm tɔn ti ni, ya tusa sɔɔni ka yaa dɛɛsi.”
LUK.24.33	Ba fun si dooni lalaga a bur kaali Jɛrusalɛm. Yesu gantɛl tiŋsa nara fi di nibɛgim awa ba naa tiŋ un chen, fun lagmi a kani dooni, 
LUK.24.34	a ŋɔ dɔŋ ni, “Ya kunyana sir siu o sou niu. Simɔn Pita funɛ na unu.”
LUK.24.35	Nara balɛ naa funɛ na Yesu nyinbaan ni chen, fun la tel Jɛrusalɛm. Ba fun ŋɔ ba chenani o biksi ba nyinbaan ni awa chenani o fun zer boroboro a sumi Koosa a du a chɔksi a bɔni ba ka ba zim un.
LUK.24.36	Nara balɛ ta funɛ sɛm chene, Yesu fun vaan wa chiŋi ba bambaan ni a zaami ba.
LUK.24.37	Hansura fun kpak ba hali a la gali. Ba funɛ baa di Yesu ya lɛlɛrɛ. 
LUK.24.38	O fun ŋɔ ba, “Yɛrɛ ma nyɛ hansura kpak ma a la gali? Yɛrɛ maa beeli di o ya minnɛ? 
LUK.24.39	Ma nyini mu nisa awa mu naŋgere a zim di minnɛ. Ma gbaŋsi min ma zi zimu ma bambe ni di mu wa ya lɛlɛ. Lɛlɛ wa kpak bara a chi mu bara na.”
LUK.24.40	O funɛ sɛm chene, a kpa o nisa awa o naŋgere a biksi ba. 
LUK.24.41	Alaazibu funɛ kpak ba ka ba tusa sɔɔni kinkan a la gali, chen ni ba wa kikoti a nyɛ ba se su di o bur wau. Yesu fun pɛɛsi ba, “Ma kpak diwe nɔ a la zi kpa a nyɛ minuu?” 
LUK.24.42	Ba fun zer nyin zɔŋi a nyɛ un. 
LUK.24.43	O fun se un ba suwachak ni.
LUK.24.44	Yesu fun ŋɔ ba, “O deŋlu di kin naa maga Mosis awa Koosa witinsi ta awa ba naa sɔbɛ boola funɛ sɔbi mu wɛwa saha digi a li Koosa sɛm tɔn ti ni, a ya wutirɛ. Ma wa lisi di saha naa mu fun nyɛn ma wati chen, mu fun biksi ma a wɛɛ?”
LUK.24.45	Doone o fun puk ba diŋsa di ba zim kinkin naa nyɛn Koosa sɛm tɔn ti ni, 
LUK.24.46	a ŋɔ ba di ba sɛm di naa Koosa vɔu di o tum chen zi wa namsiu a sou ka Koosa lɛli un a li o sou ni wuzu butora wuzu. 
LUK.24.47	O fun ŋɔ ba, “Koosa laaboor weri ti biksi nara gil ba tum tagna a bur a tiŋ Koosa, o zi gil ba tum tagnau a nyɛ ba chen tiin sou daha. Ba fun bukoo sɔbi di o lawa o gantɛl tiŋsi ta te biksi laaboor nɔ a li Jɛrusalɛm ni a zi biksi bawu maga ni. 
LUK.24.48	Ma waa ya mu sou awa mu siili sɛhɛra tima. Ma piili chen tuma. 
LUK.24.49	Mu kunyana Koosa funɛ vɔu di o zi kpa o kpoku a nyɛ ma. Mu wa waligi ma ni, ma la zu tɔhɔn ti tuha a pɔ. Mu zi nyɛ o kpok ti wa ma watiu.”
LUK.24.50	Doone Yesu fun te ba suwachak a kaali a la tel Bɛtani. O fun a zer o nisa buudaha ni a sumi Koosa a du ba ni. 
LUK.24.51	O funɛ sumi Koosa a du ba ni chene, a zini kaali buudaha Koosa wati. 
LUK.24.52	Ba fun jɛɛmi un dooni a bur li kaali Jɛrusalɛm wa tu sɔɔni kinkan ni. 
LUK.24.53	Ba yaa fun la pɛgi Koosau a li o bar jɛɛmi dam ti ni o daha.
JHN.1.1	O piili ti ni tɛɛnɛ awa buudaha wa fun to, amaa Yesu Kristo funɛ piin nyɛnu. O funɛ nyɛn Koosa se ni. Hali o wa un fun ya nibɛgim. 
JHN.1.2	O piili ti ni aa la, Yesu Kristo funɛ nyɛn Koosa se ni. 
JHN.1.3	Koosa fun nyɛ o naami tɛɛnɛ awa buudaha awa kin naa maga nyɛn a ni. Kin magawa Koosa fun nyɛ o naami. 
JHN.1.4	Koosa miisa naa vɛ kpak bɔ nyɛn un ni. Nara wa la o miisi ti, ba wa bu a nyɛn birsi ni. Ba zi nyɛn nha nɛɛ. 
JHN.1.5	O miisi ti chi fitinne a chaani birsi ni. Birsi ti wa koti a dusi un.
JHN.1.6	Baal digi funɛ nyɛn doon. Ba yir un Jɔn. 
JHN.1.7	Koosa fun tum un di o biksi nara fitin ti wɛ, chen ni ba zi na nyinbaanu a nu o sɛma a nyɛ ba se wa su un. 
JHN.1.8	Jɔn laata fun ya fitin ti. Koosa funɛ tum un di o biksi nara Yesu Kristo naa ya fitin ti wɛ. 
JHN.1.9	Waa funɛ ya fitin wuti naa funɛ wa tɛɛnɛ nɔ, chen ni nara maga zi na nyinbaanu a nyɛn nha ni.
JHN.1.10	Yesu Kristo funɛ wa nyɛn tɛɛnɛ nɔ nɛɛ. Koosa fun nyɛ o naami un awa kin naa maga nyɛn un ni, amaa tɛɛnɛ nɔ nara wa fun zim nibine naa ya un. 
JHN.1.11	O funɛ wa nyɛn o sɛmbiri nara watɛɛ, amaa ba nidamata wa fun la un. 
JHN.1.12	Bɔnɛ ka fun la un a nyɛ ba se su un. Ba naa funɛ la un chen, o fun nyɛ ba burgi Koosa bisa. 
JHN.1.13	Chenani ba yaa lul ba bichɛsa, o wa nyɛ ba ya Koosa bisa. O wa fun ya nibinsa tutɔrɛ di o burgi ba nyana. O ka ya o tutɔrɛ di o burgi ba nyana.
JHN.1.14	Yesu Kristo ya ya kunyana Koosa duŋduŋ be. Koosa fun yisi o jirima awa o chaani kinkan a du un ni a nyɛ o burgi nibine a wa tɛɛnɛ nɔ maga di o wa ya lagmi nyɛn bunsa mɛna. Ya fun zim di Koosa jirima awa chaani kinkan nyɛn un ni awa chenani o sɛm maga ya wuti awa chenani o tuma suŋi nara.
JHN.1.15	Jɔn fun biksi nara o wɛ a tɛsi a ŋɔ, “Baal nɔwa mu sɛm ma o wɛ chen. Waa nyɛn mu gantɛl ni aa wa. O funɛ piin nyɛnu ka ba lul min. Chendaha o ya nihɛɛ a kaali min.”
JHN.1.16	Chenani o fun koti a suŋi nara a la gali, o funɛ ya chene a nyɛ ya. O yaa suŋi yau a saksi dɔŋ ni. 
JHN.1.17	Koosa funɛ te kpa o chiksɛ a nyɛ Ju tim nawaal naa ba yir Mosis ni a zi tum Yesu Kristo di o wa biksi ya o wuti awa chenani o daŋni o suŋi ya. 
JHN.1.18	Nandigi ha wa na Koosa, amaa o be bɛgim naa wa Koosa ya nibɛgim, waa funɛ biksi ya o wɛ.
JHN.1.19	Wuzu digi Ju tim ba naa nyɛn Jɛrusalɛm ni, fun tum Koosa dam kɔkɔɔrsa awa ba naa ba yir Livait bɔnɛ di ba la pɛɛsi Jɔn, “Hin ya Kristo naa Koosa fun ŋɔ di o kaa tumu wuzu digi chenn?”
JHN.1.20	O wa fun pɔ a ŋɔ ba gbampulim ni, “Mu laata.”
JHN.1.21	Ba fun bukoo pɛɛsi un, “I ya antirɛ? I ya Koosa witiina Ɛlaijarɛɛ?”
JHN.1.21	Jɔn fun ŋɔ ba, “Mu laata.”
JHN.1.21	Ba fun bu pɛɛsi un butora tiina, “Hin ya Koosa witiina naa Koosa fun ŋɔ di o zi wa tumu ya wati chen?”
JHN.1.21	Jɔn fun bukoo ŋɔ ba, “Mu laata.”
JHN.1.22	Ba fun ŋɔ un, “Ya wa bur la ba naa tum ya i wati, ba zi daŋni ya ŋɔ bau. O lawa i ŋɔ ya chenani i duu.”
JHN.1.23	Jɔn fun ŋɔ ba, “Mu zi ŋɔ ma chenani mu duu. Koosa witiina Azaaya funɛ sɔbiu a li Koosa sɛm tɔn ti ni saha digi a ŋɔ di Koosa ŋɔ,
JHN.1.23	‘Mu nitumi nyɛn nyabaan ni a mɔɔli.
JHN.1.23	Ba zi nu o tau ka o ŋɔ,
JHN.1.23	ya kunyana wau.
JHN.1.23	Maa kɔɔri o nyinbaan o weru.’ ”
JHN.1.24	Ju tim ba naa funɛ tum Koosa dam kɔkɔɔrsi ta awa Livait tima Jɔn wati, ba funɛ ya Farisi timwa. 
JHN.1.25	Ba fun bukoo pɛɛsi Jɔn, “I vɛ ya Kristo naa Koosa fun ŋɔ di o kaa tumu a vɛ ya Ɛlaija koo Koosa witiin ti, yɛrɛ i chaksi nara wa ni ni?”
JHN.1.26	Jɔn fun ŋɔ ba, “Mu chaksi nara wa ni ni a saksi ba a pɔ baal naa la wa chen. Ma ha wa zim un. Hali o wa ya lagmi zinan. 
JHN.1.27	Waa nyɛn mu gantɛl ni aa wa. N purɛu wa mu ur o natausa a nyɛ un.”
JHN.1.28	Jɛrusalɛm tim ta funɛ wa Jɔn wati, waa funɛ chaksi nara wa ni ni a li tɔhɔn naa ba yir Bɛtani ni chen. O nyɛn Jɔɔdan mɔɔga ti jibaŋ bar boli nɛɛ.
JHN.1.29	Chɔɔsa funɛ pisi Jɔn fun na Yesu ka o wa o wati. O fun ŋɔ ba naa funɛ nyɛn dooni, “Maa na, baal nɔ chi piisi be naa Ju tima yaa kpa kɔɔri kɔɔra a nyɛ Koosa ni chene. Waa nyɛ Koosa bu vɛ na tɛɛnɛ nɔ maga nara galimsa. 
JHN.1.30	Ma lisi chenani mu fun ŋɔ ma o wɛ. Mu funɛ ŋɔ mau di nandigi nyɛn mu gantɛl ni aa wa. O funɛ piin nyɛnu ka ba lul min. Chendaha o ya nihɛɛ a kaali min. 
JHN.1.31	N wa fun zim naa o kaa wa ya. N funɛ te o suwachakrɛ a wa bar nɔ di mu chaksi Ju tim ta wa ni ni, chen ni mu zi kotiu a biksi ba o wɛ.”
JHN.1.32	Doone Jɔn fun ŋɔ ba, “Mu funɛ na Koosa siim weri ka o li buudaha. O funɛ chi komne a tu wa a zɔŋ Yesu nyuhu ni. 
JHN.1.33	Koosa naa funɛ tum min di mu wa chaksi nara wa ni ni chen fun te ŋɔ min, ‘Naa i na ka mu siim weri ti tu wa a zɔŋ un ni chen, waa kaa wa kpa mu siim weri ti a du nara ni.’ 
JHN.1.34	Yesure mu fun na ka Koosa siim weri ti tu wa a zɔŋ o nyuhu ni. Wutirɛ mu ŋɔ ma di o ya Koosa bere.”
JHN.1.35	Chɔɔsa funɛ wa pisi Jɔn awa o gantɛl tiŋsa nara balɛ funɛ bu wa nyɛn dooni, 
JHN.1.36	a na Yesu ka o val wa kaali. Jɔn fun ŋɔ ba, “Ma na baal nɔ, o chi Koosa piisi be tire.”
JHN.1.37	O gantɛl tiŋsa nara balɛ ta funɛ nu o sɛm ta chen, ba fun la tiŋ Yesu. 
JHN.1.38	Ba funɛ nyɛn nyinbaan ni aa la chene, Yesu fun burgi a na di ba tiŋ un. O fun chiŋi a pɛɛsi ba, “Antirɛ ma daŋni?”
JHN.1.38	Ba fun ŋɔ un, “Ya kunyana, ya dɛu hinnɛ. Leene i nyɛn?”
JHN.1.39	O fun ŋɔ ba, “Ma wa a wa na.” Ba fun tiŋ un a la na doonani o nyɛn. Ba funɛ wa tel o bar nyɛni ti di o ya zazɔɔnnɛ. Adaha ba wa un nyɛn dooni hali dusum fun wa biri.
JHN.1.40	Nara balɛ naa funɛ nu Jɔn sɛm ta chen nidigi a tiŋ Yesu, o sɔn funɛ ya Andiru. O funɛ ya Simɔn Pita niinbere. 
JHN.1.41	Andiru funɛ bur a kaali o dama, o fun vaan kaali Simɔn wati a ŋɔ un, “Ya fa na Kristo naa Koosa fun ŋɔ di o zi wa tum wuzu digi chenu.” 
JHN.1.42	O fun kpa Simɔn a wa Yesu wati.
JHN.1.42	Yesu fun a nyini un a ŋɔ, “Hin ya Simɔn, Jɔn be ti. Mu nyɛ hin sɔn faliu ba yir hin Sifas.” Sɔn ti mun ya ‘gbɛntɛl’.
JHN.1.43	Chɔɔsa funɛ pisi Yesu fun kaali Galili pulum a la na baal naa ba yir Filip. O fun ŋɔ un, “Tiŋ min.” Filip fun si a tiŋ un. 
JHN.1.44	Filip tɔhɔnnɛ ba funɛ yir Bɛtseida. Doonee Andiru awa Pita gbanko fun nyɛn. 
JHN.1.45	Filip fun na baal naa ba yir Nataniɛl chen a ŋɔ un, “Mosis awa Koosa witinsa funɛ sɔbi a li Koosa sɛm tɔn ti ni saha digi Kristo naa Koosa fun ŋɔ di o zi wa tumu wuzu digi chen wɛ. Ya zim unu. Waa ya Yesu, Josɛf be, a li tɔhɔn naa ba yir Nazarɛt ni chen.”
JHN.1.46	Nataniɛl fun ŋɔ un, “Nibin weri wa kili dooni.”
JHN.1.46	Filip fun ŋɔ, “Wa na un.”
JHN.1.47	Ba funɛ wa dugli Yesu, o fun ŋɔ ba naa nyɛn o wati, “Maa na Ju tim baal nɔ la wa di o wa na min. O ya wuti tiinnɛ kinkan.”
JHN.1.48	Nataniɛl fun wa tel Yesu wati a pɛɛsi un, “Yɛrɛ i ya a zim chenani mu bambi du?”
JHN.1.48	Yesu fun ŋɔ un, “I kanɛ i bugil barsɔn nɛɛ mu te na hin a zim chenani i bambi du ka Filip zi yir hin.”
JHN.1.49	Nataniɛl funɛ nu Yesu sɛma, o fun ŋɔ, “Mu kunyana, hin ya Koosa be. Hin vɛɛn ya Ju tim koora naa Koosa fun ŋɔ di o zi tumu ya wati.”
JHN.1.50	Yesu fun ŋɔ un, “Mu ŋɔ hinu di i funɛ kani i bugil barsɔn nɛɛ, mu zim chenani i bambi du ka i si su min. I wa wa na kizeneu a kaali nan.” 
JHN.1.51	Doone Yesu fun burgi a ŋɔ ba naa nyɛn dooni, “Wutirɛ mu sɛm ma, ma zi na buudahau ka o puk ka Koosa malaikasa tu wa n waa nibine be wati a bur a zini kaali.”
JHN.2.1	Wuzu bilɛ gantɛl nɛɛ, baal digi fun kpa haan a li tɔhɔn naa ba yir Kena a li Galili pulum ni. Yesu niina funɛ nyɛn dooni. 
JHN.2.2	Ba fun yir Yesu awa o gantɛl tiŋsa gbanko di ba wa haan fali dam ti. 
JHN.2.3	Ba naa funɛ wa haan fali ti ba zaami chen fun nyɔ sin a peti, Yesu niina fun wa ŋɔ un di sin ti maga peteu.
JHN.2.4	Yesu fun ŋɔ un, “Yɛrɛ i wa min wati? Mu saha ha wa tel.”
JHN.2.5	Doone o niin ti fun burgi a ŋɔ dam ti bisi ni, “Maa tum chenani maga o ŋɔ ma.”
JHN.2.6	Dasisa nɔra funɛ nyɛn dam ti ni. Dasi bɛgim zi zu galɔŋsau a dugli fumtora. Ju tim ta wa kaa di diwe dam ti ni, ba yaa zɔk dasisi ta nire a sɛm ba nisa. 
JHN.2.7	Yesu fun ŋɔ dam ti bisi ni, “Ma zɔk ni gbaari dasisi ta ni a su.” Ba fun zɔk ni a gbaari a maga ni a su. 
JHN.2.8	Ba funɛ ya chen peti, o fun ŋɔ ba, “Tɔ, lalaknɔ ma zɔk a la nyɛ nihɛɛ naa la nyini hɔɔri ta ni o nyɔ.” Ba fun zɔk a la nyɛ un. 
JHN.2.9	O fun lɛmsi ni naa funɛ burgi sin chen, a vɛ zim doonani o liili. Dam ti bisa ba naa funɛ zɔk a nyɛ un, ba waa funɛ zim doonani o li. O fun yir haan fali baal ti a ŋɔ un, 
JHN.2.10	“Nara yir ba dɔŋtima di ba lagmi a di diwe, ba yaa te kpa sin lɛmnɛ a nyɛ ba di ba nyɔ. Ba wa nyɔ sin lɛm ti puŋ, dam ti bisa yaa kpa sin tagin tirɛ a wa gbaari ba. Amaa ba wa kpa sin lɛm tirɛ a tiŋ gantɛl.”
JHN.2.11	Chenani Yesu fun nyɛ ni ti burgi sin Kena ni a li Galili pulum ni chen, funɛ te ya o tum zen. O tum zen ti funɛ biksi o gantɛl tiŋsi ta di Koosa kpok nyɛn un ni. O tum zen ti daha ba se fun su un.
JHN.2.12	Kpaali ti saha funɛ wa gali, Yesu wa o niin ti awa o niinbisa awa o gantɛl tiŋsi ta fun si dooni a kaali tɔhɔn naa ba yir Kapɛrnaum a la nyɛn wuzu bilɛ.
JHN.2.13	Wuzu zen naa Ju tim ta funɛ yir val la gali chen saha funɛ wa dugli, Yesu awa o gantɛl tiŋsi ta fun kaali Jɛrusalɛm, 
JHN.2.14	a la zu Koosa bar jɛɛmi dama. O fun na nidamata ka ba yogli nuhɛ, piisisa awa kosa. Malɛ nichɛrɛ gbanko funɛ kani ba tebulsi muni ni. 
JHN.2.15	O fun a dɛu gagbasa a kɔɔri vurma a duŋni ba naa la yogli nuhɛ ta awa piisisi ta wa ba sela a ta. O fun a burgi malɛ nichɛrɛ tim ta tebulsa gbanko a ta a pisi ba malɛ ta. 
JHN.2.16	Doone o fun ŋɔ ba naa la yogli kosi ta chen, “Ma kpa a a li bar nɔ. Yɛrɛ ma lisi di ma tumu nan a kpa mu nyan dam ti a burgi yawa?” 
JHN.2.17	O gantɛl tiŋsi ta fun a lisi chenani ba fun a sɔbi a li Koosa sɛm tɔn ti ni a ŋɔ,
JHN.2.17	“Chenani mu baga nyɛn Koosa dam ti ni zi chɔk minu.”
JHN.2.18	Chɛɛm ti funɛ wa gil, Ju tim ta bɔnɛ fun wa pɛɛsi Yesu, “Anti nyɛ hin nyinbaan di i val aa kiya nan? Tum tum zen ya zim di Koosa chiŋɛ i gantɛl niu.”
JHN.2.19	Yesu fun ŋɔ ba, “Mu zi tum tum zenu a nyɛ ma. Ma zak Koosa bar jɛɛmi dam nɔ a lɔ ka mu sa un wuzu butora wuzu.”
JHN.2.20	Ba fun ŋɔ un, “Ya walɛ funɛ kpa bun fumnaasi danɔrawa a sa un. I wa kikpa wuzu butora a bukoo sa un.”
JHN.2.21	Amaa Yesu wa funɛ sɛm Koosa bar jɛɛmi dam naa nyɛn Jɛrusalɛm ni chen wɛ. O funɛ sɛm o titi bara wɛwa. 
JHN.2.22	Yesu funɛ sou ka Koosa lɛli un a li o sou ni, o gantɛl tiŋsi ta fun lisi chenani o fun sɛm chen. Ba fun zim di o sɛma awa chenani ba fun sɔbi o wɛ a li Koosa sɛm tɔn ti ni chen, ya wutirɛ.
JHN.2.23	Yesu funɛ di Ju tim ta wuzu zen naa ba yir val la gali ti chen a li Jɛrusalɛm ni, nidamata fun na tum zene naa o tum ka ba se fun su un. 
JHN.2.24	Amaa Yesu funɛ zim chenani nibinsa lisiu kinkan. Chendaha o wa fun nyɛ o si su ba. 
JHN.2.25	O wa funɛ daŋni di nara biksi un chenani nibinsa bambe du.
JHN.3.1	Baal digi funɛ nyɛn dooni, ba yir un Nikɔdimus. O funɛ ya Ju tim ta nihɛɛrɛ awa Farisi tim ta digi. 
JHN.3.2	Wuzu digi dusumnɛ, o fun la ŋɔ Yesu ni, “Mu kunyana, ya zimu di Koosa funɛ tum hin di i wa biksi ya. Tum zene naa i tum biksi ya di Koosa kpok ti nyɛn hin ni.”
JHN.3.3	Yesu fun ŋɔ un, “Wutirɛ mu sɛm hin, Koosa wa kidɔ nar see o te kpa o mi fali a nyɛ chen tiin ni.”
JHN.3.4	Nikɔdimus fun pɛɛsi un, “Yɛrɛ Koosa kaa ya a kpa o mi fali a nyɛ nibine naa piin zen ni? O niina wa kibu koti a lul un bilɛ.”
JHN.3.5	Yesu fun ŋɔ un, “Wutirɛ mu sɛm hin, Koosa wa kidɔ nar see o te kpa o siim weri ti a du un ni ka ba zi chaksi un wa ni ni. 
JHN.3.6	Nibinsa la lul dɔŋa. Koosa siim weri ti kpa o mi fali ti a du nar ni, o gbanko nyɛn un ni. 
JHN.3.7	Koosa daŋni o kpa o mi fali ti a nyɛ nara niu. Ta nyɛ chen ya hin alaazibu. 
JHN.3.8	I zim chenani peha val o tutɔu ka i nu o chɛɛma, amaa ma wa zim doonani o li koo o la. Koosa siim weri ti wa nyɛn nara ni, o ya chi pehere. I wa ya koti a na un.”
JHN.3.9	Nikɔdimus fun pɛɛsi un, “Yɛrɛ nan kaa ya?”
JHN.3.10	Yesu fun ŋɔ un, “I biksi i narawa ka ba nyɛ hin jirima kinkan. Yɛrɛ i vɛ zim mu sɛm na muna? 
JHN.3.11	Wutirɛ mu sɛm hin, kin naa mu sɛm hin nan, mu funɛ na au a zim a. Amaa i wa funɛ daŋni i nu a. 
JHN.3.12	Mu sɛm kin nawara ya bar nɔ wɛwa ka i vɛ nu a. Mu ŋɔ hin kin nawara ya Koosa tɔhɔn kina wɛ, yɛrɛ i kaa ya a zim a mun? 
JHN.3.13	N waa nibine be duŋduŋ funɛ li Koosa tɔhɔn ti ni a wa tɛɛnɛ nɔ maga a la zi bur la dooni.
JHN.3.14	“Ju tim nawaal, Mosis, funɛ kpa lugiu a kɔɔri dum a kpa du da ni a fun zer un a tɛ Ju tim bambaan ni a li nyabaan ni. Chene ba zi wa kpa n waa nibine be a kpaasi mari daakakli ni a zer min baŋ, 
JHN.3.15	chen ni Koosa zi kpa o mi fali naa vɛ kpak bɔu a nyɛ ba naa maga se su min ni. 
JHN.3.16	Koosa funɛ daŋni tɛɛnɛ nɔ maga nara kinkannɛ a fun tum o be bɛgim ba wati, chen ni Koosa wa zi na ba naa se su un galimsa a ta ba yɔri, amaa o ka zi kpa o mi fali naa vɛ kpak bɔu a nyɛ ba. 
JHN.3.17	Koosa wa fun tum o be di o wa di tɛɛnɛ nɔ maga nara sɛria, amaa o funɛ tum unu di o wa yisi ba a li ba tum tagna ni.
JHN.3.18	“Ba naa se su Koosa be, Koosa wa zi di ba tum galimsa sɛria a ŋɔ di ba chelu. Ba naa se ka vɛ su un, Koosa piin di ba tum galimsa sɛriau a ŋɔ di ba chelu. O fun ya chen, domi ba se wa su o be bɛgim ti. 
JHN.3.19	Nannɛ Koosa lisi ba wɛ. O be chi fitina o fun tum tɛɛnɛ nɔ maga ni. Nidamata fun lisi di ba nyɛn birsi ni a ta val nha ni, domi ba la tum tum tagna daha. 
JHN.3.20	Ba zimu di ba tum ba tum tagna nha ni, nara maga zi na chenani ba tumu. Chendaha ba chɔ li un ni. 
JHN.3.21	Amaa ba naa ka la tum wuti tuma, ba waa wara ɔm nha ti. Ba tum ba tuma a li gbampulim nɛɛ, chen ni nara maga zi zim di ba tum ba tuma a nyɛ Koosa nee.”
JHN.3.22	Nikɔdimus funɛ kaali, Yesu wa o gantɛl tiŋsi ta fun si dooni a kaali Judia pulum. O wa ba fun nyɛn dooni wuzu bilɛ a chaksi nara wa ni ni. 
JHN.3.23	Jɔn gbanko funɛ chaksi nara wa ni nɛɛ a li tɔhɔn naa ba yir Enɔn, domi nidamata funɛ nyɛn dooni. O wa tɔhɔn naa ba yir Salim chen wa fun bol dɔŋ ni. Nidamata fun la o wati dooni di o chaksi ba. 
JHN.3.24	A saha ti ba ha wa fun kpak Jɔn a tɔ dɛ.
JHN.3.25	Ju tim ta digi fun wa Jɔn gantɛl tiŋsi ta wati ba di dɔŋwa amɔrɛ chaksi ti daha. 
JHN.3.26	Ba fun wa ŋɔ Jɔn ni, “Ya kunyana, i lisi baal naa funɛ nyɛn i wati a li Jɔɔdan mɔɔga jibaŋ kinkin ti ni awa chenani i fun ŋɔ ya o wɛuu? Nidamata fu zi wa i watiu i chaksi ba, amaa ba ka kaali o watɛɛ di o chaksi ba.”
JHN.3.27	Jɔn fun ŋɔ ba, “Koosa funɛ yisi o tuma a nyɛ nara maga ni di baa tum. 
JHN.3.28	Ma lisi di mu funɛ ŋɔ mau di mu wa ya Kristo naa Koosa fun ŋɔ di o zi tumu chen. Koosa funɛ tum min di mu te o suwachak a kɔɔri o nyinbaan. 
JHN.3.29	Nar kpa haan, waa dɔ un. Mu chi haan fali baal chɛnnɛ. Mu wa dugli un a nu o sɛma, mu tuha yaa sɔɔniu kinkan. Nara ta wa li mu wati a la Yesu wati di o chaksi ba wa ni ni, mu tuha yaa sɔɔniu kinkan a kaali chenani o fun te sɔɔni. 
JHN.3.30	O deŋlu wa o zini buudaha ka mu tu tɛɛnɛ.”
JHN.3.31	“Yesu funɛ li Koosa tɔhɔn ti a wa tɛɛnɛ nɔ maga, a koti a biksi ma Koosa tɔhɔn ti kina wɛ. Chendaha o ya nizen a kaali nara maga. Mu ya nibinere a chi ma a koti a biksi ma tɛɛnɛ nɔ maga kina wɛ. Koosa tɔhɔn ti kin ta kaali tɛɛnɛ nɔ maga kina kinkan. 
JHN.3.32	Kin nawara o biksi nara, o funɛ na au a zim a. Amaa nidamata wara daŋni ba nu a. 
JHN.3.33	Ba naa maga nu o sɛm ta zimu nɛnɛ di Koosa ya wuti tiinnɛ. 
JHN.3.34	Koosa funɛ tum un di o la biksi nara o wɛ. O funɛ nyɛ o siim weri ti si un niu a suŋi un o tum chen. 
JHN.3.35	Koosa daŋni o be tiu a kpa kin maga kpok a du o nin ni. 
JHN.3.36	Ba naa maga se su o be ti, Koosa kpa o mi fali naa vɛ kpak bɔ a nyɛ ba. Ba naa maga se ka vɛ su un a vɛ tiŋ o nɔ, Koosa wa zi kpa o mi fali ti a nyɛ ba. O zi na paanu a du ba ni a lɛrgi ba diŋsa hali saha naa vɛ kpak bɔ.”
JHN.4.1+JHN.4.2	Farisi tim ta fun nu di nidamata liu a tiŋ Yesu a nyɛ o chaksi ba wa ni ni a kaali chenani ba li la Jɔn wati. Yesu titi wa fun a chaksi nara ta, amaa o funɛ nyɛ o gantɛl tiŋsi ta wa tum chen. 
JHN.4.3	O funɛ zim chenani Farisi tim ta nuu, o wa o gantɛl tiŋsi ta fun si Judia ni a bur a la Galili pulum. 
JHN.4.4	Yesu fun lisi di ba zi tiŋ nyinbaan naa la li Samaria pulum chenu a la tel Galili pulum.
JHN.4.5	Ba fun wa tel Samaria tɔhɔn naa ba yir Saika. Saika wa ŋmaha naa Ju tim ta nawaal, Jakɔb, fun kpa a nyɛ o be Josɛf ni saha digi wa fun bol dɔŋ ni. 
JHN.4.6	Bugul naa Jakɔb fun hur, chen funɛ nyɛn dooni. Yesu val ti funɛ nyɛ o kuu kinkan. O fun la kani bugul ti nɔ ni nha sal baan nyuha di o hiisi.
JHN.4.7+JHN.4.8	O gantɛl tiŋsi ta fun li kaali tɔhɔn ti di ba la yau diwe. O funɛ kani a hiisi chene, Samaria tim haan digi fun wa dooni di o dɔ ni. Yesu fun ŋɔ un di o nyɛ un ni o nyɔ.
JHN.4.9	Samaria tim haan ti fun ŋɔ un, “I ya Ju timwa ka mu ka ya Samaria tim haan. I zim di ya Samaria tima awa ma wa lɛm dɔŋ ni, ka yɛrɛ i sumi ni mu wati?”
JHN.4.10	Yesu fun ŋɔ un, “I fu zim chenani mu du, i fu zi sumi min di mu nyɛ hin niu i nyɔ. Mu wa zi dɔ ni bugul nɔ ni a nyɛ hin. Mu ka zi kpa ni paliu a nyɛ hin.”
JHN.4.11	Haan ti wa fun zim o sɛm ta mun a ŋɔ, “Mu kunyana, i wa kpak guuga ka bugul nɔ luŋ. Leene i kaa la dɛu ni pali a wa nyɛ min? 
JHN.4.12	Ya nawaal, Jakɔb, funɛ hur bugul nɔ saha digi, chen ni o wa o walɛ awa o sela zi nyɔ o niu. Ya tiŋ gantɛlu a wa pu bugul ti a nyɔ un. I zen a kaali ya nawaal Jakɔbuu?”
JHN.4.13	Yesu fun ŋɔ un, “Ba naa maga nyɔ bugul ti ni, nyɔksa zi bu kpak bau. 
JHN.4.14	Ba naa maga ka nyɔ ni naa n nyɛ ba, nyɔksi wa zi bu kpak ba. Mu daŋni mu kpa Koosa mi fali naa vɛ kpak bɔ a nyɛ nara ni. O mi fali ti chi nisire naa nyɛ ni pal ba tuhu ni saha maga.”
JHN.4.15	Haan ti funɛ nu Yesu sɛma, o fun ŋɔ un, “Mu kunyana, nyɛ min i ni ti, chen ni nyɔksa wa zi bu kpak min ka mu bur wa di mu wa dɔ ni.”
JHN.4.16	Yesu fun ŋɔ un, “Kila a la yir i baal ma wa.”
JHN.4.17	O fun ŋɔ un, “N wa kpak baal.”
JHN.4.17	Yesu fun ŋɔ un, “Chenani i ŋɔ min, chen ya wutirɛ. 
JHN.4.18	Nara banyuu funɛ kpa hin a burgi ba haan. Baal nɔ wati i nyɛn nan ya i samnɛ. Chenani i ŋɔ min, chen ya wutirɛ.”
JHN.4.19	Haan ti fun ŋɔ un, “Mu kunyana, i sɛm ta nyɛ mu zim di i ya Koosa witinsi ta digirɛ. 
JHN.4.20	Kina bi naa chiŋi doon nan. Ya nawaalsa funɛ jɛɛmi Koosa o nyuhu nee, amaa ma Ju tima ŋɔ ya di Jɛrusalɛm ya Koosa bar jɛɛmi.”
JHN.4.21	Yesu fun ŋɔ un, “Saha wau ba naa la jɛɛmi ya kunyan Koosa wa zi jɛɛmi un bi ti ni koo Jɛrusalɛm ni. 
JHN.4.22	Ma Samaritan tima, ma wa zim naa ma jɛɛmi nɛnɛ. Ya Ju tima ka zim naa ya jɛɛmi nɛnɛ. Waa la zi wa nyɛ Ju tim nidigi yisi tɛɛnɛ nɔ maga nara tum tagna a li ba ni. 
JHN.4.23	Saha telu nara ba naa la jɛɛmi Koosa wa wuti ni, zi jɛɛmi un chenu, domi o siim weri ti nyɛn ba bambe ni. Chene ya kunyana Koosa daŋni nara kijɛɛmi un. 
JHN.4.24	Koosa ya siimne. Chendaha nara wa koti a jɛɛmi un wa wuti ni, see o siim weri ti te nyɛn ba bambe ni a suŋi ba.”
JHN.4.25	Haan ti fun ŋɔ un, “N zimu di Kristo naa Koosa fun ŋɔ di o kaa wa tumu wuzu digi chen, zi wau. O wa wa, o zi biksi ya wɛ magau.”
JHN.4.26	Yesu fun ŋɔ un, “N waa naa la sɛm hin nan, min chen.”
JHN.4.27	O funɛ sɛm sɛm ta chene, o gantɛl tiŋsi ta fun bur wa. Alaazibu fun kpak ba kinkan o wa haan ti la sɛm sɛma dɔŋ wati chen daha. Ba nidigi wa fun pɛɛsi un di yɛrɛ o sɛm sɛma o wati koo kin naa nyuhu ni ba sɛm.
JHN.4.28	Haan ti fun gil o ni kidɔɔli ti a bur kaali tɔhɔn tuha a la ŋɔ ba naa nyɛn dooni, 
JHN.4.29	“Mu wa a wa na baal naa ŋɔ min kin nawara mu fun tum. Waa ya Kristo naa Koosa fun ŋɔ di o kaa wa tumu wuzu digi chenn?” 
JHN.4.30	Ba fun chomsi a li tɔhɔn ti ni a kaali Yesu wati.
JHN.4.31	Haan ti funɛ nyɛn nyinbaan ni a la o tɔhɔn ti, Yesu gantɛl tiŋsi ta fun sumi un di o zer diwe a di.
JHN.4.32	O fun ŋɔ ba, “Ma wa zim diwe naa mu kpak a kaa di.”
JHN.4.33	O gantɛl tiŋsi ta funɛ pɛɛsi dɔŋa, “Nandigi kpa diwe wa nyɛ un ka ya vɛ zimii?”
JHN.4.34	Yesu fun ŋɔ ba, “Mu tiŋ Koosa naa tum min chen tutɔrɛ a tum tum naa o nyɛ min a peti, o chi diwe naa mu di chene. 
JHN.4.35	Ju tim ta nihɛɛta yaa ŋɔ di pɛnsa naasi gantɛl ni, ya zi kum kinau. Ma nyɛ mu ŋɔ ma, ma zer ma nyuuna a nyini ŋmaani ni. Kiparɛ ta piin biu a daŋni kumi. 
JHN.4.36	Ba naa kumɛɛ a kpa du napagsi ni, ba waa le la ba bɔta. Tumtumsi ta wa peti ba tum maga, ba naa du kin ta awa ba naa kumɛɛ, ba maga tusa zi sɔɔniu. Chen vɛɛna, ba naa kpa nara a wa mu wati chen ni Koosa zi kpa o mi fali naa vɛ kpak bɔ a nyɛ ba, o zi bɔ ba ba chimu.” 
JHN.4.37	Yesu fun bu ŋɔ o gantɛl tiŋsi ta ni, “Chenani Ju tim nihɛɛti ta yaa ŋɔ chen ya wutirɛ di nandigi yaa du ka nandigi kaa kum. 
JHN.4.38	O chi mu tum ma di ma la kum kiparɛ a li Koosa ŋmaha ni. Bɔnɛ funɛ du a a nyini a ka ma wa na nyɔɔra a li ba tum ni.”
JHN.4.39	Samaria tim haan ti funɛ la ŋɔ o tɔhɔn ti nara ni, ma wa a wa na baal naa ŋɔ min kin nawara mu fun tum, ba nidamata se funɛ su Yesu. 
JHN.4.40	Ba funɛ wa o wati a wa sumi un di o nyɛn ba wati. Yesu fun la nɔɔni a nyɛn ba wati wuzu bilɛ.
JHN.4.41	O fun biksi ba Koosa wɛ ka nidamata se fun su un a gbaari ba naa se funɛ te su un chen ni. 
JHN.4.42	Ba fun ŋɔ haan ti ni, “Ya se su un o biksi ti daha. A wa su un chenani i fun ŋɔ ya chen duŋduŋ daharɛ. Ya zimu di wutirɛ Koosa fun tum un di o wa yisi tɛɛnɛ nɔ maga nara tum tagna a li ba.”
JHN.4.43	Wuzu bilɛ gantɛl ni, Yesu fun li dooni a kaali Galili pulum. 
JHN.4.44	O titi yaa ŋɔ nara niu di Koosa witinsi ta digi sɛmbiri nara wara nyɛ un jirima. 
JHN.4.45	Amaa Galili tim nidamata funɛ nyɛn Ju tim ta wuzu zen naa ba yir val la gali ti chen a li Jɛrusalɛm ni a na tum zene naa o tum dooni. Chendaha o funɛ tel Galili, ba fun la un du.
JHN.4.46	O fun bur kaali Kena a li Galili pulum ni. Doonee o fun nyɛ ni ti burgi sin. Nihɛɛ digi funɛ nyɛn doon. O be fun nyɛn Kapɛrnaum ni a wi. 
JHN.4.47	O funɛ nu di Yesu li Judia pulumu a bur wa Galili, o fun la sumi un di o nyɛ ba la Kapɛrnaum a la tiibi o be naa la daŋni o sou. 
JHN.4.48	Yesu fun ŋɔ un, “Mu vɛ tum tum zene a nyɛ ma, ma se wa zi su min.”
JHN.4.49	Nihɛɛ ti fun ŋɔ un, “Mu kunyana, i vɛ wa mu wati lalaga, mu be ti zi sowu.”
JHN.4.50	Yesu fun ŋɔ un, “Kila dama. I zi na i be tiu ka o kpak alaafɛ.”
JHN.4.50	Baal ti si fun su chenani Yesu sɛm chen a kaali. 
JHN.4.51	O funɛ nyɛn nyinbaan ni aa la chene, o dam bisa fun wa chem un a ŋɔ un, “I be ti na alaafɛu.”
JHN.4.52	O fun pɛɛsi ba, “Nha funɛ mak yɛrɛ ka o na alaafɛ?” Ba fun ŋɔ un, “Nha dɛ jauu ka kabilima ti gil un.” 
JHN.4.53	Be ti nyana fun lisi di saha naa Yesu dɛ ŋɔ un di o be ti zi na alaafɛu chen, di nha jauu. O fun kaali dama a la na di chenani ba fun sɛm chen sir ya wutirɛ. O wa o walɛ maga se fun su Yesu chenani o tum chen daha.
JHN.4.54	Chenani Yesu fun tiibi nihɛɛ ti be ti funɛ gbaari o tum zen ti bilɛ tiina a li Galili pulum ti ni.
JHN.5.1	A funɛ ya tama, Yesu fun si a bur kaali Jɛrusalɛm di o la di Ju tim wuzu zene ta digi dooni. 
JHN.5.2	Bɛɛn we funɛ nyɛn dooni a dugli tɔsi ta digi bulzɔɔnɔ naa ba yir piisisa bulzɔɔnɔ. Ju tim ta funɛ yir doon a li ba sɛm ni, Bɛtzata. Zaŋa nyuu funɛ go bɛɛŋ we ti nɔ. 
JHN.5.3	Wichɔɔrsa nidamata funɛ nyɛn zaŋ ta tuhu ni saha maga. Ba bɔnɛ funɛ ya nyulumwa, bɔnɛ chel chɛrsa, bɔnɛ nisa awa naŋgere ka siti. (( 
JHN.5.4	Ba fun a pɔ niiti ta pali. Saha wau Koosa malaika wa tu wa a nyɛ nii ti pali. A gantɛl ni nar ka te tu bɛɛŋ ti chen, chen tiina wichɔɔta ti zi wa tibiu.)) 
JHN.5.5	Baal digi funɛ nyɛn dooni. Wichɔɔrta fun kpak un bun fumnaasi alɛ wa to. 
JHN.5.6	Yesu fun wa li dooni a na un ka o chɔ. O funɛ zim di wichɔɔr ti vusi un niu a pɛɛsi un, “I daŋni i na alaafɛuu?”
JHN.5.7	Wichɔɔr ti fun ŋɔ un, “Mu kunyana, ni ti funɛ viigi, n wa kpak nandigi naa la zi kpa min a la du bɛɛŋ ti ni lalaga. Mu funɛ nyɛn nyinbaan ni aa wa, nandigi funɛ te min dooni.”
JHN.5.8	Yesu fun ŋɔ un, “Kisi a guti i kichɔɔli a la.” 
JHN.5.9	Baal ti fun vaan na alaafɛ a si a guti o kichɔɔli ti a la. A wuzu ti funɛ ya Ju tim hiisi wuzurɛ. 
JHN.5.10	Ju tim ta bɔnɛ fun na chenani Yesu tiibi baal ti a la ŋɔ un, “O ya ya chire wa i chuŋi i kichɔɔli ya hiisi wuzu.”
JHN.5.11	O fun ŋɔ ba, “Baal naa tiibi min chen, waa ŋɔ min di mu chuŋi.”
JHN.5.12	Ba fun pɛɛsi un, “Anti ŋɔ hin di i guti i kichɔɔli a la?”
JHN.5.13	Baal ti funɛ nyini di o na Yesu, amaa o funɛ li zɛmɛ ta niu a kaali. O fun ŋɔ Ju tim ta ni, “O kaalu. Mu ka wa zim nibine naa ya un.”
JHN.5.14	A gantɛl nɛɛ Yesu fun wa na un Koosa bar jɛɛmi dam ti ni a ŋɔ un, “Lalaknɔ i na alaafɛu. Ta bu tum tum tagna. I tum a, chenani i zi du zi taginiu a kaali o piili ti ni.”
JHN.5.15	Doone baal ti fun li kaali a la ŋɔ Ju tim ta ni di Yesu funɛ ya naa tiibi un chen. 
JHN.5.16	Ba funɛ nu di Yesu tiibi baal ti ba hiisi wuzu ti, ba fun wa muksi un kinkan. 
JHN.5.17	O fun ŋɔ ba, “Mu kunyana Koosa tum o tuma saha maga. Mu gbanko tum a chi chenani o tum chene.”
JHN.5.18	Yesu funɛ ŋɔ di o nyana ya Koosa, o duuti o wa un ya nibɛgimnɛ. O sɛm na awa chenani o fun a chɔk ba hiisi wuzu ti, nyɛ Ju tim ta se sɛriu di ba kpu un.
JHN.5.19	Doone Yesu fun ŋɔ ba, “Chenani mu kaa sɛm ma nan ya wutirɛ. Mu waa Koosa be, wa kikoti a tum wu digi mu titi nyuhu ni. Mu zer mu nyan ninne a li mu tum maga ni. 
JHN.5.20	O daŋni minu a biksi min tum maga chenani o titi tum. Ma fa na chenani mu tiibi baal tiu. Mu kunyana Koosa zi nyɛ mu tum tum zeneu a kaali chen, ka alaazibu kpak ma. 
JHN.5.21	Waa lɛlɛ siwɛ a li ba sou ni. Mu waa naa ya o be gbanko lɛlɛ siwɛ naa mu yisi a li ba sou ni. 
JHN.5.22	O wara di nara tum tagna sɛria. O funɛ kpa chenani o di nara sɛriau a du mu nin ni, 
JHN.5.23	chen ni nara maga zi nyɛ min jirimau a chi chenani ba yaa nyɛ un jirima. Nara vɛ nyɛ min jirima, ba wara nyɛ mu kunyana Koosa naa tum min chen gbanko wa jirima.
JHN.5.24	“Sɛm naa mu kaa sɛm nan ya sɛm birigewa, adaha maa nu a nɛnɛ. Ba naa maga nu mu biksi nɔ a nyɛ ba se su Koosa naa tum min chen, o zi nyɛ ba o mi fali naa vɛ kpak bɔu. O gbanko wa zi bu na ba galimsa ba tum tagna daha a ta ba yɔri. 
JHN.5.25	Maa nu mu wati nɛnɛ. Saha ti piin telu di ba naa chi siwɛ ba tum tagna daha zi wa nu min, Koosa be, tau, ka mu zi wa lɛli bau a li ba sou ni. 
JHN.5.26	Mu nyan ti kpak o mi fali naa vɛ kpak bɔ kpok. O funɛ kpa o mi fali kpok tiu a nyɛ mu gbanko ni. 
JHN.5.27	Mu ya nibine be. Chendaha o fun kpa chenani o di nara sɛria a du mu nin ni. 
JHN.5.28	Ma ta nyɛ chenani mu sɛmi chen jɛri ma. Saha wau ba naa maga ba fun huk chen zi nu mu tau a li wa. 
JHN.5.29	Ba naa funɛ tum tum were chen, mu kunyana zi lɛli bau a li ba sou ni a kpa o mi fali naa vɛ kpak bɔ a nyɛ ba. Ba naa ka funɛ tum tum tagna chen, o zi lɛli bau a li ba sou ni a na ba galimsa a ta ba yɔri.”
JHN.5.30	“Mu wa kikoti a tum wu digi mu titi nyuhu ni. Koosa yaa biksi min chenani mu zi di nara sɛria. Chendaha mu sɛria diili ya wuti saha maga. Mu wara daŋni mu tiŋ mu tutɔ, amaa naa tum min chen tutɔrɛ mu daŋni n tiŋ.
JHN.5.31	“O fu ya di mu duŋduŋ ŋɔ ma chenani mu du, ma fu zi ŋɔ di mu sɛm ta wa ya wuti. 
JHN.5.32+JHN.5.33	Amaa Jɔn naa chaksi nara wa ni ni chiŋɛ mu gantɛl ni. Chenani maga o sɛm nara ni mu wɛ ya wutirɛ. Ma titi funɛ tum nara di ba nu o sɛm ta a bur wa ŋɔ ma. 
JHN.5.34	Mu wara nyini chenani nibinsa sɛm mu wɛ se ni. Ma lisi chenani Jɔn sɛm mu wɛ di o suŋi ma, chen ni Koosa zi la ma nyuuna a nyɛ ma. 
JHN.5.35	Jɔn funɛ chi fitin chaanirɛ ka ma tusa fun sɔɔni di ma kani o mun ni tama. 
JHN.5.36	Jɔn funɛ biksi nara mu wɛ, amaa kundɔŋ biksi nara mu wɛ a kaali chenani Jɔn fun biksi. Tum zene naa mu nyan ti fun nyɛ mu tum, a waa biksi nara di waa funɛ tum min. 
JHN.5.37	Ma ha wa nu o ta koo a na un, amaa o yaa biksi ma mu wɛu. 
JHN.5.38	Waa funɛ tum min ma wati, amaa ma wa nyɛ ma se su min. Chendaha o biksi ti vɛ nyɛn ma bambe ni. 
JHN.5.39	Ma yaa karimi Koosa sɛm tɔn ti saha maga. Ma karimi ti nyɛ ma se su di ma zi na mi fali naa vɛ kpak bɔu. Amaa o sɛm tɔn ti biksi ma mu wɛ. 
JHN.5.40	Ma ka wara daŋni ma wa mu wati a wa la mi fali ti.
JHN.5.41	“Ma vɛ nyɛ min jirima nan daha mu baga wa to, 
JHN.5.42	amaa mu baga nyɛnu di ma wa kpak Koosa daŋni ma bambe ni. 
JHN.5.43	Mu kunyana Koosa funɛ tum min di mu wa chiŋi o bar chiŋi ni, amaa ma wa la min du. Nandigi ka wa ma wati o titi nyuhu ni, ma ya la un duu. 
JHN.5.44	Ma daŋni ma nyɛ dɔŋ wa jirimarɛ, amaa ma wara daŋni jirima naa Koosa bɛgim ti koti a nyɛ ma. O wa ya beelire ma se vɛ su min. 
JHN.5.45	Ma ta lisi di mu zi fiksi mau a li mu kunyan ti suwachak ni. Ma kpak bambi bɛgim a li ma nawaal Mosis awa chenani o fun biksi ma ni. Waa la zi fiksi ma, 
JHN.5.46	amaa ma se wa su un. O funɛ sɔbi mu wɛu a li Koosa sɛm tɔn ti ni saha digi. Ma se su un, ma zi nyɛ ma se su minu. 
JHN.5.47	Ma se vɛ su chenani o fun sɔbi mu wɛ chen. O wa ya beelire ma se vɛ su chenani mu biksi ma.”
JHN.6.1	Ju tim ta funɛ kaali, Yesu awa o gantɛl tiŋsi ta fun si dooni a bur kaali a la ji Galili bɛɛn ti jibaŋ kinkin ti. O sɔn digi funɛ vɛɛn ya Tibɛrias bɛɛŋa. 
JHN.6.2	Ba funɛ la chene, zɛmɛ kinkan fun tiŋ ba. Ba fun na chenani Yesu fun tum tum zene a tiibi wichɔɔrsi ta. 
JHN.6.3	Yesu wa o gantɛl tiŋsi ta funɛ la tel dooni, ba fun zini bi digi nyuha a kani. 
JHN.6.4	Ju tim ta wuzu zen naa ba funɛ yir val la gali ti chen, fun dugli. 
JHN.6.5	Yesu fun burgi a nyini aa go a na zɛmɛ kinkan ka ba wa o wati. O fun pɛɛsi Filip, “Leene ya kaa ya pu diwe a yau a nyɛ zɛmɛ naa maga ni ba di?” 
JHN.6.6	O titi funɛ zim chenani o zi yau, amaa o funɛ daŋni o zaamsi Filiprɛ.
JHN.6.7	Filip fun ŋɔ un, “Ya yau boroboro sidi tusugsa nyuu, o wa zi tel ba hali ba di tama.”
JHN.6.8	Doone Andiru, Simɔn Pita niinbe, fun ŋɔ un, 
JHN.6.9	“Nibabichɛl digi nyɛn bar nɔ a kpak boroborosa nyuu awa nyinsa lɛ. Yɛrɛ a nama kaa ya tel zɛmɛ na?”
JHN.6.10	Yesu fun ŋɔ, “Nyɛ nara tima kani tɛɛnɛ ni.” Zɛmɛ ta fun kani kɔ tota kinkan daha ni dooni. Ba nibaala duŋduŋ funɛ ya tusugsa nyuunwa. 
JHN.6.11	Doone Yesu fun zer boroborosi ta awa nyinsi ta a sumi Koosa a du a ni a kpa nyɛ o gantɛl tiŋsi ta ni ba bɔni zɛmɛ ta. Ba maga fun se puŋ. 
JHN.6.12	Ba fun se peti, Yesu fun ŋɔ o gantɛl tiŋsi ta ni, “Ma la pini kidikaalɛ ta, chen ni a wa zi chɔk.” 
JHN.6.13	Ba fun pini diwe naa zɛmɛ ta fun se a ka a su chenchisa fidalɛ.
JHN.6.14	Zɛmɛ naa funɛ di diwe ta, fun na chenani Yesu tum tum zen a nyɛ ba, ba fun ŋɔ dɔŋ ni, “Wutirɛ baal nɔ sir ya witiina naa Koosa fun ŋɔ di o zi wa tumu tɛɛnɛ nɔ maga ni wuzu digi chene.” 
JHN.6.15	Yesu funɛ nu chenani ba sɛm dɔŋ ni, o fun si dooni a kaali kuŋkule nyuha bar nyɛni a la nyɛn doon o duŋduŋ. O funɛ zimu di ba kpak unu ba bambe ni di ba kpak un wa kpok ni a la vɔu un ba koora.
JHN.6.16	Nha funɛ wa chel, o gantɛl tiŋsi ta fun a bur kaali bɛɛŋ ti nɔ, 
JHN.6.17	a la zu arŋa a la ji jibaŋ kinkin ti aa la Kapɛrnaum. Dusum funɛ wa biri, Yesu ha wa fun wa ba wati. 
JHN.6.18	Pe zenzen funɛ mo ba a la teŋ ni ti kinkan. 
JHN.6.19	Ba funɛ dusi arŋ ti a la tel maalisa tora koo anaasi, ba fun a na Yesu ka o val ni ti daha a wa dugli arŋ ti. Hansura fun kpak ba kinkan. 
JHN.6.20	Yesu fun ŋɔ ba, “Ma ta ɔmi. Minnɛ.” 
JHN.6.21	Ba tusa funɛ sɔɔniu o lagmi ba ni a zu arŋ ti chen. Ba fun vaan la tel ba val ti bɔ.
JHN.6.22+JHN.6.23	Chɔɔsa funɛ wa pisi, zɛmɛ naa funɛ kpalimi jibaŋ kinkin ti ni chen, fun a dɛu Yesu bar nyɛni. Yesu funɛ te wa dooni awa arŋ ni ka o nyɛ ba diwe ba di, ba funɛ na o wa o gantɛl tiŋsi tau. O gantɛl tiŋsi ta funɛ bu arŋ ti a kaali, zɛmɛ ta funɛ zimu di Yesu wa to ba wati. 
JHN.6.24	Arŋ bɔnɛ fun li tɔhɔn naa ba yir Tibɛrias a wa. Zɛmɛ ta fun la zu arŋsi ta a kaali Kapɛrnaum di ba la dɛu Yesu dooni.
JHN.6.25	Ba funɛ na un, ba fun pɛɛsi un, “Ya kunyana, yɛrɛ i ya a wa bar nɔ?”
JHN.6.26	Yesu fun ŋɔ ba, “Wutirɛ n sɛm ma, diwe naa mu dɛ kpa nyɛ ma di ma di puŋ chen, nyɛ ma dɛu mu bar nyɛni. Mu tum zene laata nyɛ ma dɛu mu bar nyɛni. 
JHN.6.27	Ma ta kpa ma bambe a du diwe naa la zi wa chɔk, amaa ma ka kpa ma bambe a du Koosa mi fali naa vɛ kpak bɔ ni. Koosa naa ya mu nyan ti chiŋɛ mu gantɛl ni di mu ya nibine be. Chendaha mu koti a kpa chen mi fali ti a nyɛ ma.”
JHN.6.28	Ba fun pɛɛsi un, “Yɛrɛ ya kaa ya a sɔɔni Koosa tuha?”
JHN.6.29	Yesu fun ŋɔ ba, “Ma nyɛ ma se su n waa naa o fun tum ma wati. Chene Koosa daŋni maa tum.”
JHN.6.30	Ba fun ŋɔ un, “Te tum tum zen a nyɛ ya ka ya se su hin. 
JHN.6.31	I zimu di ya nawaalsa funɛ nyɛn nyabaan ni a gba saha digi, ba nihɛɛ Mosis fun kpa diwe naa ba funɛ yir ‘mana’ a nyɛ ba ba di. Ba funɛ sɔbiu a li Koosa sɛm tɔn ti ni a ŋɔ,
JHN.6.31	‘Mosis funɛ kpa diweu a li buudaha ni a nyɛ ba ba di.’ ”
JHN.6.32	Yesu fun bu ŋɔ ba, “Wutirɛ mu ŋɔ ma, Mosis wa fun kpa diwe ta a li buudaharɛ a nyɛ ma nawaalsi ta ni. Mu kunyan Koosa ka funɛ kpa a a nyɛ ba. Lalaknɔ waa la nyɛ ma diwe titi maa di. 
JHN.6.33	Waa funɛ tum min a li o tɔhɔn ti ni di mu wa tɛɛnɛ nɔ maga, chen ni nara maga zi na nyinbaanu a la o mi fali naa vɛ kpak bɔ.”
JHN.6.34	Ba fun ŋɔ un, “Ya kunyana, i yaa kpa mi fali diwe ta a nyɛ ya.”
JHN.6.35	Yesu fun ŋɔ ba, “Mu wa mi fali diwe ta ya kibɛgimnɛ. Lɔsa wa zi bu kpak ba naa wa mu wati. Nyɔksa ka wa zi kpak ba naa nyɛ ba se su min. 
JHN.6.36	Ya funɛ piin lagmiu ka ma se ha vɛ su min. Mu funɛ ŋɔ mau di nannɛ o du ya ni. 
JHN.6.37	Ba naa mu nyan ti fun kpa nyɛ min chen, zi wa mu watiu n la ba du. Mu wa zi kut vɛ ba naa maga wa mu wati. 
JHN.6.38	Waa funɛ tum min a li o tɔhɔn ti ni di mu wa tɛɛnɛ nɔ maga a wa tum o tutɔ. Mu wa wa di n wa tum mu tutɔrɛ. 
JHN.6.39	Naa tum min chen tutɔ ti chi nɛɛnɛ. Mu zi nyini ba naa o kpa nyɛ min chenu ka ba digi ta nyuksɛ. O wa wa di o di tɛɛnɛ nɔ tim maga sɛria, mu zi lɛli ba a li ba sou ni a nyɛ ba o mi fali naa vɛ kpak bɔ. 
JHN.6.40	Mu nyana tutɔ ti chi nɛɛnɛ. O wa wa di o di tɛɛnɛ ŋɔ tim maga sɛria, mu zi nyɛ ba naa maga se su minu o mi fali naa vɛ kpak bɔ.”
JHN.6.41	Ju tim ta funɛ nu chenani Yesu sɛm di o wa mi fali diwe naa Koosa fun tum a li o tɔhɔn ti ni chen ya kibɛgimnɛ, ba funɛ zulimi un. 
JHN.6.42	Ba fun ŋɔ dɔŋ ni, “Baal nɔ, laata ya Yesu, Josɛf be ti, chenn? O nyana awa o niina laata ya zim chenn? Ka yɛrɛ o sɛm di o funɛ li Koosa tɔhɔn tirɛ?”
JHN.6.43	Yesu fun ŋɔ ba, “Ma gil mu zulimi. 
JHN.6.44	Nandigi wa kikoti a wa mu wati see mu nyana naa tum min chen gbaŋ un wa mu wati. O wa wa di o wa di tɛɛnɛ nɔ tim maga sɛria, mu zi nyɛ ba o mi fali naa vɛ kpak bɔ. 
JHN.6.45	Ba funɛ sɔbiu a li Koosa sɛm tɔn ti ni saha digi a ŋɔ,
JHN.6.45	‘Koosa zi wa biksi nara magau.’
JHN.6.45	Ba naa maga wa nu mu nyan ti sɛma a tiŋ o biksi ti, o zi wa gbaŋ bau a wa mu wati. 
JHN.6.46	Nandigi ha wa na mu nyan ti. Mu waa naa o tum ma wati chen duŋduŋ funɛ na un. 
JHN.6.47	Wutirɛ mu sɛm ma, ba naa maga se su min piin na o mi fali naa vɛ kpak bɔu. 
JHN.6.48	Mu wa mi fali diwe ta ya kibɛgimnɛ. 
JHN.6.49	Ma nawaalsi ta funɛ di diwe naa ba funɛ yir ‘mana’ nyabaan ti ni saha digi chen a siti. 
JHN.6.50	Amaa ba naa maga di mi fali diwe naa li mu nyan ti tɔhɔn ti, ba wa zi siti. 
JHN.6.51	Mu wa mi fali diwe naa funɛ li mu nyan ti tɔhɔn ti chen ya kibɛgimnɛ. Ba naa maga di diwe na zi na miisa naa vɛ kpak bɔu. Diwe naa mu kaa nyɛ ba ba di ya mu barawa. Nara zi wa kpu kinu chen ni tɛɛnɛ nɔ tim maga zi na nyinbaanu a la miisa naa vɛ kpak bɔ.”
JHN.6.52	Ju tim ta funɛ nu chenani Yesu sɛm, ba fun a di dɔŋa amɔrɛ kinkan o sɛm ta mun daha a ŋɔ, “Yɛrɛ baal nɔ kaa ya a kpa o bara a nyɛ ya di ya di?”
JHN.6.53	Yesu fun ŋɔ ba, “Wutirɛ mu ŋɔ ma, see ma se n waa nibine be bara a kinyɔ mu chɛl, Koosa mi fali naa vɛ kpak bɔ wa zi nyɛn ma bambe ni. 
JHN.6.54	Ba naa maga wa di mu bara aa la nyɔ mu chɛl ti, na o mi fali naa vɛ kpak bɔu lalaknɔ. O wa wa di o di tɛɛnɛ nɔ tim maga sɛria, mu zi lɛli bau a li ba sou ni. 
JHN.6.55	Mu bara ya diwe titi. Mu chɛl ti ya kinyɔɔli titi. 
JHN.6.56	Ba naa maga di mu bara aa la nyɔ mu chɛl ti nyɛn min ni ka mu gbanko nyɛn ba ni. 
JHN.6.57	Mu nyan naa ya mi fali ti tiina, funɛ tum min ma wati. O daharɛ mu nyɛn. Chen vɛɛna, ba naa maga di min nyɛn mu daharɛ. 
JHN.6.58	Mi fali diwe ta awa diwe naa Mosis fun kpa nyɛ ma nawaalsi ta ni saha digi ka ba siti chen, wa ya kibɛgim. Koosa funɛ tum o mi fali diwe tau a li o tɔhɔn ti ni, chen ni ba naa maga di un zi na miisa naa vɛ kpak bɔu.”
JHN.6.59	Yesu funɛ nyɛn Ju tim ta bar lagmi dɛ nɛɛ a li Kapɛrnaum ni a biksi ba sɛm na maga.
JHN.6.60	O gantɛl tiŋsi ta bɔnɛ gbanko funɛ nu o biksi tiu a ŋɔ dɔŋ ni, “O biksi ti bɔmu. Anti kaa tiŋ un?”
JHN.6.61	Yesu funɛ zimu di ba lɔ o gantɛllɛ, o fun pɛɛsi ba, “Mu biksi ti daŋni o bur ma gantɛllɛɛ? 
JHN.6.62	Ma wa na n waa nibine be ka mu bur a la zu Koosa tɔhɔn ti, yɛrɛ ma zi lisi? 
JHN.6.63	Ba funɛ lul ma, ma wa fun kpak Koosa miisa naa vɛ kpak bɔ. Koosa siim weri ti wa nyɛn nar ni, o fun kpa Koosa mi fali naa vɛ kpak bɔ a du o bambi ni. Mu ŋɔ ma lalaknɔwa chenani ma zi na o mi fali ti, 
JHN.6.64	amaa ma bɔnɛ se wa su mu sɛma.” (Saha naa Yesu fun te a biksi o gantɛl tiŋsi ta, o fun zim ba naa se vɛ su un awa naa la zi wa li gantɛl.) 
JHN.6.65	Doone Yesu fun bu ŋɔ ba, “Chendaha mu fun piin ŋɔ ma di nandigi wa kikoti a wa mu wati see mu nyan ti gbaŋ un a wa mu wati.”
JHN.6.66	O gantɛl tiŋsi ta funɛ nu chen, ba nidamata fun bur gantɛl a bu vɛ tiŋ un. 
JHN.6.67	Doone Yesu fun burgi o gantɛl tiŋsa nara fidalɛ ta wati a pɛɛsi ba, “Ma gbanko zi buru a ka minn?”
JHN.6.68	Simɔn Pita fun ŋɔ un, “Mu kunyana, anti watɛɛ ya kaa la? Hin kpak Koosa mi fali naa vɛ kpak bɔ sɛma, 
JHN.6.69	ka ya se su a. Ya zimu di i ya Koosa tu chaan tiinnɛ.”
JHN.6.70	Yesu fun ŋɔ ba, “Mu funɛ lisi ma nara fidalɛwa a li mu gantɛl tiŋsi ta ni, amaa ma nidigi ya sintana nibinere.” 
JHN.6.71	O funɛ sɛm Judas Iskariɔt, Simɔn be, wɛwa. Yesu funɛ zimu di o zi li o gantɛlu.
JHN.7.1	A gantɛl nɛɛ Yesu fun a gba Galili pulum aa go. O funɛ zimu di Ju tima ba naa nyɛn Judia pulum ni, dɛu nyinbaannɛ di ba kpu un. Chendaha o fun vɛ daŋni o bur la dooni. 
JHN.7.2	Ju tim ta wuzu zene a naa ba yaa fun a yir lɛuwa chen, funɛ wa dugli. 
JHN.7.3	O niinbisi ta fun wa ŋɔ un, “Li bar nɔ aa la Judia, chen ni i gantɛl tiŋsa ba naa nyɛn dooni, gbanko zi na i tum zene naa i tumu. 
JHN.7.4	I soglee, yɛrɛ i kaa ya a ya nibin zen? Kila Jɛrusalɛm a la biksi ba naa maga lagmi dooni chenani ii tum.” 
JHN.7.5	Yesu niinbisi ta se wa fun su un.
JHN.7.6	Yesu fun ŋɔ ba, “Mu si ha wa su di mu zi la lalaknɔu. Ma zi wa la saha naa ma tusa tɔɔriu. 
JHN.7.7	Min la biksi nara ba yaa tum tum tagna. Chendaha ba ha min. Amaa ba ka wa ha ma. 
JHN.7.8	Maa la a la di wuzu zene ta a li Jɛrusalɛm ni. Mu si ha wa su di mu zi la dooniu lalaknɔ.” 
JHN.7.9	Yesu fun kpalimi Galili pulum ni.
JHN.7.10	O niinbisi ta funɛ kaali di ba la di wuzu zene ta chen gantɛl nɛɛ, Yesu gbanko fun a sogli a tiŋ ba a kaali. 
JHN.7.11	Ju tima ba naa funɛ lagmi dooni, fun a dɛu Yesu a la pɛɛsi dɔŋa o bar nyɛni wɛ.
JHN.7.12	Nidamata funɛ nyumsi a sɛm o wɛ. Bɔnɛ fun ŋɔ di o ya narrɛ. Bɔnɛ ka ŋɔ di o mur narawa. 
JHN.7.13	Ba maga funɛ ɔm ba nihɛɛtiwa. Chendaha ba vɛ sɛm o wɛ a li gbampulim.
JHN.7.14	Wuzu zene ta funɛ wa purigi, Yesu fun la zu Koosa bar jɛɛmi dam ti a biksi nara. 
JHN.7.15	O biksi ti fun ya Ju tima, ba naa funɛ nyɛn doon chen, alaazibu kinkan. Ba funɛ ŋɔ dɔŋ ni, “Baal nɔ ya nyu bilim tiinnɛ. Yɛrɛ o ya zim kin nama a biksi ya nan?”
JHN.7.16	Yesu fun ŋɔ ba, “Mu biksi ti ya Koosa naa tum min chen, kinnɛ. O wa ya mu titi kin. 
JHN.7.17	Ba naa maga la daŋni ba tiŋ Koosa tutɔ ti zi zimu di mu biksi ti li mu watɛɛ koo o wati. 
JHN.7.18	Naa sɛm o titi sɛma daŋni narawa kinyɛ un jirima. Nar ka daŋni o nyɛ naa tum un chen, jirima ya wuti tiinnɛ. Nusuna wa to un ni. 
JHN.7.19	Koosa chiksɛ naa Mosis fun kpa nyɛ ma nawaalsi ta ni chen, ma wa tiŋ a nɛnɛ. Yɛrɛ ma lisi min a ŋɔ di mu chɔk au a la daŋni ba kpu min?”
JHN.7.20	Zɛmɛ ta fun ŋɔ un, “I zu galɛŋwa. Anti ma la daŋni ba kpu hin?”
JHN.7.21	Yesu fun ŋɔ ba, “Mu funɛ tiibi baal digiu ma hiisi wuzu. O fun ya ma alaazibu kinkan. 
JHN.7.22	Ma nawaalsi ta funɛ te teŋsi ma bisau a li ba hiisi wuzu saha digi ka Mosis fun biksi ba di ba ha vɛɛn kiya chen. 
JHN.7.23	Ma daŋni ma tiŋ Mosis chiksɛ ta, ma teŋsi ma bisa hiisi wuzu. Yɛrɛ ma na paan a du min ni mu tiibi nibine ma hiisi wuzu daha? 
JHN.7.24	Ma ta di nara sɛria dentil ni amaa maa di a li ba tuhu ni wa wuti.”
JHN.7.25	Nara tima ba naa funɛ nyɛn Jɛrusalɛm ni, bɔnɛ funɛ ŋɔ dɔŋ ni, “Baal nɔ laata ba daŋni ba kpu chen? 
JHN.7.26	Maa na, o chiŋɛ gbampulim ni a biksi nara ka ya nihɛɛti ta vɛ ya un wu digi. Ami ba zimu di waa sir ya Kristo naa Koosa fun ŋɔ di o zi wa tumu chen. 
JHN.7.27	Ka yɛrɛ nan kaa ya? Ya zim doonani baal nɔ liu. Kristo wa wa, nandigi wa zi zim doonani o li.”
JHN.7.28	Yesu yaa fun nyɛn Koosa bar jɛɛmi dam ti ni a biksi nara chene, a fun tɛsi a ŋɔ, “Ma ŋɔ di ma zim minu awa doonani mu li. Mu wa wa mu titi nyuhu nɛɛ. Naa tum min chen, ya wuti tiina ka ma vɛ zim un. 
JHN.7.29	Mu waa zim unu. O wa min funɛ te lagmi nyɛn ka o fun tum min ma wati.”
JHN.7.30	Ju tim ta funɛ nu o sɛm ta, ba funɛ daŋni ba kpak un, amaa o kpaki saha ha wa fun tel. Chendaha nandigi wa fun gbaŋsi un. 
JHN.7.31	Zɛmɛ ta nidamata se fun su un. Ba funɛ ŋɔ dɔŋ ni, “Kristo wa wa, o tum zene zi kaali baal nɔ tum zeneuu?”
JHN.7.32	Farisi tim ta funɛ nu chenani zɛmɛ ta nyumsi Yesu wɛ, ba wa Koosa kɔkɔɔrsi ta fun a na dɔŋa a tum lanjimasa di ba la kpak Yesu a wa. 
JHN.7.33	Ba funɛ kaali doonani Yesu nyɛn chen, o fun ŋɔ ba naa maga funɛ nyɛn dooni, “Mu zi nyɛn ma watiu wuzu bumɛna a bur la naa tum min chen wati. 
JHN.7.34	Ma zi wa dɛu mu bar nyɛniu, amaa ma ka wa zi bu wa na min. Ma wa kitiŋ min la doonani mu nyɛn.”
JHN.7.35	Ju tim ta wa fun zim o sɛm ta mun a la pɛɛsi dɔŋa, “Leene o kaa gba la ka ya vɛ na un? O zi la Ju tim ba naa wa hɔɔra nyɛnɛɛ a la biksi ba chenuu? 
JHN.7.36	Waa funɛ ŋɔ ya di ya zi dɛu o bar nyɛniu ka ya ka wa zi na un. O gbanko funɛ ŋɔ yau di ya wa kitiŋ un a la doonani o nyɛn. O mun ya yɛrɛ?”
JHN.7.37	Wuzu zene ta gantɛl tiŋna funɛ ya a kilɛmlɛm. A wuzu tirɛ Yesu fun si chiŋi zɛmɛ ta suwachak ni a tɛsi a ŋɔ, “Ba naa maga nyɔksa kpak, ma nyɛ ba wa mu wati mu kpa ni a nyɛ ba ba nyɔ. 
JHN.7.38	Ba funɛ sɔbiu a li Koosa sɛm tɔn ti ni saha digi a ŋɔ,
JHN.7.38	‘Ni pali zi li ba naa se su min bambe niu saha maga.’ ”
JHN.7.39	Yesu funɛ sɛm ba ni pali ti wɛ chen, o funɛ ya Koosa siim weri ti wɛwa o sɛm. Yesu ha wa fun bur la Koosa tɔhɔn ti. Chendaha Koosa ha wa kpa o siim weri ti a nyɛ ba naa se su Yesu ni.
JHN.7.40	Zɛmɛ ta funɛ nu o sɛm ta, ba bɔnɛ fun ŋɔ, “Baal nɔ sir ya witiina naa Koosa ŋɔ di o zi tum ya wati wuzu digi chenu.”
JHN.7.41	Bɔnɛ fun ŋɔ, “Waa ya Kristo naa Koosa fun ŋɔ di o zi tumu chen.”
JHN.7.41	Bɔnɛ ka fun bukoo ŋɔ, “Kristo wa zi ya Galili tim baal. 
JHN.7.42	Ba funɛ sɔbiu a li Koosa sɛm tɔn ti ni a ŋɔ,
JHN.7.42	‘Ba zi lul Kristo a li tɔhɔn naa ba yir Bɛtlihɛm ka o nyɛn Judia pulum ni.
JHN.7.42	O zi wa ya koor Devid bi luliu.
JHN.7.42	Chendaha ba kaa wa lul un a li o tɔhɔn ti ni.’ ”
JHN.7.43	Zɛmɛ ta funɛ waligiu Yesu daha. 
JHN.7.44	Bɔnɛ funɛ daŋni ba kpak un, amaa nandigi wa fun gbaŋsi un.
JHN.7.45	Lanjimasa ba naa Koosa dam kɔkɔɔrsi ta awa Farisi tim ta fun tum di ba la kpak Yesu, fun bur wa wa nin hulɛ ni. Ju tim nihɛɛti ta fun pɛɛsi ba, “Yɛrɛ ma vɛ kpak un waali?”
JHN.7.46	Lanjimasa ta fun ŋɔ ba, “Baal nɔ sɛma kaali chen naa maga ya nu.”
JHN.7.47	Farisi tim ta fun ŋɔ ba, “Wutirɛ o gbanko fun mur ma. 
JHN.7.48	Ma nihɛɛti ta awa Farisi tim ta nidigi wa to o si su un. 
JHN.7.49	Zɛmɛ ba naa la nu o biksi ti wa zim Koosa chiksɛ ta ka Koosa fun ŋɔ nɔ a nyɛ ba.”
JHN.7.50	Nikɔdimus, naa funɛ te la sɛm sɛma Yesu wati, o wa ba funɛ lagmi. O fun ŋɔ ba, 
JHN.7.51	“Ya chiksɛ ta biksi ya di ya wa kina nar galimsa see ya nu a li o titi nɔ ni chenani o tum.”
JHN.7.52	Ba fun pɛɛsi un, “I gbanko ya Galili tim narrɛɛ? Koosa sɛm tɔn ti bar digi wa to ba fun sɔbi di o witinsi ta digi ya Galili narrɛ.” (( 
JHN.7.53	Ba maga fun si a pisi kaali ba damsa.
JHN.8.1	Yesu gbanko fun li dooni a kaali bi naa ba yir Ɔlif nyuhu daha. 
JHN.8.2	Chɔɔsa funɛ wa pisi chɔsa, o fun si a bur kaali Koosa bar jɛɛmi dam ti. O funɛ la tel dooni, zɛmɛ ta fun wa lagmi a go un. O fun kani a biksi ba. 
JHN.8.3	Koosa chiksɛ nibiksɛ awa Farisi tim ta fun kpak nihaan naa la daŋni nibaala yɔri yɔri. Ba fun kpa un wa Yesu wati a nyɛ o chiŋi ba maga suwachak ni. 
JHN.8.4	Ba nidigi fun ŋɔ un, “Mu kunyana, ya na unu ka o chɔ nibaal wati. 
JHN.8.5	Ya nawaalsi ta nihɛɛ, Mosis, fun a biksi ya a li Koosa sɛm tɔn ti ni di nihaan naa la ya chen, ya yaksi un wa buŋkula ni a kpu. Yɛrɛ i lisi o sɛm ti?” 
JHN.8.6	Ba funɛ daŋni ba mo o lo a na o galimsa. Amaa Yesu funɛ gur o nyuhau a la piigi tɛɛnɛ awa o nin ni. 
JHN.8.7	Ba ha funɛ pɛɛsi un chene, o zer a nyuha a nyini ba a ŋɔ, “Naa vɛ tum tum tagin, waa la zi te yak un wa buŋkul ni.” 
JHN.8.8	O fun bu gur o nyuha a la piigi tɛɛnɛ awa o nin ni. 
JHN.8.9	Ba funɛ nu o sɛm ta, nihɛɛti ta fun te a li nibɛgim bɛgima hali ba wa bichɛsi ta maga wa li. Yesu wa nihaan ti duŋduŋ funɛ kpalimi dooni. 
JHN.8.10	Yesu fun bukoo zer o nyuha a nyini un a ŋɔ, “Leene ba naa la fiksi hin chen kaali? Nandigi wa to a ŋɔ di i kpak galimsauu?”
JHN.8.11	Haan ti fun ŋɔ Yesu ni, “Mu kunyana, nandigi wa to.”
JHN.8.11	O fun ŋɔ un, “Mu gbanko wa sɛm di i kpak galimsau. Kila dama. Ta bu tum tum tagna.”))
JHN.8.12	A saha tirɛ Yesu fun bukoo biksi zɛmɛ ta a ŋɔ ba, “Min chi tɛɛnɛ nɔ tim maga fitinne. Ba naa maga tiŋ min wa zi bu val birsi ni. Mu zi chaani ba nyinbaan niu a kpa Koosa mi fali naa vɛ kpak bɔ a nyɛ ba.”
JHN.8.13	Farisi tim ta bɔnɛ funɛ nyɛn dooni a ŋɔ un, “I sɛm ta wa ya wuti. I daŋni sɔnnɛ a nyɛ i titi ni.”
JHN.8.14	Yesu fun ŋɔ ba, “Mu zim doonani mu fun liu a zim doonani mu la. Chendaha sɛm naa mu sɛm mu titi wɛ nan ya wuti. Ma wa zim doonani mu fun li a zim doonani mu la. 
JHN.8.15	Ma yaa di nara sɛria dentil nee. Mu ka wara di nandigi sɛria. 
JHN.8.16	Mu di nara sɛria, mu duŋduŋ wa zi di un. Mu kunyan Koosa naa funɛ tum min chen, zi gbaari min niu a di sɛria ti. Chendaha mu sɛria ti ya wutiu. 
JHN.8.17	Ba funɛ sɔbiu a li ma chiksɛ ta ni saha digi di nara balɛ la nɔɔni chenani yɛɛ, ka nara ŋɔ di ba sɛm ta ya wutirɛ. 
JHN.8.18	Mu sɛm mu titi wɛwa ka mu nyan naa tum min chen, gbanko sɛm mu wɛ. Chendaha ya sɛma ya wuti.”
JHN.8.19	Ba fun pɛɛsi un, “Leene ya i nyan ti bar nyɛni?”
JHN.8.19	Yesu fun ŋɔ ba, “Ma wa zim chenani mu du. Chendaha ma vɛ zim chenani mu nyan ti duuli. Ma fu zim min, chen fu zi nyɛ ma nyinbaanu ma zim mu nyan ti.”
JHN.8.20	Yesu funɛ nyɛn doonani nara tima yaa kpa ba malɛ a dau a nyɛ Koosa ni a la biksi ba kin nama. O kpaki saha ha wa fun tel. Chendaha nandigi wa fun gbaŋsi un.
JHN.8.21	Yesu fun bu ŋɔ ba, “Mu saksi di mu la bar digi. Mu wa la, ma wa kikoti a tiŋ min. Ma zi wa dɛu minu, amaa ma wa zi gil tum tagna tumi hali a wuzu naa ma wa siti.”
JHN.8.22	Ju tim ta funɛ nu nan, ba fun ŋɔ dɔŋ ni, “O fun ŋɔ ya di ya wa kikoti a tiŋ un a la doonani o la chen. O sɛm nɔ mun ya di o kaa kpu o titirɛɛ?”
JHN.8.23	Yesu fun ŋɔ ba, “Ma wa li tɛɛnɛ nɔ maga ni. Mu ka li Koosa tɔhɔn tirɛ. Ma ya tɛɛnɛ nɔ maga nibinsa. Mu wa ya tɛɛnɛ nɔ maga nibine. 
JHN.8.24	Mu piin ŋɔ mau di ma wa zi gil tum tagna tumi hali a wuzu naa ma wa siti. Ma vɛ nyɛ ma se su min, chene ma kaa wa siti.”
JHN.8.25	Ba fun ŋɔ un, “Anti ya hin i sɛm nan sɛma a du ya ni?”
JHN.8.25	Yesu fun ŋɔ ba, “Mu piin ŋɔ ma nibine naa ya minu. 
JHN.8.26	Naa funɛ tum min chen ya wuti tiinnɛ. Mu biksi tɛɛnɛ nɔ tim magawa chenani o fun ŋɔ min duŋduŋ. Chendaha mu koti a di ma sɛria a biksi ma chenani ma bambe du.”
JHN.8.27	Ba ha wa fun vɛɛn zim di Yesu ŋɔ ba o nyan Koosa wɛwa. 
JHN.8.28	Doone Yesu fun bukoo ŋɔ ba, “Ma zi wa kpak mu waa nibine beu a kpaasi mari daakakli mu sou, ma zi wa zimu di min ya naa Koosa fun ŋɔ di o zi wa tumu wuzu digi chen. Ma gbanko zi wa zimu di sɛm na wa li mu wati. A ya sɛm naa mu nyan ti fun kpa nyɛ min nɛ. 
JHN.8.29	Naa funɛ tum min chen, wa gil mu duŋduŋ. Waa nyɛn min ni. Mu yaa tiŋ o tutɔu a la sɔɔni o tuha.”
JHN.8.30	Yesu fun sɛm peti, Ju tim ba naa funɛ nu o sɛm ta chen, nidamata se fun su un.
JHN.8.31	Doone Yesu fun ŋɔ ba, “Ma tiŋ mu biksi nɔ, ma waa la zi ya mu gantɛl tiŋ wutɛ. 
JHN.8.32	Ma tiŋ nan, ma zi nu wuti tiu ka wuti ti yisi ma a li yosi ni.”
JHN.8.33	Ba fun ŋɔ un, “Ya waa ya Abraham bi lulɛ a ha vɛ ya nara yosa. I ŋɔ di wuti ti la zi yisi ya a li yosi ni. Nan mun ya yɛrɛ?”
JHN.8.34	Yesu fun ŋɔ, “Mu ŋɔ ma, naa la tum tum tagna ya tum tagna yomne. 
JHN.8.35	Yosa wa kpak nyinbaan wa wu digi ni, amaa be ka kpak nyinbaan wa o nyan kin ni. 
JHN.8.36	Mu waa Koosa be koti a nyɛ ma hiisi wuti. 
JHN.8.37	Mu zim di ma ya Abraham bilulɛwa, amaa ma bɔnɛ daŋni ma kpu minu, domi mu biksi ti wara zu ma diŋsi ni. 
JHN.8.38	Mu wa mu nyan ti funɛ nyɛn, o funɛ biksi min wu damatiwa. Mu ŋɔ ma a wɛu lalaknɔ. Maa tum chenani ma nyan fun biksi marɛ.”
JHN.8.39	Ba fun ŋɔ un, “Abraham ya ya nyan ti.”
JHN.8.39	Yesu fun ŋɔ ba, “Ma nyan ti sir ya Abraham, ma fu zi zer o naŋgeri weriu. 
JHN.8.40	Ma bɔnɛ daŋni ma kpu minu, domi mu la ŋɔ ma wuti naa Koosa fun biksi min chen daha. Chen laata Abraham fun du. 
JHN.8.41	Ma ya chen, nyan digi naŋgerire ma zer.”
JHN.8.41	Ba fun ŋɔ un, “Ya wa ya sambisa a chi nibin bɔnɛ. Ya nyan wuti ya Koosa titi.”
JHN.8.42	Yesu fun ŋɔ ba, “Ma nyan ti sir ya Koosa, ma fu zi daŋni minu domi mu li o watɛɛ. Mu wa wa bar nɔ n titirɛ, amaa waa tum min. 
JHN.8.43	Ma wara koti a nu mu biksi ti, domi ma nyinbaan tɔu. 
JHN.8.44	Ma waa ya sintan bisa aa daŋni ma tiŋ o tutɔ. Saha naa Koosa fun naami tɛɛnɛ nɔ maga hali a wa tel lalaknɔ, sintana funɛ ya nara nikpuuli. O wa zim chenani wuti du. Waa ya nusun koora. O kaa suni wɛ, o wara bɔm un ni. 
JHN.8.45	Mu waa ka ŋɔ ma wuti ti wɛwa, amaa ma wa nyɛ ma se su chenani mu sɛm ma. 
JHN.8.46	Nandigi nyɛn ma ni a la zi biksi min di mu tum galimsi tumauu? Nandigi wa to. Mu yaa ŋɔ ma wuti tiu, ka yɛrɛ ma se vɛ su chenani mu ŋɔ ma? 
JHN.8.47	Ba naa ya Koosa bisa yaa nu o sɛmau. Ma waa wara daŋni ma nu a. Chen biksɛɛ di ma wa ya o bisa.”
JHN.8.48	Doone Ju tim ta fun ŋɔ Yesu ni, “Ya ŋɔɛɛ di i ya Samaria tim nidigirɛ ka alizin tagin kani i nyuhu ni, wuti laata ya sɛm?”
JHN.8.49	Yesu fun ŋɔ ba, “Alizin tagin wa kani mu nyuhu ni. Mu nyɛ mu nyan ti jirimarɛ, amaa ma waa ka wara nyɛ min jirima. 
JHN.8.50	Mu bak wa to di ma nyɛ min jirima, amaa Koosa waa baga nyɛnu di nara nyɛ min a kidi ba naa vɛ min sɛria. 
JHN.8.51	Ma cheŋi ma diŋsa a nu chenani mu kaa sɛm ma. Ba naa maga yaa tiŋ mu nɔ, ba wa zi wa sou.”
JHN.8.52	Ju tim ta fun ŋɔ, “Lalaknɔwa ya zim di i kpak alizin taginu. Hin ŋɔ ya di ba naa maga tiŋ i nɔ wa zi sou, amaa ya nawaal, Abraham, awa Koosa witinsi ta maga funɛ sitiu saha digi. 
JHN.8.53	I lisi di hin kaali baa? I lisu di baŋa ya hinn?”
JHN.8.54	Yesu fun ŋɔ ba, “Mu wara nyɛ n titi wa jirima. Mu titi jirima nyɛɛli ya yɔrirɛ. Mu nyan ti ka yaa kpa o jirima a nyɛ min. O wa naa ma yir Koosa chen ya nibɛgimnɛ. 
JHN.8.55	Ma wa zim un, amaa mu waa ka zim unu. Mu fu ŋɔ di mu wa zim un, mu fu zi ya nusun tiinau a chi ma ya nusun tim chen. Mu zim unu aa tiŋ o nɔ. 
JHN.8.56	Ma nawaal Abraham tuha funɛ sɔɔniu di mu zi wa tɛɛnɛ nɔu.”
JHN.8.57	Ju tim ta fun ŋɔ un, “I ha wa tel bun fumnyuu, ka yɛrɛ i ya zim Abraham?”
JHN.8.58	Yesu fun ŋɔ ba, “Maa nu chenani mu kaa sɛm ma. Mu funɛ piin nyɛnu ka ba zi lul Abraham.”
JHN.8.59	Ju tim ta funɛ nu o sɛm ta, ba fun pini buŋkula di ba yaksi un, amaa Yesu funɛ sogliu a la li Koosa bar jɛɛmi dam ti ni.
JHN.9.1	Wuzu digi Yesu funɛ val a la chene a la na baal naa ba fun lul wa nyulumsi ni chen. 
JHN.9.2	O gantɛl tiŋsi ta fun pɛɛsi un, “Ya kunyana, yɛrɛ ba fun lul un ka o nyulumi? O tum tagna daharɛ o nyulumi nan, koo o nyana awa o niin tum tagna daharɛɛ?”
JHN.9.3	Yesu fun ŋɔ ba, “O nyulumsi ti wa kpak wu digi wa o tum tagna ni koo o nyana awa o niin tum tagna ni. O nyulumu chen ni nara zi na chenani Koosa kpok zi tumu. 
JHN.9.4	Lalaknɔwa nyinbaan puk a nyɛ ya di yaa tum tuma a nyɛ naa funɛ tum min ni chen. O wa zi vusi ka nyinbaan ti tɔ ya bu vɛ koti a tum wu digi. 
JHN.9.5	Chenani mu nyɛn tɛɛnɛ nɔ maga ni nan, min chi fitina a chaani a nyɛ tɛɛnɛ nɔ tim maga ni.”
JHN.9.6	Yesu funɛ sɛm peti, o fun tɔsi nantɔsa a du hɛɛra ni a gɔɔri a kpa tiksi baal ti se, 
JHN.9.7	a ŋɔ un, “Kila a la sɛm i se a li pul naa ba yir Sailom chen.” Sailom ti mun ya, ‘doonani mu fun tum hin’. Nyulum ti fun kaali a la sɛm o se ta dooni a lɛli. O fun bur wa.
JHN.9.8	Doone o kandɔŋsa awa ba naa funɛ na un ka o sumi sumi kina chen fun a pɛɛsi dɔŋa, “Baal nɔ, o laata yaa kani bar nɔ a sumi kina chenn?”
JHN.9.9	Bɔnɛ fun ŋɔ, “Warɛ,” amaa bɔnɛ ka fun ŋɔ, “O laata. O chillɛ.”
JHN.9.9	Baal ti titi fun ŋɔ ba, “Min chen.”
JHN.9.10	Ba fun a pɛɛsi un, “Yɛrɛ i ya i se tima lɛli?”
JHN.9.11	O fun ŋɔ ba, “Baal naa ba yir Yesu chen, waa funɛ tɔsi nantɔsa a du hɛɛra ni a gɔɔri a kpa tiksi mu se ni a ŋɔ min di mu la sɛm mu se ta a li Sailom pul ti ni. Mu fun la sɛm a dooni a puk.”
JHN.9.12	Ba fun bukoo pɛɛsi un, “Leene baal ti ka?”
JHN.9.12	O fun ŋɔ ba, “Mu wa zim.”
JHN.9.13	Doone ba fun kpa baal naa ya nyulum chen a kaali Farisi tim ta wati. 
JHN.9.14	A wuzu naa Yesu fun ya vɛri ti a du baal ti se ta ni di a puk chen funɛ ya Ju tim ta hiisi wuzurɛ. 
JHN.9.15	Farisi tim ta fun pɛɛsi un, “Yɛrɛ o ya i se nama lɛli?” O fun ŋɔ ba, “Baal naa ba yir Yesu chen, kpa vɛri a du mu se ta ni. Mu fun la sɛm a aa na.”
JHN.9.16	Farisi tim ta funɛ nu o ta, ba bambe fun purigi. Ba bɔnɛ fun ŋɔ dɔŋ ni, “Naa ya chen wa li Koosa wati, domi o tum ya hiisi wuzurɛ.”
JHN.9.16	Ba bɔnɛ ka fun ŋɔ dɔŋ ni, “Tum tagna nitumi wa koti a tum tum zene a chi nan.”
JHN.9.17	Ba fun bukoo pɛɛsi un, “Baal naa i ŋɔ di waa puk i se nan, yɛrɛ i lisi kpa la o wati?”
JHN.9.17	O fun ŋɔ ba, “O ya Koosa witinsi ta digirɛ.”
JHN.9.18	Farisi tim ta se wa fun su di baal ti funɛ ya nyulumnɛ a bur a na. Adaha ba fun yir baal ti nyana awa o niina, 
JHN.9.19	a pɛɛsi ba, “Ma be nɛɛ? Ma lul un nyulum, yɛrɛ o kaa ya a bur na?”
JHN.9.20	Ba fun ŋɔ, “Ya be ya un. Ya waa lul un nyulum, 
JHN.9.21	amaa ya wa zim chenani o ya a na koo naa lɛlɛ o se ta. Ma la pɛɛsi un chenani o ya o se ta lɛli. O ya nihɛɛu a la zi sɛm ma.” 
JHN.9.22	Ba funɛ sɛm chene, domi hansura funɛ kpak ba Farisi tim ta daha. Ba funɛ piin ŋɔ di nandigi la nɔɔni di Yesu ya naa Koosa fun vɔu di o zi tumu wuzu digi chen, ba wa zi nyɛ ba bu jɛɛmi Koosa a li ba bar lagmi dɛ ni. 
JHN.9.23	Chendaha ba fun ŋɔ, “O ya nihɛɛu a la zi sɛm ma. Ma la pɛɛsi un chenani o ya o se ta lɛli.”
JHN.9.24	Farisi tim ta fun bu yir baal naa bu vɛ nyulumi chen a ŋɔ un, “Baal naa lɛlɛ i se chen ya tum tagna nitumirɛ. Ta nyɛ un jirima, amaa ka nyɛ Koosa wa jirima.”
JHN.9.25	Baal ti fun ŋɔ ba, “O ya tum tagna nitumi koo o wa ya, mu wa zim. Mu zim di mu funɛ ya nyulumnɛ, amaa lalaknɔ mu nau.”
JHN.9.26	Ba fun bu pɛɛsi un, “Yɛrɛ o ya i se na lɛli?”
JHN.9.27	O fun ŋɔ ba, “Mu piin ŋɔ mau ka ma vɛ nuuli. Ma bur a daŋni mu ŋɔ ma a gbaariuu? Ma gbanko daŋni ma tiŋ unuu?”
JHN.9.28	Ba funɛ nu o sɛm ta chen, ba funɛ zulimi un a ŋɔ, “Hin ya o gantɛl tiŋsi ta digi. Ya waa ka ya ya nawaal Mosis gantɛl tiŋsa. 
JHN.9.29	Ya zim di Koosa funɛ sɛm sɛma a nyɛ Mosis ni, amaa naa lɛlɛ i se ta chen, ya wa zim doonani o li.”
JHN.9.30	Baal ti fun ŋɔ ba, “Ma wa zim doonani baal nɔ li a wa lɛli mu se na. Baŋ alaazibu wɛnɛ. 
JHN.9.31	Nara maga zim di Koosa wara nu tum tagna tiin nɔ. O ka nu ba naa la nyɛ un jirima aa tiŋ o tutɔ nɔrɛ. 
JHN.9.32	Tɛɛnɛ nɔ maga piili ni kpa la hali wa zinan, nandigi ha wa lɛli naa ba lul wa nyulumsa, se. 
JHN.9.33	Chenani o tum chen biksi di o li Koosa watɛɛ.”
JHN.9.34	Ba fun ŋɔ un, “Ba funɛ lul hin di i yaa kitum tum tagniwa. I kpa i nyuhurɛ a mo yaa?” Ba fun zaksi un a li ba bar jɛɛmi dɛ ti ni a ta.
JHN.9.35	Yesu funɛ nu chenani ba ya un, o fun wa ŋɔ un, “I si su mu waa nibine beuu?”
JHN.9.36	Baal ti fun ŋɔ un, “Mu kunyana, ŋɔ min chenani o du, chen ni mu gbanko si zi su unu.”
JHN.9.37	Yesu fun ŋɔ un, “N waa naa la sɛm nan ya un. Hali i koti a na minu lalaknɔ.”
JHN.9.38	Baal ti fun gbiri Yesu suwachak ni a jɛɛmi un a ŋɔ, “Mu kunyana, mu si su hinu.”
JHN.9.39	Doone Yesu fun ŋɔ, “Mu funɛ wa tɛɛnɛ nɔ maga di mu wa nyɛ ba naa se vɛ lɛlirɛ lɛli a biksi ba naa ŋɔɛɛ di ba se lɛlɛu ka a vɛ lɛli.”
JHN.9.40	Farisi tima ba naa funɛ dugli dooni, bɔnɛ fun nu ka o sɛm. Ba fun ŋɔ un, “Hin la daŋni i ŋɔ di ya se wa lɛli.”
JHN.9.41	Yesu fun ŋɔ ba, “Ma se fu vɛ lɛli, mu fu wa zi na ma galimsa. Domi ma ŋɔ di ma se lɛlɛu ka a vɛ lɛli, mu zi na ma galimsau.”
JHN.10.1	Doone Yesu fun jɛɛgi jɛɛgi a ŋɔ ba, “Maa nu mu wati nɛnɛ. Nandigi zu piisisa bol dusum a vɛ tiŋ bol zɔɔnɔ a zuuli, ma zim di o ya ŋmɛɛrrɛ. 
JHN.10.2	Naa yaa tiŋ bol zɔɔnɔ ti aa zu saha maga, waa ya piisi gbaŋna. 
JHN.10.3	Bol zɔɔnɔ niili yaa puk bol zɔɔnɔ ti a nyɛ un. O yaa zu a yir o piisisi ta sɔna. A tiŋ un a li domi a zim o tau. 
JHN.10.4	O wa a wa li, a yaa tiŋ o mun nee domi a zim o ta daha. 
JHN.10.5	A yaa tiŋ o duŋduŋnɛ. Nandigi wa te a suwachak, a zi pisiu domi a vɛ zim o ta daha.”
JHN.10.6	Yesu fun jɛɛgi jɛɛgi ti peti, ba naa funɛ nu o sɛm ta chen wa fun zim o mun.
JHN.10.7	Nan daha, Yesu fun bukoo ŋɔ ba, “Maa nu mu wati nɛnɛ. O chi di min ya bol zɔɔnɔ ti. 
JHN.10.8	Nidamata ba naa te wa chiŋi mu suwachak ni chi ŋmɛɛrsi tawa. Mu piisisi ta wara nu ba sɛma. 
JHN.10.9	Ba naa maga nyɛ mu yisi ba a li ba tum tagna ni chi piisisi naa yaa wa zu a bol a li di diwe chene. 
JHN.10.10	Ŋmɛɛr yaa wa zu bol di o ŋmɛ piisisi ta a kpu a. Min ka la dɛɛsi a. Min funɛ wa di mu wa kpa Koosa mi fali ti a nyɛ nara ni. Waa kaali ba titi miisa kinkan.
JHN.10.11	“Min la dɛɛsi mu piisisi ta a kaali piisi gbaŋsi maga. Hali mu saksɛu di mu sou a nyɛ a. 
JHN.10.12	Tumtumna nyini piisisa, o wa zi nyini a nɛnɛ. Gbeha wa wa di o wa pisi a dɔŋ ni a kpak a, o zi chɔu a ka a, domi o wa dɔ a. 
JHN.10.13	Ba funɛ bɔ un o nyini ti daha. Chendaha o vɛ chiŋi a kok a. 
JHN.10.14	Min la dɛɛsi mu piisisi ta a kaali piisi gbaŋsi maga. Mu zim au ka a ka zim min. 
JHN.10.15	Chen vɛɛna mu zim mu nyan tiu ka mu nyan ti ka zim min. Hali mu saksɛu di mu sou a nyɛ mu piisisi ta ni. 
JHN.10.16	Piisi bɔnɛwa mu dɔ ka a nyɛn bar digi ni. O lawa mu la a nu mu tau, chen ni a zi tiŋ minu. A wa mu piisisi ta lagmi dɔŋ ni, chen ni a zi ya kibɛgimu ka nigbaŋi bɛgim kinyini a.
JHN.10.17	“Mu nyan ti daŋni minu, domi mu saksɛu di mu sou a nyɛ a. N wa sou, mu zi si a li mu sou niu. 
JHN.10.18	Nandigi wa kpak kpok a la zi yisi mu miisa. O ya mu tutɔrɛ nara zi wa ya chen. Mu nyan ti funɛ kpa o kpok ti a nyɛ min di mu nyini wuzu a sou. N wa sou, o kpok naa nyɛn min ni chen, zi nyɛ mu siu a li mu sou ni.”
JHN.10.19	Farisi tim ta funɛ nu o sɛm ta, ba bambe fun bu purigi. 
JHN.10.20	Ba nidamata fun ŋɔ dɔŋ ni, “Baal nɔ, alizin tagin nyɛn o nyuhu ni ka o zu galɛŋa. Baŋnɛ ma chiŋi a nu di ma ya?”
JHN.10.21	Ba bɔnɛ ka fun ŋɔ dɔŋ ni, “Alizin tagin nyɛn nar ni, o wa kikoti a sɛm nan. Alizin tagin wa kikoti a lɛli naa ba fun lul wa nyulumsa, se.”
JHN.10.22	Peha saha ya fun wa tel, Ju tim ta yaa di wuzu zeneu. Chen saha ti ba yaa lisi chenani ba fun kpa ba bar jɛɛmi dama a nyɛ Koosa ni saha digi. 
JHN.10.23	Wuzu zene ta bambaan ni, Yesu fun val Koosa bar jɛɛmi dam zaŋ naa ba yir koor Sɔlɔmɔn zaŋ. 
JHN.10.24	Ju tim ta bɔnɛ fun wa jiŋ un chiŋsi a pɛɛsi un, “Yɛrɛ i kaa ya sogli i titi a li ya ni? I ya naa Koosa fun ŋɔ di o zi tumu wuzu digi chen, ŋɔ ya gbampulim ni.”
JHN.10.25	Yesu fun ŋɔ ba, “Mu piin ŋɔ ma chenani mu duu, amaa ma se wa fun su mu sɛma. Tum nawara mu tum nan a li mu nyan ti kpok nee, a wa la biksi ma di chenani mu sɛm ma chen ya wutirɛ. 
JHN.10.26	Mu funɛ piin ŋɔ mau di ba naa se su min chi mu piisisiwa, amaa ma wa a wa ya kibɛgim. Chendaha ma se wa su mu sɛm ta. 
JHN.10.27	Mu zim mu piisisau ka a gbanko zim mu ta a la tiŋ min. 
JHN.10.28	Mu kpa Koosa mi fali naa vɛ kpak bɔ a nyɛ a, chen ni o wa zi bu na a galimsa a ta a yɔri. Nandigi wa zi fuksi a n wati. 
JHN.10.29	Mu nyana naa zen a kaali kin maga, kpa a a du mu nin ni. O wa zi nyɛ nandigi fuksi a a li mu nin ni. 
JHN.10.30	Mu wa mu nyan ti ya nibɛgimnɛ.”
JHN.10.31	Ju tim ta funɛ nu o sɛm ta chen, ba fun bukoo pini buŋkula di ba yaksi un. 
JHN.10.32	Yesu fun ŋɔ, “Mu nyan ti funɛ nyɛ mu tum tum were kinkannɛ di ma na. O leema daharɛ ma daŋni ma kpu min?”
JHN.10.33	Ju tim ta fun ŋɔ, “Ya wara daŋni ya kpu hin i tum were daha. I ya nibinere a la pini Koosa zoma a kpa i titi a maksi un. Chendaha ya daŋni ya kpu hin.”
JHN.10.34+JHN.10.35	Yesu fun ŋɔ ba, “Koosa funɛ lisi nibin bɔnɛ di ba sɔbi o sɛma a du o tɔn ni saha digi. O funɛ ŋɔ ba wɛu di ba chi unu. Ya zimu di o sɛm tɔn ti ya wutirɛ. 
JHN.10.36	Mu nyan ti funɛ lisi min a tum min tɛɛnɛ nɔ maga ni. Mu ŋɔ ma di mu ya o bere, yɛrɛ ma ŋɔ min di mu pini o zomwa? 
JHN.10.37	Ma la nɔɔni di tum naa mu tum nan, ya mu nyan ti tumwa, ma nyɛ ma se su mu sɛm ta. 
JHN.10.38	Hali ma se vɛ su mu sɛm ta, ma nyɛ ma se su mu tum ta. Ma ya chen, ma zi zim nɛnɛu di mu nyan ti nyɛn min nɛɛ ka mu ka nyɛn un ni.”
JHN.10.39	Ju tim ta funɛ daŋni ba kpak un, amaa Yesu funɛ fuksi ba nin niu.
JHN.10.40	O fun bur la ji Jɔɔdan mɔɔg jibaŋ kinkin ti a la tel doonani Jɔn fun te chaksi nara wa ni ni a nyɛn dooni. 
JHN.10.41	Nidamata fun wa o wati a ŋɔ dɔŋ ni, “Jɔn wa fun tum tum zene, amaa chenani o fun ŋɔ ya baal nɔ wɛ, chen ya wutirɛ.” 
JHN.10.42	Doonee ba se fun su un.
JHN.11.1	Baal digi funɛ nyɛn doon. Ba yir un Lazarus. O fun nyɛn tɔhɔn naa ba yir Bɛtani ni. O toosa, Mɛri awa Marta, gbanko funɛ nyɛn doonee. 
JHN.11.2	Mɛri funɛ ya naa kpa tulale naa sɔɔra weree a la biti a du ya kunyan naŋgere ni a kpa o nyuksa a fiisi a. Wuzu digi Lazarus fun wa wi. 
JHN.11.3	O toosi ta fun tum di ba la ŋɔ Yesu ni, “Ya kunyana, i chɛn birigi la wi.”
JHN.11.4	Yesu funɛ nu laaboor ti, o fun ŋɔ ba naa kani o wati chen, “Lazarus fu kaa sou, o fu wa zi vusi nan. Chenani o du un ni chen zi nyɛ nara kinyɛ Koosa awa o be jirimau kinkan.”
JHN.11.5	Yesu funɛ daŋni Lazarus awa Marta wa ba niinbeu, 
JHN.11.6	amaa o funɛ kpalimi doonani o nyɛn chenu wuzu bilɛ. 
JHN.11.7	Wuzu bilɛ ta gantɛl nɛɛ, o fun ŋɔ o gantɛl tiŋsi ta ni, “Ma nyɛ ya bur a la Judia pulum.”
JHN.11.8	Ba fun ŋɔ un, “Ya kunyana, chenani i kaa ya chen wa deŋli. O wa fun vusi ka Ju tima ba naa nyɛn dooni, fun pini buŋkula di ba yaksi hin.”
JHN.11.9	Yesu fun ŋɔ ba, “Karifisa kin fidalɛ ya nha chela. Mu chi tɛɛnɛ nɔ tim maga fitinne. Mu nyɛn ma wati, ma wa zi tu bɔsi ni, domi ma nau nɛnɛ. 
JHN.11.10	Amaa mu ka vɛ nyɛn ma wati ka ma gba birsi ni, ma zi tu a niu, domi ma wara na a.” 
JHN.11.11	Yesu fun bukoo ŋɔ, “Ya chɛn Lazarus chɔ dore. Mu zi la laasi unu.”
JHN.11.12	O gantɛl tiŋsi ta fun ŋɔ un, “Ya kunyana, o chɔ do, o zi bu na alaafɛu.”
JHN.11.13	Ba fun lisi di o hiisiu, amaa Yesu sɛm ta mun funɛ ya di Lazarus sou. 
JHN.11.14	Doone Yesu fun ŋɔ ba gbampulim ni, “Lazarus sou. 
JHN.11.15	Mu tuha sɔɔnɛu mu vɛ la dooni, domi chenani o du un ni la zi nyɛ ma se su min a gbaari. Ma nyɛ ya la o wati.”
JHN.11.16	Yesu gantɛl tiŋsi ta nidigi naa funɛ nyɛn o wati, ba yir un Tɔmas. Ba funɛ vɛɛn a yir un leure. O fun ŋɔ o dɔŋtim ta ni, “Ma nyɛ ya tiŋ ya kunyana, chen ni ya wa un zi sowu.”
JHN.11.17	Yesu awa o gantɛl tiŋsi ta funɛ la tel Bɛtani, ba naa nyɛn dooni, fun ŋɔ un di ba huk Lazarus o zinan ya bunaasi. 
JHN.11.18	Bɛtani awa Jɛrusalɛm funɛ ya maalisa lɛwa. 
JHN.11.19	Nan daha, Ju tim ta nidamata funɛ piin nyɛn dooni di ba zaami Marta awa Mɛri ba maan ti luha.
JHN.11.20	Marta funɛ nu di Yesu nyɛn nyinbaan ni aa wa, o fun si li di o la chem un. Mɛri duŋduŋ funɛ nyɛn ba dam ni. 
JHN.11.21	Marta fun la chem Yesu a ŋɔ un, “Mu kunyana, i fu nyɛn bar nɔ, mu maan ti fu wa zi sou. 
JHN.11.22	Mu zimu di kin naa maga i sumi Koosa wati, o zi nyɛ hinu.”
JHN.11.23	Yesu fun ŋɔ un, “I maan ti zi si o sou niu.”
JHN.11.24	Marta fun ŋɔ un, “Mu zim di tɛɛnɛ nɔ maga siili saha wa tel, o zi si o sou niu.”
JHN.11.25	Yesu fun ŋɔ, “Min ya naa la zi koti a lɛli nara a li ba sou ni a nyɛ ba bu kpak miisa. Naa si su min ka o sou, mu zi ya chenu a nyɛ un. 
JHN.11.26	Mu yaa kpa Koosa mi fali naa vɛ kpak bɔ a nyɛ ba naa se su min ni, chen ni o wa zi bu na ba galimsa a ta ba yɔri. Marta, i si su chenuu?”
JHN.11.27	O fun ŋɔ un, “Mu kunyana, mu si su chenu. Mu gbanko si su di hin ya Koosa be awa Kristo naa o fun ŋɔ di o zi tumu tɛɛnɛ nɔ maga ni saha digi chen.”
JHN.11.28	Marta funɛ sɛm nan peti, o fun bur la zu dam ti a ŋɔ Mɛri ni ba duŋduŋ, “Ya kunyana wau aa daŋni o na hin.” 
JHN.11.29	Mɛri fun vaan si a kaali o wati. 
JHN.11.30	Yesu ha wa fun wa zu tɔhɔn tuha a fun kpalimi cheŋi doonani Marta fun wa chem un. 
JHN.11.31	Ju tima, ba naa funɛ wa zaami Mɛri, funɛ na unu ka o si lalaga a li, ba gbanko fun si a tiŋ un. Ba fun baa di o la hugil ti munnɛ o la wi dooni.
JHN.11.32	Meri fun la pu Yesu a gbiri o suwachak ni a ŋɔ un, “Mu kunyana, i fu nyɛn bar nɔ, mu maan ti fu wa zi sou.”
JHN.11.33	Yesu funɛ na di o wa Ju tima ba naa funɛ tiŋ un chen, funɛ wiu, ba fun kpa ba tu chɔk ti a bu un o gbanko wi. 
JHN.11.34	O fun pɛɛsi ba, “Leene ma huk un?”
JHN.11.34	Ba fun ŋɔ un, “Ya kunyana, kuwa a wa na.”
JHN.11.35	Yesu fun a wi. 
JHN.11.36	Ju tim ta bɔnɛ fun ŋɔ dɔŋ ni, “Wutirɛ o daŋni un kinkan.”
JHN.11.37	Ba bɔnɛ ka fun ŋɔ, “Baal nɔ funɛ te lɛli naa ba lul wa nyulumsa chen se, amaa o wa fun kok Lazarus a li sou ni. Yɛrɛ o fun ya chen?”
JHN.11.38	Ba fun kpa Lazarus a du gbɛntɛl bɔ ni a zer buŋkul a tɔ o zɔɔnɔ. Yesu funɛ la tel hugil ti mun, ba fun bu kpa ba tu chɔk ti a bu un. 
JHN.11.39	Yesu fun ŋɔ un, “Ma zer buŋkul ti a ta.”
JHN.11.39	Marta naa funɛ ya Lazarus towe, fun ŋɔ un, “Mu kunyana, ya funɛ huk un o zinan ya bunaasi ka o pɔ.”
JHN.11.40	Yesu fun ŋɔ un, “Mu piin ŋɔ hinu di i si su min, i zi na chenani Koosa tum tum zenu.” 
JHN.11.41	Ba fun zer buŋkul ti ta a li hugil ti nɔ ni, Yesu fun a nyini buudaha ni a ŋɔ, “Mu nyana, mu zaami hinu di i nu mu nɔ saha maga. 
JHN.11.42	Mu titi zimu di i nu mu nɔu, amaa mu sɛm nan a nyɛ hin di ba naa nyɛn bar nɔwa se su di hin funɛ tum min.” 
JHN.11.43	O funɛ sɛm peti, o fun yir ta zaŋa a ŋo, “Lazarus, li wa.” 
JHN.11.44	O fun si a li wa. Ba naa funɛ sogli un chen funɛ kpa gar pilimnɛ a mɛɛsi o nisa awa o naŋgere a tɔ o se a gbaari. Yesu fun ŋɔ ba, “Ma pur un a nyɛ o la.” Ba fun pur un a nyɛ o kaali.
JHN.11.45	Ju tim nidamata ba naa funɛ wa di ba wa zaami Mɛri awa Marta, fun na chenani Yesu tum a nyɛ ba se su un. 
JHN.11.46	Ba bɔnɛ ka fun kaali Farisi tim ta wati a la ŋɔ ba chenani Yesu tum. 
JHN.11.47	Doone Farisi tim ta fun yir Koosa dam kɔkɔɔrsi ta ba lagmi a na dɔŋa a zim chenani ba zi ya. Ba fun ŋɔ dɔŋ ni, “Baal nɔ tum tum zene kinkannɛ. 
JHN.11.48	O lawa ya ya wu digiu o wati. Ya gil un o kaali, nara ta maga zi bur a tiŋ un. Ba ya chen, Roman tima ba naa dɔ ya, zi wa chɔk Koosa bar jɛɛmi dam tiu a kpu ya maga.”
JHN.11.49	Baal naa Koosa dam kɔkɔɔrsi ta fun lisi a li ba tuhu ni di o ya ba nihɛɛ, o sɔn funɛ ya Kaifas. O fun ŋɔ ba, “Ma nidigi wa kpak nɛha. 
JHN.11.50	Ya wara daŋni di Roman tim ta wa kpu ya maga. Ma nyɛ baal nɔ chiŋi ya maga bar chiŋi ni a sou nyɛ ya.” 
JHN.11.51	Chenani o fun sɛm chen wa li o titi ni. Domi waa funɛ ya Koosa dam kɔkɔɔrsi ta nihɛɛ ti a bun ti, o funɛ chi Koosa witinsi ta digirɛ a sɛm di Yesu zi sou Ju tim ta daharɛ. 
JHN.11.52	O sɛm ta mun funɛ zen a kaali chenu. Yesu sou daha, Koosa bisa maga, ba naa pisi a go tɛɛne nɔ maga zi wa lagmi dɔŋ niu a ya nibɛgim.
JHN.11.53	Farisi tim ta awa Koosa dam kɔkɔɔrsi ta fun la nɔɔni a nyɛ Kaifas ni. Chen saha ti kpa la, ba funɛ nyini nyinbaan ni di ba kpu Yesu. 
JHN.11.54	Yesu funɛ nu chenani ba daŋni ba ya, o wa fun bura gba gbampulim ni a li Judia pulum ti ni. O wa o gantɛl tiŋsi ta fun li doon pulum ti ni a la nyɛn tɔhɔn naa ba yir Ifreem ka o dugli nyabaan chen.
JHN.11.55	Ju tim ta wuzu zen naa ba yir val la gali ti chen funɛ wa dugli. Nidamata fun li ba tɔsa a kaali Jɛrusalɛm di ba te la chaksi ba tusa a li ba tum tagna ni ka wuzu zen ti zi tel. 
JHN.11.56	Ba funɛ nyini di ba na Yesu dooni. Ba bɔnɛ fun lagmi a li Koosa bar jɛɛmi dam ti ni a ŋɔ dɔŋ ni, “Ma lisi di o zi wa lagmi ya ni a di wuzu zen tiu koo o wa zi wa lagmi?” 
JHN.11.57	Farisi tim ta awa Koosa dam kɔkɔɔrsi ta fun mɔɔli di naa zim doonani Yesu nyɛn, ba wa ŋɔ ba, chen ni ba zi la kpak unu.
JHN.12.1	Wuzu bunɔra tuhu nɛɛ wuzu zen ti fun wa tel, Yesu fun bur kaali Bɛtani. Lazarus naa Yesu fun lɛli un a li o sou ni, funɛ nyɛn dooni. 
JHN.12.2	Ba fun ya diwe di ba wa Yesu di. Yesu fun wa o wa Lazarus fun lagmi kani. Marta fun kpa diwe ta a wa nyɛ ba ba di. 
JHN.12.3	Ba funɛ di chene, Mɛri fun kpak tulale awa gbakme suha naa malɛ fun a kpok kinkan, a biti o maga a du Yesu naŋgere ni a fiisi a awa o nyuksi ni. Dam ti maga fun su wa tulale ti sɔɔra weri ni. 
JHN.12.4	Yesu gantɛl tiŋsi ta digi funɛ nyɛn doon ba yir un Judas Iskariɔt. Waa funɛ ya naa kaa li Yesu gantɛl. O fun ŋɔ, 
JHN.12.5	“Haan nɔ fu kpa tulale nɔ a yogli malɛ damata a fu kpa a a nyɛ fara tim ni, chen fu wa bɔɔ?” 
JHN.12.6	Judas baga wa fun to di o suŋi fara tima. O funɛ nyini Yesu gantɛl tiŋsi ta malɛwa a la suŋi o titi a li malɛ ta ni.
JHN.12.7	Yesu fun ŋɔ un, “Gil haan ti. O funɛ te biti tulale nɔ a du mu bara ni di ba wa sogli min. 
JHN.12.8	Saha maga fara tim ta yaa nyɛn ma watɛɛ, amaa mu wa ma zi nyɛn vusi.”
JHN.12.9	Laaboor funɛ pisi a su di Yesu nyɛn Bɛtani ni, Ju tim ta nidamata fun si di ba la na un. Ba gbanko funɛ daŋni ba la na Lazarus, naa Yesu fun lɛli a li o sou ni chen. 
JHN.12.10	Koosa dam kɔkɔɔrsa ba naa funɛ nyini nyinbaan di ba kpu Yesu, funɛ kpa Lazarus a gbaari un nɛɛ di ba kpu. 
JHN.12.11	Ju tim nidamata funɛ gil ba nihɛɛta a nyɛ ba se su Yesu o funɛ lɛli Lazarus a li o sou ni daha. Chendaha ba fun ya chen.
JHN.12.12	Chɔɔsa funɛ wa pisi, zɛmɛ kinkan ba naa wa Jɛrusalɛm di ba wa di wuzu zen ti, fun nu di Yesu nyɛn nyinbaan ni aa wa. 
JHN.12.13	Ba kpa bone kpachaga a li di ba la chem un. Ba funɛ la o bar chemi chene a la chɛɛmi a ŋɔ, “Tabarkala. I waa naa Koosa tum di i ya ya koora, yaa zaami hinu kinkan.”
JHN.12.14	Yesu funɛ na ka zɛmɛ ta wa, o fun nyɛ o gantɛl tiŋsi ta kpa kokum be pɔl a wa nyɛ un o zini a la.
JHN.12.15	Ba funɛ sɔbi a li Koosa sɛm tɔn ti ni a ŋɔ,
JHN.12.15	“Ma Jɛrusalɛm tima,
JHN.12.15	ma ta nyɛ hansura kpak ma.
JHN.12.15	Ma koora zi wa zini kokum be pɔlu a wa ma wati.”
JHN.12.16	Yesu gantɛl tiŋsi ta funɛ kpa kokum be pɔl ti a nyɛ un, ba waa fun lisi chenani ba sɔbi o wɛ a du Koosa sɛm tɔn ti ni. O funɛ sou a si o sou ni a bu kaali Koosa tɔhɔn ti, doone ba fun zim chenani ba fun sɔbi chen mun.
JHN.12.17	Ba naa funɛ na chenani Yesu yir Lazarus di o si o sou ni a li gbɛntɛl bɔ ti ni a wa, ba fun bur kaali Jɛrusalɛm di ba la mɔɔli laaboora. 
JHN.12.18	Chendaha zɛmɛ ta fun li di ba la chem Yesu. Ba funɛ daŋni ba na naa tum tum zen ti chen. 
JHN.12.19	Farisi tim ta funɛ nu chenani zɛmɛ ta zaami un, ba funɛ ŋɔ dɔŋ ni, “O di yau. Ma nyini a na nidamata ba naa tiŋ un.”
JHN.12.20	Girik tim bɔnɛ gbanko funɛ nyɛn Jɛrusalɛm ni di ba di wuzu zen ti. 
JHN.12.21	Yesu gantɛl tiŋsi ta digi sɔn funɛ ya Filip. O tɔha funɛ ya Bɛtseida a li Galili pulum ni. Ba fun wa ŋɔ un, “Ya nihɛɛ, ya daŋni ya la pu Yesuu.”
JHN.12.22	Filip fun la ŋɔ Andiru ni chenani ba daŋni ba la pu Yesu. Nara balɛ ta fun tiŋ dɔŋa a kaali o wati. 
JHN.12.23	Yesu fun ŋɔ ba, “Saha telu di Koosa lisi a li o jirima awa chaani kinkan ni a nyɛ mu waa nibine be ni. 
JHN.12.24	Maa nu mu wati nɛnɛ. Ma zim di kiduha tiina yaa kpa kibɛgim bɛgimwa a du. Kiduha ti titi yaa pɔu ka kifali nyu a zini a nɔn kidamata. O vɛ pɔɔli, o wa zi nyu a zini a nɔn. 
JHN.12.25	Nibinsa chi kiduharɛ. Ba baga vɛ nyɛn ba miisa ni a li tɛɛnɛ nɔ maga ni, Koosa zi kpa o mi fali naa vɛ kpak bɔu a nyɛ ba. Ba baga ka nyɛn ba miisa ni di ba kpak o bar la peti ni, ba wa zi na kundɔŋ. 
JHN.12.26	Ma la ŋɔ Girik tim ta ni di ba daŋni ba wa min tum tuma, ba wa tiŋ min, chen ni ba zi nyɛn doonani mu nyɛnu. Ba ya chen, mu nyan ti zi nyɛ ba jirimau.”
JHN.12.27	Doone Yesu fun burgi a ŋɔ ba naa nyɛn dooni, “Mu bambi bure min ni. Mu wa koti a sumi mu nyan ti di o lisi min a li kin naa kaa wa ya nan ni. O funɛ tum min di mu wa chem chene.” 
JHN.12.28	Doone o fun sumi Koosa a ŋɔ, “Mu nyana, nyɛ nara kinyɛ hin jirima chenani ba kaa ya min daha.”
JHN.12.28	Ba fun vaan nu ta a li buudaha ni ka o ŋɔ, “Mu funɛ nyɛ nara nyɛ min jirima ka mu zi bu nyɛ ba ya chen.”
JHN.12.29	Zɛmɛ ba naa funɛ chiŋi doon chen bɔnɛ fun nu ta ti a ŋɔ dɔŋ ni, “O chi nasɛha tɛsɛɛ.” Bɔnɛ ka ŋɔ, “Malaika ŋɔ un.”
JHN.12.30	Yesu fun ŋɔ ba, “Ta naa ma nu chen, o ya ma kinnɛ. O wa ya mu kin. 
JHN.12.31	Chenani Koosa zi di tɛɛne nɔ tim maga sɛria a nyaŋi sintana naa dɔ ba, duglɛu. 
JHN.12.32	Ba wa kpaasi min a mari daakakli ni di mu sou, nidamata bambe zi nyɛn min niu.” 
JHN.12.33	Chenani o sɛm ba nan biksi ba nyinbaan naa o zi wa sou.
JHN.12.34	Zɛmɛ ta nidigi fun ŋɔ un, “Ba funɛ sɔbi a li Koosa sɛm tɔn ti ni di Kristo naa Koosa fun vɔu di o tum chen zi nyɛnu hali saha naa vɛ kpak bɔ. Yɛrɛ i sɛm ya di nara zi kpak nibine beu a kpaasi mari daakakli ti ni o sou? Ya wa zim nibine naa ya un.”
JHN.12.35	Yesu fun ŋɔ ba, “Mu chi fitinne a nyɛn ma wati. O wa zi vusi ka birsi wa tɔ min. Ma kpak fitina a val doonani ma daŋni ma val. Birsi ti wa tɔ un, ma zi nyuksi nyinbaanu. 
JHN.12.36	Mu ha nyɛn ma wati wuzu bilɛ nan, ma nyɛ ma se su min, chen ni ma nyinbaan zi chaaniu saha maga.” Yesu funɛ sɛm peti, o fun la sogli o titi.
JHN.12.37	O funɛ tum tum zeneu kinkan a li ba suwachak ni, amaa ba nidamata se wa fun su un. 
JHN.12.38	Chendaha Koosa witiina Azaaya sɛma naa o fun sɔbi a li Koosa sɛm tɔn ti ni saha digi chen zi ya wutiu. O fun ŋɔ,
JHN.12.38	“Koosa funɛ tum tum zeneu ba suwachak ni,
JHN.12.38	amaa ba se wa fun su o laaboor weri naa ya fun sɛm ba.”
JHN.12.39	Azaaya fun bu sɔbi ba naa se vɛ su Yesu wɛ a ŋɔ,
JHN.12.40	“Koosa funɛ nyɛ ba se tɔ a nyɛ ba bambe ya bambe sitɛ,
JHN.12.40	chen ni ba wa zi koti a na aa zim chenani o ya.
JHN.12.40	O vɛ ya chen,
JHN.12.40	ba bambe zi chɛrgiu chen ni o gil ba tum tagna a nyɛ ba.”
JHN.12.41	Azaaya funɛ na Yesu jirima awa chaani kinkanu a chi o deesi. Chendaha o fun sɔbi nan.
JHN.12.42	Ju tim nihɛɛ damata funɛ nyɛ ba se su Yesu, amaa ba wa fun nyɛ ba se su un a li gbampulim ni, domi ba funɛ ɔm Farisi tim tawa. Farisi tim ta zim chenani ba ya, ba zi duŋni bau a li ba bar lagmi dɛɛni ni. 
JHN.12.43	Ba daŋni narawa kinyɛ ba jirima a kaali chenani ba daŋni Koosa kinyɛ ba jirima.
JHN.12.44	Doone Yesu fun zer o ta buudaha a ŋɔ zɛmɛ ta ni, “Naa si su min, o si su Koosa naa tum min chen gbanko. 
JHN.12.45	Naa na min, o na Koosa naa tum min chen gbanko. 
JHN.12.46	Mu funɛ wa tɛɛnɛ nɔ magau di ba naa maga se su min wa zi val birsi ni. Mu chi fitinne a chaani ba nyinbaan. 
JHN.12.47	Mu wa zi di ba naa maga nu mu sɛma a vɛ tiŋ a nɔ sɛria. Mu wa fun wa di mu wa di tɛɛnɛ nɔ tim maga sɛria. Mu ka funɛ wa di mu wa lisi ba a li ba tum tagni nɛɛ. 
JHN.12.48	Tɛɛnɛ nɔ maga siili saha wa tel, sɛm nawara mu fun sɛm zi wa di ba naa funɛ vɛ min awa mu sɛma sɛriau. 
JHN.12.49	Chenani mu sɛm ma nan wa ya mu titi sɛma. Mu nyan naa tum min chen, kpa sɛm ta nyɛ min di mu wa sɛm ma. 
JHN.12.50	Sɛm naa maga o fun kpa nyɛ min, mu kpa biksi mau. Ba naa maga nu o sɛm ta, o zi kpa o mi fali naa vɛ kpak bɔu a nyɛ ba.”
JHN.13.1	O funɛ ka wuzu bɛgimnɛ di val la gali wuzu zen ti tel. Yesu funɛ zimu di o kpaki saha ti duglɛu di o li tɛɛnɛ nɔ maga ni a bur kila o nyan ti wati. Chenani o funɛ daŋni ba naa o dɔ wa funɛ bur gantɛl.
JHN.13.2	Yesu wa o gantɛl tiŋsi ta funɛ di dusum diwe ka sintana fun lisi di Judas Iskariɔt, Simɔn be, zi li Yesu gantɛlu. 
JHN.13.3	Yesu funɛ zimu di o nyan naa tum un tɛɛnɛ nɔ maga ni, funɛ kpa kina maga a du o nin ni. O gbanko funɛ zimu di o nyɛn nyinbaan nɛɛ a bur a la Koosa wati. 
JHN.13.4	A saha ti Yesu fun si diwe bar diili ti ni a ur o takta a zer bara kifiisi a niŋi. 
JHN.13.5	Doone o fun yoli ni a du katɛsa ni a funɛ sɛm o gantɛl tiŋsi ta naŋgere a kpa bara kifiisi ti a fiisi ba naŋgere ta. 
JHN.13.6	O fun wa pu Simɔn Pita. O fun pɛɛsi un, “Mu kunyana, o wa deŋli wa i sɛm mu naŋgere.”
JHN.13.7	Yesu fun ŋɔ un, “I wa zim chenani mu kaa ya nyɛ hin nan mun lalaknɔ, amaa o gantɛl ni i zi wa zimu.”
JHN.13.8	Pita fun ŋɔ un, “Mu wa zi kut nyɛ i sɛm mu naŋgere.”
JHN.13.8	Yesu fun ŋɔ, “I vɛ nyɛ mu sɛm a, i wa zi bu ya mu gantɛl tiŋsi ta digi.”
JHN.13.9	Simɔn Pita fun fɛti a ŋɔ, “O ya di chene, ta chaksi mu naŋgere duŋduŋ. Chaksi mu nisa awa mu nyuha gbanko.”
JHN.13.10	Yesu fun ŋɔ un, “Nar sɔ ni, chene i bara maga wer, amaa i ka val la bar digi, i naŋgere duŋduŋnɛ i yaa sɛm.” Doone o fun burgi a ŋɔ o gantɛl tiŋsi ta ni, “Lalaknɔwa ma maga bambe wer, amaa ma nibɛgim bambi vɛ weri.” 
JHN.13.11	Yesu funɛ piin zim naa kaa li o gantɛlu. Chendaha o fun ŋɔ di ba nibɛgim bambi wa wer.
JHN.13.12	Yesu funɛ sɛm ba naŋgere peti chen, o fun bur kaali o bar kani ti a la laari o takta ti a ŋɔ ba, “Mu zi ŋɔ ma chenani mu tum nyɛ ma nan munu. 
JHN.13.13	Ma yaa yir min ma kunyana naa la biksi ma Koosa wɛ. Chen deŋlee, domi mu sir ya ma kunyannɛ. 
JHN.13.14	Mu waa naa ya ma kunyan ti a biksi ma Koosa wɛ, fa chaksi ma naŋgere ta. Ma gbanko kichaksi dɔŋa naŋgere. 
JHN.13.15	Maa tiŋ chenani mu biksi ma di ma tiŋ chen. 
JHN.13.16	Ma nu mu sɛma nɛnɛ. Yom wa to a zen a kaali o kunyana. Nitumi wa to a zen a kaali naa tum un. 
JHN.13.17	Ma zim chenani mu daŋni ma tumu. Ma ya chen, ma tusa zi sɔɔni kinkan.
JHN.13.18	“Sɛm naa mu sɛm ma nan, mu wa sɛm a a nyɛ ma maga nɛɛ. Min zim ba naa mu lisi a li ma tuhu niu. Ba funɛ sɔbiu a li Koosa sɛm tɔn ti ni a ŋɔ,
JHN.13.18	‘Mu wa naa di diwe nan zi li mu gantɛlu.’
JHN.13.18	Chenani ba sɔbi, sɛm nama nan zi ya wutiu. 
JHN.13.19	Mu te ŋɔ mau, chen ni ka nan wa ya, ma se zi su di min ya naa ba fun sɔbi chen wɛ. 
JHN.13.20	Ma bu nu mu wati nɛnɛ. Ba naa maga la naa mu tum a du, minnɛ ba la du chen. Ba naa maga la min a du, naa tum min chene ba la du.”
JHN.13.21	Yesu funɛ sɛm nan peti, o bambi buri un ni kinkan. O fun ŋɔ ba, “Wutirɛ mu ŋɔ ma, ma nidigi a li ma tuhu ni zi li mu gantɛlu.”
JHN.13.22	O gantɛl tiŋsi ta fun nyini dɔŋ se ni a la lisi, antirɛ o zi bi nan? 
JHN.13.23	Naa Yesu funɛ daŋni kinkan a li ba ni funɛ kani a mari un. 
JHN.13.24	Simɔn Pita fun baasi o nin di o nyɛ Yesu ŋɔ un chenani o du.
JHN.13.25	Naa Yesu funɛ daŋni kinkan fun tur la mari un a pɛɛsi, “Mu kunyana, anti chen?”
JHN.13.26	Yesu fun ŋɔ un, “Mu kaa kpa diwere a suk disa a nyɛ un. Waa ya naa mu bi chen.” O fun kpa diwe ti a suk disa a nyɛ Judas Iskariɔt, Simɔn be, ni. 
JHN.13.27	Judas funɛ la boroboro ti, sintana fun vaan zu o bambi ni. Yesu fun ŋɔ un, “Kila lalaga a la tum chenani i kaa tum.” 
JHN.13.28	Ba naa funɛ lagmi di ba di diwe chen wa fun zim chenani Yesu sɛm un chen mun. 
JHN.13.29	Ba maga malɛ funɛ nyɛn Judas nin nee. Ba bɔnɛ fun lisi di Yesu ŋɔ un di o la yau wuzu zen ti diwe. Bɔnɛ ka fun lisi di Yesu ŋɔ un di o lisi malɛ ta bɔnɛ a la nyɛ fara tim ni.
JHN.13.30	Judas funɛ la boroboro ti, o fun vaan si a li. O funɛ ya dusum saharɛ.
JHN.13.31+JHN.13.32	Judas funɛ kaali, Yesu fun ŋɔ o gantɛl tiŋsi ta ni, “Nidamata zi pɛgi Koosa kinkan a li chenani ba kaa ya min. Chenani Koosa zi kpa o jirima awa chaani kinkan a nyɛ n waa nibine be ni duglɛu. O wa zi vusi ka o ya chen. 
JHN.13.33	Mu bisa, mu wa ma wa zi nyɛn vusi. Mu wa kaali, ma zi dɛu mu bar nyɛniu. Ma lisi chenani mu fun ŋɔ Ju tim ta ni di ba wa kikoti a tiŋ min la doonani mu la chen. Chenani mu ŋɔ ba chen, ya ma gbanko kinnɛ. 
JHN.13.34	Chiksi fali nyɛnɛɛ mu daŋni ma tiŋ. Ma zimu di mu daŋni mau kinkan. O lawa ma gbanko kidaŋni dɔŋau a chi chen. 
JHN.13.35	Ma daŋni dɔŋa nan ni, nara maga zi zimu di ma ya mu gantɛl tiŋsiwa.”
JHN.13.36	Simɔn Pita fun pɛɛsi un, “Mu kunyana, leene i la?”
JHN.13.36	Yesu fun ŋɔ un, “I wa kitiŋ min a la doonani mu la chen lalaknɔ. O zi ya tamnɛ i koti a tiŋ min.”
JHN.13.37	Pita fun bu pɛɛsi un, “Mu kunyana, yɛrɛ mu vɛ ka koti a tiŋ hin lalaknɔ? Mu saksɛu di mu sou a nyɛ hin.”
JHN.13.38	Yesu fun burgi a pɛɛsi un, “I sir saksɛ di i sou a nyɛ minuu? Nu mu wati nɛnɛ. I zi te ŋɔ nara niu dusum nɔ di i wa zim min nɔ butora ka zimal zi yeli.”
JHN.14.1	Doone Yesu fun ŋɔ o gantɛl tiŋsi ta ni, “Ma ta nyɛ ma bambe bure. Ma se su Koosa. Ma ta nyɛ ma se suuli bur gantɛl a li min ni. 
JHN.14.2	Damsi kinkan nyɛn doonani mu nyan ti nyɛn. Mu wa la dooni, mu zi kɔɔri bɔnɛu a chiksi ma. Nan vɛ yaali, mu fu wa zi ŋɔ ma. 
JHN.14.3	Mu wa kɔɔri a peti, mu zi bur wa kpa ma lau, chen ni ma wa min zi bu lagmi nyɛnu. 
JHN.14.4	Ma waa zim doonani mu la awa doon nyinbaan.”
JHN.14.5	Tɔmas fun ŋɔ un, “Mu kunyana, ya ha wa kpak doonani i la chen ya bambe ni. Yɛrɛ ya kaa ya zim doon nyinbaan?”
JHN.14.6	Yesu fun ŋɔ un, “Min ya doon nyinbaan ti. Mu ya wuti tiina awa Koosa mi fali tiina. Nandigi wa kila mu nyan ti wati aa vɛ na min. 
JHN.14.7	Ma fun zim chenani mu sir du, ma fu zi zim chenani mu nyan ti gbanko duu. Zinan kpa la ma na unu a zim un.”
JHN.14.8	Filip ha wa fun vɛɛn zim o sɛm ta mun a ŋɔ un, “Mu kunyana, ma nyɛ ya pu i nyan ti. Chen duŋduŋnɛ ya daŋni.”
JHN.14.9	Yesu fun ŋɔ un, “Filip, yɛrɛ i pɛɛsi min chen ni? Ma wa min nyɛn vusiu. I ha wa vɛɛn zim nibine naa ya minn? Nara maga na min, mu nyan tirɛ ba na chen. 
JHN.14.10	Nyɛ i si su di mu nyan ti nyɛn min nɛɛ ka mu ka nyɛn un ni. Chenani mu biksi ma a la tum chen wa li min ni. A maga li mu nyan naa nyɛn min ni watɛɛ.” 
JHN.14.11	Doone Yesu fun ŋɔ o gantɛl tiŋsi ta ni, “Ma nyɛ ma se su di mu nyan ti nyɛn min nɛɛ ka mu ka nyɛn un ni. Nan bɔm ma ni, ma lisi tum zene naa ma na ka mu tum chen. A waa la zi suŋi ma ma se su. 
JHN.14.12	Wutirɛ mu ŋɔ ma, ba naa se su min, ba zi tum chenani mu tumu. Hali ba zi tumu tum zene a kaali chenani mu tum, domi mu zi wa bur la mu nyan ti watiu. 
JHN.14.13	Mu waa naa ya Koosa be, n daŋni narawa yaa kinyɛ mu nyan ti wa jirima. Chendaha kin naa maga ma ŋɔ di mu tum a nyɛ ma a li mu sɔn ni, n zi tum au. 
JHN.14.14	Ma nyɛ mu bu ŋɔ ma, kin naa maga ma ŋɔ di mu tum a nyɛ ma a li mu sɔn ti ni, n zi tum au.”
JHN.14.15	“Maa daŋni min, ma zi tiŋ chenani mu ŋɔ mau. 
JHN.14.16	Mu zi sumi mu nyan tiu o kpa o siim weri, naa ya wuti tiina, a du ma bambe ni. O zi nyɛn dooniu hali saha naa vɛ kpak bɔ aa suŋi ma ma tiŋ chenani mu ŋɔ ma. 
JHN.14.17	O wa zi wa nyɛn tɛɛnɛ nɔ tim maga bambe ni, domi ba wa zim di o nyɛnu. Ma ka zim di o nyɛnu, domi o zi wa nyɛn ma bambe niu.
JHN.14.18	“Mu wa zi gil ma duŋduŋ. Mu zi bur wa ma watiu. 
JHN.14.19	Saha naa tɛɛnɛ nɔ tim maga vɛ kaa wa na min chen duglɛu, amaa ma waa ka zi bu na minu. Domi mu zi wa si mu sou niu, ma gbanko zi wa si ma sou niu. 
JHN.14.20	A wuzu naa mu wa si mu sou ni, ma zi zimu di mu nyɛn mu nyan ti nɛɛ ka ma nyɛn min ni ka mu gbanko nyɛn ma ni.
JHN.14.21	“Ba naa la nu mu sɛma a la tiŋ a, chen biksi di ba daŋni minu. Mu gbanko zi daŋni bau a kpa mu titi a biksi ba. Ba la daŋni min chen daha, mu nyan ti gbanko zi daŋni bau.”
JHN.14.22	Baal digi funɛ nyɛn doon. O sɔn ya Judas, amaa o laata fun ya Judas Iskariɔt. O fun ŋɔ Yesu ni, “Mu kunyana, yɛrɛ i kaa ya a kpa i titi a biksi ya a ta kpa i titi a biksi tɛɛnɛ nɔ tim maga?”
JHN.14.23	Yesu fun ŋɔ un, “Ba naa la daŋni min zi tiŋ mu nɔ sɛmau. Mu nyan ti gbanko zi daŋni bau, ka mu wa un wa nyɛn ba bambe ni. 
JHN.14.24	Ba naa vɛ daŋni min wa zi tiŋ mu nɔ sɛma. Chenani mu biksi ma wa li min ni. A maga li mu nyan naa tum min chen watɛɛ.
JHN.14.25	“Mu wa ma funɛ nyɛn ka mu sɛm ma kin nama. 
JHN.14.26	Mu nyan ti wa tum o siim weri ti di o wa chiŋi mu bar chiŋi ni. Waa la zi biksi ma kin nama maga ma daŋni ma zim aa lisi ma chenani maga mu fun ŋɔ ma.
JHN.14.27	“Mu zi nyɛ ma bar sɔɔnau a chi chenani mu bara du. A wa kaali tɛɛnɛ nɔ tim maga bar sɔɔnau kinkan. Ma ta nyɛ ma bambe bure a ta ɔmi. 
JHN.14.28	Mu piin te ŋɔ mau di mu zi la mu nyan ti watiu a bur wa. Ma sir a daŋni min, ma tusa zi sɔɔniu domi mu nyan ti zen kaali min. 
JHN.14.29	Mu te ŋɔ ma kin nama wɛwa ka a zi wa ya, chen ni a wa ya, ma se zi su minu a gbaari. 
JHN.14.30	Mu wa bura daŋni mu sɛm kinkan ma wati, domi sintana naa dɔ tɛɛnɛ nɔ tim maga wau. Mu wa un wa kpak wu digi wa dɔŋ ni. 
JHN.14.31	Mu nyan ti funɛ ŋɔ min chenani mu zi tum. Mu zi tiŋ o nɔu a tum a, chen ni tɛɛnɛ nɔ tim maga zi zimu di muu daŋni unu. Ma nyɛ ya si a la bar digi.”
JHN.15.1	Doone Yesu fun bu ŋɔ o gantɛl tiŋsi ta ni, “Mu chi bugil pum naa ba yir ‘vain’ chene a kpak wuti. Mu nyan ti chi naa la nyini unnɛ. 
JHN.15.2	O yaa ŋmɛnsi hulsa a naa vɛ nɔni chenu a ta, a ŋmɛnsi a naa la nɔn chen a bura nɔn kinkan. 
JHN.15.3	Chene o fun piin ya a chaksi ma tusa a li mu sɛm nawara mu fun sɛm ma ni. 
JHN.15.4	Hulsi ta vɛ baŋsi bugil pum ti bara ni, a wa kinɔn nɔna. Chen vɛɛna, ma wa min vɛ ya nibɛgim a nyɛni, ma wa kikoti a tum tum were a nyɛ min. Chendaha o lawa ma wa min ya nibɛgimu a nyɛn.
JHN.15.5	“Mu piin ŋɔ mau di mu chi bugil pum naa ba yir ‘vain’ chene. Ma chi mu hulsiwa. Ma wa min ya nibɛgim a nyɛn, ma zi kotiu a tum tum were kinkan a nyɛ min. Ma lisɛ ma titi a li min ni, ma wa kikoti a tum wu digi. 
JHN.15.6	Ma ya chen, mu nyan ti zi teŋsi mau a ta ma sou. Nara zi wa haasi ma a lagmi dɔŋ ni a fu. 
JHN.15.7	Ma wa min ya nibɛgim a nyɛn ka mu sɛm naa mu biksi ma nyɛn ma ni, ma zi kotiu a sumi Koosa kin naa ma daŋni o nyɛ ma. 
JHN.15.8	Chenani maa tum tum were a nyɛ min a gbaari la zi biksi nara di ma ya mu gantɛl tiŋsiwa. Doone ba zi bur a nyɛ mu nyan ti wa jirima kinkan. 
JHN.15.9	Muu daŋni mau a chi chenani mu nyan ti daŋni min. Maa lisi chen wɛ, chen ni ya lagmi nyɛni nɔ wa zi bur gantɛl. 
JHN.15.10	Mu funɛ tum chenani mu nyan naa la daŋni min, fun ŋɔ min di mu tum, chen ni ya lagmi nyɛni nɔ wa zi bur gantɛl. Chen vɛɛna ma tiŋ chenani mu naa la daŋni ma, fun biksi ma, ya lagmi nyɛni nɔ wa zi bur gantɛl.
JHN.15.11	“Mu daŋni ma tusa sɔɔniu hali a wa peti a chi chenani mu tuha sɔɔni nan. Chendaha mu sɛm nan maga a nyɛ ma. 
JHN.15.12	Chiksi fali nyɛnɛɛ mu daŋni ma tiŋ. Ma zimu di mu daŋni mau kinkan. O lawa ma gbanko kidaŋni dɔŋau a chi chen. 
JHN.15.13	Nar chiŋi a chɛna bar chiŋi ni a sou, chenani o daŋni un chen kaali a maga. 
JHN.15.14	Ma tiŋ chenani mu fun biksi ma, mu zi zimu di ma ya mu chɛnsiwa. 
JHN.15.15	Chenani maga mu nyan ti fun ŋɔ min, mu funɛ kpa a magau a ŋɔ ma. Chendaha mu gbanko sɛm di ma ya mu chɛnsiwa. N wa zi bu ŋɔ di ma ya mu tumtumsiwa, domi tumtumsa wa zim chenani ba kunyana tum. 
JHN.15.16	Ma wa fun lisi min di mu ya ma kunyana, amaa mu ka funɛ lisi ma di ma tum tum were naa la zi vɛ chɔki a nyɛ min. Ma tiŋ min chen, ma zi kotiu a sumi mu nyan ti a li mu sɔn ti ni kin naa ma daŋni o nyɛ ma. 
JHN.15.17	Mu sɛm mau wa kpok ni, o lawa maa daŋni dɔŋau.”
JHN.15.18	“Mu tiŋi nyɛ tɛɛnɛ nɔ tim maga ha ma, ma lisi di minnɛ ba te ha. 
JHN.15.19	Ma wa tɛɛnɛ nɔ tim maga fu lagmi a nyɛn dɔŋ wati, ba fu zi daŋni mau. Mu funɛ lisi ma di ma wa ba ta lagmi nyɛn dɔŋ wati. Chendaha ba ha ma. 
JHN.15.20	Ma lisi chenani mu fun ŋɔ ma di yom wa to a zen a kaali o kunyana. Ba funɛ muksi minu kinkan, adaha ba zi wa muksi ma gbanko zi nu ma sɛmau. 
JHN.15.21	Ba zi wa muksi mau a chi chen, domi ba wa zim naa funɛ tum min chen. Maa tiŋ min daha, ba gbanko ya ma chen. 
JHN.15.22	Mu funɛ wa ŋɔ ba di ba bur a li ba tum tagna tiŋi ni. Ba vɛ. Chendaha Koosa na ba galimsa. Ba wa zi wa koti a sɛm wu digi o suwachak ni. 
JHN.15.23	Nar ha min, mu nyan tirɛ o ha. 
JHN.15.24	Mu funɛ tum alaazibu tuma a naa nibine zi vɛ koti a tumiu, ba suwachak ni. Chendaha Koosa gbanko na ba galimsa. Hali chenani maga ba na ka mu tum nyɛ ba, a maga ya yɔrirɛ ba wati ka ba ha min awa mu nyan ti. 
JHN.15.25	Ba funɛ ha ya chene di chenani ba sɔbi a li Koosa sɛm tɔn ti ni chen zi ya watiu. Ba funɛ sɔbiu a ŋɔ,
JHN.15.25	‘Ba ha minu ka o vɛ kpak mun.’
JHN.15.26	“Mu funɛ piin ŋɔ mau di Koosa siim weri naa ya wuti tiina zi biksi nara mu wɛ. Mu wa bur la mu nyan ti wati, mu zi nyɛ o wa ma watiu a wa suŋi ma. 
JHN.15.27	Ma funɛ nyɛn mu wati o piili ti ni chen. Chendaha ma gbanko zi biksi narau mu wɛ.”
JHN.16.1	“Mu ŋɔ ma kin nama wɛu, chen ni ma wa zi bur a ni. 
JHN.16.2	Ju tim ta zi wa duŋni mau a li ba bar lagmi dɛɛni ta ni. Hali saha zi wa wau, ba naa kpu ma lisi di ba tiŋ Koosa tutɔrɛ. 
JHN.16.3	Ba zi tum nanu a nyɛ ma, domi ba wa zim min koo mu nyan ti. 
JHN.16.4	Mu ŋɔ ma kin nama wɛu, chen ni saha wa tel di ba ya nan nyɛ ma, ma zi lisi chenani mu ŋɔ mau. Ma wa min lagmi nyɛn nan, o wa deŋli di mu ŋɔ ma a wɛ.”
JHN.16.5	“Lalaknɔwa mu saksi di mu bur la naa funɛ tum min ma wati. Ma nidigi ha wa wa pɛɛsi min di leene mu la. 
JHN.16.6	Mu ŋɔ ma kin nama wɛu ka a nyɛ ma tusa chɔk kinkan. 
JHN.16.7	Ma nyɛ mu sɛm ma wuti. O deŋlu di mu gil ma a bur la mu nyan ti wati, chen ni mu zi nyɛ o siim weri ti wa suŋi mau. Mu vɛ laali, o wa zi koti a wa. 
JHN.16.8	O wa wa, o zi nyɛ tɛɛnɛ nɔ tim maga zim di ba tum tum tagnau. O zi wa biksi ba di Koosa daŋni ba deŋliu o suwachak ni, chen ni o wa zi bu na ba galimsa. 
JHN.16.9	Ba se wa su min. Chendaha ba yaa tum tum tagna. 
JHN.16.10	Chenani mu zi chiŋi ba bar chiŋi ni a sou a nyɛ ba a bur la mu nyan ti wati, nan duŋduŋ la zi nyɛ ba deŋli Koosa suwachak ni. 
JHN.16.11	Koosa fun piin na sintana naa dɔ tɛɛnɛ nɔ tim maga, galimsa a ha vɛ ta un yɔri. Kin namawa Koosa siim weri ti kaa wa biksi ba.
JHN.16.12	“Mu kpak wu damatau a kaa ŋɔ ma, amaa ma wa kikoti a chiŋi a nu a maga. 
JHN.16.13	Koosa siim weri naa ya wuti tiina, wa nyɛn ma bambe ni, o zi nyini mau a li wuti nyinbaan ni. O biksi ti wa zi wa li o titi ni. Sɛm naa o zi wa nu mu wa mu nyan ti wati, o zi kpa au a sɛm ma. O gbanko zi biksi ma kin nawara zi wa yau wɛ. 
JHN.16.14	O zi nyɛ min jirima kinkanu, domi o zi nu mu sɛmau a kpa a a sɛm ma. 
JHN.16.15	Mu nyan ti sɛma awa mu sɛma ya kibɛgimnɛ. Chendaha mu ŋɔ ma di o siim weri ti zi nu mu sɛmau a kpa a a sɛm ma.”
JHN.16.16	“Mu wa zi nyɛn ma wati a vusi a bur la mu nyan ti wati. Mu wa la o wati, o wa zi vusi ka ma nu na min.”
JHN.16.17	Yesu funɛ sɛm ba peti, o gantɛl tiŋsi ta bɔnɛ fun ŋɔ dɔŋ ni, “O fa ŋɔ ya di o wa zi nyɛn ya wati a wusi a bur la o nyan ti wati. O wa la o wati, o wa zi vusi ka ya bu na un. O sɛm ta mun ya baŋa? 
JHN.16.18	Ya wa zim chenani o fa ŋɔ ya di o wa zi vusi chen mun.”
JHN.16.19	Yesu funɛ zimu di ba daŋni o suŋi bau. O fun ŋɔ ba, “Ma na dɔŋwa a li chenani mu fa sɛm ma chen, mu wa zi nyɛn ma wati a vusi a bur na ma lalaga. 
JHN.16.20	Wutirɛ mu ŋɔ ma, mu bu vɛ wa nyɛn ma wati, tɛɛnɛ nɔ tim maga tusa zi wa sɔɔniu kinkan, amaa ma tusa ka zi wa chɔku kinkan. Ma tu chɔk ti wa zi wa vusi, amaa a zi wa ya tu sɔɔnau lalaga. 
JHN.16.21	Nihaan wa duurɛ, o tuha ya chɔk. O wa lul peti, o ya sugliu wiili tiu ka o tuha sɔɔni o be ti daha. 
JHN.16.22	Ma tusa chɔku lalaknɔ. Ma bu wa na min, ma tusa ka zi bu sɔɔniu kinkan. Nandigi wa kilisi ma tu sɔɔn ti a li ma ni.
JHN.16.23	“Chen saha ti ma wa zi wa mu wati di ma wa pɛɛsi min kundɔŋ wɛ. Wutirɛ mu ŋɔ ma, ma zi kotiu a sumi mu nyan ti kin naa ma daŋni mu sɔn daha o nyɛ ma. 
JHN.16.24	Hali wa zinan ma ha wa sumi un kundɔŋ mu sɔn daha. Maa sumi un o zi nyɛ mau ka ma tusa sɔɔni hali a la gali.”
JHN.16.25	“Kin naa mu ŋɔ ma a wɛ nan, o bɔmu wa ma zim a mun. Saha wau di mu zi wa biksi ma mu nyan ti wɛ gbampulim ni ka o ta bu bɔm ma ni. 
JHN.16.26	Saha ti wa tel, ma wa zi bu nyini mu se ni di mu nyɛ mu nyan ti nyɛ ma kin naa ma daŋni. Ma zi wa sumi o titi watiu a li mu sɔn ti ni o kpa a a nyɛ ma. 
JHN.16.27	Mu nyan ti daŋni mau kinkan a la zi ya chen a nyɛ ma. Ma daŋni minu ka ma se su di mu funɛ li o watɛɛ. Chendaha o daŋni ma a chi chen. 
JHN.16.28	Mu funɛ li o watɛɛ a wa tɛɛnɛ nɔ maga. Lalaknɔ mu saksi di mu li a bur a la o wati.”
JHN.16.29	Doone o gantɛl tiŋsi ta fun ŋɔ un, “Lalaknɔwa ya zim chenani i sɛm ya chen mun. O wa bu bɔm ya ni. 
JHN.16.30	Ya gbanko zimu di i zim kina magau, hali chenani ya lisi ya bambe ni. Chendaha ya se su di i li Koosa watɛɛ a wa ya wati.”
JHN.16.31	Yesu fun ŋɔ ba, “Ma se sir su minuu? 
JHN.16.32	Ma nu n wati. O wa zi vusi ka ma maga chɔ kaali ma damsa a ka min duŋduŋ, amaa mu nyan ti wa zi ya chen. O wa min zi nyɛnu. 
JHN.16.33	Chenani ma nyɛn tɛɛnɛ nɔ maga ni zi nyɛ ma na namsiu kinkan. Chenani ma wa min ya nibɛgim a nyɛn ka zi nyɛ ma bara sɔɔniu. Chendaha mu fun ŋɔ ma kin nama. Ma kpak ma bambe. Mu kpok ti ya kizen a kaali tɛɛnɛ nɔ tim maga kpok.”
JHN.17.1	Yesu funɛ sɛm peti, o fun nyini buudaha ni a ŋɔ, “Mu nyana, mu siwi saha ti duglɛu. Biksi nara i jirima awa i chaani naa i fun kpa a nyɛ min chen kinkan, chen ni mu zi nyɛ hin jirima kinkanu. 
JHN.17.2	Hin funɛ nyɛ min nyinbaan di mu kpa i mi fali naa vɛ kpak bɔ a nyɛ tɛɛnɛ nɔ tim maga ni. Mu kpa un a nyɛ ba naa i fun lisi a nyɛ min chen. 
JHN.17.3	Hin ya nibɛgim a ya wuti tiina. Nar zim hin awa mu waa naa i fun tum chen, o kpak i mi fali naa vɛ kpak bɔu. 
JHN.17.4	Tum naa i fun kpa nyɛ min di mu tum nyɛ tɛɛnɛ nɔ tim maga na i jirima awa i chaani kinkan. Lalaknɔ o petiu. 
JHN.17.5	Mu nyana, i funɛ te kpa i jirima awa i chaani kinkan i wa min bɔni saha digi a zi naami tɛɛnɛ nɔ maga. Kpa chenani mu zi nyɛ hin jirima a gbaari un ni a biksi nara di a ya kibɛgimnɛ.
JHN.17.6	“I funɛ lisi nara a li tɛɛnɛ nɔ tim maga ni a nyɛ i titi ni. I fun kpa ba a nyɛ min ka mu fun biksi ba i wɛ ba tiŋ i nɔ. 
JHN.17.7	Lalaknɔ ba zim di kin naa maga mu kpak li i watɛɛ. 
JHN.17.8	Sɛm naa i fun sɛm nyɛ min chen, mu funɛ kpa au a ŋɔ ba. Ba se funɛ su di hin tum min ba wati.
JHN.17.9	“Mu wara sumi hin tɛɛnɛ nɔ tim maga daharɛ. Mu ka sumi hin ba naa se su min daharɛ. Hin dɔ ba a fun lisi ba a nyɛ min. 
JHN.17.10	Mu nara maga ya i narawa. I nara maga ka ya mu nara. Chenani ba tiŋ min biksi nara di mu kpak jirima kinkan. 
JHN.17.11	Lalaknɔ mu saksi di mu li tɛɛnɛ nɔ maga ni a wa i wati ka ba kpalimi gantɛl ni. Mu nyana naa ya tu chaan tiina, i funɛ lisi ba a nyɛ min. Kpa i kpok ti a nyini ba nɛnɛ a suŋi ba ba kpak nɔ bɛgim a chi ya. 
JHN.17.12	Mu wa ba lagmi nyɛn dɔŋ wati nan, i kpokre mu fun kpa a nyini ba. Ba nibɛgim duŋduŋ ya nibin yɔri a fun lisi o nin a li ya ni. Chenani ba fun sɔbi o wɛ a li Koosa sɛm tɔn ti ni chen ya wutirɛ. 
JHN.17.13	Lalaknɔ mu saksiu di mu bur wa i wati. Chendaha mu sumi hinu ba daha di ba tusa sɔɔni hali a la gali a chi mu kin. 
JHN.17.14	Sɛm naa maga i fun ŋɔ min chen, mu kpa au a ŋɔ ba. Tɛɛnɛ nɔ tim maga ha bau, domi ba wa ba wa bu ya nibɛgim a chi chenani mu wa tɛɛnɛ nɔ tim maga wa ya nibɛgim. 
JHN.17.15	Mu wara sumi hin di i lisi ba a li tɛɛnɛ nɔ maga ni. Mu ka sumi hin di i kok bau a li sintani. 
JHN.17.16	Ba wa tɛɛnɛ nɔ tim maga wa bu ya nibɛgim a chi chenani mu wa tɛɛnɛ nɔ tim maga wa ya nibɛgim. 
JHN.17.17	I sɛm naa mu fun kpa a biksi ba chen ya wutirɛ. Kisuŋi ba baa tiŋ i wuti nyinbaan ti a ta bur la lagmi tɛɛnɛ nɔ tim maga ni. 
JHN.17.18	Min tum ba di ba la biksi tɛɛnɛ nɔ tim maga i wɛ a chi chenani i fun tum min di mu wa biksi ba chen. 
JHN.17.19	Mu lisɛ mu titiu a li ba ni di mu tiŋ i tutɔ a sou a nyɛ ba, chen ni ba zi kotiu a tiŋ i wuti nyinbaan a ta bur la lagmi tɛɛnɛ nɔ tim maga ni.
JHN.17.20	“Mu ha vɛɛn a sumi hinu a nyɛ mu gantɛl tiŋsi ta ni a gbaari ba naa la zi nyɛ ba se su min a li ba biksi ti ni. 
JHN.17.21	Kisuŋi ba ba ya nɔ bɛgim dɔŋ ni. Mu nyana, i wa min ya nibɛgimnɛ. Suŋi ba ba wa zim ya a gbaari, chen ni tɛɛnɛ nɔ tim maga se zi su di hin funɛ tum min ba wati. 
JHN.17.22	I jirima awa i chaani naa i fun kpa nyɛ min chen, kinkan mu wa ba bɔnɛ un, chen ni ba zi ya nɔ bɛgimu dɔŋ ni a chi ya. 
JHN.17.23	Domi i wa min ya nibɛgimnɛ ka ya nyɛn ba bambe ni, nyɛ chenani ba ya nɔ bɛgim chen kigbaari. Ba ya chen, tɛɛnɛ nɔ tim maga zi wa zimu di hin funɛ tum min ba wati. Ba gbanko zi zimu di ii daŋni bau a chi chenani ii daŋni min.
JHN.17.24	“Mu nyana, hin funɛ te daŋni min ka i wa min bɔni i jirima awa i chaani kinkan ka i zi naami tɛɛnɛ nɔ maga. Mu sumi hinu di i nyɛ ba naa i fun lisi nyɛ min chen, wa lagmi min ni ya nyɛn i tɔhɔn ti ni wuzu digi, chen ni ba zi wa na mu jirima awa mu chaani kinkanu. 
JHN.17.25	Mu nyana naa ya tum were tiina, tɛɛnɛ nɔ tim maga wa zim hin. Mu ka zim hin ka mu gantɛl tiŋsi ta zim di hin funɛ tum min ba wati. 
JHN.17.26	Mu funɛ biksi ba chenani i bambi duu a ha vɛ peti. Mu zi nyɛn ba bambe niu a suŋi ba baa daŋni nara a chi chenani ii daŋni min.”
JHN.18.1	Yesu funɛ sumi o nyan ti peti, o wa o gantɛl tiŋsi ta fun li dooni a la ji pul we naa ba yir Kidrɔn a la zu ŋma we digi. 
JHN.18.2	Doone Yesu wa o gantɛl tiŋsi ta yaa la. Chendaha Judas, naa funɛ li Yesu gantɛl chen, zim dooni. 
JHN.18.3	Koosa dam kɔkɔɔrsi ta awa Farisi tim ta fun lagmi lanjimasa awa ba naa la il Koosa bar jɛɛmi dam ti. Judas fun te ba suwachak a kpa ba kaali ŋma we ti di ba la kpak Yesu. Ba fun kpa chisi zene awa fitinsa a suksi kɔvɔtɛ wa din ni a kaali. 
JHN.18.4	Yesu funɛ zim chenani kaa wa yau a fun kaali di o la chem ba a pɛɛsi, “Antirɛ maa dɛu?”
JHN.18.5	Ba fun ŋɔ un, “Ya dɛu Yesu Nazarɛt narrɛɛ.”
JHN.18.5	O fun ŋɔ ba, “Minnɛ.”
JHN.18.5	Judas naa funɛ li o gantɛl chen funɛ lagmi zɛmɛ ta ni. 
JHN.18.6	Yesu funɛ ŋɔ di waa ya naa ba dɛu chen, hansura fun vaan kpak zɛmɛ ta kinkan. Ba fun tur gantɛla a chesi tɛɛnɛ ni. 
JHN.18.7	Yesu fun bu pɛɛsi ba, “Antirɛ maa dɛu?”
JHN.18.7	Ba fun vɛɛn ŋɔ un, “Ya dɛu Yesu Nazarɛt narrɛ.”
JHN.18.8	O fun ŋɔ ba, “Mu piin ŋɔ mau di min ya un. O ya di minnɛ ma kaa wa kpak, ma nyɛ mu gantɛl tiŋsi nama kila ka ma kpak min.” 
JHN.18.9	Yesu fun te ŋɔ o nyan ti ni di ba naa o fun lisi nyɛ un chen, o wa nyuksi ba nibɛgim. Chendaha o fun sɛm chen.
JHN.18.10	Doone Simɔn Pita fun foŋ o chisi zen a teŋ Koosa dam kɔkɔɔrsi ta nihɛɛ ti yom digi nindil diŋna a toti. O sɔn funɛ ya Malkus. 
JHN.18.11	Yesu fun ŋɔ Pita ni, “Kpa i chisi ti a bur du o lɔk ni. Ta tɔ nyinbaan naa mu nyan ti ŋɔ di mu namsi.”
JHN.18.12	Doone lanjimasi ta, ba nihɛɛ awa ba naa la il Koosa bar jɛɛmi dam ti, ba fun kpak Yesu a vɔu o nisa a ta o gantɛl ni. 
JHN.18.13	Ba fun kpa un a kaali baal naa ba yir Anas chen dama. Koosa dam kɔkɔɔrsi ta nihɛɛ ti sɔn funɛ ya Kaifas. Anas funɛ ya o hila. 
JHN.18.14	Kaifas funɛ ya naa funɛ te ŋɔ Ju tim ta ni di o deŋlu wa Yesu chiŋi ba maga bar chiŋi ni a sou nyɛ ba.
JHN.18.15	Anas funɛ zim Yesu gantɛl tiŋsi ta digiu nɛnɛ. O wa Pita fun tiŋ a la doonani zɛmɛ ta kpa Yesu a la, o fun la zu Anas dam sal. 
JHN.18.16	Pita fun kpalimi bulzɔɔnɔ ni. O wa fun vusi ka Yesu gantɛl tiŋna naa Anas fun zim nɛnɛ, fun wa li sal ti bulzɔɔnɔ ti. O fun sumi nihabichɛl naa pɔ bulzɔɔnɔ ti chen di Pita zu sal ti. O fun la nɔɔni. 
JHN.18.17	Pita funɛ si di o la zu sal ti, nihabichɛl ti fun ŋɔ un, “I wa ya baal ti gantɛl tiŋsi ta nidigirɛɛ?”
JHN.18.17	Pita fun ŋɔ un, “Aai, n wa ya ba nidigi.”
JHN.18.18	Dam bisa awa ba naa la il Koosa bar jɛɛmi dam ti, ba fun zɔk dinhala a buksi din sal ti bambaan ni domi wa funɛ nyɛn. Ba fun chiŋi a go un aa weeri. Pita fun la gbaari ba ni.
JHN.18.19	Doone Anas fun pɛɛsi Yesu chenani o gantɛl tiŋsi ta awa o biksi ti du. 
JHN.18.20	Yesu fun ŋɔ un, “Mu ha wa biksi nara tima a sogli. Mu ka yaa funɛ biksi ba gbampulim nɛɛ a li ba bar lagmi dɛɛni ta awa Koosa bar jɛɛmi dam ti nɛɛ. Doon ma nɛɛ Ju tim ta yaa lagmi. 
JHN.18.21	Ta pɛɛsi min. Pɛɛsi ba naa mu fun biksi chen. Ba waa zim chenani mu fun ŋɔ ba.”
JHN.18.22	O funɛ sɛm chene, ba naa la il Koosa bar jɛɛmi dam ti digi fun mo un a ŋɔ, “Yɛrɛ i nyuha kpok i sɛm sɛma nan ni?”
JHN.18.23	Yesu fun ŋɔ un, “Mu sɛm wi naa vɛ deŋli, sɛm nara nama maga ni chenani o du, amaa a deŋlee, yɛrɛ i mo min?”
JHN.18.24	Yesu nisa ha funɛ vɛɛn vɔu a ta o gantɛl ni. Anas funɛ peti o sɛma, o fun tum un kaali Kaifas naa ya Koosa dam kɔkɔɔrsi ta nihɛɛ ti wati.
JHN.18.25	Pita ha funɛ vɛɛn nyɛn sal ti nɛɛ aa weeri din. Ba naa wa un funɛ lagmi dooni chen nidigi fun pɛɛsi un, “I wa ya baal ti gantɛl tiŋsi ta nidigirɛɛ?”
JHN.18.25	O fun tɔ a ŋɔ, “Aai, n wa ya ba nidigi.”
JHN.18.26	Kaifas yom digi funɛ gbaari ba ni. O funɛ ya yom naa Pita fun teŋ o diŋna toti chen maannɛ. O fun ŋɔ Pita ni, “I wa baal ti laata mu na ŋma we ti ni chen?”
JHN.18.27	O fun bu tɔ di o laata. O funɛ sɛm chene ka zimal vaan yeli.
JHN.18.28	Chɔɔsa fininirɛ Kaifas awa Yesu fun na dɔŋa peti. Ju tim ta funɛ saksiu di ba di ba wuzu zen wuzu naa ba yir val la gali ti diwe. Lanjimasi ta funɛ kpa Yesu a kaali gɔbnati nyuhu tiina sɛria bar diili dɛ. Ju tim ta fun kpalimi sal ni, domi o funɛ chiu di ba tiŋ zu. 
JHN.18.29	Gɔbnati nyuhu tiin ti sɔn funɛ ya Pailɔt. O fun li sal ti a la pɛɛsi Ju tim ta, “Baŋ nyuhu nee ma fiksi baal nɔ?”
JHN.18.30	Ba fun ŋɔ un, “O fu vɛ tum wu digi, ya fu wa zi kpa un a wa i wati.”
JHN.18.31	Pailɔt fun ŋɔ ba, “Ma kpa un kila a la di un sɛria a li chenani ma yaa di ma nara.”
JHN.18.31	Ba fun ŋɔ un, “I wa nyɛ ya nyinbaan di ya di nara siwi sɛria.” 
JHN.18.32	Chenani Ju tim ta funɛ daŋni Pailɔt kpa Yesu a kpaasi mari daakakli ni o sou nyɛ chenani o fun ŋɔ o gantɛl tiŋsi ta ni chen ya wuti.
JHN.18.33	Doone Pailɔt fun bur kaali sɛria bar diili dɛ ti a ŋɔ o lanjimasi ta ni ba kpa Yesu wa nyɛ un. O fun ŋɔ un, “Hin ya Ju tim koor chenn?”
JHN.18.34	Yesu fun burgi a pɛɛsi un, “Pɛɛsi nɔ li i watɛɛ koo nara ŋɔ hin di i wa pɛɛsi minn?”
JHN.18.35	Pailɔt ŋɔ un, “Mu wa ya Ju tim nar ba ŋɔ min chenani mu zi pɛɛsi hin. I titi nara awa i Koosa dam kɔkɔɔrsi ta kpa hin a du mu nin ni. Tum tagna baŋwa i tum?”
JHN.18.36	Yesu fun ŋɔ un, “Mu koor ti wa to tɛɛnɛ nɔ maga ni. O fu nyɛnɛɛ, mu nara fu zi you a kok min, chen ni Ju tim ta wa zi kpak min. Mu bura ŋɔ hinu, mu koor ti wa to tɛɛnɛ nɔ maga ni.”
JHN.18.37	Pailɔt fun ŋɔ un, “Chenani i sɛm nan ya wuti, i sir ya koorree?”
JHN.18.37	Yesu fun ŋɔ, “Chenani i kut ŋɔ chen. Ba funɛ lul minu mu wa tɛɛnɛ nɔ maga di mu waa biksi nara wuti ti wɛ. Ba naa la daŋni ba ya wuti tima nu mu sɛma.”
JHN.18.38	Pailɔt fun pɛɛsi un, “Baŋa ya wuti ti?” O fun bur kaali sal ti a la ŋɔ Ju tim ta ni, “N wa na wu tagin naa o tum. O nin wa toli.”
JHN.18.39	Doone Pailɔt fun bu ŋɔ zɛmɛ ta ni, “Ma wuzu zen wuzu naa ba yir val la gali ti wa tel bun kam, mu yaa lisi ba naa mu tɔ dɛ chen nibɛgimu a nyɛ ma. Ma daŋni mu lisi naa ya Ju tim koor tirɛ a nyɛ maa?”
JHN.18.40	Ba maga funɛ chɛɛmi a ŋɔ un, “Ya wara daŋni un. Ya daŋni baal naa ba yir Barabas chene.” Barabas funɛ ya nifuksirɛ. Chendaha Pailɔt fun tɔ un dɛ.
JHN.19.1	Doone Pailɔt fun ŋɔ o lanjimasi ta ni ba kpak Yesu a tuk un wa vurmsi ni. 
JHN.19.2	Ba fun kpa sɔta a wa sɔ a chi koora nichiga a kpa o chik o nyuha a zer ba gar sɛm digi a wa a wa laari un, 
JHN.19.3	a zaami un a ŋɔ, “Ju tim koora, ya zaami hinu,” a la mo un.
JHN.19.4	Ba funɛ ya chene, Pailɔt fun bu li Ju tim wati a ŋɔ ba, “Mu bu kaa la kpa un wa biksi mau, chen ni ma zi zimu di mu nyini un di o nisa wa toli.” 
JHN.19.5	Doone lanjimasi ta fun kpa Yesu a nyɛ o kaali zɛmɛ ta suwachak. O ha funɛ vɛɛn chik sɔta nichik ti awa gar sɛm tirɛ. Pailɔt fun ŋɔ zɛmɛ ta ni, “Ma na, baal ti nɛɛnɛ.”
JHN.19.6	Koosa dam kɔkɔɔrsi ta awa ba naa la il Koosa bar jɛɛmi dam ti funɛ na Yesu, ba fun tɛsi a ŋɔ Pailɔt ni, “Nyɛ ba kpaasi un a mari daakakli daha ni o sou.”
JHN.19.6	Pailɔt fun ŋɔ ba, “Mu nyini un di o nisa wa toli. Ma kpaasi un a mari daakakli ti daha ni o sou.”
JHN.19.7	Zɛmɛ ta fun ŋɔ un, “Ya chiksɛ ta biksi ya di o sou, domi o kpa o titirɛ a burgi Koosa be.”
JHN.19.8	Hansura funɛ piin kpak Pailɔt. O funɛ nu ba sɛm ta, o hansura ti fun bukoo gbaari. 
JHN.19.9	O fun nyɛ o lanjimasi ta kpa Yesu a te o suwachak a kaali sɛria bar diili dɛ ti. O fun ŋɔ Yesu ni, “Leene i li?”
JHN.19.9	O fun moori. 
JHN.19.10	Pailɔt fun bu ŋɔ un, “I wa kpak wu digi a la zi sɛm? Mu kpak kpoku a la zi nyɛ i la yɔri. Kpok ka vɛɛn nyɛnu mu zi ŋɔ mu lanjimasi ta ni ba kpaasi hin a mari daakakli ti ni i sou.”
JHN.19.11	Yesu fun ŋɔ un, “Koosa fu vɛ nyɛ hin i kpok nɔ, i fu wa kikoti a ya min wu digi. Chendaha mu siwɛɛ, naa funɛ kpa min a du i nin ni, o galimsa la zi wa kaali i kin.”
JHN.19.12	Pailɔt funɛ nu Yesu sɛma, o fun bu chiŋsi o bambi bar bɛgim a yisi un. Zɛmɛ ta funɛ nu chen, ba fun bu tɛsi a ŋɔ Pailɔt ni, “I nyɛ baal nɔ kaali, i wa tiŋ koorsi ta nyuhu tiina Siiza nɔ. Nar kpa o titi a burgi koora, o vɛ Siiza nɔrɛ.”
JHN.19.13	Pailɔt funɛ nu ba sɛma, o fun nyɛ o lanjimasi ta kpa Yesu a te o suwachak a kaali doonani chi biŋbiŋa. Ju tim ta funɛ yir dooni Gabata a li ba titi sɛm ni. Ba funɛ la tel dooni, Pailɔt fun kani sɛria bar diili kor ti ni. 
JHN.19.14	Nha funɛ wa tel sal baan nyuha. Ju tim ta funɛ saksi ba wuzu zen wuzu naa ba yir val la gali ti chen. Pailɔt fun ŋɔ zɛmɛ ta ni, “Ma na, ma koor ti nɛɛnɛ.”
JHN.19.15	Ba fun tɛsi a ŋɔ un, “Nyɛ ba kpa un a la kpaasi mari daakakli ti ni o sou.”
JHN.19.15	Pailɔt fun ŋɔ ba, “Ma tusa tɔɔru di mu nyɛ ba ya ma koor ti chenn?”
JHN.19.15	Koosa dam kɔkɔɔrsa ba naa funɛ nyɛn zɛmɛ ta ni, ba fun tɛsi a ŋɔ un, “Ya wa kpak koor digi a gbaari Siiza ni.”
JHN.19.16	Doone Pailɔt fun ya chenani ba daŋni a nyɛ ba, a ŋɔ o lanjimasi ta ni ba kpa Yesu a kaali a la kpaasi a mari daakakli ti ni o sou.
JHN.19.17	Ba fun zer daakakli ti a nyɛ Yesu ni o baasi a la doonani Ju tim ta yir Gɔlgɔta a li ba titi sɛm ni. Chen mun ya, ‘nyukɔkri bar’. 
JHN.19.18	Ba funɛ la tel dooni, lanjimasi ta fun kpaasi un a mari daakakli ti ni di o sou. Ba fun kpaasi nara balɛ gbanko a gbaari Yesu ni, digi o nindil ni, digi o ningal ni. 
JHN.19.19	Pailɔt fun ŋɔ o lanjimasi ta ni ba sɔbi o yaali a mari o daakakli ti ni. Chenani ba fun sɔbi ya, “Yesu Nazarɛt narrɛ. Waa ya Ju tim ta koora.” 
JHN.19.20	Yesu bar kpaasi ti wa fun bol wa Jɛrusalɛm ni. Ju tim nidamata fun wa nyini chenani la ya a la karimi chenani ba sɔbi a mari daakakli ti ni. Sɛm tii butorawa ba fun sɔbi, a waa ya Ju tim ta sɛma, Girik tima awa Roman tima sɛma. 
JHN.19.21	Koosa dam kɔkɔɔrsi ta funɛ karimi sɛm ta, ba fun bur kaali Pailɔt wati a la ŋɔ un, “I fu wa lawa i ŋɔ i lanjimasi ta ni ba sɔbi di waa ya Ju tim koora. I ka fu lawa i ŋɔ ba ba sɔbi di o ŋɔ di waa ya Ju tim koora.”
JHN.19.22	Pailɔt fun ŋɔ ba, “Chenani mu nyɛ ba sɔbi, o du chen.”
JHN.19.23	Ba naa funɛ kpaasi Yesu chen ya nara banaasiwa. Ba funɛ peti, ba fun kpa o kilaarɛ a purigi bɔni dɔŋa. O takta we funɛ ya ti bɛgimnɛ. 
JHN.19.24	Ba fun ŋɔ dɔŋ ni, “Ma ta nyɛ ya chɛɛsi un. Ma nyɛ ya yo walɛ a naa anti kaa di un.” Lanjimasi ta funɛ ya chene, di chenani ba fun sɔbi a li Koosa sɛm tɔn ti ni saha digi zi ya wutiu. Ba funɛ sɔbiu a ŋɔ,
JHN.19.24	“Ba kpa mu kilaarɛu a purigi bɔni dɔŋa a ka mu takta we di ba yo walɛ a naa anti kaa di un.”
JHN.19.25	Yesu niina, o towe, Mɛri naa ya Kilɛɔfas haan, awa Mɛri Magdala funɛ chiŋi a dugli Yesu. 
JHN.19.26	Yesu fun na o niin ti dooni awa o gantɛl tiŋna naa o daŋni kinkan ka o wa o niin ti dugli dɔŋa. O fun ŋɔ o niin ti ni, “Mu niina, kina be naa kaa chiŋi mu bar chiŋi ni.”
JHN.19.27	Doone o fun ŋɔ o gantɛl tiŋna naa o daŋni kinkan chen, “Kinyini mu niin nɔ.” Saha ti kpa la, waa funɛ nyini un.
JHN.19.28	Nan gantɛl nɛɛ Yesu fun zim di o tum petiu. O fun ŋɔ, “Nyɔksa kpak min.” O fun ŋɔ sɛm ta chenani ba fun sɔbi a li Koosa sɛm tɔn ti ni chen zi ya wutiu.
JHN.19.29	Kinyɔɔli haasi funɛ nyɛn gbaŋ ni. Ba naa funɛ chiŋi dooni nidigi fun zer kizɛrgi a tau un ni a kpa sak da ni a tɛ un di o nyɔ. 
JHN.19.30	Yesu funɛ nyɔ un a ŋɔ, “Mu tum petiu.”
JHN.19.30	O fun gur o nyuha a sou.
JHN.19.31	Ju tim ta wa funɛ daŋni di Yesu wa nara balɛ ta kpalimi dooni ba wuzu zen wuzu ti daha. Wuzu zen wuzu ti gbanko funɛ ya ba hiisi wuzurɛ. Chendaha ba fun vɛ daŋni chen yaali. Ba bɔnɛ fun bur kaali Pailɔt wati a la sumi un di o nyɛ o lanjimasi ta la borigi ba naŋgere a lisi ba. 
JHN.19.32	O fun la nɔɔni a nyɛ ba kaali. Ba fun la borigi nara balɛ ba naa ba fun kpaasi a gbaari Yesu ni chen naŋgere. 
JHN.19.33	Ba fun la di ba borigi Yesu naŋgere a na di o piin sou. Chendaha ba fun gil un. 
JHN.19.34	Lanjimasi ta nidigi fun kpa o tim a tau o lɔgum hɛna. O funɛ tau un chen, chɛl awa ni funɛ li. 
JHN.19.35	Mu waa, Jɔn, funɛ na ka chen ya. Chendaha mu sɛma ya wuti. Min la ŋɔ ma o wɛ, chen ni ma se zi su unu. 
JHN.19.36	Lanjima ti funɛ ya chene, di chenani ba fun sɔbi a li Koosa sɛm tɔn ti ni chen zi ya wutiu. Ba funɛ sɔbiu a ŋɔ,
JHN.19.36	“Hali hok bɛgim wa zi boti a li o bara ni.”
JHN.19.37	Ba gbanko funɛ sɔbiu a li Koosa sɛm tɔn ti ni a ŋɔ,
JHN.19.37	“Ba zi nyiniu a na naa ba kpa tim a tau chen.”
JHN.19.38	Baal digi funɛ nyɛn doon. Ba yir un Josɛf a li tɔhɔn naa ba yir Arimatia ni. O funɛ ya Yesu gantɛl tiŋsi ta digirɛ, amaa Ju tim ta nihɛɛti daha, o fun sogli a tiŋ un. O fun kaali Pailɔt wati a la sumi di ba lisi Yesu a li daakakli ti ni a nyɛ un o la sogli. Pailɔt fun a nyɛ un nyinbaan o lisi un. 
JHN.19.39	Nikɔdimus funɛ kpak tulale naa ba yir mɛr awa alos. O sɔɔra fun wer ka o yugyuk ya bu kɔkwa. O fun kpa un a wa gbaari Josɛf ni. Nikɔdimus funɛ ya naa te wa Yesu wati dusum. 
JHN.19.40	Josɛf awa Nikɔdimus fun kpa tulale ti a misi gar pilim a kpa mɛɛsi Yesu. Chene Ju tim ta yaa ya ba nara a sogli. 
JHN.19.41	Ŋma we funɛ dugli doonani ba fun kpa Yesu a mari daakakli ti ni. Gbɛntɛl bɔ fali funɛ nyɛn doon. Ba ha wa fun sogli nar un ni. 
JHN.19.42	Ju tim ta wuzu zen wuzu ti funɛ dugli kinkan daha, ba funɛ daŋni ba sogli Yesu lalaga. Chendaha ba lisi dooni a sogli un.
JHN.20.1	Aleedi wuzu chɔɔsa ha funɛ vɛ pisi peti, Mɛri Magdala fun si a la doonani ba sogli Yesu chen. O fun la tel dooni a na buŋkul naa ba fun kpa tɔ hugil ti nɔ chen bilimsu a ka zɔɔnɔ ti. 
JHN.20.2	O fun burgi a chɔ kaali Simɔn Pita awa Yesu gantɛl tiŋna naa o funɛ daŋni kinkan chen wati a ŋɔ ba, “Nara bɔnɛ wa yisi ya kunyana a li o hugil ti ni. N wa zim doonani ba kpa un kaali.”
JHN.20.3	Pita awa Yesu gantɛl tiŋ ti fun vaan si a chɔ la dooni. 
JHN.20.4	Yesu gantɛl tiŋna naa o funɛ daŋni kinkan chen, fun te Pita a chɔ la tel dooni, 
JHN.20.5	a kugili nyini zɔɔnɔ ti ni a na gar pilim naa ba fun kpa mɛɛsi Yesu chen, ka o chɔ bɔ ti tuha ni. 
JHN.20.6	Simɔn Pita fun wa gali un ni a zu kaali a vɛɛn la na gar pilim ti ka o chɔ dooni. 
JHN.20.7	O fun vɛɛn na gar naa ba fun kpa mɛɛsi Yesu nyuha ka o guti chɔ a duŋduŋ. O wa gar pilim ti wa fun lagmi chɔ. 
JHN.20.8	Doone Yesu gantɛl tiŋna naa funɛ te chɔ wa tel chen, fun zu gbaari Pita ni. O fun nyini a go a nyɛ o si su di chenani Mɛri sɛm ba chen ya wutirɛ. 
JHN.20.9	Ba ha wa fun zim chenani ba fun sɔbi a li Koosa sɛm tɔn ti ni chen mun. Ba funɛ sɔbiu a ŋɔ, “O lawa Kristo si o sou niu.” 
JHN.20.10	Doone Pita awa Yesu gantɛl tiŋ ti fun li dooni a kaali dama.
JHN.20.11	Mɛri Magdala naa funɛ tiŋ ba a bur kaali hugil ti, fun kpalimi hugil ti sal ni a wi. O gbanko fun kugili a nyini hugil ti zɔɔnɔ ti ni, 
JHN.20.12	a na Koosa malaikasa lɛ ka ba laari kipilima. Ba funɛ kani doonani ba fun kpa Yesu a dau chen, digi o nyuha bar dau ni, digi o naŋgere bar dau ni. 
JHN.20.13	Ba fun ŋɔ un, “Yɛrɛ ii wi?”
JHN.20.13	O fun ŋɔ ba, “Nara bɔnɛ wa lisi mu kunyan ti. Mu ka wa zim doonani ba kpa un kaali.”
JHN.20.14	O funɛ vaan sɛm chene a burgi a na Yesu ka o chiŋi. O wa fun zim un. 
JHN.20.15	Yesu fun ŋɔ un, “Yɛrɛ ii wi? Antirɛ ii dɛu?”
JHN.20.15	Mɛri fun baa di o ya ŋma we ti tumtumnɛ a ŋɔ un, “Hin yisɛ mu kunyan ti a li o hugil ti nii? I ya tiina, ŋɔ min doonani i kpa un a dau, chen ni mu zi nyɛ ba la zer unu.”
JHN.20.16	Yesu fun ŋɔ un, “Mɛri.” Mɛri fun zer o nyuha a nyini o se ni a ŋɔ “Raboni” a li o titi sɛm ni. Chen mun ya, “mu kunyana”.
JHN.20.17	Yesu fun ŋɔ un, “Ta gbaŋsi min, domi mu saksiu di mu bur kila mu nyan ti wati. Kila mu gantɛl tiŋsi ta wati a la ŋɔ ba di o wa zi vusi ka mu bur la mu kunyan Koosa ti wati. Mu kunyan Koosa ti awa ma kunyan Koosa ti ya nibɛgimnɛ.”
JHN.20.18	Doone Mɛri fun kaali o gantɛl tiŋsi ta wati a ŋɔ ba di o na ba kunyana awa chenani o sɛm un di o ŋɔ bau.
JHN.20.19	Aleedi wuzu dusum, Yesu gantɛl tiŋsi ta fun lagmi dɔŋ ni dam ni a kpari bulzɔɔnɔsa. Ba funɛ far bulzɔɔnɔsi ta chene domi ba funɛ ɔm Ju tim tawa. Doone Yesu fun wa chiŋi ba bambaan ni a ŋɔ, “Koosa nyɛ ma bara sɔɔna”. 
JHN.20.20	O fun pogli o nisa a biksi ba a burgi o chakpala di ba na. Ba funɛ zim di waa ya ba kunyan ti, ba tusa sɔɔni kinkan. 
JHN.20.21	Doone Yesu fun bukoo ŋɔ ba, “Koosa nyɛ ma bara sɔɔna. Mu nyan ti funɛ tum min tɛɛnɛ nɔ maga ni. Chen vɛɛna, lalaknɔ mu tum ma tɛɛnɛ nɔ tim maga wati.” 
JHN.20.22	O funɛ sɛm peti a hiisi du ba a ŋɔ, “Ma la Koosa siim weri nɔ. 
JHN.20.23	Tum tagna naa nara tum a nyɛ nara ni ka ma gil a a nyɛ ba, mu gbanko zi gil a a nyɛ bau. Tum tagna naa ba tum a nyɛ nara ni ka ma vɛ gil a a nyɛ ba, mu gbanko wa zi gil a a nyɛ ba.” O funɛ sɛm chene a peti a kaali.
JHN.20.24	Yesu funɛ wa o gantɛl tiŋsi ta wati, naa ba funɛ yir Tɔmas ka o ya leu chen, wa fun to ba wati. Warɛ Yesu fun te yir a li ba nara fidalɛ ta ni. 
JHN.20.25	O funɛ bur wa doonani Yesu gantɛl tiŋsi ta lagmi chen, ba fun ŋɔ un, “Ya na ya kunyan tiu.”
JHN.20.25	Tɔmas fun ŋɔ ba, “Mu si wa zi su di o si o sou niu see mu na doonmani ba fun kpaasi o nisa ni chen a kpa mu nin a gbaŋsi a a bu kpa mu nin a tau o lɔgum hɛn ti ni.”
JHN.20.26	Wuzu bunɔpɛ gantɛl ni, Yesu gantɛl tiŋsi ta awa Tɔmas fun bu lagmi dam ti ni a kpari bulzɔɔnɔsi ta. Yesu fun bu wa chiŋi ba bambaan ni a ŋɔ, “Koosa nyɛ ma bara sɔɔna.” 
JHN.20.27	Yesu fun chiŋi a ŋɔ Tɔmas ni, “Kpa i nin a gbaŋsi doonmani ba fun kpaasi chen a bu kpa i nin a tau mu lɔgum hɛn ti ni. Ta beeli a nyɛ i si su di mu si mu sou nɛɛ.”
JHN.20.28	Tɔmas fun ŋɔ un, “Hin ya mu kunyana Koosa.”
JHN.20.29	Yesu fun ŋɔ un, “Tɔmas, i na minu i si su di o ya minnɛ. Ba naa la zi vɛ na min ka ba se su min, Koosa zi sɔɔni ba tusau.”
JHN.20.30	Min, Jɔn, ŋɔ ma wutirɛ di ya naa ya Yesu gantɛl tiŋsa funɛ na ka o tum tum zɛnɛ kinkan a gbaari chenani mu fun sɔbi a nyɛ ma a li tɔn nan ni chene. 
JHN.20.31	Mu funɛ lisi a namau a dau a du tɔn ti ni, chen ni ma se zi suu di Yesu ya Kristo naa Koosa fun ŋɔ di o zi wa tumu wuzu digi chen. Mu gbanko funɛ lisi au a dau, chen ni ma se zi suu di o ya Koosa bere. Ma ya chen, o zi kpa Koosa mi fali tiu a nyɛ ma.
JHN.21.1	A gantɛl nɛɛ Yesu fun bu pu o gantɛl tiŋsi ta a li Galili bɛɛŋ nɔ ni. Bɛɛŋ ti sɔn digi ya Tibɛrias. Nannɛ o ya. 
JHN.21.2	O gantɛl tiŋsa ba naa funɛ lagmi dooni, ya Simɔn Pita, Tɔmas ka o ya leu chen, Nataniɛl naa li Kena a li Galili pulum ni, Zɛbɛdi bisa lɛ awa nara balɛ. 
JHN.21.3	Wuzu digi Simɔn Pita fun ŋɔ ba, “Mu la nyinsa bar kpaksirɛ.”
JHN.21.3	Ba fun ŋɔ un, “Ya zi wa gbaari hin niu.” Ba fun vaan la zu arŋa a lɔrgi ni ti aa la. A wuzu ti dusum ba wa fun kpaksi nyinsa. 
JHN.21.4	Chɔɔsa funɛ wa pisi, ba fun bur a wa. Yesu fun chiŋi ni ti nɔ ni a pɔ ba, amaa ba wa fun zim un. 
JHN.21.5	Ba funɛ wa dugli, Yesu fun pɛɛsi ba, “Mu bisa, ma kpaksi nyinsauu?”
JHN.21.5	Ba fun ŋɔ un, “Ya wa kpak kundɔŋ.”
JHN.21.6	O fun ŋɔ ba, “Ma kpa ma cham ti a yo nindil wati ma zi kpaksi nyinsau.” Ba fun ya chenani o ŋɔ ba a vɛ koti a lɛrgi cham ti wa nyinsi ta zini.
JHN.21.7	Yesu gantɛl tiŋna naa o daŋni kinkan chen, fun na chenani yɛɛ, o fun ŋɔ Pita ni, “Naa chiŋɛ dooni chen ya ya kunyannɛ.” Simɔn Pita funɛ nu o sɛm ta, o fun vɔu takta naa o kpa lɔrgi ni chen a mari o bara kpala a za chiksi ni ti ni a la zaami un. 
JHN.21.8	Arŋ ti funɛ ya naŋgere kɔksa torawa ni ti nɔ ni. Yesu gantɛl tiŋsa ba naa funɛ ka a nyɛn arŋ ti tuhu ni, ba funɛ lɛrgi cham ti hali a wa li ni ti nɔ. 
JHN.21.9	Ba funɛ li arŋ ti ni a chiŋi, ba fun na ka Yesu zɔŋ nyinsa a li dinhala ni a kpa boroborosa a dau dooni. 
JHN.21.10	Yesu fun ŋɔ ba, “Ma la lisi nyinsi ta bɔnɛ a li cham ti ni a wa.”
JHN.21.11	Simɔn Pita fun te la kpak cham ti ba wa gbaari a lɛrgi un wa ni ti nɔ. Ba fun lugsi a a dau a gur di a ya nyin zene kɔkwa awa fumnyuu datorawa. A funɛ ya kidamata chen maga di cham ti wa chɛɛsi. 
JHN.21.12	Yesu fun ŋɔ ba, “Ma wa di diwe”. Ba maga funɛ zimu di o ya ba kunyan tirɛ. Chendaha ba nidigi wa fun pɛɛsi naa ya un. 
JHN.21.13	Yesu fun kpa nyinsi ta awa boroborosi ta a bɔni ba ba se.
JHN.21.14	O funɛ si o sou ni, butora tiin nɛ o gantɛl tiŋsi ta fun na un.
JHN.21.15	Ba funɛ wa se peti, Yesu fun pɛɛsi Simɔn Pita, “Simɔn, Jonas be, hin la daŋni min a kaali i dɔŋtim taa?”
JHN.21.15	Pita fun ŋɔ un, “Mu kunyana, i zimu di muu daŋni hinu a kaali ba.”
JHN.21.15	Yesu fun ŋɔ un, “Kidɛɛsi ba naa la tiŋ min a chi chenani piisi gbaŋna dɛɛsi o piisi bisa.” 
JHN.21.16	Yesu fun bu pɛɛsi un, “Simɔn, Jonas be, ii daŋni minuu?”
JHN.21.16	Pita fun ŋɔ, “Mu kunyana, i zimu di muu daŋni hinu.”
JHN.21.16	Yesu fun ŋɔ un, “Kidɛɛsi ba naa la tiŋ min a chi chenani piisi gbaŋna dɛɛsi o piisisa.” 
JHN.21.17	Yesu fun bu pɛɛsi un butor tiina, “Simɔn, Jonas be, ii daŋni minuu?”
JHN.21.17	Pita funɛ nu ka Yesu pɛɛsi un butor tiina, o tuha fun chɔk. O fun ŋɔ, “Mu kunyana, hin zim chenani mu bambi du. I zimu di muu daŋni hinu.”
JHN.21.17	Yesu fun bu ŋɔ un, “Kidɛɛsi ba naa la tiŋ min a chi chenani piisi gbaŋna dɛɛsi o piisisa. 
JHN.21.18	Kinu mu wati nɛnɛ. I ha funɛ ya bunɔɔn, i ya funɛ di bunɔɔtau a gba i tutɔ ni. I wa hɛɛsi, i zi kpa i nisa a tɛu ka ba laari hin takta a kpa hin a la doonani i vɛ daŋni.” 
JHN.21.19	Chene Yesu fun sɛm Pita ni di o biksi un chenani o zi wa sou a nyɛ Koosa wa jirima. O funɛ sɛm nannɛ a fun ŋɔ un, “Kitiŋ min.”
JHN.21.20	Yesu wa Pita fun gba a la, Pita fun burgi a na Yesu gantɛl tiŋna naa o daŋni kinkan chen, ka o tiŋ ba gantɛl. O waa funɛ ya naa tur la mari Yesu Ju tim ta wuzu zen wuzu ti a pɛɛsi un, “Anti kaa wa li i gantɛl chen?” 
JHN.21.21	Pita funɛ na un ka o tiŋ gantɛl a wa, o fun ŋɔ Yesu ni, “Mu kunyana, baŋa kaa wa ya baal nɔ?”
JHN.21.22	Yesu fun ŋɔ un, “O ya mu tutɔ di o ha vɛɛn kpak miisa ka mu wa bur wa, o wa ya i wi. I waa tiŋ min.”
JHN.21.23	Chenani Yesu fun sɛm nyɛ o gantɛl tiŋsi ta fun ŋɔ dɔŋ ni di naa o daŋni kinkan wa zi wa sou. Yesu wa fun sɛm o wɛ di o wa zi sou. O ka funɛ ŋɔ Pita ni, “O ya mu tutɔ di o ha vɛɛn kpak miisa ka mu wa bur wa, o wa ya i wi.”
JHN.21.24	N waa, Jɔn, naa sɔbi tɔn nɔ nan, minnɛ Yesu daŋni kinkan. Mu funɛ na kin naa maga mu sɔbi a du tɔn nɔ tuha. Ya maga zimu di mu sɛm ya wutirɛ.
JHN.21.25	Yesu funɛ tum tum damatau a gbaari chenani mu sɔbi a du bar nɔ ni. See mu sɔbi tɔn damata a nyɛ ma, mu wa kikoti a sɛm ma a maga.
ACT.1.1	Min, Luk, la sɔbi tɔn nɔ a nyɛ mu kunyan Tɛɔfilus ni nan. Mu funɛ piin te sɔbiu a nyɛ hin chenani Yesu fun biksi a tum saha naa o fun nyɛn ya wati. 
ACT.1.2	O laali saha funɛ wa dugli di o la, o fun nyɛ Koosa siim weri ŋɔ o nitumɛ ba naa o fun yisi a nyɛ o titi ni, chenani ba zi tum. O funɛ ya chene, Koosa zer un a zini o tɔha. 
ACT.1.3	Saha naa Koosa fun lɛli un a li o sou ni hali a la tel saha naa o fun bu zer un a zini o tɔhɔn ti, funɛ ya wuzu fumnaasiwa. Chen saha ti Yesu nitumɛ ta fun bu na Yesu bu damata, ba wa fun bura beeli un di o ya warɛ. O wa ba funɛ lagmi nyɛn, o fun biksi ba chenani Koosa zi wa dɔ nara. 
ACT.1.4	O gbanko fun ŋɔ ba, “Ma lisi chenani mu fun ŋɔ ma di mu nyana vɔu di o kpa o papaha a nyɛ ma. Ma nyɛn Jɛrusalɛm nɔ ni hali o wa kpa o papaha ti a wa nyɛ ma. 
ACT.1.5	Jɔn funɛ chaksi nara wa nire, amaa o wa zi vusi ka Koosa chaksi ma wa o siim weri ti ni.”
ACT.1.6	Wuzu digi Yesu wa o nitumɛ ta fun lagmi dɔŋ ni, ba pɛɛsi un, “Ya kunyana, i wa zi kpa Ju tim koora a nyɛ ba lalaknɔɔ?”
ACT.1.7	Yesu fun ŋɔ ba, “Mu nyana duŋduŋ zim saha naa kin na zi ya. O wa ya di ma nisa nyɛn dooni. 
ACT.1.8	Koosa wa tum o siim weri ti di o nyɛn ma bambe ni, o kpok ti zi wa siu ma ni a nyɛ ma ŋɔ Jɛrusalɛm tima, Judia tima, Samaria tima awa ba naa nyɛn bawu maga ni mu wɛ.” 
ACT.1.9	Yesu funɛ sɛm peti, Koosa fun zer un a zini o tɔhɔn ti. Ba funɛ nyini un chene ka o zini a la, dobaal fun wa tɔ un.
ACT.1.10	Ba funɛ nyini buudaha ni chene, nara balɛ vaan wa chiŋi ba suwachak ni ka ba kilaarɛ pilimi a la chaani. 
ACT.1.11	Nara balɛ ta digi fun ŋɔ ba, “Ma Galili tima, baŋnɛ ma chiŋi bar nɔ a nyini buudaha ni di ma ya? Chenani ma na ka Koosa zer o waa Yesu a zini o tɔhɔn ti, chene o vɛɛn kaa wa bur wa wuzu digi.”
ACT.1.12	Kin naa maga funɛ ya a li bi naa ba yir Ɔlif chen, nyuhu nee. Koosa malaikasa funɛ kaali, Yesu nitumɛ ta fun tu bi ti ni a la zu Jɛrusalɛm. Dooni awa Jɛrusalɛm funɛ ya maali purigire. 
ACT.1.13	O nitumɛ ta sɔna funɛ ya Pita, Jems, Jɔn, Andiru, Filip, Tɔmas, Bartɔlɔmi, Matiu, Jems, Alfius be, Simɔn naa pulum kina nyɛn o bambi ni, awa Judas, Jems be. Ba fun la zu ba bar chɔɔli naa zɔŋ dɛ digi nyuhu ni. 
ACT.1.14	Ba wa nihaan bɔnɛ wa Mɛri, Yesu niina, wa o niinbisa funɛ sumi Koosa wa tuha kibɛgimnɛ.
ACT.1.15	Wuzu digi Yesu gantɛl tiŋsa ba naa funɛ dugli nara kɔkwa awa fumlɛ, funɛ lagmi dɔŋ ni. Pita fun si a chiŋi ba bambaan ni a ŋɔ ba, 
ACT.1.16	“Mu dɔŋtima, ba funɛ sɔbiu a li Koosa sɛm tɔn ti ni chenani Koosa siim weri ti fun nyɛ koor Devid te sɛm di Judas zi nyini ba naa funɛ kpak Yesuu. O sɛm ta fun ya wuti. 
ACT.1.17	Judas funɛ ya ya nidigirɛ, domi ya kunyana funɛ lisi un di o wa ya tum tuma a nyɛ Koosa ni.”
ACT.1.18	O fun kpa o tum tagin malɛ a la yau ŋmaha. Wuzu digi o fun sou ka o lo fun fur o tuha kina maga li. 
ACT.1.19	Jɛrusalɛm tim maga fun nu chen wɛ a la yir o ŋmaha ti ‘Akɛldama’ a li ba titi sɛm ni. Chen mun ya, ‘ŋmaha naa chɛl buti dau’.
ACT.1.20	“Ba funɛ sɔbiu a li Koosa sɛm tɔn ti bar digi naa ba yir Saams chen ni a ŋɔ,
ACT.1.20	‘Ma ta nyɛ nandigi bu nyɛn o dam ni.’
ACT.1.20	Ba gbanko funɛ sɔbiu a ŋɔ,
ACT.1.20	‘Ma nyɛ nandigi chiŋi o bar chiŋi ni.’
ACT.1.21+ACT.1.22	“Baal naa ya kaa ya lisi chen, o lawa o ya ya nidigiu a li o piili ti ni a na chenani Jɔn funɛ chaksi nara wa ni ni ka o wa Yesu gba a biksi nara. Saha naa Koosa fun lɛli un a li o sou ni, baal nɔ fu zi fun na unu ka o zi a zini Koosa tɔhɔn ti.”
ACT.1.23	Nara balɛwa ba fun lisi di ba nyini ba tuhu ni a lisi nibɛgim. Ba nidigi sɔn funɛ ya Josɛf. Bɔnɛ yir un Barsabas, bɔnɛ ka vɛɛna yir un Jastus. Ba nidigi sɔn ka fun ya Matias. 
ACT.1.24	Ba naa maga funɛ lagmi dooni fun sumi Koosa a ŋɔ, “Ya kunyana, hin zim chenani nibinsa maga bambe du. Biksi ya naa ya kaa ya lisi a li nara balɛ na tuhu ni, 
ACT.1.25	chen ni waa la zi ya nitumi a chiŋi Judas bar chiŋi ni a tum i tuma. Judas wa fun bu nyɛn ya wati a na chenani o daŋni.” 
ACT.1.26	Matias sɔnnɛ ba fun te pi a kpa un gbaari nitumɛ nara fi di nibɛgim ti ni.
ACT.2.1	Ju tim ta wuzu zen naa ba funɛ yir Pɛntɛkɔst chen wa tel, Yesu gantɛl tiŋsi ta maga fun wa lagmi dɔŋ ni. 
ACT.2.2	Ba funɛ nyɛn doonee, chɛɛma fun vaan wa pirigi ba ni a li buudaha ni a chi do peha, a su doonani maga ba kani chen. 
ACT.2.3	Doone ba fun nyini a na ka o chi din ful purige a kani ba nyuuni ni, 
ACT.2.4	ka Koosa siim weri ti fun wa si ba bambe ni, a nyɛ ba fun piili a sɛm sɛm naa vɛ ya ba titi sɛma.
ACT.2.5	Ju tim nidamata funɛ gba a la Jɛrusalɛm wuzu zen wuzu ti daha. Ba funɛ li pulum damatiwa a la sumi Koosa saha maga. 
ACT.2.6	Laaboora funɛ mɔɔli chenani maga yɛɛ, zɛmɛ kinkan fun lagmi dentil ni. Yesu gantɛl tiŋsi ta funɛ wa li a sɛm ba, zɛmɛ ta se wa fun su di ba zi nu ba sɛm ta a li ba titi sɛm niu. 
ACT.2.7	Alaazibu fun kpak ba kinkan. Ba fun ŋɔ dɔŋ ni, “Nara nama la sɛm sɛma ya wati nan ya Galili timwa. 
ACT.2.8	Yɛrɛ o du ya maga koti a nu sɛm nama a li ya titi sɛma ni? 
ACT.2.9	Ya ya Partia tima, Miid tima, Ilam tima, Mɛsɔpɔtemia tima, Judia tima, Kapadosia tima, Pɔntus tima, Azia tima, 
ACT.2.10	Frijia tima, Pamfilia tima, Ijipt tima, Libia tima ba naa nyɛnɛɛ a dugli Sairini, awa Room tima. Ba funɛ lul ya bɔnɛ Ju timwa. Bɔnɛ ka si a tiŋ Ju tim ta jɛɛmi nyinbaan. 
ACT.2.11	Ya bɔnɛ ka ya Krit tima awa Arab tima. Ya sɛm sɛm kurgɛwa, amaa ya nuu ka ba ŋɔ ya a li ya titi sɛma ni chenani Koosa fun tum alaazibu tuma.” 
ACT.2.12	Ba tusa maga funɛ buriu. Domi alaazibu funɛ kpak ba chen daha, ba bɔnɛ funɛ ŋɔ dɔŋ ni, “Kin nama mun ya baŋa?”
ACT.2.13	Bɔnɛ ka fun mɔmsi Yesu gantɛl tiŋsi ta a ŋɔ dɔŋ ni, “Nara nama nyɔ sinnɛ a dɛɛsi.”
ACT.2.14	Koosa nitumɛ nara fidalɛ ta funɛ nu chenani zɛmɛ ta sɛm, Pita fun si a chiŋi a sɛm ta zaŋa a ŋɔ ba, “Ma Ju tima awa ma naa maga nyɛn Jɛrusalɛm ni, ma cheŋe ma diŋsa nɛnɛ a nu chenani mu kaa sɛm ma. 
ACT.2.15	Ma bɔnɛ ŋɔ dɔŋ ni di ya nyɔ sinnɛ a dɛɛsi, amaa o wa ya wuti. O ha ya chɔɔsau di nara ha vɛ di kundɔŋ a nyɔ sinu. 
ACT.2.16	Chenani mu kaa ŋɔ ma nan ya o wuti. Koosa witinsi ta digi sɔn funɛ ya Joel. Waa funɛ sɔbi a li Koosa sɛm tɔn ti ni saha digi di Koosa ŋɔ,
ACT.2.17	‘Tɛɛnɛ nɔ maga siili saha wa dugli,
ACT.2.17	mu zi kpa mu siim weri tiu a du nara maga ni.
ACT.2.17	Ma bisa awa ma nihabichɛsa zi mɔɔli mu laaboorau a biksi nara.
ACT.2.17	Ma bunɔɔna awa nihɛɛta zi la mu wutiu a chi ba deesi.
ACT.2.18	Hali mu zi kpa mu siim weri tiu a du mu nibaala awa nihaana tumtumsi ni di ba mɔɔli mu laaboor ti a biksi nara.
ACT.2.19	Mu zi kpa chɛl awa din wa nyɔsau a chɛrgi buudaha awa tɛɛnɛ nɔ magau.
ACT.2.20	Nha wa zi bu chaani ka pɛna sɛri a chi chɛl.
ACT.2.20	Kin nama maga zi wa te yau ka mu wuzu zen zi wa tel.
ACT.2.21	Chen saha ti ba naa maga sumi min di mu yisi ba a li ba tum tagna ni,
ACT.2.21	n zi ya chenu.’
ACT.2.22	“Ma Ju tima, maa nu chenani mu kaa ŋɔ ma nan nɛnɛ. Tum zene awa alaazibu tuma a naa Koosa nyɛ Yesu Nazarɛt nar fun tum, biksi ma di Koosa funɛ lisi un. Ma titi zim kin nama wɛu domi a ya ma bambaan nɛɛ. 
ACT.2.23	Waa funɛ ya naa ma kpak a du tum tagna nitumɛ nisi ni chen di ba la kpaasi un a mari daakakli ti ni o sou chen. Koosa funɛ te zimu di ma zi ya chenu. O funɛ ya o tutɔrɛ di o sou chen ni. 
ACT.2.24	O fun lɛli Yesu a li o sou ni a nyɛ o namsi ti peti. O wa fun deŋli di o kpalimi o sou ni. 
ACT.2.25	Ba funɛ sɔbiu a li Koosa sɛm tɔn ti ni di koor Devid ŋɔ o wɛ,
ACT.2.25	‘Mu yaa na mu kunyana mu suwachak ni.
ACT.2.25	Waa yaa suŋi min,
ACT.2.25	chen ni nara wa zi muksi min.
ACT.2.26	Domi o yaa suŋi min nan daha,
ACT.2.26	mu sɛma biksi di mu tuha sɔɔnɛu.
ACT.2.26	Mu ya nibinere a chi nara maga,
ACT.2.26	amaa chenani mu kpak bambi bɛgim un ni nan zi nyɛ mu hiisiu.
ACT.2.27	Mu zimu di o wa zi nyɛ mu kpalimi mu sou ni.
ACT.2.27	O wa zi nyɛ o tumtum naa o fun lisi bara pɔ.
ACT.2.28	Waa funɛ biksi min nyinbaan naa mu zi nyɛn wuti nyɛni.
ACT.2.28	Domi waa nyɛn mu wati,
ACT.2.28	mu tuha sɔɔni hali a la gali.’
ACT.2.29	“Mu dɔŋ tima, n daŋni ma zim ya nawaal Devid wɛu nɛnɛ. O funɛ sou, ba fun kpa un a sogli. O hugil wa bol wa bar nɔ ni. 
ACT.2.30	O ha funɛ kpak miisa, o funɛ ya Koosa witiinne. Koosa funɛ vɔu a chiŋsi un di o zi nyɛ o bi lulɛ ta digi di o koorau. 
ACT.2.31	Waa ya naa Koosa fun ŋɔ di o zi wa tumu wuzu digi chen. Devid funɛ te zimu di Koosa zi lɛli unu a li o sou ni a fun sɔbi a li Koosa sɛm tɔn ti ni a ŋɔ,
ACT.2.31	‘Koosa wa fun gil un o kpalimi o sou ni di o bara pɔ.’
ACT.2.32	Naa wɛ Devid fun sɔbi chen awa Yesu ya nibɛgimnɛ. Ya funɛ nau awa ya se ni ka Koosa lɛli un a li o sou ni, 
ACT.2.33	a kpa un a zini kaali Koosa nihɛɛti bar kani a li o tɔhɔn ti ni. O nyana funɛ kpa o siim weri tiu a nyɛ un a chi chenani o fun vɔu chen. Waa funɛ kpa chen siim weri ti a du ya bambe ni. Chenani ma nu a na zinan ya o waali ti mun. 
ACT.2.34	Koosa wa fun zer Devid a zini kaali o tɔhɔn ti, amaa ba funɛ sɔbiu a li Koosa sɛm tɔn ti ni di Devid ŋɔ,
ACT.2.34	‘Mu kunyana Koosa funɛ ŋɔ mu kunyan ni,
ACT.2.34	kani mu nihɛɛti bar kani ni,
ACT.2.35	ka mu nyɛ i dɔma burgi i yosa.’
ACT.2.36	“Ma Ju tima, mu daŋni ma zimu nɛnɛ di Yesure ma fun kpu a li daakakli ti ni chen, waa ya nara maga nyuhu tiina. O gbanko ya naa Koosa fun vɔu di o zi tumu chen.”
ACT.2.37	Pita sɛm ta funɛ zu zɛmɛ ta bambe niu kinkan. Ba fun ŋɔ un awa nitumɛ ba naa funɛ nyɛn dooni chen, “Ya dɔŋtima, yɛrɛ ya kaa ya?”
ACT.2.38	Pita fun ŋɔ ba, “Ma te gil ma tum tagna a bur tiŋ Koosa, a nyɛ ya chaksi ma wa ni ni a li Yesu Kristo sɔn ni. Ma ya chen, Koosa zi gil ma tum tagnau a ta a kpa o siim weri ti a du ma ni. 
ACT.2.39	Chenani Koosa fun vɔu di o kpa a siim weri ti a du ya ni, o funɛ vɔu di o kpa nyɛ ma awa ma bisa wa ba naa nyɛn bar bole ni. Ba naa maga ya kunyan Koosa fun lisi a nyɛ o titi ni, o zi kpa unu a du ba bambe ni.”
ACT.2.40	Sɛm ta maga laata Pita fun sɛm zɛmɛ ta. O funɛ kpaŋi o titirɛ di o sɛm ta zu ba bambe a ŋɔ, “Ma yisi ma titi a li tum tagna nitumɛ na wati, chen ni Koosa wa zi wa lɛrgi ma diŋsa a chi chenani o kaa wa lɛrgi ba kina.” 
ACT.2.41	Doone ba nidamata fun la nɔɔni di o sɛm ta ya wutiu. Ba fun gil ba tum tagna a bur tiŋ Koosa a nyɛ nitumɛ ta chaksi ba wa ni ni. Chen saha ti ba naa funɛ gbaari Yesu gantɛl tiŋsi ta ni, funɛ dugli nara tusugsa torau. 
ACT.2.42	Ba se funɛ sɛriu di nitumɛ ta biksi ba chenani ba zi tiŋ Yesu. Ba fun kpa ba kina a wa bɔni dɔŋa a yaa sumi Koosa a lagmi a di diwe.
ACT.2.43	Koosa funɛ nyɛ o nitumɛ ta tum tum zene awa alaazibu tumwa kinkan. Tum na daha, Yesu gantɛl tiŋsi ta maga funɛ nyɛ ba jirima kinkan. 
ACT.2.44	Yesu nitiŋɛ ta maga fun kpalimi dɔŋ wati a kpa ba kina a bɔni dɔŋa. 
ACT.2.45	Ba fun yogli ba kina maga a nyɛ ba naa la daŋni a ni. 
ACT.2.46	Wuzu kam ba yaa fun la lagmi Koosa bar jɛɛmi dam ti niu a sumi Koosa aa go ba damsa a lagmi a di diwe awa tu sɔɔni. Ba nisa wa fun zuk wa ba lagmi a tum tuma. 
ACT.2.47	Ba yaa funɛ pɛgi Koosau ka Jɛrusalɛm tima lisi di ba ya nibin werewa. Wuzu kam Koosa fun kpa ba naa o yisi a li ba tum tagna ni, a gbaari ba ni.
ACT.3.1	Wuzu digi zaazɔn saha naa Ju tim ta yaa la sumi Koosa chen, Pita awa Jɔn fun la kaali Koosa bar jɛɛmi dam ti. Chen saha ti ya niparɛ yaa si a li ba par ni chen. 
ACT.3.2	Ba fun wa tel bulzɔɔnɔ naa ba yir kiweri chen ka baal digi kani dooni. Ba funɛ lul un gbarigirɛ. Wuzu kam o walɛ yaa fun zer unu a wa kansi bulzɔɔnɔ ti ni di o sumi kina a li ba naa wa zu Koosa bar jɛɛmi dam ti. 
ACT.3.3	O funɛ na Pita awa Jɔn ka ba daŋni ba zu, o funɛ sumi kina ba wati. 
ACT.3.4	Ba fun chiŋi a nyini o se ni ka Pita ŋɔ un, “Nyini ya.” 
ACT.3.5	O fun zer o nyuha buudaha a nyini ba a lisi di ba kaa nyɛ un kundɔŋnɛ. 
ACT.3.6	Pita fun bu ŋɔ un, “Ya wa kpak malɛ a la zi nyɛ hin, amaa ya zi nyɛ hin kundɔŋu. Kpa Yesu Kristo Nazarɛt nar kpok a si a val.” 
ACT.3.7	Pita fun kpak o nindil a zer un chiŋsi. O naŋgere fun vaan kpok. 
ACT.3.8	Kpok ti funɛ vaan wa zu un, o si za chiksi a val. Pita awa Jɔn funɛ la Koosa bar jɛɛmi dam ti, o tiŋ ba a za a chiksi a la pɛgi Koosa. 
ACT.3.9	Ba naa maga funɛ nyɛn Koosa bar jɛɛmi dam ti ni chen, fun na un ka o za a chiksi a la pɛgi Koosa chen. 
ACT.3.10	Ba fun zim di waa funɛ ya gbarigi a yaa kani bulzɔɔnɔ naa ba yir kiweri chen mun ni. Alaazibu fun kpak ba kinkan o si a val chen daha.
ACT.3.11	Pita awa Jɔn funɛ wa tel zaŋ naa ba yir koor Solomon zaŋ, baal ti ha funɛ vɛɛn kpaksi ba nisawa. Nidamata fun chɔ a gor ba a du bambaan ni. 
ACT.3.12	Pita funɛ na ka zɛmɛ ta gbaari, o fun ŋɔ ba, “Ma Ju tima, yɛrɛ ma nyɛ alaazibu kpak ma chen? Yɛrɛ ma nyini ya se ni chen ni? O wa ya ya titi kpok nee koo chenani ya yaa jɛɛmi Koosa nɛnɛ nyɛ baal nɔ na alaafɛ. 
ACT.3.13	Koosa naa ma nawaalsa Abraham, Aizik awa Jakɔb funɛ jɛɛmi, kpa o jirima awa o chaani kinkan a nyɛ o tumtumna Yesu ni. Ma funɛ kpak unu a du gɔbnati nyuhu tiina naa ba yir Pailɔt nin ni. Pailɔt funɛ kpa un wa li ma suwachak a daŋni o gil un o la, ma fun vɛ. 
ACT.3.14	Ma ka fun sumi un di o kpa nara nikpuuli a nyɛ ma. Yesu nɔ funɛ ya tum were nitumirɛ ka Koosa fun lisi un di o tiŋ o tutɔ. 
ACT.3.15	Ma waa funɛ kpu naa kpa Koosa mi fali a nyɛ nara ni, amaa ya funɛ nau wa ya se ni ka Koosa lɛli un a li o sou ni. 
ACT.3.16	Yesu kpok ti funɛ nyɛ baal ti na alaafɛ. Chenani ma na aa zim kinkin naa ya zinan li chenani ya se su Yesu nee. Chendaha baal nɔ na alaafɛ bar nɔ ma suwachak ni.
ACT.3.17	“Mu dɔŋtima, mu zimu di ma wa ma nihɛɛta wa fun zim chenani ma ya Yesu chen. 
ACT.3.18	Koosa funɛ nyɛ o witinsi ta mɔɔli saha digi di naa o vɔu di o zi wa tumu chen, zi wa namsiu. Koosa fun nyɛ ba sɛm ta ya wuti. 
ACT.3.19	Adaha ma gil ma tum tagna a bur tiŋ ma kunyana Koosa, chen ni o wa zi bu na ma galimsa. 
ACT.3.20	Ma ya chen, o zi nyɛ ma bambe bukoo na kpoku a gbaari a tum o be Yesu naa o piin lisi di o kpa nyɛ ma. Waa ya naa o fun vɔu di o zi tumu wuzu digi. 
ACT.3.21	Koosa funɛ nyɛ o witinsa ba naa o fun lisi a nyɛ o titi ni, mɔɔliu saha digi di wuzu digi o zi wa nyɛ kina maga burgi kifalɛu. O lawa Yesu kpalimi Koosa tɔhɔn ti niu hali saha ti wa tel. 
ACT.3.22	Ma nawaal Mosis funɛ sɔbiu a li Koosa sɛm tɔn ti ni a ŋɔ,
ACT.3.22	‘Ma kunyana Koosa zi wa lisi o witinsi ta digiu a li ma tuhu ni a tum un ma wati a chi chenani o fun tum min ma wati nan.
ACT.3.22	Maa tiŋ chenani maga o ŋɔ ma di ma tum.
ACT.3.23	Ba naa maga vɛ tiŋ chen,
ACT.3.23	Koosa zi waligi bau a li o nara ni a ta ba yɔri.’
ACT.3.24	Koosa witiina naa ba yir Samuɛl awa ba naa maga tiŋ o gantɛl, ba fun mɔɔli Koosa laaboora a te ŋɔ di kin nama zi yau saha nɔ. 
ACT.3.25	Vɔwɛ naa Koosa fun vɔu a nyɛ o witinsi ta kpa a a mɔɔli, awa chenani o wa ma nawaalsi ta fun ya nɔ bɛgim, a ya ma gbanko kinawa zinan. Ba funɛ sɔbiu a li Koosa sɛm tɔn ti ni di o ŋɔ Abraham ni,
ACT.3.25	‘Mu zi nyɛ i bi lulɛ kpa nyusumu a nyɛ tɛɛnɛ nɔ tim maga ni.’
ACT.3.26	Chendaha Koosa fun lisi o be Yesu di o ya o tumtumna a te tum un ma wati di o kpa o nyusum a nyɛ ma ma gil ma tum tagni ta a bur tiŋ Koosa.”
ACT.4.1	Pita awa Jɔn ha funɛ vɛɛna sɛm zɛmɛ ta ni chene, Koosa dam kɔkɔɔrsi ta, ba naa la il Koosa bar jɛɛmi dam ti nihɛɛ, awa ba naa ba yir Sajusi tima fun wa ba wati. 
ACT.4.2	Ba fun na paan a du nitumɛ nara balɛ ta ni, domi ba waa ŋɔ zɛmɛ ta ni di Koosa lɛlɛ Yesu a li o sou ni. Nan funɛ biksi ba di Koosa zi wa lɛli narau wuzu digi a li ba sou ni. 
ACT.4.3	Ba fun kpak ba a tɔ ba dɛ zaazɔn saha hali chɔɔsa wa pisi. 
ACT.4.4	Zɛmɛ ta nidamata fun la nɔɔni di Pita sɛm ta ya wutiu a nyɛ ba se su Yesu. Nibaala duŋduŋ funɛ dugli nara tusugsa nyuunu.
ACT.4.5	Chɔɔsa funɛ wa pisi, Koosa dam kɔkɔɔrsi ta, Ju tim ta nihɛɛti ta, Koosa chiksɛ nibiksɛ ta, 
ACT.4.6	Anas, Kaifas naa ha funɛ ya Koosa dam kɔkɔɔrsi ta nihɛɛ, Jɔn, Alɛzanda, awa ba naa wa Koosa dam kɔkɔɔrsi ta nihɛɛ ti ya lul bɛgim, ba maga funɛ lagmi dɔŋ ni a li Jɛrusalɛm ni. 
ACT.4.7	Ba fun nyɛ Pita awa Jɔn wa chiŋi ba suwachak ni a pɛɛsi ba, “Anti nyɛ ma kpok nɔ ma tiibi gbarigi ti o val nan? Anti nyɛ ma nyinbaan ma tum chen ni?”
ACT.4.8	Koosa siim weri ti fun si Pita ni o ŋɔ ba, “Ma koorsi na awa ma nihɛɛta, 
ACT.4.9	ma daŋni ya ŋɔ mau chenani ya dɛ suŋi baal ti di o na alaafɛ. 
ACT.4.10	Ya daŋni ma awa Ju tim ta maga zim chenani mu kaa ŋɔ mau nɛnɛ. Yesu Kristo Nazarɛt nar kpokre ya kpa a tiibi un. Ma fun kpaasi Yesu a mari daakakli ti ni o sou, amaa Koosa fun lɛlɛ unu a li o sou ni. Yesu daharɛ baal nɔ na alaafɛ a wa chiŋi bar nɔ zinan nan. 
ACT.4.11	Ba funɛ sɔbi Yesu wɛu a li Koosa sɛm tɔn ti ni a ŋɔ,
ACT.4.11	‘Buŋkul naa tɛsaalsa fun vɛ chen,
ACT.4.11	waa ya buŋkul kpok aa ya kibirigi.’
ACT.4.12	“O duŋduŋ koti a yisi nara a li ba tum tagna ni di ba tiŋ Koosa. Nandigi wa to tɛɛnɛ nɔ maga ni a la zi koti a chiŋi o bar chiŋi ni a tum chen.”
ACT.4.13	Ba naa funɛ lagmi dɔŋ ni chen fun nu Pita sɛma, alaazibu fun kpak ba kinkan. Ba fun na di Pita awa Jɔn ya nyu bilim timwa, amaa hansura tama wa fun kpak ba. Kin nama funɛ nyɛ ba lisi di ba wa Yesu funɛ ya kpɛgsiwa. 
ACT.4.14	Baal naa Pita awa Jɔn fun tiibi chen fun chiŋi ba naa funɛ lagmi dɔŋ ni, suwachak ni di ba na un. Chendaha ba fun moori a vɛ koti a sɛm wu digi. 
ACT.4.15	Ba fun ŋɔ ba kpa Pita awa Jɔn a li sal ka ba sɛm chenani ba zi ya ba. 
ACT.4.16	Ba fun ŋɔ dɔŋ ni, “Yɛrɛ ya kaa ya nara nama? Jɛrusalɛm tim ta maga zimu di Pita awa Jɔn tum tum zenu kinkan. Ya wa kikoti a tɔ chenani ba fun tum. 
ACT.4.17	Ma nyɛ ya tɛ ba nin di ba ta bu kpa Yesu sɔn a biksi nara, chen ni o wa zi mɔɔli a li tɔhɔn ti ni.”
ACT.4.18	Ba funɛ sɛm dɔŋ ni peti, ba fun ŋɔ ba kpa Pita awa Jɔn a bu zu wa. Ba fun tɛ ba nin di ba ta bu kpa Yesu sɔn a sɛm koo a biksi nara tima. 
ACT.4.19	Amaa Pita awa Jɔn funɛ ŋɔ bau, “Ma ŋɔ ya chenani ya zi ya a deŋli Koosa suwachak ni. Ya tiŋ o nɔ koo ya tiŋ ma nɔɔ? 
ACT.4.20	Ya wa kigil di ya ŋɔ nara ni chenani ya fun na a nu.” 
ACT.4.21	Ba fun bukoo tɛ ba nin kpok ni a gbaari a nyɛ ba kaali. Ba wa fun koti a lɛrgi ba diŋsa, domi nara tima maga funɛ pɛgi Koosa a li chenani ya daha. 
ACT.4.22	Baal naa na alaafɛ a li tum zen nɔ ni funɛ kaali bun fumnaasiu.
ACT.4.23	Pita awa Jɔn fun vaan bur kaali di ba la lagmi Yesu gantɛl tiŋsi ta ni a ŋɔ ba chenani Koosa dam kɔkɔɔrsi ta awa Ju tim nihɛɛti ta fun ŋɔ ba. 
ACT.4.24	Ba funɛ nu chen, ba maga funɛ sumi Koosa a ŋɔ, “Ya kunyana, i funɛ naami buudaha awa tɛɛnɛ nɔ maga wa teku awa kin naa maga kpak miisa a nyɛn. 
ACT.4.25	I funɛ nyɛ i siim weri ti ŋɔ ya nawaal Devid naa ya i tumtumna, chenani o zi sɔbi a li i sɛm tɔn ti ni a ŋɔ,
ACT.4.25	‘Baŋnɛ ba naa vɛ ya Ju tima fun na paan kinkan a tum tum yɔrisa a du hin ni?
ACT.4.26	Tɛɛnɛ nɔ maga koorsa funɛ saksiu awa ba nihɛɛta funɛ lagmi dɔŋ ni di ba chem ya kunyana Koosa awa naa o fun vɔu di o zi wa tumu wuzu digi chen a li laal ni.’
ACT.4.27	Chen vɛɛna, Hɛrɔd awa Pontius Pailɔt wa Ju tim ta wa ba naa vɛ ya Ju tima fun lagmi dɔŋ ni a go i be Yesu ni. I funɛ lisi un di o ya i tumtumna awa naa i fun ŋɔ di i zi wa tumu wuzu digi. 
ACT.4.28	I funɛ piin lisi chenani ba zi ya unu. I funɛ lisi chenu i kpok awa i tutɔ ti daha. 
ACT.4.29	Lalaknɔ wara, ya kunyana, i zim chenani ba sɛm hansura sɛma a du ya niu. Ya naa ya i tumtumsa, ya sumi hinu di i nyɛ ya bambi kpoka ya ŋɔ nara ni i laaboor weri ti wɛ. 
ACT.4.30	Nyɛ wichɔɔrsa na alaafɛ, chen ni nara zi zim di i kpak kpoku. Nyɛ ya kpa i be Yesu naa i fun lisi, sɔn a tum tum zene awa alaazibu tuma.”
ACT.4.31	Ba funɛ sumi Koosa a peti, dɛ naa ba fun lagmi chen, zigsi ka o siim weri ti si ba bambe ni. Ba fun li a ŋɔ nara ni Koosa laaboor weri ti wɛ awa bambi kpoka ni.
ACT.4.32	Ba naa maga se su Yesu funɛ ya nibɛgimnɛ. Nandigi wa fun ŋɔ di o titi kina ha vɛɛn ya o kinawa. Ba fun kpa a maga a bɔni dɔŋa. 
ACT.4.33	Nitumɛ ta fun ŋɔ nara tima ni chenani ba fun na ka Koosa lɛli ba kunyana Yesu a li o sou ni wa ba se ni. Koosa funɛ suŋi ba kinkan di ba sɛm ta zu nara tima bambe nɛnɛ. 
ACT.4.34	Kundɔŋ wa fun pɔɔgi Yesu nitiŋɛ ta nidigi. Ba naa maga dɔ tɛɛnɛ koo damsa funɛ yogli au a kpa malɛ ta, 
ACT.4.35	a du nitumɛ ta nisa ni. Ba ka kpa a du ba naa la daŋni a nisa ni.
ACT.4.36	Ba nidigi sɔn funɛ ya Josɛf. Nitumɛ ta gbanko funɛ yir un Barnabas. Barnabas ti mun ya, ‘naa la kpami nara’. O funɛ li lul naa ba yir Livai nɛɛ a li pulum ni gore. Ba yir dooni Saiprus. 
ACT.4.37	O funɛ ya ba nidigirɛ a yogli o tɛɛnɛ a kpa malɛ ta a du nitumɛ ta nisa ni.
ACT.5.1	Yesu nitiŋɛ ta digi sɔn funɛ ya Ananias. O haan sɔn funɛ ya Safaya. O gbanko fun yogli o tɛɛnɛ, 
ACT.5.2	a kpa malɛ ta bɔnɛ a du nitumɛ ta nisa ni, a ka kpa bɔnɛ pusi. O haan ti funɛ zim chenani o yau. 
ACT.5.3	Pita fun wa pɛɛsi un, “Ananias, i yogli i tɛɛnɛ ti chen, baŋnɛ i yisi malɛ ta bɔnɛ a pusi? Baŋnɛ i nyɛ sintana zu i bambi a daŋni o mur Koosa siim weri ti nan ni? 
ACT.5.4	I funɛ dɔ tɛɛnɛ ti chen, o funɛ ya i kinnɛ di i kpa un a tum chenani i daŋni. I funɛ yogli un a la malɛ ta chen, o ha funɛ vɛɛn ya i kinnɛ. Yɛrɛ i lisi i bambi ni di i ya nan? I daŋni i mur yau awa Koosa gbanko.” 
ACT.5.5	Ananias funɛ nu Pita sɛm ta, o fun vaan chel a sou. Ba naa maga funɛ nu chenani yɛɛ, hansura fun kpak ba kinkan. 
ACT.5.6	Bunɔɔn ta bɔnɛ fun si a zer gar a mɛɛsi un a la sogli un.
ACT.5.7	O funɛ dugli hawasa torau, Ananias haan ti fun wa zu doonani ba maga fun lagmi chen. O wa fun zim o baal ti sou ni. 
ACT.5.8	Pita fun wa pɛɛsi un, “Tɛɛnɛ ti i yogli chen, malɛ ta maga nyɛnn mu wati nann?”
ACT.5.8	O fun ŋɔ, “A maga chen.”
ACT.5.9	Pita fun ŋɔ un, “Yɛrɛ i wa i baal la nɔɔni di ma zaamsi ya kunyana Koosa siim weri ti? Ba naa sogli i baal ti nyɛn dentil ni a pɔ di ba sogli i gbanko.” 
ACT.5.10	O funɛ nu o sɛm ta, o fun vaan chel a sou. Bunɔɔni ta fun zu a na di o sowu ka ba kpa un gbaari o baal ti ni a sogli. 
ACT.5.11	Hansura fun kpak Yesu nitiŋɛ ta awa ba naa maga nu chenani yɛɛ kinkan.
ACT.5.12	Nitumɛ ta fun tum tum zene awa alaazibu tuma nara tima suwachak ni. Ba yaa funɛ zu Koosa bar jɛɛmi dam ti a lagmi Solomon zaŋ ti tuhu ni. 
ACT.5.13	Ba naa vɛ ya Yesu nitiŋɛ ta funɛ ɔm di ba wa ba lagmi dooni, amaa Jɛrusalɛm tim ta funɛ nyɛ ba jirimau. 
ACT.5.14	Chen saha ti nibaala awa nihaana nidamata se funɛ su Yesu a gbaari ba ni. 
ACT.5.15	Domi tum zene naa nitumɛ ta funɛ tum daha, nara tima fun kpa ba wichɔɔrsa a wa dau kichɔɔlɛ daha a li nyinbaanisi ni, chen ni Pita barsɔn zi val ba dahau ba na alaafɛ. 
ACT.5.16	Nidamata ba naa nyɛn tɔsi ni a go Jɛrusalɛm, fun kpa ba wichɔɔrsa awa ba naa alizin tagna nyɛn ba nyuuni ni a wa nitumɛ ta wati ba tiibi ba maga.
ACT.5.17	Doone Koosa dam kɔkɔɔrsi ta nihɛɛ ti awa Sajusi tima ba naa funɛ nyɛn o wati, funɛ di handɔtirɛ a du nitumɛ ta ni ba tum were daha. 
ACT.5.18	Ba fun wa kpaksi ba maga a tɔ dɛ naa ba kpaksi nibin tagna duŋduŋ a tɔ chen. 
ACT.5.19	Dusum funɛ wa biri, Koosa malaikasi ta digi fun wa puk dɛ ti zɔɔnɔ a nyɛ ba li a la ŋɔ ba, 
ACT.5.20	“Ma la zu Koosa bar jɛɛmi dam ti a ŋɔ ba naa nyɛn dooni Koosa mi fali ti wɛ, awa chenani o daŋni o kpa un a nyɛ nara ni.” 
ACT.5.21	Chɔɔsa funɛ wa pisi chɔsa, nitumɛ ta fun tiŋ malaika ti nɔ a la zu Koosa bar jɛɛmi dam ti a biksi nara tima.
ACT.5.21	Koosa dam kɔkɔɔrsi ta nihɛɛ ti awa ba naa funɛ nyɛn o wati, fun yir sɛria nidiile ta awa Ju tim nihɛɛti ta maga ba lagmi o wati a tum Koosa bar jɛɛmi dam ti niilɛ di ba lisi nitumɛ ba naa ba tɔ dɛ chen, a wa. 
ACT.5.22	Ba funɛ la tel di ba lisi ba, ba wa fun na ba. Ba fun bur kaali ba naa tum ba chen wati a la ŋɔ ba, 
ACT.5.23	“Ya funɛ la tel dooni, zɔɔnɔ ti faru a pir ka lanjimasa chiŋi dooni a il. Ya fun la puk zɔɔnɔ ti a vɛ na nandigi.” 
ACT.5.24	Koosa dam kɔkɔɔrsi ta nihɛɛ ti awa Koosa bar jɛɛmi dam ti niilɛ ta nihɛɛ fun nu chenani ba sɛm a la lisi chenani ya ba. 
ACT.5.25	Ba funɛ sɛm dɔŋ ni chene, baal digi fun wa zu a ŋɔ ba, “Maa nu mu wati. Nitumɛ ta ma tɔ dɛ chen chiŋɛ Koosa bar jɛɛmi dam ti ni a biksi nara.” 
ACT.5.26	Koosa bar jɛɛmi dam niilɛ ta awa ba nihɛɛ ti fun kaali dooni lalaga a la kpa ba bur wa. Ba fun la kpa ba awa jirima ni a wa, domi hansura fun kpak ba di nara tima zi yaksi ba wa buŋkuli niu.
ACT.5.27	Ba fun kpa ba wa nihɛɛta ba naa funɛ lagmi dooni suwachak. Koosa dam kɔkɔɔrsi ta nihɛɛ ti fun pɛɛsi ba, 
ACT.5.28	“Ya wa fun tɛ ma nin di ma ta kpa Yesu sɔn a biksi nara timaa? Ma nyini na chenani ma ya. Ma mɔɔli o biksi tiu a li Jɛrusalɛm maga ni a la daŋni ya dɔ o sou.”
ACT.5.29	Pita fun chiŋi nitumɛ ta bar chiŋi ni a sɛm a nyɛ ba, “O lawa ya tiŋ Koosa nɔu a kaali nibinsa nɔ. 
ACT.5.30	Ma waa funɛ kpaasi Yesu a mari daakakli ti ni o sou. Koosa, naa ya nawaalsi ta funɛ jɛɛmi, lɛli un a li o sou ni, 
ACT.5.31	a kpa un a zini kaali o tɔhɔn ti ni a nyɛ o kani Koosa nihɛɛti bar kani ni. Dooni o fun nyɛ o ya koora, chen ni Ju tim ta zi na nyinbaanu a gil ba tum tagna a bur tiŋ Koosa. Ba ya chen, Yesu zi yisi bau a li a ni ka Koosa zi gil a a ta. 
ACT.5.32	Kin nama wɛwa ya biksi nara tima. Koosa kpa o siim weri tirɛ a nyɛ ba naa tiŋ o nɔ. O gbanko la biksi ba chen.”
ACT.5.33	Nihɛɛta ba naa funɛ lagmi chen, funɛ nu Pita sɛma, ba paan fun si ba ni ba daŋni ba kpu ba. 
ACT.5.34	Ba nidigi sɔn funɛ ya Gameliel. O funɛ ya Farisi tim ta digirɛ a ya Koosa chiksɛ nibiksɛ ta digi. Nara tima maga funɛ nyɛ un jirimau kinkan. O fun si chiŋi ba bambaan ni a ŋɔ ba lisi nitumɛ ta a li sal tama. 
ACT.5.35	O fun ŋɔ ba, “Mu dɔŋtima, ma doso chenani ma kaa ya nara nama. 
ACT.5.36	O wa fun vusi ka baal naa ba yir Tudas chen a ŋɔ di waa ya nara tima nyuhu tiina ka nara fun dugli kɔksa naasi a tiŋ un. 
ACT.5.37	O gantɛl nɛɛ ba fun wa gur nara maga. Chen saha ti nidamata fun li tiŋ baal naa funɛ li Galili pulum chen. O sɔn funɛ ya Judas. Lanjimasi ta fun kpu o gbanko ka o gantɛl tiŋsi ta pisi dɔŋ ni. 
ACT.5.38	Nara nama nin nyɛn nan, ma ta ya wu digi a du ba ni. Nibine ya ba nyuhu tiina a li chenani ba lisi a la tum, ba yaali ti zi ya yɔriu. 
ACT.5.39	Koosa ka ya ba nyuhu tiina, ma wa zi koti a nyaŋi chenani ba ya. Ma wara daŋni di ya wa un yo dɔŋa.”
ACT.5.40	Gameliel funɛ sɛm peti, ba maga fun la nɔɔni a nyɛ un. Ba fun ŋɔ ba ba kpa nitumɛ ta a zu a nyɛ Koosa bar jɛɛmi dam ti niilɛ ta tuksi ba wa vurmsi ni. Doone ba fun bukoo tɛ ba nin di ba ta bu kpa Yesu sɔn a sɛm nara ni a nyɛ ba kaali. 
ACT.5.41	Ba funɛ li, nitumɛ ta tusa fun sɔɔni kinkan di Koosa funɛ lisi ba di ba tuksi ba Yesu daha. 
ACT.5.42	Wuzu kam ba yaa funɛ zu Koosa bar jɛɛmi dam tiu awa nara damsa di ba biksi nara di Yesu ya naa Koosa fun vɔu di o zi wa tumu wuzu digi chen.
ACT.6.1	Chen saha ti Koosa yaa fun kpa nidamatau a gbaari Yesu nitiŋɛ ta ni. Wuzu kam nitumɛ ta yaa bɔni luhaana wa malɛu. Wuzu digi Yesu nitiŋɛ ba naa la sɛm Girik tim sɛm chen funɛ zulimi ba naa la sɛm Ju tim sɛm chen, domi ba luhaani ta wa funɛ la ba tutɔ malɛ maga. 
ACT.6.2	Nitumɛ nara fidalɛ ta funɛ nu chenani la ya, ba fun yir Yesu nitiŋɛ ta maga lagmi dɔŋ ni a ŋɔ ba, “Koosa wa fun lisi ya di ya nyini malɛ ta. O ka funɛ lisi yau di ya biksi nara tima o laaboor weri ti wɛ. 
ACT.6.3	Ya dɔŋtima, ma nyɛ ya lisi nara banɔpɛ ba naa nyɛn ya ni a kpak jirima awa nɛha kinkan a nyɛ Koosa siim weri ti te ba suwachak, kinyini malɛ ta. 
ACT.6.4	Ya tuma la zi ya yaa sumi Koosa a kibiksi nara o laaboor weri ti wɛ.”
ACT.6.5	Ba sɛm ta funɛ nyɛ Yesu nitiŋɛ ta tu sɔɔnau kinkan. Doone ba fun lisi baal naa sɔn ya Stivin. O si funɛ su Yesu nɛnɛ ka Koosa siim weri ti fun te o suwachak. Ba gbanko fun lisi Filip, Prɔkɔrɔs, Nikanɔr, Timɔn, Parminas awa Nikolas naa funɛ si a bur tiŋ Ju tim jɛɛmi nyinbaan. O funɛ li tɔhɔn naa ba yir Antiɔk. Ba fun kpa ba a gbaari Stivin ni. 
ACT.6.6	Ba funɛ lisi ba peti a kpa ba a chiŋsi nitumɛ ta suwachak ni. Nitumɛ ta fun kpa ba nisa a saksi ba nyuuni ni a sumi Koosa a du ba ni.
ACT.6.7	Koosa laaboor weri ti fun mɔɔli kinkan. Nara kinkan awa Koosa kɔkɔɔrsi ta nidamata fun nyɛ ba se su un a li Jɛrusalɛm ni a gbaari.
ACT.6.8	Nara tima funɛ na chenani Koosa funɛ suŋi Stivin kinkan a la nyɛ un kpok di o tum tum zene awa alaazibu tuma a nyɛ ba. 
ACT.6.9	Ju tim ta bɔnɛ funɛ wau di ba wa nyɛn Jɛrusalɛm ni a li Sairini pulum awa tɔhɔn naa ba yir Alɛzandria ni. Ba yaa yir ba bar lagmi dɛ ‘Yisi nibinsa a ta ba yɔri’ dɛ. Wuzu digi ba wa Ju tima ba naa li Silisia pulum awa Azia pulum ni fun lagmi a di Stivin amɔrɛ. 
ACT.6.10	Koosa siim weri ti funɛ suŋi Stivin o sɛm nɛha sɛma a nyaŋi ba. 
ACT.6.11	Ba fun gil un a la dɛu nara bɔnɛ a bɔ malɛ a nyɛ ba di ba ŋɔ nara tima ni di ba funɛ nu di Stivin chɔk Koosa awa Mosis sɔnnɛ. 
ACT.6.12	Ba fun burgi nara tima bɔnɛ, Ju tim nihɛɛti ta awa Koosa chiksɛ nibiksɛ ta a du un ni a wa kpak un a chiŋsi Koosa dam kɔkɔɔrsi ta awa sɛria nidiile ta suwachak ni. 
ACT.6.13	Ba fun kpa nusun tima di ba sɛm a du un ni. Ba fun ŋɔ, “Baal nɔ yaa chɔk Koosa bar jɛɛmi dam naa o fun lisi a nyɛ o titi ni, sɔn. O gbanko yaa chɔk Koosa chiksɛ naa o fun kpa nyɛ Mosis ni chen, sɔnu. 
ACT.6.14	Ya funɛ nuu ka o sɛm di Yesu Nazarɛt nar zi chɔk bar nɔu a chɛrgi nyinbaan naa Mosis fun ŋɔ ya nawaalsi ta di ba tiŋ.” 
ACT.6.15	Ba funɛ sɛm peti, Koosa dam kɔkɔɔrsi ta awa sɛria nidiile ta maga funɛ nyini Stivin se ni a na ka o se chi Koosa malaikasi ta digi se.
ACT.7.1	Doone Koosa dam kɔkɔɔrsi ta nihɛɛ ti fun ŋɔ Stivin ni, “Chenani nara nama fiksi hin nan ya wutirɛɛ?”
ACT.7.2	O fun ŋɔ ba, “Mu nyana awa mu dɔŋtima, maa nu chenani mu kaa ŋɔ ma. Ya nyana Abraham funɛ te nyɛn Mɛsɔpɔtemia pulum nɛɛ a bu la nyɛn tɔhɔn naa ba yir Haran. Doonani o fun te nyɛn chen, wuzu digi Koosa naa kpak jirima awa chaani kinkan, fun wa, 
ACT.7.3	a ŋɔ un,
ACT.7.3	‘Gil i walɛ awa pulum nɔ ka mu biksi hin doonani i zi la.’
ACT.7.4	Abraham fun tiŋ Koosa nɔ a li Mɛsɔpɔtemia pulum doonani Kaldia tima nyɛn, a la nyɛn Haran ni. O nyana funɛ sou, Koosa fun ŋɔ un o si a wa nyɛn bar nɔ. 
ACT.7.5	O funɛ wa tel bar nɔ, hali Koosa wa fun kpa tɛɛnɛ ti bar wewe a nyɛ un. Abraham wa fun kpak bisa, amaa Koosa funɛ vɔu di o wa o bi lulɛ zi wa dɔ unu wuzu digi. 
ACT.7.6	Chene Koosa fun ŋɔ un,
ACT.7.6	‘I bi lulɛ zi wa nyɛn hɔɔra pulum niu bunsa kɔksa naasi. Dooni ba zi wa ya nara tima yosau ka baa muksi ba kinkan. 
ACT.7.7	Bunsi ta wa peti, mu zi la di hɔɔri ta sɛriau a lɛrgi ba diŋsa a lisi i bi lulɛ ta di ba wa jɛɛmi min bar nɔ.’
ACT.7.8	Koosa wa Abraham funɛ ya nɔ bɛgim ka Koosa fun ŋɔ un di o teŋsi nara tima ba zim chenani ba ya. Abraham fun lul be a du un Aizik. O funɛ wa ya wuzu mɛnasa ba fun teŋ un. Aizik fun wa bi a lul Jakɔb. Jakɔb gbanko fun wa bi a lul nara fidalɛ ba dɔ zɔɔnɔ.
ACT.7.9	“Ba naa dɔ zɔɔnɔ ti chen fun di handɔta a du ba niinbe Josɛf ni a yogli un a nyɛ nara ni ba kpa un kaali Ijipt pulum a fun bu la yogli un doon o vɛɛn ya yoma. Koosa wa un funɛ nyɛn dooni, 
ACT.7.10	a na chenani o namsi a lisi un. O fun nyɛ o kpak zima kinkan a ya nibin weri Ijipt tim koora naa ba yir Fɛɛrɔ daŋni o na un. O funɛ wa o wati chene, o vɔu un di o ya pulum awa Fɛɛrɔ damsa koora a sak un ni. 
ACT.7.11	Chen saha ti lɔsa fun wa chel Ijipt pulum awa Kenan pulum naa ya nawaalsi ta fun nyɛn ni. Ba naa maga funɛ nyɛn doon, wa fun koti a na diwe a di a la namsi kinkan. 
ACT.7.12	Wuzu digi Jakɔb fun nu di diwe nyɛn Ijipt ni a fun tum o bisa di ba la yau diwe ta a wa. 
ACT.7.13	O funɛ tum ba a li Ijipt pulum ni bilɛ tima, Josɛf fun kpa o titi a la biksi ba. Fɛɛrɔ fun nu di Josɛf maanasa gbanko wau. 
ACT.7.14	Josɛf fun yir o nyana Jakɔb awa o walɛ di ba wa pu un Ijipt ni. Nara fumnɔpɛ danyuu funɛ ya o lul. 
ACT.7.15	Ba maga fun kaali a la nyɛn Ijipt ni. Doonee o wa o bisi ta fun siti. 
ACT.7.16	Abraham funɛ te yau tɛɛnɛ naa nyɛn doonani ba yir Sɛkɛm a li Kenan pulum ni a bɔ malɛ a nyɛ Hamor tim ni. Gbɛntɛl bɔ funɛ nyɛn dooni. Jakɔb wa o bisi ta funɛ siti, ba fun kpa ba a sogli un ni.
ACT.7.17	“Saha funɛ dugli di Koosa ŋɔ Abraham ni chenani o vɔu chen mun, ya nara ba naa nyɛn Ijipt ni chen, funɛ gbaariu kinkan. 
ACT.7.18	Doone Ijipt tima fun bu vɔu koor fali dooni. O wa Josɛf wa fun zim dɔŋa. 
ACT.7.19	O fun mur ya nara a nyɛ ba na namsi. Hali o funɛ muksi bau di ba gil ba bichɛsa a ta kɔha ni ba siti. 
ACT.7.20	Saha tirɛ ba fun lul bichɛl pilim weri ba yir un Mosis. Ba fun dɛɛsi un o nyan dam ni pɛnsa tora. 
ACT.7.21	Ijipt tim ta fun muksi ba di ba kpa o gbanko a la ta kɔha ti ni. Doone Fɛɛrɔ nihabichɛla fun na un a la un a dɛɛsi a chi o ya o be. 
ACT.7.22	O funɛ wa bi, Ijipt tim ta fun biksi un a li ba zima ni o burgi nibin zen a li o sɛma awa o tuma daha.
ACT.7.23	“Mosis funɛ wa tel bun fumnaasi, o fun lisi di o la na o dɔŋtim Ju tima. 
ACT.7.24	O funɛ la na ba chen, o fun na Ijipt tim digi ka o tuk Ju tim digi. O fun la gɔɔgi Ijipt tim baal a mo un a kpu. 
ACT.7.25	O fun baa di Ju tim ta zi zimu di Koosa zi nyɛ o yisi bau a li yosi ni. Amaa ba wa fun zim chen. 
ACT.7.26	Chɔɔsa funɛ wa pisi Mosis fun na ka Ju tim nara balɛ yo dɔŋa. O fun la gɔɔgi ba dɔŋ ni a ŋɔ ba di ba ya nɔ bɛgim. O fun ŋɔ ba,
ACT.7.26	‘Ma nu mu wati. Yɛrɛ ma ya niinbisa a la yo dɔŋa?’
ACT.7.27	Naa funɛ te mo o dɔŋtiin ti chen bum yo a zak Mosis a ta a ŋɔ un,
ACT.7.27	‘I wa dɔ ya a kpak nyinbaan di i di ya sɛria.
ACT.7.28	I daŋni i kpu minu a chi chenani i dɛ kpu Ijipt tim baal ti dɛrati chen?’
ACT.7.29	Mosis funɛ nu o sɛm ta, o fun si chɔ li Ijipt ni a la nyɛn pulum naa ba yir Midian. Dooni o wa o haan fun lul bisa lɛ.
ACT.7.30	“Bun fumnaasi gantɛl ni, wuzu digi Mosis funɛ gba nyabaan ni a wa dugli bi naa ba yir Sainai. O funɛ nyini a na ka din di bugil pum ka Koosa malaikasi ta digi fun nyɛn un ni. 
ACT.7.31	Alaazibu fun kpak un kinkan o la suwachak di o dugli un. Doone o fun nu ka ya kunyana Koosa ŋɔ un,
ACT.7.32	‘Min ya Koosa naa i nawaalsa Abraham, Aizik awa Jakɔb funɛ jɛɛmi chen.’
ACT.7.32	Hansura fun kpak Mosis o bara jigiri o vɛ kpak bambi di o nyini. 
ACT.7.33	Koosa fun bukoo ŋɔ un,
ACT.7.33	‘Ur i natausa. Doonani i chiŋi chen chi natausa duuliu.
ACT.7.34	Mu funɛ na chenani mu nara na namsi Ijipt ni kinkan.
ACT.7.34	Mu funɛ nuu ka ba fɔuli.
ACT.7.34	Chendaha mu tu wa di mu wa yisi ba a li ba fɔuli ti ni.
ACT.7.34	Kuwa mu kpa hin a la Ijipt.’
ACT.7.34	Koosa fun sɛm peti a kaali.
ACT.7.35	“Ju tim nara balɛ ta Mosis fun gɔɔgi chen fun te ŋɔ un di o wa dɔ ba a kpak nyinbaan ti di o di ba sɛria. Koosa fun tum un di o bu bur kila Ju tima ba naa funɛ vɛ un, wati a nyɛ o malaika naa o na a li bugil pum din ti ni chen suŋi un o ya ba nyuhu tiina awa naa la zi yisi ba. 
ACT.7.36	Koosa fun suŋi un di o tum tum zene awa alaazibu tuma a li Ijipt ni a kpa ba li a ji ni naa ba yir ni sɛm chen. Saha ti hali a la tel bun fumnaasi o funɛ tum tum, zene tawa a nyɛ nara tima ni a li nyabaan ti ni. 
ACT.7.37	Mosis nɔ fun ŋɔ Ju tim ta ni,
ACT.7.37	‘Koosa zi lisi witinsi ta digiu a li ma ni a tum un ma wati a chi chenani o fun tum min ma wati nan.’
ACT.7.38	Mosis ya naa wa ya nawaalsa Ju tim ta funɛ lagmi a li nyabaan ti ni. Koosa malaika ti fun ŋɔ un dooni a li bi Sainai a kpa Koosa chiksɛ naa biksi ba chenani ba zi nyɛn, a nyɛ un. Nannɛ ba fun kpa nyɛ ya di ya tiŋ.
ACT.7.39	“Ya nawaalsi ta fun vɛ di ba wa zi tiŋ Mosis nɔ a la daŋni ba bur la Ijipt pulum. 
ACT.7.40	Chendaha ba fun ŋɔ baal naa ba yir Ɛrɔn ni,
ACT.7.40	‘Ya wa zim chenani ya Mosis naa kpa ya li Ijipt ni.
ACT.7.40	Kɔɔri vursa a nyɛ ya a te ya suwachak.’
ACT.7.41	Chen saha ti Ɛrɔn fun kɔɔri vuk o chi nupɔl ka ba fun kɔɔri kɔɔra a du un ni. Ba tusa fun sɔɔni kinkan a li chenani Ɛrɔn ya nyɛ ba chen ni. 
ACT.7.42	Koosa funɛ na chenani ba ya, o fun burgi o gantɛl a ta ba di ba jɛɛmi wula a li buudaha ni. Koosa witinsi ta digi fun sɔbi a li Koosa sɛm tɔn ti ni a ŋɔ,
ACT.7.42	‘Ma Ju tima,
ACT.7.42	ma funɛ nyɛn nyabaan ni bun fumnaasi,
ACT.7.42	ma wa fun kpa sela a kɔɔri kɔɔra a nyɛ min.
ACT.7.43	Ma funɛ kɔɔri vuku a yir un Mɔlɔk a kpa gar a tɔ un nha daha.
ACT.7.43	Ma gbanko funɛ kɔɔri vuku a chi wul a yir un Refan.
ACT.7.43	Domi ma funɛ kɔɔri vuk na a jɛɛmi a daha,
ACT.7.43	mu zi nyɛ nara wa kpaksi mau a kpa ma kila a li pulum naa galɛ tɔhɔn naa ba yir Babilɔn ni.’
ACT.7.44	“Ya nawaalsa funɛ gba a li nyabaan ni, ba yaa kpa ba lɛuu naa biksi ba di Koosa nyɛn ba watiu, a val. Mosis fun kɔɔri un a chi chenani Koosa fun ŋɔ un chen. 
ACT.7.45	Bun bɔnɛ tuhu ni Koosa fun duŋni ba dɔma a li pulum nɔ ni ka ba wa ba nyuhu tiina naa ba yir Jɔsua wa dɔ bar nɔ. Ba wa lɛu ti fun lagmi nyɛn bar nɔ, hali saha naa ba fun wa vɔu ya nawaal Devid koora. 
ACT.7.46	Chenani Devid fun tum sɔɔni Koosa tuha kinkan. O funɛ daŋni o sa bar jɛɛmi dama a nyɛ Koosa naa ya nawaal Jakɔb funɛ jɛɛmi chen o nyɛn. 
ACT.7.47	Amaa Koosa wa fun nyɛ un nyinbaan di o ya chen a nyɛ o be koor Sɔlɔmɔn sa un.
ACT.7.48	“Amaa Solomon naa zenee kinkan a kaali a maga, o wa nyɛn damsi naa nibinsi sa ni. O witinsi ta digi fun sɔbi a li o sɛm tɔn ti ni di o ŋɔ,
ACT.7.49	‘Mu nyɛn mu tɔhɔn nɛɛ a dɔ kina maga,
ACT.7.49	ka tɛɛnɛ nɔ maga chi mu naŋgere bar zɔŋi.
ACT.7.49	Ma wa kikoti a sa dama o wer a mak mu bar kani hiisi,
ACT.7.50	Domi min funɛ naami kina maga.’ ”
ACT.7.51	Stivin fun bukoo ŋɔ ba naa lagmi dɔŋ ni chen ni, “Ma kpak bambi kpokwa a chi ba naa vɛ zim Koosa. Ma gbanko kpak bambi sitɛwa a chi ma nawaalsi ta a vɛ tiŋ Koosa siim weri ti nɔ a chi ba. 
ACT.7.52	Hali Koosa witinsi ta digi wa fun ka ma nawaalsi ta vɛ namsi un. Koosa funɛ tum ba di ba wa ŋɔ ma nawaalsi ta ni di o zi wa tum o tumtumna naa tiŋ o tutɔu wuzu digi. Ma nawaalsi ta funɛ kpu ba chen a chi chenani ma vɛ a kpu o tumtum ti chen. 
ACT.7.53	Koosa funɛ nyɛ o malaika ti kpa o chiksɛ ta a nyɛ ma nawaalsi ta ni a ka pu ma, amaa ma ha wa tiŋ a.”
ACT.7.54	Stivin funɛ sɛm peti chen, o sɛm ta fun zu ba naa nu chen, bambe ni. Ba paan fun si kinkan a du un ni, 
ACT.7.55	amaa Koosa siim weri ti fun si Stivin bambi ni a nyɛ o nyini a na Koosa jirima awa o chaani kinkan a li o tɔhɔn ti ni. O funɛ vɛɛn nyɛ o na Yesu ka o chiŋi Koosa nihɛɛti bar kani ni dooni. 
ACT.7.56	Stivin fun ŋɔ ba, “Ma nu mu wati nɛnɛ. Ba puk Koosa tɔha bulzɔɔnɔu ka mu na Yesu naa ya nibine be ka o chiŋi Koosa nihɛɛti ti bar kani ni.”
ACT.7.57	Ba maga fun tɔ ba diŋsa a la chɛɛmi, chen ni ba wa zi bu nu o sɛm ta a si a la nyirgi un. 
ACT.7.58	Ba fun lɛrgi un li tɔhɔn ti ni a ur ba takta zene a nyɛ bunɔɔn naa ba yir Sɔɔl nyini a. Doone ba fun pini buŋkula a yaksi Stivin. 
ACT.7.59	Ba funɛ yaksi un chene, Stivin fun sumi ya kunyan ti a ŋɔ, “Mu kunyana Yesu, la mu siima.” 
ACT.7.60	O fun gbiri a sɛm ta zaŋ ni, “Mu kunyana, gil ba tum tagna naa ba tum a du min ni nan a nyɛ ba.” O funɛ sɛm chene a sou.
ACT.8.1	Sɔɔl funɛ daŋni o sou. Saha ti kpa la, Ju tim ta fun nyɛ Yesu nitiŋɛ ba naa nyɛn Jɛrusalɛm ni, na namsi kinkan. Ba maga fun pisi a su Judia pulum awa Samaria pulum. Nitumɛ ta duŋduŋ funɛ ka a nyɛn Jɛrusalɛm ni. 
ACT.8.2	Nara ba naa yaa jɛɛmi Koosa, bɔnɛ funɛ wi kinkan Stivin daha a kpa un a sogli.
ACT.8.3	Sɔɔl funɛ namsi Yesu nitiŋɛ ta kinkan. O funɛ zu ba damsa bu bɛgim bɛgima a lɛrgi nibaala awa nihaana a li a tɔ ba dɛ.
ACT.8.4	Yesu nitiŋɛ ba naa funɛ pisi chen fun kaali tɔ damata a la biksi nara Koosa laaboor weri ti wɛ. 
ACT.8.5	Filip fun kaali tɔhɔn naa ba yir Samaria chen a la biksi doon nara Kristo naa Koosa fun vɔu di o zi wa tumu wuzu digi chen wɛ. 
ACT.8.6	Ba maga fun nu chenani o sɛm chen nɛnɛ a na tum zene naa o tum. 
ACT.8.7	O funɛ ŋɔ alizin tagna ni di a li nara tima bɔnɛ ni a fun huusi kinkan a li ba ni. O gbanko fun tiibi ba naa nisa awa naŋgere sitɛɛ awa ba naa la chel chɛrsa. 
ACT.8.8	Samaria tim ta maga tusa funɛ sɔɔniu kinkan chenani o ya chen daha.
ACT.8.9	Baal digi funɛ nyɛn doon ba yir un Simɔn. Bunsa mɛna tuhu ni o yaa funɛ tum tu bilim tumwa a nyɛ Samaria tim ta ni a ŋɔ di o funɛ ya nibin zenne. 
ACT.8.10	Tɔhɔn ti maga nara, ba naa funɛ ya bichɛsa hali a wa nihɛɛta maga, funɛ nu o sɛmau nɛnɛ a ŋɔ dɔŋ ni, “Baal nɔ kpok zen nyɛ o chi Koosa.” 
ACT.8.11	Chenani o yaa funɛ tum tu bilim tuma a nyɛ ba chen ya ba alaazibu kinkan. Chendaha ba fun nu o sɛm ta nɛnɛ. 
ACT.8.12	Filip funɛ wa biksi ba Yesu Kristo wɛ awa chenani Koosa daŋni o dɔ nara wɛ, nibaala awa nihaana kinkan fun nyɛ ba se su Koosa laaboor weri ti. Doone ba fun nyɛ o chaksi ba wa ni ni. 
ACT.8.13	Simɔn gbanko se funɛ su laaboor weri ti. Filip funɛ chaksi un wa ni ni peti, o fun la chiŋi o chakpal ni di o na tum zene awa alaazibu tum ta o tum chen. Alaazibu fun kpak un kinkan a daha.
ACT.8.14	Nitumɛ ba naa funɛ kpalimi Jɛrusalɛm ni chen, funɛ nu chenani Samaria tim ta nidamata se su Koosa laaboor weri ti, ba fun tum Pita awa Jɔn ba wati. 
ACT.8.15	Ba fun la tel doon ni a sumi Koosa di o kpa o siim weri ti a du ba ni. 
ACT.8.16	Filip fun kpa ya kunyana Yesu sɔn a chaksi ba wa ni ni, amaa ba ha wa fun la Koosa siim weri ti. 
ACT.8.17	Pita awa Jɔn funɛ sumi Koosa peti, ba fun kpa ba nisa a saksi ba nyuuni ni Koosa siim weri ti zu ba ni.
ACT.8.18	Simɔn fun chiŋi a nyini chenani Pita awa Jɔn kpa ba nisa a saksi ba ni ba la Koosa siim weri ti. O fun lisi malɛ a biksi Pita awa Jɔn, 
ACT.8.19	a ŋɔ ba, “Ma purigi ma kpok nɔ a nyɛ min, chen ni mu gbanko zi kotiu a kpa mu nisa a saksi nara ni di Koosa siim weri ti zu ba ni ka mu bɔ ma.”
ACT.8.20	Pita fun ŋɔ un, “Kpa i malɛ kila. I wa kikoti a bɔ Koosa di o nyɛ hin kpok i kpa o siim weri ti a nyɛ nara ni. 
ACT.8.21	I wa ya wa ya nibɛgim, domi i tuha wa deŋli Koosa suwachak ni. 
ACT.8.22	Gil tum tagin naa i lisi a sumi ya kunyana Koosa di o gil un aa ta. 
ACT.8.23	N zimu di i tu haasa nyɛ i di handɔta kinkan a du ya ni. I tum tagna tɔ hin a du a dɛ ni.”
ACT.8.24	Simɔn fun ŋɔ Pita awa Jɔn ni, “Ma sumi ma kunyana Koosa a nyɛ min, chen ni o wa zi nyɛ mu namsi a li chenani mu tum ni.”
ACT.8.25	Ba wa Simɔn funɛ sɛm peti, ba fun biksi nara tima Koosa laaboor weri ti wɛ awa chenani ba zim Yesu wɛ a bur kaali Jɛrusalɛm. Ba funɛ nyɛn nyinbaan ni a la chene, ba funɛ biksi Koosa laaboor weri ti a nyɛ tɔsi naa nyɛn Samaria pulum tim bɔnɛ ni.
ACT.8.26	Wuzu digi Koosa malaikasi ta digi fun wa ŋɔ Filip ni, “Si a la doonani nha yɛli nindil nyinbaan naa chɔɛɛ Jɛrusalɛm awa tɔhɔn naa ba yir Gaza bambaan ni chen.” Nyinbaan ti chɔ la li nyabaannɛ. 
ACT.8.27	Filip fun tum chenani malaika ti nɔ un. Nibin zen digi funɛ val nyinbaan ti ni a ya namugil a wuzu ti. O funɛ ya nihɛɛrɛ a li pulum naa ba yir Itiopia ka nihaan digi fun nyɛn doon a ya ba koora. Ba funɛ yir un Kandese. O fun kpa o malɛ a du nihɛɛ ti nin ni. O funɛ la Jɛrusalɛmnɛ a la jɛɛmi Koosa, 
ACT.8.28	a bur a wa o pulum. O funɛ nyɛn loori munzuha nɛɛ ka zaaga lɛrgi un. O funɛ nyɛn nyinbaan ti ni a la chene, o funɛ karimi Koosa witiina Azaaya tɔn naa o fun sɔbi a li Koosa sɛm tɔn ti ni bar digi. 
ACT.8.29	Koosa siim weri ti fun ŋɔ Filip ni, “Kila a la tiŋ o gantɛl.” 
ACT.8.30	Filip fun chɔ la tiŋ un a nu ka o karimi a li Azaaya tɔn ti ni. O fun ŋɔ un, “I zim chenani i karimi chen munuu?”
ACT.8.31	Baal ti fun ŋɔ un, “Nandigi vɛ ŋɔ min, mu wa kizim o mun.” Doone o fun yir Filip o wa zu a gbaari un ni. 
ACT.8.32	Nannɛ o funɛ karimi,
ACT.8.32	“O funɛ chi piisire ba kpa un a kɔrigi.
ACT.8.32	O gbanko funɛ chi piisi be naa ba ka funi o pusa ka o vɛ chɛɛmirɛ.
ACT.8.32	O yaa fun mooriu.
ACT.8.33	Nara fun nyini un a chi bichɛla.
ACT.8.33	Nandigi wa fun to a chiŋi o gantɛl ni di ba kok un ka ba kpu un.
ACT.8.33	Doone o miisa fun peti a li tɛɛnɛ nɔ maga ni ka o vɛ kpak bisa ba zi chiŋi o bar chiŋi ni.”
ACT.8.34	Baal ti fun ŋɔ Filip ni, “Mu sumi hinu di i ŋɔ min naa wɛ Azaaya fun sɔbi chen. O funɛ sɔbi o titi wɛwa koo nandigii?” 
ACT.8.35	Filip fun te ŋɔ un chenani o karimi chen mun a zi biksi un Koosa laaboor weri ti awa Yesu wɛ. 
ACT.8.36	Ba funɛ nyɛn nyinbaan ti ni a la chene a la dugli pul. Baal ti fun ŋɔ Filip ni, “Ya duglɛ ni bar nyɛniu. Mu daŋni i chaksi min wa ni ni, nandigi wa to a la zi ŋɔ hin di i gil.” (( 
ACT.8.37	Filip fun ŋɔ, “I si su Yesu wa i bambi maga ni, mu zi chaksi hin wa ni ni.” Namugil ti fun jɛrgi a ŋɔ un, “Mu si su di Yesu Kristo ya Koosa bere.”))
ACT.8.38	Ba fun la tel dooni, o nyɛ zaaga ti chiŋi. O wa Filip fun li loori munzuha ti ni a la tu ni ti ni. Filip fun chaksi un dooni. 
ACT.8.39	Ba funɛ wa li ni ti ni, ya kunyana Koosa siim weri ti fun vaan zer Filip a kaali, chen ni baal ti wa zi bu na un. Baal ti fun bu zu o loori munzuha ti a la wa tu sɔɔn kinkan ni. 
ACT.8.40	Koosa siim weri ti fun nyɛ Filip kaali tɔhɔn naa ba yir Asdɔd. O funɛ biksi nara Koosa laaboor weri ti wɛ a li tɔsa maga ni hali a la tel tɔhɔn naa ba yir Siizaria.
ACT.9.1	Sɔɔl ha funɛ vɛɛna namsi Yesu nitiŋɛ tau Jɛrusalɛm ni a daŋni o kpu ba. O fun la Koosa dam kɔkɔɔrsi ta nihɛɛ ti wati, 
ACT.9.2	a ŋɔ un di o saksiu o la tɔhɔn naa ba yir Damaskus chen a la dɛu nibaal awa nihaana ba naa la tiŋ Yesu nyinbaan, bɔnɛ a kpa ba bur wa Jɛrusalɛm. O fun sumi un di o sɔbi tɔna a nyɛ Ju tim ba naa la pu dɔŋa a li ba bar lagmi dɛɛna a biksi ba nibin ne naa ya un, chen ni ba zi suŋi unu.
ACT.9.3	O funɛ nyɛn nyinbaan ni a wa dugli Damaskus, kundɔŋ fun nyiksi a li buudaha ni a chaani a du un ni. 
ACT.9.4	O fun chel tɛɛnɛ ni a nu ta ka o ŋɔ un, “Sɔɔl, baŋnɛ ii namsi min chen ni?”
ACT.9.5	O fun ŋɔ, “Mu kunyana, anti ya hin?”
ACT.9.5	Ta ti fun ŋɔ, “Min ya Yesu naa i namsi chen. 
ACT.9.6	Si a la zu tɔhɔn ti. Nandigi zi ŋɔ hinu chenani i zi yau dooni.”
ACT.9.7	Ba naa wa Sɔɔl funɛ gba chen fun chiŋi a gil chɛɛma. Ba fun nu ta a vɛ na nandigi. 
ACT.9.8	Sɔɔl fun si a lɛli o se a vɛ na kundɔŋ. Adaha o dɔŋtim ta nidigi fun kpak o nin a te o suwachak a la zu Damaskus tuha. 
ACT.9.9	O wa funɛ na wuzu butora wuzu. O wa fun vɛɛna di diwe a la nyɔ.
ACT.9.10	Yesu nitiŋɛ ta digi funɛ nyɛn doon ba yir un Ananias. Ya kunyan ti fun wa ŋɔ un a chi o deesi, “Ananias.”
ACT.9.10	O fun ŋɔ un, “Mu kunyana, minnɛ.”
ACT.9.11	Ya kunyan ti fun bu ŋɔ un, “Si a la baal naa ba yir Judas chen dama a li nyinbaan naa ba yir deŋli. I la tel dooni, i pɛɛsi Sɔɔl naa li tɔhɔn naa ba yir Taasus chen wɛ. O la sumi Koosa, 
ACT.9.12	a na a chi deesi ka i zu o dɛ a kpa i nisa a sak un ni di o se ta bu lɛli.”
ACT.9.13	Ananias fun ŋɔ un, “Mu kunyana, nibin damata funɛ ŋɔ min baal ti wɛ awa chenani o nyɛ Koosa nara namsi kinkan a li Jɛrusalɛm ni. 
ACT.9.14	Lalaknɔ o chiŋi Koosa dam kɔkɔɔrsi ta bar chiŋi ni a wa bar nɔ di o kpaksi ba naa maga kpa i sɔn a jɛɛmi hin.”
ACT.9.15	Ya kunyan ti fun bu ŋɔ un, “Mu funɛ lisi un di o tum mu tuma a kibiksi Ju tim ta, ba naa vɛ ya Ju tima awa ba koorsa mu wɛ. Adaha la tum chenani mu ŋɔ hin. 
ACT.9.16	Mu zi biksi un chenani o zi biksi ba a na namsi kinkanu.”
ACT.9.17	Ananias fun si a la zu dam ti a kpa o nisa a sak Sɔɔl ni a ŋɔ un, “Mu niinbe Sɔɔl, ya kunyana Yesu naa i na nyinbaan ni chen, funɛ tum min di mu wa lɛli i se. O gbanko funɛ tum min di o nyɛ Koosa siim weri ti zu hin ni a te i suwachak.” 
ACT.9.18	O funɛ sɛm sɛm ta peti, Sɔɔl se ta fun vaan bu lɛli. O funɛ chi nyinsa pɛrɛ tɔ a a lɛligi. O fun si a nyɛ ba chaksi un wa ni ni. 
ACT.9.19	O fun di diwe o kpok bu bur a wa. Doone o fun nyɛn Yesu nitiŋɛ ba naa nyɛn Damaskus ni chen wati wuzu bilɛ.
ACT.9.20	A funɛ ya tamnɛ, o fun vaan si a zu Ju tim ta bar lagmi dɛɛna aa biksi ba di Yesu ya Koosa bere.
ACT.9.21	Alaazibu fun kpak ba naa maga nu o sɛm ta kinkan. Ba fun ŋɔ dɔŋ ni, “Baal nɔ nyɛ ba naa maga nyɛn Jɛrusalɛm ni a kpa Yesu sɔn a jɛɛmi un, na namsiu kinkan. Lalaknɔwa o wa di o wa kpaksi Yesu nitiŋɛ ba naa nyɛn bar nɔ, a bur kila Koosa dam kɔkɔɔrsi ta wati. Chen mun ya yɛrɛ?”
ACT.9.22	Nidamata funɛ nu Sɔɔl biksi ti a gbaari. O fun biksi ba di Yesu ya naa Koosa fun vɔu di o zi wa tumu wuzu digi chen nɛnɛ, chen ni Ju tim ba naa nyɛn dooni chen, wa kidi un amɔrɛ.
ACT.9.23	Wuzu bilɛ gantɛl ni, Ju tim ta fun lagmi dɔŋ ni di ba zim chenani ba zi kpu un. 
ACT.9.24	Nha wa dusum maga ba yaa funɛ pɔu a li tɔhɔn ti bulzɔɔnɔ ni di ba kpak un kpu. Amaa Sɔɔl funɛ nu chenani ba daŋni ba ya unu. 
ACT.9.25	Wuzu digi dusum Yesu nitiŋɛ ta fun kpa un a zini chechepure naa ba sa go tɔhɔn ti chen nyu daha a du chenchise ni a vɔti un wa ŋmɛnsi ni. Doone ba fun kpak ŋmɛnsi ta ka chenchise ti tu wa tɛɛnɛ.
ACT.9.26	O fun wa tel tɛɛnɛ, Sɔɔl li un ni a kaali Jɛrusalɛm a daŋni o lagmi Yesu nitiŋɛ ta ni dooni. Ba se wa fun su di o ya Yesu nitiŋɛ ta digirɛ. Chendaha ba funɛ ɔm un. 
ACT.9.27	Doone Barnabas fun wa suŋi un a kpa un kaali nitumɛ ta wati. O fun ŋɔ ba chenani Sɔɔl fun chem ya kunyana Yesu nyinbaan ni ba sɛm sɛma. O gbanko fun ŋɔ ba chenani Sɔɔl fun kpak bambi a biksi Damaskus tima Yesu wɛ. 
ACT.9.28	Ba fun nyɛ o nyɛn ba wati ka ba wa un gba Jɛrusalɛm a biksi nara ya kunyan ti wɛ. 
ACT.9.29	O wa Ju tima ba naa funɛ sɛm Girik tim sɛma, funɛ di dɔŋa wa amɔrɛ. Ba fun di amɔrɛ ti hali a wa ku a la nyini di ba na nyinbaan a kpu un. 
ACT.9.30	O dɔŋtim ta funɛ nu chenani ba daŋni ba kpu un, ba fun tum Sɔɔl Siizaria ni o zu arŋa a kaali Taasus.
ACT.9.31	Saha ti kpa la, Yesu nitiŋɛ ba naa funɛ nyɛn Judia pulum, Galili pulum awa Samaria pulum ni, wa fun bu namsi. Koosa siim weri ti fun nyɛ ba se su a gbaari a la nyɛ ya kunyan ti wa jirima saha maga. Nidamata fun nyɛ ba se su un a gbaari ba ni.
ACT.9.32	Saha tirɛ Pita fun gba a la tɔ damata a la tel tɔhɔn naa ba yir Lida ka Koosa nara bɔnɛ nyɛn doon. 
ACT.9.33	Baal digi funɛ nyɛn doon ba yir un Ɛnɛus. O nisa awa o naŋgere fun sou. O fun chɔ o kichɔɔli ni bun mɛnasa. 
ACT.9.34	Pita fun wa ŋɔ un, “Ɛnɛus, Yesu Kristo nyɛ i na alaafɛ. Si a guti i kichɔɔli.” Ɛnɛus fun vaan na alaafɛ a si a guti un. 
ACT.9.35	Lida tim ta awa ba naa maga nyɛn tɛɛnɛ naa mak dɔŋ ni fun nu chenani yɛɛ, a nyɛ ba se su ya kunyan ti.
ACT.9.36	Yesu nitiŋɛ ta nidigi funɛ ya nihaannɛ ba yir un Tabita. Girik tima sɛm ni ba ka yir un Dɔɔkas. O mun funɛ ya ‘cherga’. O fun nyɛn tɔhɔn naa ba yir Jɔpa. O yaa funɛ tum tum werewa a la suŋi fara tima. 
ACT.9.37	Chen saha ti wichɔɔrta fun wa kpak un o sou. O walɛ fun sɔ un ni a kpa un dau dɛ naa ba sa a zɔŋ o dɔŋtiina nyuhu ni. 
ACT.9.38	Jɔpa awa Lida wa fun bol wa dɔŋ ni. Yesu nitiŋɛ ba naa nyɛn Jɔpa ni, funɛ nu di Pita nyɛn Lida ni, ba fun tum nara balɛ o wati ba la ŋɔ un di o ta vusi a kuwa. 
ACT.9.39	Pita fun vaan si a tiŋ ba. Pita wa ba funɛ wa tel Jɔpa, ba fun kpa un zini dɛ naa Dɔɔkas nyɛn chen. Nidamata fun lagmi dooni a wi. Luhaana gbanko fun wa gbaari ba ni a pa takta wisa awa takta zene naa o fun nyɛn o miisa ni a sɔ a biksi Pita. 
ACT.9.40	Pita fun nyɛ ba kpa a maga a li a gbiri a sumi Koosa. Doone o fun burgi o titi a chem Dɔɔkas a ŋɔ un, “Tabita, si kani.” O fun lɛli o se a na Pita a vaan si kani. 
ACT.9.41	Pita fun kpak o nin a suŋi un o si chiŋi. Doone o fun yir nara tima awa luhaana ba naa funɛ ya Koosa nara, ba zu wa. O fun kpa Dɔɔkas a nyɛ ba. 
ACT.9.42	Laaboor naa funɛ ya chen, fun mɔɔli Jɔpa tɔhɔn ti maga. Nidamata se fun su ya kunyan ti chen daha. 
ACT.9.43	Baal digi funɛ nyɛn Jɔpa ni ba yir un Simɔn. O tuma yaa fun ya sela tɔna tuma. Pita fun nyɛn o dam ni a vusi.
ACT.10.1	Lanjima nihɛɛ digi funɛ nyɛn Siizaria ni. Ba funɛ yir un Kɔnilius. O funɛ ya lanjimasa kɔkwa nyuhu tiinnɛ. Ba maga funɛ li pulum naa ba yir Itali chene. 
ACT.10.2	O wa o walɛ yaa funɛ sumi Koosa a la jɛɛmi un. O gbanko yaa funɛ suŋi Ju tim fara tim tau. 
ACT.10.3	Wuzu digi zaazɔn saha naa niparɛ yaa si ba par ni chen, o fun na Koosa malaikasi ta digi a chi o deesi. Malaika ti fun wa ŋɔ un, “Kɔnilius.”
ACT.10.4	Kɔnilius fun kpa o se a zɔŋ un ni. Hansura kpak un a li o nyini ti ni. O fun ŋɔ un, “Mu kunyana, baŋnɛ i daŋni mu suŋi hin?” Malaika ti fun bu ŋɔ un, “Chenani ii sumi Koosa a la suŋi fara tim ta chen sɔɔnɛ o tuha. Chendaha o fun tum min i wati. 
ACT.10.5	Tum i walɛ ta bɔnɛ ba la yir baal naa ba yir Pita chen a li Jɔpa ni. O sɔn digi ya Simɔn. 
ACT.10.6	O nyɛn Simɔn naa la tum sela tɔna tuma chen dam nɛɛ a dugli teku nɔ.” 
ACT.10.7	Malaika ti funɛ kaali, Kɔnilius fun yir o dam bisa lɛ awa o lanjimasa nibɛgim ba wa o wati. Lanjima ti yaa funɛ jɛɛmi Koosau ka o si su un kinkan. 
ACT.10.8	O fun ŋɔ ba chenani yɛɛ a tum ba Jɔpa ni.
ACT.10.9	Chɔɔsa funɛ wa pisi di ba nyɛn nyinbaan nɛɛ a wa dugli Jɔpa. Nha sal baan nyuha, Pita fun zini dɛ naa nyuha mak dɔŋa a li Simɔn dam ti ni di o sumi Koosa. 
ACT.10.10	Lɔsa fun kpak un kinkan o daŋni diwe o di. Ba funɛ ya diwe, o fun na kin bɔnɛ a chi o deesi. 
ACT.10.11	O fun nyini a na gar zen ka o li Koosa tɔhɔn ti a tu wa tɛɛnɛ a chi nara kpaksi nɔɔsa. 
ACT.10.12	Sela awa zimebisa awa a nawara la nyɛ hala maga kikurgɛ funɛ nyɛn gar zen ti tuha ni. 
ACT.10.13	O fun nu ta ka o ŋɔ un, “Pita, si a kpu a se.”
ACT.10.14	Pita fun ŋɔ, “Mu kunyana, mu wa kiya chen. N ha wa di diwe naa ba ŋɔ di mu chi.”
ACT.10.15	Ta ti fun bukoo ŋɔ un, “Ta chi diwe naa Koosa ŋɔ di o wa ya kichiili.” 
ACT.10.16	Ta ti funɛ sɛm un chene butora tiina, ka gar ti fun bu zini kaali Koosa tɔhɔn ti.
ACT.10.17	Pita fun lisi chenani o fun na a chi deesi chen mun. O funɛ lisi chene, ba naa Kɔnilius fun tum chen fun na doonani Simɔn dam ti nyɛn a chiŋi o bulzɔɔnɔ ni. 
ACT.10.18	Ba fun pɛɛsi, “Simɔn Pita nyɛn bar nɔuu?”
ACT.10.19	Pita ha funɛ vɛɛna lisi chenani o fun na chen mun ka Koosa siim weri ti fun ŋɔ un, “Kinu mu wati. Nara batora chiŋɛ bulzɔɔnɔ ti ni a daŋni ba na hin. 
ACT.10.20	Si tu la ba wati a ta ɔmi di i tiŋ ba, domi min tum ba i wati.” 
ACT.10.21	Pita fun si tu a la ŋɔ ba, “Min ya naa ma dɛu chen. Baŋnɛ maa daŋni mu suŋi ma?”
ACT.10.22	Ba fun ŋɔ un, “Ya kunyana Kɔnilius naa ya lanjimasa nihɛɛ, tum ya i wati. O ya nibin werire a yaa jɛɛmi Koosa ka Ju tim ta maga nyɛ un jirima kinkan. Koosa malaikasi ta digi funɛ wa ŋɔ un di o yir hin i wa o dama, chen ni o zi nu chenani i daŋni i ŋɔ unu.” 
ACT.10.23	Pita funɛ nu ba sɛm ta, o fun yir ba di ba wa chɔ.
ACT.10.23	Chɔɔsa funɛ wa pisi, ba maga fun si a tiŋ dɔŋa a kaali. Yesu nitiŋɛ ba naa funɛ nyɛn Jɔpa ni, bɔnɛ fun gbaari ba ni a kaali. 
ACT.10.24	Chɔɔsa fun bu wa pisi, ba funɛ tel Siizaria. Kɔnilius, o walɛ ta awa o pɛgsa ba naa o fun yir chen funɛ pɔ ba di ba zaami ba. 
ACT.10.25	Pita funɛ daŋni o zu dam ti, Kɔnilius fun wa chem un di o zaami. O fun gbiri a kpa o tila a baŋ tɛɛnɛ ni. 
ACT.10.26	Pita fun ŋɔ un, “Si chiŋi. Mu ya nibine a chi hin.” 
ACT.10.27	Ba funɛ zu la chene ba sɛm sɛma dɔŋ wati. Nidamata funɛ lagmi dam ti tuhu ni. 
ACT.10.28	Pita fun ŋɔ ba, “Ma zimu nɛnɛ di Ju tim ta chiksɛ biksɛɛ di ya wa ba naa vɛ ya Ju tima ta lagmi dɔŋ ni. Koosa ka funɛ biksi minu di mu zi kotiu a lagmi nara maga ni. 
ACT.10.29	Chendaha ma yir min, mu vɛ bur gantɛl. Ma ŋɔ min chenani mu zi suŋi ma.”
ACT.10.30	Kɔnilius fun ŋɔ un, “Wuzu bunaasi gantɛl ni saha naa niparɛ yaa si ba par ni chen, mu funɛ nyɛn bar nɔwa a sumi Koosa. Chen saha ti awa lalaknɔ funɛ ya kibɛgimnɛ. Baal digi fun laari kichaani a vaan wa chiŋi mu suwachak ni, 
ACT.10.31	a ŋɔ, ‘Kɔnilius, chenani ii sumi Koosa a la suŋi fara tim ta chen sɔɔnɛ o tuha. 
ACT.10.32	Tum i walɛ ta bɔnɛ ba la yir baal naa ba yir Pita chen a li Jɔpa ni. O sɔn digi ya Simɔn. O nyɛn Simɔn naa la tum sela tɔna tuma chen dam nɛɛ a dugli teku nɔ.’ 
ACT.10.33	Mu fun vaan tum ba di ba la yir hin. I ka ya nibin weri a wa. Lalaknɔ ya maga lagmi bar nɔwa Koosa suwachak ni a pɔ di i ŋɔ ya chenani o ŋɔ hin.”
ACT.10.34	Doone Pita fun ŋɔ ba, “Lalaknɔwa mu zim di o ya wutirɛ di Koosa wara daŋni digi a ka digi. 
ACT.10.35	Ba naa maga yaa tum tum were a la nyɛ un jirima a li pulumsi maga ni, o zi la ba duu. 
ACT.10.36	Ma zim chenani o fun tum Yesu Kristo, naa ya kina maga nyuhu tiina, di o biksi Koosa laaboor weri ti a nyɛ Ju tim ta ni a nyɛ ba nyinbaan ba wa Koosa bu ya nɔ bɛgim. 
ACT.10.37	Ma gbanko zim chenani Jɔn fun te chaksi Yesu wa ni ni ka chenani zi ya a li Galili pulum awa Judia tɔsa maga niu. 
ACT.10.38	Yesu Nazarɛt narrɛ, Koosa fun lisi un a kpa o siim weri ti a du un ni. Koosa gbanko fun kpa o kpok ti a nyɛ Yesu ni di o tum tum were a yisi ba naa maga sintana fun dɔ a li o nin ni. Koosa funɛ nyɛn o wati. Chendaha o fun koti a ya chen. 
ACT.10.39	Ya waa funɛ na chenani maga o tum a li Jɛrusalɛm awa Ju tim ta pulum naa go un chen awa ya se ni. Ba fun kpa un a kpaasi a mari daakakli ti ni o sou. 
ACT.10.40	Wuzu butora wuzu, Koosa fun lɛli un a li o sou ni a nyɛ ya bu na un. 
ACT.10.41	Nandigi wa fun bu na un, amaa ya naa Koosa fun lisi di ya na un wa ya se ni duŋduŋ na un, chen ni ya zi ŋɔ nara niu o wɛ. A gantɛl nɛɛ Koosa fun lɛli un a li o sou ni, hali ya wa un lagmi a di diwe a nyɔ. 
ACT.10.42	O fun ŋɔ ya di o lawa ya lau a la biksi nara Koosa laaboor weri ti wɛ awa chenani Koosa fun lisi un di wuzu digi o zi wa di nisitɛ awa ba naa vɛ siti sɛriau. 
ACT.10.43	Koosa witinsi ta maga funɛ sɛm o wɛu saha digi. Ba fun biksi di ba naa maga se su un, Koosa zi gil ba tum tagnau a nyɛ ba Yesu sɔn daha.”
ACT.10.44	Pita ha funɛ vɛɛna sɛm chene, Koosa siim weri ti fun wa zu ba naa maga la nu chen, bambe ni. 
ACT.10.45	Alaazibu kinkan fun kpak Ju tim ba naa ya Yesu nitiŋɛ ka ba wa Pita fun li Jɔpa a wa chen. Hali saha ti Koosa wa fun kpa o siim weri ti a du ba naa vɛ ya Ju tim ni. Chendaha alaazibu fun kpak ba chen. 
ACT.10.46	Hali ba fun nu ba naa vɛ ya Ju tim chen funɛ sɛm sɛm kurgɛ a la pɛgi Koosa o tum zene ta o tum a nyɛ ba chen daha. Doone Pita fun ŋɔ ba, 
ACT.10.47	“Koosa funɛ kpa o siim weri ti a du nara nama ni a gbaari ya ni. Ya kaa ya chaksi ba wa ni ni, nandigi wa to a la zi ŋɔ di ya ta chaksi ba.” 
ACT.10.48	Doone o fun ŋɔ ba di ba la kpa Yesu sɔn a chaksi ba wa ni ni. Doone ba fun sumi Pita o nyɛn ba wati wuzu bilɛ.
ACT.11.1	Nitumɛ ta awa Yesu nitiŋɛ ba naa maga nyɛn Judia pulum ni, fun nu di ba naa vɛ ya Ju tim chen, bɔnɛ nyɛ ba se su Koosa laaboor weri ti. 
ACT.11.2	Pita fun li Jɔpa ni a kaali Jɛrusalɛm. Yesu nitiŋɛ ba naa funɛ ya Ju tima a nyɛn dooni, bɔnɛ funɛ daŋni ba teŋsi Yesu nitiŋɛ ba naa vɛ ya Ju tim chen. Pita funɛ la tel dooni, ba fun wa zulimi un a pɛɛsi, 
ACT.11.3	“Baŋnɛ i la nyɛn ba naa vɛ teŋsi ni wati? Hali ba ŋɔ yau di i gbaari ba ni a di diwe.”
ACT.11.4	Doone Pita fun ŋɔ ba chenani maga funɛ ya a li o piili ni. Nannɛ o fun ŋɔ ba, 
ACT.11.5	“Mu funɛ nyɛn tɔhɔn naa ba yir Jɔpa nɛɛ a sumi Koosa a fun na kundɔŋ a chi mu deesi. O fun nyini a na gar zen ka o li Koosa tɔhɔn ti a tu wa tɛɛnɛ a chi nara kpaksi o nɔɔsa a wa dugli min. 
ACT.11.6	Mu fun nyini o tuhu ni a na naŋgere naasi tima awa zimebisa awa a nawara la nyɛ hala. 
ACT.11.7	Mu fun nu ta ka o ŋɔ min, ‘Pita, si a kpu a se.’ 
ACT.11.8	Amaa mu funɛ ŋɔ, ‘Mu kunyana, mu wa kiya chen. N ha wa di diwe naa ba ŋɔ di mu chi.’ 
ACT.11.9	Ta ti fun bu sɛm min a li buudaha ni, ‘Ta chi diwe naa Koosa ŋɔ di o wa ya kichiili.’ 
ACT.11.10	Ta ti funɛ sɛm un chene butora tiina, ka gar ti fun bu zini kaali Koosa tɔhɔn ti. 
ACT.11.11	Gar ti funɛ zini a la, nara batora fun wa chiŋi dam naa mu nyɛn chen bulzɔɔnɔ ni. Ba kunyana naa nyɛn Siizaria ni, funɛ tum ba mu wati. O sɔn funɛ ya Kɔnilius. 
ACT.11.12	Koosa siim weri ti fun ŋɔ min di mu si tu la ba wati a ta ɔmi di mu tiŋ ba. Yesu nitiŋɛ nara banɔra ba naa nyɛn Jɔpa ni, fun wa gbaari ya ni. Ya maga fun kaali Siizaria a la zu Kɔnilius dama. 
ACT.11.13	Waa funɛ ŋɔ ya di o na Koosa malaikasi ta digiu o dam ti ni. Malaika ti fun ŋɔ un, ‘Tum i walɛ ta bɔnɛ ba la yir baal naa ba yir Pita chen a li Jɔpa ni. O sɔn digi ya Simɔn. 
ACT.11.14	Waa la zi ŋɔ ma chenani i wa i walɛ zi ya, chen ni Koosa zi wa yisi mau a li ma tum tagna ni ma bur a tiŋ un.’ 
ACT.11.15	Mu funɛ la tel dooni a sɛm ba chene, Koosa siim weri ti fun wa zu ba naa maga la nu chen, bambe ni a chi chenani o fun te zu ya. 
ACT.11.16	Doone mu fun lisi chenani ya kunyan ti fun biksi ya a ŋɔ, ‘Jɔn funɛ kpa nire a chaksi nara, amaa Koosa ka kaa kpa o siim weri tire a chaksi ma bambe.’ 
ACT.11.17	Ya se funɛ su ya kunyana Yesu Kristo, Koosa fun kpa o siim weri ti a du ya ni. Lalaknɔwa o ya chen a nyɛ ba naa vɛ ya Ju tim ni. Min ya anti a la zi nyɛ Koosa gil chenani o daŋni o tum?”
ACT.11.18	Yesu nitiŋɛ ta fun nu o sɛm ta, ba fun gil Pita zulimi a la pɛgi Koosa a ŋɔ dɔŋ ni, “Lalaknɔwa ya zim di Koosa funɛ nyɛ ba naa vɛ ya Ju tima nyinbaanu di ba gil ba tum tagna a bur tiŋ un, chen ni ba zi wa na o mi fali tiu.”
ACT.11.19	Ju tim ta funɛ kpu Stivin a nyɛ Yesu nitiŋɛ ba naa nyɛn Jɛrusalɛm ni, na namsi, ba nidamata fun pisi a kaali bar bole. Ba bɔnɛ fun kaali Fonisia pulum awa tɔhɔn naa ba yir Antiɔk. Bɔnɛ ka zu arŋa a kaali pulum naa ba yir Saiprus ka ni go un. Ba maga fun kpa Koosa laaboor weri ti a biksi Ju tim ta duŋduŋ. 
ACT.11.20	Yesu nitiŋɛ ba naa funɛ li Saiprus pulum awa Sairini pulum a wa nyɛn Jɛrusalɛm ni, ba gbanko fun pisi a la Antiɔk. Ba waa funɛ biksi Koosa laaboor weri ti ya kunyan Yesu wɛ a nyɛ Ju tim ta awa ba naa vɛ ya Ju tim ni. 
ACT.11.21	Nidamata kinkan funɛ nyɛ ba se su ya kunyan ti ka ba bur a tiŋ un, domi Koosa kpok ti funɛ nyɛn ba biksi ti ni.
ACT.11.22	Yesu nitiŋɛ ba naa funɛ nyɛn Jɛrusalɛm ni, funɛ nu chenani ya Antiɔk ni a tum Barnabas dooni. 
ACT.11.23	O funɛ la tel a na chenani Koosa nyɛ ba nyusum, o tuha fun sɔɔni kinkan. O fun kpami ba di ba kpak ya kunyana nɛnɛ awa ba tuha bɛgim ni. 
ACT.11.24	Barnabas funɛ ya nibin werire. O si funɛ su Yesu nɛnɛ ka Koosa siim weri ti fun te o suwachak. Nidamata fun nyɛ ba se su ya kunyan ti o daha.
ACT.11.25	O wa fun vusi ka Barnabas li dooni a kaali Taasus di o la dɛu Sɔɔl. 
ACT.11.26	O funɛ na un, Barnabas fun kpa un a bur kaali Antiɔk. Ba fun nyɛn doon bun bɛgim aa biksi Yesu nitiŋɛ ba naa i kinkan chen. Saha tirɛ ba naa funɛ nyɛn doon chen fun te chɛrgi chenani ba yir Yesu nitiŋɛ ta a du ba Yesu Kristo nitiŋɛ ta.
ACT.11.27	Saha naa Barnabas awa Sɔɔl fun nyɛn Antiɔk ni, Koosa witinsi ta bɔnɛ fun li Jɛrusalɛm a kaali dooni. 
ACT.11.28	Ba nidigi sɔn funɛ ya Agabus. Wuzu digi Koosa siim weri ti fun nyɛ o si nara tima suwachak ni a fun te ŋɔ di lɔsa tagin zi wa chelu tɛɛnɛ nɔ maga ni. Bunsi naa Klɔdius fun di Koosi ta nyuhu tiina Siiza chen bambaan nɛɛ, lɔsa tagin ti fun wa chel. 
ACT.11.29	Yesu nitiŋɛ ba naa funɛ nyɛn Antiɔk ni, funɛ daŋni ba suŋi ba niinbisa ba naa nyɛn Judia pulum ni. Ba nibɛgim bɛgima fun lisi chenani ba nyaŋi a li ba malɛ ni, 
ACT.11.30	a kpa lagmi dɔŋ ni a du Barnabas awa Sɔɔl nin ni di ba kpa la nyɛ Yesu nitiŋɛ ta nihɛɛti ni dooni.
ACT.12.1	Chen saha ti koor Hɛrɔd funɛ namsi Yesu nitiŋɛ ta bɔnɛ. 
ACT.12.2	O fun kpak Jems naa ya Jɔn maana, a ŋɔ o lanjimasi ta digi ni o kpa o chise zen a kpu un. 
ACT.12.3	Hɛrɔd funɛ na di chenani o fun ya Jems chen funɛ sɔɔni Ju tim ta tusau. Nan daha o fun la kpak Pita gbanko. Saha tirɛ Ju tim ta fun nyɛn ba wuzu zene a naa ba yir val la gali ti bambaan ni a se boroboro naa ba yaa vɛ du luri chen. 
ACT.12.4	Ba fun kpa Pita a la tɔ dɛ a lisi lanjimasa pukpuk bu naasi di ba il un. Ba wuzu zene ta funɛ wa gali, Hɛrɔd funɛ lisi di o zi kpa Pitau a li nara tima suwachak a di un sɛria. 
ACT.12.5	Ba funɛ tɔ un dɛ chene, Yesu nitiŋɛ ta funɛ sumi Koosa awa tu bɛgim ni a nyɛ un.
ACT.12.6	Ba fun kpa zɔgli a vɔu Pita a kpa bar digi a vɔu lanjimasi ta digi o nindil wati, a fun bu kpa digi a vɔu un a kpa bar digi a vɔu lanjimasi ta digi a li o ningal ni. Lanjimasi ta bɔnɛ ka funɛ il dɛ ti zɔɔnɔ. Dusum digi Pita fun nyɛn lanjimasa lɛ ta bambaan ni a chɔ do. A wuzu ti chɔɔsa funɛ kaa pisi, Hɛrɔd kaa yisi un a di un sɛria nara tima suwachak ni. 
ACT.12.7	Koosa malaikasi ta digi fun vaan wa chiŋi dɛ ti ni ka o vaan chaani kinkan. Malaika ti fun la ziigi Pita hampɛɛm o yɛrsi dooni o ŋɔ un, “Si lalaga.” Zɔglɛ ta fun vaan turgi o nisa ni. 
ACT.12.8	Pita fun si chiŋi. Malaika ti fun bu ŋɔ un, “Vɔu i takta we a mari i titi a laari i takta zen a sak a du i natausa a tiŋ min a wa.” Pita fun tum chenani malaika ti ŋɔ un, 
ACT.12.9	a tiŋ un di ba li dɛ naa ba tɔ nara chen ni. Pita wa fun zim di o ya wutiu. O funɛ baa di o ya deesire. 
ACT.12.10	Ba fun val lanjimasi ta bambaan a wa li dɛ ti zɔɔnɔ ti ni a bu la li lanjimasi ta bɔnɛ bambaan ni a zi la tel bulzɔɔnɔ naa nyinbaan chɔɛɛ a la li tɔha. Ba funɛ kpa lugɛ a kɔɔri bulzɔɔnɔ ti. O fun puk o titi ka ba val dooni a tiŋ nyinbaan ti a kaali. Ba funɛ nyɛn nyinbaan ti ni a la chene, malaika ti fun vaan nyuksi a ka Pita.
ACT.12.11	Doone Pita fun zim chenani yɛɛ a ŋɔ o titi ni, “O ya wutirɛ ya kunyan Koosa fun tum o malaikasi ta digi di o wa yisi min a li Hɛrɔd nin ni. O gbanko funɛ yisi minu a li chenani Ju tim ta kaa namsi min niu.”
ACT.12.12	O funɛ vaan zim chenani yɛɛ, o fun kaali Mɛri, Jɔn Maak niina, dama. Yesu nitiŋɛ ta nidamata funɛ lagmi dooni a sumi Koosa aa nyɛ un. 
ACT.12.13	O fun chiŋi dentil ni a mo bulzɔɔnɔ a yir. Dam ti nihabichɛl digi sɔn funɛ ya Roda. O fun wa bulzɔɔnɔ ti a wa pɛɛsi, “Antirɛ?” 
ACT.12.14	O fun nu ta ti a zim di Pitarɛ. O tu sɔɔn fun nyɛ o sugli bulzɔɔnɔ ti pugi a chɔ bur kaali o dɔŋtim ta wati di o la ŋɔ ba di Pita wau. 
ACT.12.15	Ba fun ŋɔ un, “I zu galɛŋwa. O wa kiya un.” O fun bukoo ŋɔ ba di o ya wutirɛ. Ba fun ŋɔ un, “O ya Koosa malaika naa dɛɛsɛ Pitarɛ.”
ACT.12.16	Ba funɛ kpak sɛm ta chene, ka Pita ha fun vɛɛn a mo bulzɔɔnɔ ti a la yir. Ba fun la puk bulzɔɔnɔ ti a na un ka o chiŋi. Alaazibu fun kpak ba kinkan. 
ACT.12.17	O fun kpa o nin a ya ba ba gil chɛɛma a ŋɔ ba chenani ya kunyan ti yisi un a li dɛ naa ba tɔ nara chen ni. O fun ŋɔ ba, “Ma la ŋɔ Jems awa Yesu nitiŋɛ ta chenani yɛɛ.” Doone o fun gil ba a kaali bar digi.
ACT.12.18	Chɔɔsa funɛ wa pisi, lanjimasa ba naa funɛ il Pita dɛ ti ni chen, tusa fun buri kinkan. Ba fun ŋɔ dɔŋ ni, “Leene o zi kaali nan?” 
ACT.12.19	Koor Hɛrɔd funɛ nu Pita wɛ, o fun ŋɔ ba di ba la dɛu un, amaa ba wa fun koti a na un. Doone o fun yir ba naa la il Pita chen di ba ŋɔ un chenani yɛɛ a ŋɔ di ba kpa ba a la kpu.
ACT.12.19	A gantɛl nɛɛ, Hɛrɔd fun li Ju tim ta pulum a kaali Siizaria a la nyɛn doon wuzu bilɛ.
ACT.12.20	Wuzu digi Hɛrɔd fun na paan kinkan a du Taaya tima awa Saidɔn tim ni. Ba funɛ nu o paan ti wɛ, ba fun lisi nara a li ba tɔsi ta tuhu ni ba la na un. Ba funɛ daŋni ba wa un ya nɔ bɛgim, domi o pulum ti la nyɛ ba diwe kinkan. Baal naa Hɛrɔd fun kpa o dama a du o nin ni sɔn funɛ ya Blastus. Taaya tima awa Saidɔn tim ta funɛ te nyɛ o ya ba chɛnnɛ ka ba zi chem Hɛrɔd.
ACT.12.21	A wuzu naa Hɛrɔd fun lisi di o di ba sɛria, o fun laari o takta were a la kani o kor ni a sɛm sɛma a nyɛ nara ni. 
ACT.12.22	Chenani o fun sɛm ba chen nyɛ ba chɛɛmi a ŋɔ dɔŋ ni, “O wa bura sɛm a chi nibine. O chi Koosarɛ.” 
ACT.12.23	Koosa malaikasi ta digi fun vaan nyɛ wichɔɔrta kpak Hɛrɔd dau, domi o funɛ la nɔɔniu chenani ba yir un chen a kpa o titi a maksi Koosa. O wa fun vusi ka katamsa se o tuha nawura o sou.
ACT.12.24	Nidamata fun nyɛ ba se su Koosa laaboor weri ti aa gbaari.
ACT.12.25	Barnabas awa Sɔɔl funɛ kpa Yesu nitiŋɛ ba naa funɛ nyɛn Antiɔk ni, malɛ a du Yesu nitiŋɛ ba naa nyɛn Jɛrusalɛm ni, nihɛɛti ta nin ni. Doone Barnabas awa Sɔɔl fun kpa Jɔn Maak a gbaari ba ni a kaali Antiɔk.
ACT.13.1	Yesu nitiŋɛ ba naa funɛ nyɛn Antiɔk ni, bɔnɛ yaa mɔɔli Koosa laaboor weri ti. Bɔnɛ ka yaa biksi ba o mun. Ba funɛ yir ba sɔna, Barnabas, Simiɔn naa funɛ ya nibin bilim, Lusius naa funɛ li Sairini pulum, Manayɛn naa wa koor Hɛrɔd funɛ lagmi a bi, awa Sɔɔl. 
ACT.13.2	Wuzu digi Yesu nitiŋɛ ta funɛ jɛɛmi ya kunyan ti a la vɔu nɔ, Koosa siim weri ti fun ŋɔ ba, “Min funɛ lisi Barnabas awa Sɔɔl di ba tum tum digi a nyɛ min. Ma waligi ba a nyɛ min.”
ACT.13.3	Yesu nitiŋɛ ta fun sumi Koosa chen daha a kpa ba nisa a saksi ba ni a nyɛ ba kaali.
ACT.13.4	Koosa siim weri ti fun ŋɔ Barnabas awa Sɔɔl ni di ba la tɔhɔn naa ba yir Selusia a la zu arŋa a la Saiprus pulum naa ni go chen. 
ACT.13.5	Ba fun tum chenani o sɛm ba a kpa Jɔn Maak a gbaari ba titi ni. Ba funɛ la tel tɔhɔn naa ba yir Salamis a li Saiprus pulum ni, ba fun gba a zu Ju tim ta bar lagmi dɛɛna aa biksi ba Koosa laaboor weri ti.
ACT.13.6	Doone ba fun gba hali a bu la li ni ti nɔ digi a la tel tɔhɔn naa ba yir Pafɔs. Dooni ba fun pu tu bilim tiina naa ba yir Bayesu. O funɛ ya Ju tim baallɛ a ŋɔ di o ya Koosa witinsi ta digirɛ. 
ACT.13.7	Baal naa ba funɛ yir Sɛjius Pɔlɔs funɛ ya Saiprus pulum ti gɔbnati nyuhu tiina. O funɛ ya nibin nɛɛgirɛ ka o wa Bayesu funɛ ya chɛnsa. Gɔbnati nyuhu tiin ti funɛ nu di Barnabas awa Sɔɔl wau, o fun yir ba ba wa biksi un Koosa laaboor weri ti wɛ. 
ACT.13.8	Bayesu sɔn digi funɛ ya Ɛlimas a li Girik tima sɛm ni. O funɛ nu nara balɛ ta ka ba biksi Koosa laaboor weri ti a nyɛ gɔbnati nyuhu tiin ti ni, o fun kpaŋi o titi di o lisi un a li o se suuli ti ni. 
ACT.13.9	Sɔɔl sɔn digi funɛ ya Pɔɔl. O funɛ na chenani Ɛlimas ya, Koosa siim weri ti fun si un ni o nyini o se ni, 
ACT.13.10	a ŋɔ, “I waa naa chi sintana, yaa mur narawa a duŋni tum were aa ta. Saha maga i yaa chɛrgi ya kunyan ti sɛm wutɛu di a burgi nusuna. 
ACT.13.11	Nan daha, Koosa zi lɛrgi i diŋnau lalaknɔ. Nyulumsa zi kpak hinu hali wuzu naa Koosa fun lisi di o wa lɛli i se ta chen wa tel.”
ACT.13.11	Pɔɔl funɛ sɛm chene, birsa fun vaan wa tɔ Ɛlimas se o daŋni nandigi o kpak o nin a te o suwachak. 
ACT.13.12	Gɔbnati nyuhu tiin ti funɛ na chenani yɛɛ, o se fun su Koosa laaboor weri ti. Alaazibu fun kpak un kinkan a li chenani Barnabas awa Sɔɔl fun biksi un ya kunyan ti wɛ.
ACT.13.13	Pɔɔl awa o dɔŋtima fun la zu arŋa a li Pafɔs ni a la tel tɔhɔn naa ba yir Pɛɛga a li Pamfilia pulum ni. Doonee Jɔn Maak fun ta ba a bur kaali Jɛrusalɛm. 
ACT.13.14	Pɔɔl awa Barnabas fun la gali Pɛɛga ni a kaali Antiɔk a li Paisidia pulum ni. Ju tim ta hiisi wuzu funɛ wa tel, ba fun la zu ba bar lagmi dɛ a kani. 
ACT.13.15	Nandigi funɛ karimi a li chiksɛ naa Koosa fun kpa nyɛ Mosis ni awa tɔni naa Koosa witinsi ta fun sɔbi ni. Doone bar lagmi dɛ ti nihɛɛta fun tum nandigi di o la ŋɔ ba, “Ya niinbisa, ma zim chenani ma zi sɛm a kpami nara tima, ya nyɛ ma nyinbaanu di ma ya chen.” 
ACT.13.16	Doone Pɔɔl fun si chiŋi a kpa o nin a viigi ba suwachak ni di ba moori a ŋɔ ba, “Mu niinbisa Ju tima awa ma naa vɛ ya Ju tima a la jɛɛmi Koosa, maa nu mu wati nɛnɛ. 
ACT.13.17	Koosa naa ya Ju tim ta jɛɛmi, funɛ lisi ya nawaalsi ta a nyɛ o titi ni a nyɛ ba ya hɔɔra a li Ijipt pulum ni. Ba funɛ nyɛn doon chene, ba fun i a gbaari. Doone o fun kpa o kpok zen ti a lisi ba li dooni, 
ACT.13.18	a suŋi ba bun fumnaasi a li nyabaan ni. Hali ba funɛ namsi unu kinkan, amaa o wa fun gil ba suŋi. 
ACT.13.19	O fun suŋi ba ba chɔk buuri bunɔpɛ a li pulum naa ba funɛ yir Kenan ni a nyɛ ba dɔ un. 
ACT.13.20	Saha naa Koosa fun lisi Ju tim ta a nyɛ o titi ni chen awa saha naa o fun nyɛ ba wa dɔ Kenan pulum funɛ ya bun kɔksa naasi awa fumnyuunwa. O fun te yisi sɛria nidiile a vɔti ba ba nihɛɛta.
ACT.13.20	“A gantɛl nɛɛ ba vɛ wa nyɛni ka o kpa o witiina naa ba yir Samuɛl a vɔu ba nihɛɛ o chiŋi ba bar chiŋi ni. 
ACT.13.21	Wuzu digi ba fun wa ŋɔ Samuɛl ni di ba daŋni koorre o nyini ba ka Koosa fun lisi baal naa ba yir Sɔɔl, Kis be, a vɔu un ba koora. O funɛ li Bɛnjamin buuri nee a nyini ba bunsa fumnaasi. 
ACT.13.22	Doone Koosa fun lisi un a li o koor ti ni a nyɛ Devid chiŋi o bar chiŋi ti ni. Ba funɛ sɔbiu a li Koosa sɛm tɔn ti ni di Koosa funɛ ŋɔ o wɛu,
ACT.13.22	‘Mu zimu di Devid, Jɛsɛ be,
ACT.13.22	ya naa mu bambi daŋni,
ACT.13.22	domi o zi tum chenani maga mu daŋni o tumu.’
ACT.13.23	Koosa funɛ vɔu saha digi di o zi wa tum Devid bi lulɛ ta digiu o lisi Ju tim ta tum tagna a li ba ni. Yesu funɛ ya naa Koosa vɔu di o tum chen. 
ACT.13.24	Jɔn fun te biksi ba di o lawa ba gil ba tum tagnau a bur tiŋ Koosa a nyɛ o chaksi ba wa ni ni, ka Yesu zi wa. 
ACT.13.25	Jɔn tuma funɛ wa dugli peti, o fun ŋɔ nara tima ni, ‘Ma nu mu wati nɛnɛ. Mu laata ya naa maa lisi di mu yau. Nandigi tiŋ mu gantɛl a wa. Mu purɛu wa mu ur o natausa.’
ACT.13.26	“Mu niinbisa, ma naa ya Abraham bi lulɛ, awa ma naa vɛ ya Ju tima a la jɛɛmi Koosa. Laaboor weri naa la biksi chenani Koosa daŋni o lisi nara a li ba tum tagna ni ba tiŋ un ya ya kinnɛ. 
ACT.13.27	Jɛrusalɛm tim ta awa ba nihɛɛta wa fun zim di Yesu ya naa Koosa fun ŋɔ di o zi ya chenu a nyɛ ba. Ba gbanko wa fun zim chenani Koosa witinsi ta fun sɔbi o wɛ a li Koosa sɛm tɔn naa ya yaa karimi ya hiisi wuzuna, ni chen mun. Jɛrusalɛm tim ta awa ba nihɛɛti ta funɛ di Yesu sou sɛria, ba fun nyɛ Koosa witinsi ta sɛm ta ya wuti. 
ACT.13.28	Yesu nisa wa fun toli, amaa Jɛrusalɛm tim ta awa ba nihɛɛti ta fun sumi Pailɔt naa funɛ ya gɔbnati nyuhu tiina, di o nyɛ o lanjimasi ta kpa un a kpu. 
ACT.13.29	Ba funɛ ya chenani maga Koosa witinsi ta fun sɔbi a li o sɛm tɔn ti ni a du un ni peti, Yesu nitiŋɛ ta fun yisi un a tu daakakli ti ni a kpa un a zu sogli gbɛntɛl bɔ ni. 
ACT.13.30	Doone Koosa fun lɛli un a li o sou ni, 
ACT.13.31	ka ba naa funɛ piin te tiŋ un a li Galili pulum ni a kaali Jɛrusalɛm, ba fun bu na un wa ba se ni bu damata. Laaboor weri nɔ ya ba tuma lalaknɔ ba kpa un a biksi Ju tim ta. 
ACT.13.32	Chendaha ya wa bar nɔ zinan. Chenani Koosa fun vɔu a nyɛ ya nawaalsi ta ni chen, 
ACT.13.33	ya chenani o fun lɛli Yesu a li o sou ni a nyɛ ya naa ya ba bi lulɛ ni chen. Ba funɛ sɔbiu a li Koosa sɛm tɔn ti bar digi naa ba yir Saams chen ni di Koosa ŋɔ,
ACT.13.33	‘Zinan mu fa biksi narau gbampulim ni di mu ya i nyana.’
ACT.13.34	Koosa gbanko biksi yau a li tɔn ti tuha ni chenani o zi wa lɛli Yesu a li o sou ni a ta nyɛ o pɔɔli. O fun ŋɔ,
ACT.13.34	‘Mu zi sir kpak ma sikiu a chi chenani mu kpak koor Devid siki chen.’
ACT.13.35	Naa funɛ sɔbi tɔn ti gbanko funɛ sɛm Koosa wɛwa,
ACT.13.35	‘I wa zi nyɛ i tumtum naa i fun lisi,
ACT.13.35	bara pɔ.’
ACT.13.36	Devid funɛ kpak miisa, o funɛ tiŋ Koosa nɔu hali a wa sou. Ba fun kpa un a sogli a dugli o nawaalsi ta hugilsa ka o fun pɔ, 
ACT.13.37	amaa naa Koosa fun lɛli un a li o sou ni chen, o bara wa fun kpalimi hugil ti ni a pɔ. 
ACT.13.38	Mu niinbisa, mu daŋni ma zimu nɛnɛ di baal nɔ sɔnnɛ ya kpa a biksi ma di Koosa daŋni o gil ma tum tagnau a nyɛ ma. 
ACT.13.39	Ba naa la tiŋ chiksɛ naa Koosa fun kpa nyɛ Mosis ni duŋduŋ, Koosa ha fun vɛɛn na ba galimsa. Ba naa se ka funɛ su Yesu, Koosa wa fun na ba galimsa. 
ACT.13.40	Ma doso chenani Koosa witinsi ta fun sɔbi a li Koosa sɛm tɔn ti ni wa zi wa ya ma. 
ACT.13.41	Ba fun ŋɔ,
ACT.13.41	‘Ma naa la pini Koosa sɛma zoma chen,
ACT.13.41	ma nu mu wati.
ACT.13.41	Tum nawara mu tum ma se ni nan,
ACT.13.41	hali nandigi wa ŋɔ ma a mun,
ACT.13.41	ma se wa zi su a.
ACT.13.41	Chendaha Koosa zi wa na ma galimsau a ta ma yɔri,
ACT.13.41	alaazibu zi kpak mau chen daha.’ ”
ACT.13.42	Pɔɔl funɛ sɛm peti, nara ta maga fun si a li. Ba bɔnɛ fun wa ŋɔ Pɔɔl awa Barnabas ni di ba bur wa biksi ba a gbaari a li ba hiisi wuzu kinkin ti ni. 
ACT.13.43	Ba fun si a la damsa, ba naa ya Ju tim ta awa ba naa vɛ ya Ju tima a la jɛɛmi Koosa, ba nidamata fun tiŋ nara balɛ ta. Ba funɛ la chene, Pɔɔl awa Barnabas fun sɛm ba a kpami ba di ba kpak chenani Koosa suŋi ba chen nɛnɛ.
ACT.13.44	Ba hiisi wuzu ti funɛ wa tel, o funɛ duuti ba tɔhɔn ti maga lagmi dooni di ba nu ya kunyan ti laaboor weri ti. 
ACT.13.45	Ju tim ta bɔnɛ funɛ na zɛmɛ ta, ba funɛ di handɔta kinkan. Ba funɛ pini Pɔɔl zoma a ŋɔ o sɛm ta wa ya wuti. 
ACT.13.46	Chenani ba funɛ sɛm nyɛ Pɔɔl awa Barnabas bambe kpok ka Pɔɔl ŋɔ ba, “O deŋlu wa ya te kpa Koosa laaboor weri ti a biksi ma Ju tima. Ya waa funɛ nyɛ ma nyinbaan di ma nu un a la Koosa mi fali naa vɛ kpak bɔ ka ma vɛ a. Chenani ma vɛ chen, ya wa zi bu biksi Koosa laaboor weri ti a nyɛ Ju tim ta ni. Ya ka zi biksi unu a nyɛ ba naa vɛ ya Ju tim ta duŋduŋ nɛɛ. 
ACT.13.47	Ya kunyan ti funɛ lisi sɛm na a li Koosa sɛm tɔn ti ni o biksi ya chenani ya zi tiŋ. Ba funɛ sɔbi a ŋɔ o wɛ,
ACT.13.47	‘I chi fitinne a chaani nyinbaan ni di ba naa vɛ ya Ju tima chen,
ACT.13.47	na a tiŋ.
ACT.13.47	I daha Koosa koti a yisi tɛɛnɛ nɔ tim maga a li ba tum tagna ni ba tiŋ un.’ ”
ACT.13.48	Chenani Pɔɔl fun sɛm nyɛ ba sɔɔni ba naa vɛ ya Ju tima tusa kinkan ka ba pɛgi ya kunyan ti o laaboor weri ti daha. Doone ba naa Koosa fun lisi di o kpa o mi fali naa vɛ kpak bɔ a nyɛ ba, ba se fun su o laaboor weri ti.
ACT.13.49	Koosa laaboor weri ti fun mɔɔli tɔsi naa maga go dooni. 
ACT.13.50	Amaa Ju tim ta funɛ nyɛ tɔhɔn ti nihɛɛta awa nihaana ba naa la jɛɛmi Koosa a ya malɛ tima, paan fun siu a du Pɔɔl awa Barnabas ni. Ba fun muksi ba kinkan a duŋni ba a li dooni. 
ACT.13.51	Pɔɔl awa Barnabas funɛ nyɛn nyinbaan ni a la chene, ba fun pisi ba naŋgere hɛɛra a ta di Ju tim ta zim di o wa li ba ni, a kaali tɔhɔn naa ba yir Ikonium. 
ACT.13.52	Yesu nitiŋɛ ba naa se su Koosa laaboor weri ti a li Antiɔk ni, ba tusa funɛ sɔɔniu kinkan ka Koosa siim weri ti te ba suwachak.
ACT.14.1	Pɔɔl awa Barnabas fun la tel Ikonium a la zu Ju tim ta bar lagmi dɛ a sɛm ba a chi chenani ba fun sɛm a li Antiɔk ni. Ju tim ta awa ba naa vɛ ya Ju tima nidamata fun nyɛ ba se su Koosa laaboor weri ti ba sɛm ta daha. 
ACT.14.2	Ju tima ba naa se funɛ vɛ suuli funɛ nyɛ ba naa vɛ ya Ju tim ta, bɔnɛ paan fun si a du nara balɛ ta ni. 
ACT.14.3	Pɔɔl awa Barnabas fun nyɛn dooni a vusi a kpak bambe kpok di ba la biksi nara ya kunyan ti wɛ. Waa funɛ nyɛ ba o kpok ti di ba tum tum zene awa alaazibu tuma a nyɛ un, chen ni nara zi zimu di chenani ba biksi ba di Koosa daŋni o suŋi bau funɛ ya wuti. 
ACT.14.4	Tɔhɔn ti tima ba naa funɛ lagmi dooni, a purigi a li chenani ba lisi ni. Bɔnɛ fun nyɛn Ju tim ta wati. Bɔnɛ ka fun nyɛn Pɔɔl awa Barnabas wati.
ACT.14.5	Doone Ju tim ta, ba nihɛɛta awa ba naa vɛ ya Ju tima ka ba se vɛ suuli, fun si a la chem ba wa yo ni a pini buŋkula a yaksi ba. 
ACT.14.6	Pɔɔl awa Barnabas funɛ na ba ka ba wa, ba fun si lalaga a li dooni a kaali tɔsa a naa ba yir Listira awa Dɛɛbɛ awa tɔsa naa go a a li Laikonia pulum ni. 
ACT.14.7	Doonee ba fun biksi Koosa laaboor weri ti a nyɛ ba nara ni.
ACT.14.8	Pɔɔl awa Barnabas funɛ la tel Listira, ba fun la pu baal naa ba lul wa gbarigisa ka o kani dooni. O ha wa piin maksi vali. 
ACT.14.9	O fun nu chenani Pɔɔl biksi tɔhɔn tima Koosa laaboor weri ti wɛ. Doone Pɔɔl fun wa zaami un a zim di o si su di o zi kotiu a tiibi un. O fun nyini o se ni, 
ACT.14.10	a sɛm wa ta zaŋa ni, “Si a chiŋi.” Gbarigi ti fun vaan si za a chiksi a val a go. 
ACT.14.11	Zɛmɛ ta funɛ na chenani Pɔɔl fun tiibi un, ba funɛ tɛsi a la ŋɔ dɔŋ ni a li ba titi sɛm ni, “A naa ya yaa jɛɛmi chen funɛ burgiu a chi nibinsa a li buudaha ni a tu wa.” 
ACT.14.12	Ba fun du Barnabas sɔn digi Zuus. Pɔɔl ka funɛ di sɔn digi Hɛmis, domi waa yaa funɛ sɛm sɛm ta. 
ACT.14.13	Zuus bar jɛɛmi dama funɛ dugli tɔhɔn tirɛ. O dam kɔkɔɔrsa funɛ nu chenani nara tima sɛm, o fun la kpaksi nuwala awa bugilfita a wa tɔhɔn ti bulzɔɔnɔ di o wa zɛmɛ ta kɔɔri kɔɔra a nyɛ Pɔɔl awa Barnabas ni.
ACT.14.14	Ba funɛ nu chenani tɔhɔn ti tima daŋni ba ya nyɛ ba, ba fun chɛɛsi ba kilaarɛ di zɛmɛ ta zim di ba wa la nɔɔni a chɔ zu ba bambaan a tɛsi a ŋɔ, 
ACT.14.15	“Ma ta kɔɔri kɔɔra a nyɛ ya a kijɛɛmi ya. Ya ya nibinsiwa a chi ma. Ya wa bar nɔu di ya wa biksi ma Koosa laaboor weri ti wɛ. Koosa naa nyɛnɛɛ funɛ naami buudaha awa tɛɛnɛ wa teku wa kin naa maga nyɛn a ni. Waa la daŋni ma gil kin nawara ma jɛɛmi a ya yɔri a bur tiŋ un. 
ACT.14.16	Hali wa zinan waa nyɛ nara maga jɛɛmi a li chenani baa daŋni ni. 
ACT.14.17	Tum were naa o yaa tum a nyɛ ya chen biksi ya chenani o du. Waa nyɛ doon mi ya kiparɛ bi, chen ni ya zi na diwe a di wa tu sɔɔni.” 
ACT.14.18	Hali ba funɛ sɛm ba chen maga, o funɛ bɔmu a li Pɔɔl awa Barnabas wati di ba nyɛ zɛmɛ ta gil chenani ba daŋni ba tum amaa ba funɛ koti a gil.
ACT.14.19	O wa fun vusi ka Ju tim ta bɔnɛ li Antiɔk a li Paisidia pulum awa Ikonium a la tel Listira. Ba fun nyaŋi zɛmɛ ta awa ba sɛm ni ka ba wa ba fun kpak Pɔɔl a yaksi un wa buŋkula ni. Ba fun baa di o sowu a lɛrgi un a li tɔhɔn ti ni a ta. 
ACT.14.20	Yesu nitiŋɛ ta fun go un wa kaali di ba na ba kisuŋi unu, amaa o funɛ kotiu a si chiŋi. O wa ba bur kaali tɔhɔn ti tuha. Chɔɔsa fun bu wa pisi o wa Barnabas fun li dooni a kaali Dɛɛbɛ.
ACT.14.21	Ba fun la biksi Koosa laaboor weri ti a nyɛ nara ni dooni ka nidamata fun nyɛ ba se su un. Doone ba fun vɛɛn bur a chi chenani ba wa chen a la gali Listira awa Ikonium a la tel Antiɔk a li Paisidia pulum. 
ACT.14.22	Ba funɛ nyɛn nyinbaan ni a la chene, ba fun nyɛ Yesu nitiŋɛ ta se suuli gbaari a kpami ba di ba kpak Yesu nɛnɛ. Ba fun ŋɔ ba, “O deŋlu wa ya te namsiu kinkan ka Koosa zi wa dɔ ya a peti.” 
ACT.14.23	Doone ba fun lisi nihɛɛta a li Yesu nitiŋɛ ta tuhu ni di ba nyini ba a li tɔsi ta ni. Pɔɔl awa Barnabas funɛ vɔti ba nɔɔna a sumi Koosa peti, ba fun kpa Yesu nitiŋɛ ta a du ya kunyan ti nin ni a kaali.
ACT.14.24	Ba fun la gali Paisidia pulum ni a la zu Pamfilia pulum. 
ACT.14.25	Ba fun bu la tel Pɛɛga a biksi Koosa laaboor weri ti doon a li a kaali tɔhɔn naa ba yir Atalia, 
ACT.14.26	a la zu arŋa dooni a bur kaali Antiɔk naa nyɛn Siiriya pulum ni chen. Antiɔk ti nɛɛ Yesu nitiŋɛ ta fun te kpa Pɔɔl awa Barnabas a du Koosa nin ni di o suŋi ba ba la tum o tuma a li tɔsi naa bole ni a peti.
ACT.14.27	Ba fun la tel Antiɔk a yir Yesu nitiŋɛ ta maga a lagmi dɔŋ ni a ŋɔ ba chenani maga Koosa suŋi ba ba tum awa chenani Koosa nyɛ ba naa vɛ ya Ju tima nyinbaan di ba se su Koosa laaboor weri ti. 
ACT.14.28	Ba fun nyɛn Yesu nitiŋɛ ta wati dooni a vusi.
ACT.15.1	Wuzu digi nibin bɔnɛ fun li Judia pulum a kaali Antiɔk a la biksi Yesu nitiŋɛ ba naa ya ya nibinsa a nyɛn dooni, a ŋɔ ba, “Koosa wa kikoti a yisi ma a li ma tum tagna ni see ba teŋsi ma a chi chenani Ju tim ta chiksɛ ta biksi ya.” 
ACT.15.2	Pɔɔl awa Barnabas wa ba fun di amɔrɛ kpok a li ba biksi nɔ ni. Yesu nitiŋɛ ta fun lisi Pɔɔl, Barnabas awa ba bɔnɛ a li ba tuhu ni ba la Jɛrusalɛm ba wa nitumɛ ta awa nihɛɛti ta na dɔŋa chenani ba zi ya.
ACT.15.3	Yesu nitiŋɛ ta maga fun tiŋ ba a li ta nyinbaan ni. Ba funɛ nyɛn nyinbaan ni a la chene, ba fun ŋɔ Yesu nitiŋɛ ba naa nyɛn Fonisia pulum awa Samaria pulum chenani ba naa vɛ ya Ju tima nidamata funɛ gil ba tum tagna a bur tiŋ Koosa. Chenani Antiɔk tim ta fun ŋɔ ba nyɛ ba tusa sɔɔni kinkan. 
ACT.15.4	Ba funɛ la tel Jɛrusalɛm, nitumɛ ta, nihɛɛti ta awa Yesu nitiŋɛ ta maga fun wa zaami ba. Doone ba fun ŋɔ ba naa nyɛn dooni, chenani maga Koosa yaa funɛ suŋi ba ba tum o tuma. 
ACT.15.5	Saha ti Yesu nitiŋɛ ba naa ya Farisi tim ta bɔnɛ fun si chiŋi ba suwachak ni a ŋɔ, “O lawa Yesu nitiŋɛ ta tiŋ Ju tim chiksɛ tau a nyɛ ba teŋsi ba.”
ACT.15.6	Nitumɛ ta awa nihɛɛti ta fun li ba duŋduŋ a na dɔŋa chenani ba zi ya. 
ACT.15.7	Ba funɛ sɛm chene a vusi, Pita fun si chiŋi ba bambaan ni a ŋɔ ba, “Mu niinbisa, ma zimu di Koosa funɛ lisi min a li ma ni saha digi di mu la biksi o laaboor weri ti a nyɛ ba naa vɛ ya Ju tim ni, chen ni ba zi nu unu a nyɛ ba se su un. 
ACT.15.8	Koosa naa zim chenani nibinsa bambe du, fun kpa o siim weri ti a du ba ni a chi chenani o fun te kpa du ya ni chen. Nan funɛ biksi ya di ba naa funɛ vɛ ya Ju tima zi kotiu a wa zim un a chi ya. 
ACT.15.9	Koosa funɛ gil ba tum tagna a nyɛ ba domi ba se su o laaboor weri ti daha. Nan biksi ya di ya naa ya Ju tima awa ba naa vɛ ya Ju tima ya nibɛgimnɛ. 
ACT.15.10	Chenani ba fun teŋsi ya nawaalsi ta awa ya titi awa chenani ba wa ya fun kpaŋi di ya tiŋ Ju tim ta chiksɛ ta, chen wa fun suŋi ya. Chendaha Koosa vɛ daŋni ya ya kpa kin naa vɛ ya kibirigi a gbaari Yesu nitiŋɛ ba naa vɛ ya Ju tima. 
ACT.15.11	Chenani ya kunyana Yesu fun suŋi ya ya se su un, ka Koosa fun yisi ya a li ya tum tagna ni ya tiŋ un awa chenani o tum nyɛ ba ya kibɛgimnɛ. Kin nama ya kibirige.”
ACT.15.12	Pita funɛ sɛm peti, ba maga fun moori di ba nu Barnabas awa Pɔɔl wati. Ba fun ŋɔ ba chenani Koosa fun suŋi ba ba tum tum zene awa alaazibu tuma a nyɛ ba naa vɛ ya Ju tim ni. 
ACT.15.13	Ba sɛm ta gantɛl nɛɛ, Jems fun ŋɔ ba maga ni, “Mu niinbisa, ma nu mu wati. 
ACT.15.14	Simɔn Pita fa ŋɔ ya di Koosa funɛ lisi ba naa vɛ ya Ju tim chen nidamata a nyɛ o titi ni. Nan biksɛɛ di Koosa daŋni bau. 
ACT.15.15	Chenani Koosa witinsi ta fun sɔbi a li Koosa sɛm tɔn ti ni chen funɛ chiŋi o sɛm ta gantɛl ni. Ba fun sɔbi di Koosa ŋɔ,
ACT.15.16	‘Koor Devid walɛ chi damnɛ mu fun sa ka o chel.
ACT.15.16	Wuzu digi mu zi wa bur wa sa unu,
ACT.15.17	chen ni ba naa maga vɛ ya Ju tima mu fun lisi a nyɛ mu titi ni zi dɛu mu bar nyɛniu.
ACT.15.18	Kin namawa mu fun kpa biksi nara tima saha digi.’ ”
ACT.15.19	Jems fun bukoo ŋɔ ba, “Ba naa vɛ ya Ju tima nidamata bur aa tiŋ Koosa. O ya mu tutɔrɛ ya vɛ kpa kin nama a gbaari ba. 
ACT.15.20	Ma nyɛ ya sɔbi tɔn a ŋɔ ba di o wa lawa ba di vursi diwe domi a ya doŋwa a vɛɛn ŋɔ ba di ba ta tum chɔkumsi tuma a ta se nɛmɛ naa ba vɛ kɔrigi o li chɛl. 
ACT.15.21	Ba naa vɛ ya Ju tima funɛ piin zimu di chenani mu sɛm chen ya wu birigirɛ, domi Ju tim ta yaa funɛ biksi chenani Mosis fun sɔbi a li Koosa sɛm tɔn ti ni saha digi a li ba bar lagmi dɛɛni ni tɔsi maga ni a vusi.”
ACT.15.22	Jems funɛ sɛm peti, nitumɛ ta, nihɛɛti ta awa Yesu nitiŋɛ ta maga fun lisi nara balɛ a li ba tuhu ni di ba la lagmi Pɔɔl awa Barnabas ni ba la Antiɔk. Ba sɔna funɛ ya Judas Barsabas awa Sailas. Yesu nitiŋɛ ta maga fun nyɛ ba jirima kinkan. 
ACT.15.23	Nannɛ ba fun sɔbi a li tɔn nɔ ni.
ACT.15.23	“Nitumɛ ta awa Yesu nitiŋɛ nihɛɛta, ba naa ya ma niinbisa, sɔbi tɔn nɔ a zaami Yesu nitiŋɛ ba naa vɛ ya Ju tima a nyɛn Antiɔk, Siiriya pulum awa Salisia pulum ni. 
ACT.15.24	Ya funɛ nu di ba naa li ya tuhu ni bɔnɛ funɛ wa buti ma awa ba biksi ni. Ya wa fun nyɛ ba nyinbaan di ba ya chen. 
ACT.15.25	Zinannɛ ya maga lagmi di ya na dɔŋa a zim chenani ya zi ya a lisi nara balɛ di ba lagmi Pɔɔl awa Barnabas ni ba la ma wati. Ya daŋni Pɔɔl awa Barnabasrɛ kinkan, 
ACT.15.26	domi baa tum ya kunyan Yesu Kristo tumau a li bar tagni ni. 
ACT.15.27	Nara balɛ ta ya lisi a gbaari ba ni chen sɔna ya Judas awa Sailas. Chenani ba zi sɛm ma awa chenani ya sɔbi a li tɔn ti ni ya kibɛgimnɛ. 
ACT.15.28	Koosa siim weri ti te ya suwachak di ya ta bu kpa chiksɛ a gbaari ma, amaa ma doso aa tiŋ ya sɛm na. 
ACT.15.29	Ma ta di vursi diwe a ta se nɛmɛ naa ba vɛ kɔrigi o li chɛl a ta tum chɔkumsi tuma. Ma gil nan kin nama yaali, ma zi tiŋ Yesuu nɛnɛ. Ma zaami dɔŋa a nyɛ ya.”
ACT.15.30	Nitumɛ ta awa nihɛɛti ta fun kpa tɔn ti a la nyɛ nara banaasi ta ni ba kpa kaali Antiɔk. Ba fun la tel doon a lagmi Yesu nitiŋɛ ta maga dɔŋ ni a kpa tɔn ti a nyɛ ba. 
ACT.15.31	Chenani ba fun karimi tɔn ti ni, chen fun kpami ba a sɔɔni ba tusa kinkan. 
ACT.15.32	Judas awa Sailas funɛ ya Koosa witinsi ta nara balɛwa. Ba gbanko fun kpami Yesu nitiŋɛ ba naa funɛ nyɛn dooni, di ba kpak Yesu nɛnɛ a vusi. 
ACT.15.33	Doone Yesu nitiŋɛ ta fun tiŋ ba a li ta nyinbaan ni a bur kaali Jɛrusalɛm. (( 
ACT.15.34	Amaa Sailas funɛ lisi di o kpalimi dooni.))
ACT.15.35	Pɔɔl awa Barnabas fun kpalimi Antiɔk ni. Ba wa Yesu nitiŋɛ ta fun biksi nara Koosa laaboor weri ti wɛ.
ACT.15.36	Wuzu digi Pɔɔl fun ŋɔ Barnabas ni, “Ya funɛ biksi narau a li tɔ damati ni. Ma nyɛ ya bur kila a la na chenani Yesu nitiŋɛ ba naa nyɛn dooni, se su.” 
ACT.15.37	Barnabas funɛ daŋni o yir Jɔn Maakrɛ a gbaari ba ni, 
ACT.15.38	amaa Pɔɔl wa fun la nɔɔni, domi Maak funɛ waligi o titiu a li ba ni a li Pamfilia pulum ni a vɛ peti tum ta. 
ACT.15.39	Pɔɔl awa Barnabas funɛ di amɔrɛ kpok o daha a waligi dɔŋ ni. Barnabas fun kpa Maak a la zu arŋa ba kaali Saiprus pulum. 
ACT.15.40	Yesu nitiŋɛ ta fun kpa Pɔɔl awa Sailas naa o fun lisi, a du Koosa nin ni di o suŋi ba. Ba fun li dooni, 
ACT.15.41	a kaali Yesu nitiŋɛ ba naa funɛ nyɛn Siiriya pulum awa Sailisia pulum ni, a suŋi ba ba kpak Yesu nɛnɛ a gbaari.
ACT.16.1	Pɔɔl awa Sailas fun bur kaali Dɛɛbɛ awa Listira. Yesu nitiŋɛ ta digi funɛ nyɛn doon ba yir un Timoti. O niina gbanko funɛ ya Yesu nitiŋirɛ. O niin ti funɛ ya Ju timwa ka o nyana ka ya Girik tima. 
ACT.16.2	Ya niinbisa ba naa maga nyɛn Listira awa Ikonium ni, funɛ sɛm di Timoti ya narrɛ. 
ACT.16.3	Ju tima ba naa maga funɛ nyɛn dooni, fun zim di ba wa teŋ Timoti, domi o nyan ti wa fun ya Ju tima. Chendaha Pɔɔl fun te nyɛ ba teŋ un ka o kpa un gbaari ba ni. 
ACT.16.4	Ba funɛ li tɔsi ni, ba yaa fun ŋɔ Yesu nitiŋɛ ta ni chenani nitumɛ ta awa nihɛɛta ba naa funɛ nyɛn Jɛrusalɛm ni, fun sɔbi a li ba tɔn ti ni. Ba gbanko fun ŋɔ ba di o lawa ba tiŋ chenani ba sɛmu. 
ACT.16.5	Saha tirɛ Yesu nitiŋɛ ta fun kpak Yesu nɛnɛ a gbaari ka nidamata nyɛ ba se su un a gbaari ba ni wuzu kama.
ACT.16.6	Pɔɔl awa o kpɛgsa fun gba a la li Frijia awa pulum naa ba yir Galesia. Ba funɛ la tel pulum naa ba yir Azia, Koosa siim weri ti wa fun nyɛ ba nyinbaan di ba zu a biksi Koosa laaboor weri ti dooni. 
ACT.16.7	Ba fun wa tel doonani ba yir Misia a daŋni ba zu pulum naa ba yir Baitinia. Ya kunyan Yesu siim weri ti ha wa fun vɛɛn la nɔɔni di ba zu. 
ACT.16.8	Ba fun la gali Misia a la tel tɔhɔn naa ba yir Troas naa nyɛn teku nɔ ni. 
ACT.16.9	A wuzu ti dusum Pɔɔl funɛ na baal digirɛ a chi o deesi ka o li pulum naa ba yir Masɛdonia. O fun chiŋi Pɔɔl suwachak ni a sumi un, “Ji a wa suŋi ya.” 
ACT.16.10	Baal ti funɛ kaali, ya wa Pɔɔl fun saksi di ya la Masɛdonia, domi Koosa funɛ biksi ya di ya ŋɔ ba naa nyɛn dooni o laaboor weri ti wɛ.
ACT.16.11	Ya fun zu arŋa a li Troas ni a kpa ya se a chem doonani ba yir Samotres ka ni go un. Chɔɔsa funɛ wa pisi, ya fun la tel tɔhɔn naa ba yir Niapɔlis. 
ACT.16.12	Ya fun kpa teku ti a ta ya gantɛl ni a la tel tɔhɔn naa ba yir Filipai. O funɛ ya tɔ birigirɛ a li Masɛdonia pulum ti ni. Roman tima funɛ sa un. Ya fun nyɛn doon wuzu damata. 
ACT.16.13	Ju tim ta wuzu hiisi funɛ wa tel, ya fun li tɔhɔn ti ni a la val pul nɔ ni, a dɛu doonani Ju tim ta yaa lagmi a sumi Koosa. Ya funɛ na un, ya fun la lagmi nihaani ni a kani dooni a sɛm. 
ACT.16.14	Nihaani tima digi sɔn funɛ ya Lidia ka o nu ya sɛm ta. O yaa funɛ yogli gar naa ya ti bɛgim a laksi kibilima awa kisɛma ka a malɛ kpok kinkan. O funɛ li tɔhɔn naa ba yir Tiataya a li Azia pulum ni. O yaa funɛ jɛɛmi Koosau ka ya kunyan ti puk o bambi di o nu Pɔɔl sɛm ta. 
ACT.16.15	Ya funɛ zim di o nu au, ya fun chaksi o wa o walɛ wa ni ni. Doone o fun ŋɔ ya, “Ma zimu di mu si su ya kunyan ti wuti, adaha wa nyɛn mu wati wuzu bilɛ.” O fun nyɛ ya bambe chɛrgi a la o wati.
ACT.16.16	Wuzu digi ya funɛ la doonani Ju tim ta yaa sumi Koosa a la chem nihabichɛl naa ya yoma. Alizin tagin funɛ nyɛn o nyuhu ni a nyɛ o yaa ŋɔ nara ni chenani kaa wa ya. O tima fun na nyɔɔra kinkan a li chenani o ya a nyɛ nara ni chen. 
ACT.16.17	O fun tiŋ ya wa Pɔɔl gantɛl a tɛsi a la ŋɔ, “Nara nama ya Koosa zen tumtumsiwa. Ba waa funɛ mɔɔli ma a li chenani Koosa zi wa yisi ma a li ma tum tagna ni ma tiŋ un.” 
ACT.16.18	Nihabichɛl ti fun tiŋ ya a gba wuzu bilɛ. O fun wa tel o bɔ, Pɔɔl fun burgi a ŋɔ alizin tagin ti ni, “N kpa Yesu Kristo sɔnnɛ a ŋɔ hin di i li un ni.” Alizin tagin ti fun vaan li un ni. 
ACT.16.19	Baa naa dɔ nihabichɛl ti chen funɛ na chenani Pɔɔl ya, ba fun zim di ba wa zi bu na nyɔɔra a li un ni. Ba fun kpak Pɔɔl awa Sailas a zaksi ba a la yawa doonani ba di sɛriasa chen. 
ACT.16.20	Ba fun kpa Pɔɔl awa Sailas a kaali sɛria nidiile suwachak a ŋɔ ba, “Ju tim na muksi ya tɔhɔn narau kinkan. 
ACT.16.21	Ya waa ya Roman tima. Ya chiksɛ ka wa nyɛ ya nyinbaan di ya tiŋ ba biksi.” 
ACT.16.22	Ba funɛ sɛm chene, zɛmɛ fun go ba a wa kaali a tuksi Pɔɔl awa Sailas.
ACT.16.22	Doone sɛria nidiile ta fun ŋɔ lanjimasa ba naa nyɛn dooni, di ba ur ba kilaarɛ bɔnɛ a chɛɛsi a la tuk ba wa vurmsi ni. 
ACT.16.23	Lanjimasi ta fun tuk Pɔɔl awa Sailas kinkan, a kpa ba a la tɔ dɛ a ŋɔ niili ni di o nyini ba nɛnɛ. 
ACT.16.24	Niili ti funɛ nu ba sɛm ta, o fun kpa Pɔɔl awa Sailas a zu la far dɛ digi tuhu ni a furgi bɔɔsa a li dagumsi ni a kpa ba naŋgere a du a ni.
ACT.16.25	O fun wa dugli tɔhɛɛsa, Pɔɔl awa Sailas funɛ sumi Koosa a lɔ boola a pɛgi un. Ba naa ba fun kpa gbaari ba ni dɛ ti ni fun kani a nu ba wati. 
ACT.16.26	Tɛɛnɛ fun vaan zigsi kinkan. Hali dɛɛna gbanko zɛchigsa funɛ zigsi. Zɔɔnɔsa maga puk a titi ka kin nawara funɛ vɔti ba kasi. 
ACT.16.27	Niili ti fun yɛrsi a na di zɔɔnɔsi ta maga puku. O fun foŋ o chise zen a daŋni o kpu o titi, domi o funɛ lisi di ba naa maga o il chen liu. 
ACT.16.28	Doone Pɔɔl fun tɛsi kinkan a ŋɔ un, “Ta kpu i titi. Ya maga nyɛnu.”
ACT.16.29	Niili ti fun ŋɔ di ba kpa fitin kuwa a chɔ a la gbiri Pɔɔl awa Sailas suwachak ni. Hansura fun kpak un kinkan o bara jigiri. 
ACT.16.30	O bara ta funɛ gil jigiri, o fun te ba suwachak a li a pɛɛsi ba, “Mu kunyana, yɛrɛ mu kaa ya ka Koosa yisi min a li mu tum tagna ni?”
ACT.16.31	Ba fun ŋɔ un, “Nyɛ i si su ya kunyana Yesu ka Koosa zi yisi i wa i walɛ a li ma tum tagna ni.” 
ACT.16.32	Doone Pɔɔl awa Sailas fun biksi Koosa laaboor weri ti a nyɛ un awa ba naa maga nyɛn o dam ni. 
ACT.16.33	Tɔhɛɛsa funɛ wa gali tama, niili ti fun kpa ni a wa chaksi ba bar huusɛ. O funɛ ya chen peti, ba fun kpa Yesu sɔn a chaksi o wa o walɛ ta wa ni ni. 
ACT.16.34	Doone niili ti fun kpa Pɔɔl awa Sailas a kaali o dam ti a la ya diwe ba di. O wa o walɛ ta tusa fun sɔɔni kinkan, domi ba se su Koosa.
ACT.16.35	Chɔɔsa funɛ wa pisi, sɛria nidiile ta fun tum lanjimasi ta di ba la ŋɔ niili ti ni o lisi Pɔɔl awa Sailas a nyɛ ba la.
ACT.16.36	Niili ti fun wa ŋɔ Pɔɔl ni, “Sɛria nidiile ta funɛ tum ba wa ŋɔ min di mu lisi i wa Sailas a nyɛ ma la. Maa la a ta chɛɛmi.”
ACT.16.37	Pɔɔl fun la ŋɔ lanjimasi ta ni, “Ma sɛria nidiile ta wa dɛ na ya galimsa, amaa ba nyɛ ma tuksi ya wa vurmsi ni nara tima suwachak ni a kpa ya tɔ dɛ. Ya ya Ju narawa a vɛɛn ya Roman tima, adaha ba wa kpak nyinbaan wa ba nyɛ ma ya ya chen. Lalaknɔ ba daŋni ba sogli a lisi ya a ta. Ya wa la nɔɔni chenani ba daŋni ba ya chen. Ma bur la ŋɔ ba di ba titi kuwa a wa lisi ya.”
ACT.16.38	Lanjimasi ta fun bur kaali sɛria nidiile ta wati a la ŋɔ ba chenani Pɔɔl sɛm ba. Sɛria nidiile ta funɛ nu di Pɔɔl awa Sailas ya Roman timwa, hansura fun kpak ba. 
ACT.16.39	Ba fun si a la ŋɔ Pɔɔl awa Sailas ni di ba gil ba tum tagna a nyɛ ba. Doone sɛria nidiile ta fun te ba suwachak a li dɛ ti ni a sumi ba di ba li ba tɔhɔn ni. 
ACT.16.40	Pɔɔl awa Sailas fun kaali Lidia dama di ba la na ba niinbisa ba naa lagmi dooni. Ba fun sɛm sɛma a kpami ba a li tɔhɔn ti ni.
ACT.17.1	Ba fun la gali tɔsa naa ba yir Amifipolis awa Apolonia a la tel tɔhɔn naa ba yir Tɛsalɔnika. Ju tim ta funɛ kpak ba bar lagmi dɛrɛ dooni. 
ACT.17.2	Pɔɔl yaa fun la jɛɛmi Koosa Ju tim ta bar lagmi dɛɛni nɛɛ. Chendaha ba hiisi wuzu ti funɛ wa tel, o kaali a la zu ba bar lagmi dɛ naa nyɛn dooni. O fun lisi Koosa sɛm tɔn ti bar digi o wa ba di doonmani mun amɔrɛ. Hiisi wuzu bilɛ tiina funɛ vɛɛn wa tel, o fun vɛɛn ya chen. 
ACT.17.3	O fun biksi ba di Yesu ya Kristo naa Koosa fun ŋɔ di o zi wa tumu wuzu digi chen a karimi Koosa sɛm tɔn ti bar digi doonani ba fun sɔbi di o zi wa namsiu a sou ka Koosa lɛli un a li o sou ni. 
ACT.17.4	Ju tim ta bɔnɛ se funɛ suu di chenani Pɔɔl sɛm chen ya wutirɛ a chiŋi o wa Sailas gantɛl ni. Girik tima ba naa funɛ jɛɛmi Koosa awa nihaana ba naa ya nibirige nidamata gbanko funɛ ya chene.
ACT.17.5	Ju tima ba naa funɛ ka chen funɛ di handɔta a du Pɔɔl awa Sailas ni. Ba fun lagmi ba naa chiŋi a ya yɔri a li yau ni a nyɛ ba dam tɔhɔn ti. Ba fun lisi di Pɔɔl awa Sailas nyɛn baal naa ba yir Jesɔn dam nɛ a wa chɔk dam ti di ba lisi ba a li zɛmɛ ta suwachak. 
ACT.17.6	Ba funɛ vɛ na ba, ba fun kpak Jesɔn awa Yesu nitiŋɛ ta bɔnɛ a zaksi ba a la tɔhɔn ti nihɛɛta suwachak a tɛsi a ŋɔ, “Doonani nara nama la, ba yaa muksi narawa kinkan. Lalaknɔwa ba tel ya tɔha, 
ACT.17.7	a zu Jesɔn dama a nyɛn doon. Ba waa chɔk chiksɛ naa koorsi ta nyuhu tiina Siiza fun kpa nyɛ ya. Hali ba yaa biksi di ba kunyana Yesu ya koorsi ta nyuhu tiina a chi un.” 
ACT.17.8	Tɔhɔn ti nihɛɛti ta awa zɛmɛ ta funɛ nu ba sɛma, o fun muksi ba kinkan. 
ACT.17.9	Nihɛɛti ta fun nyɛ Jesɔn awa Yesu nitiŋɛ, ba naa ba kpa wa ba wati, fun bɔ malɛ a nyɛ ba kaali.
ACT.17.10	Dusum funɛ wa biri, Yesu nitiŋɛ ta fun tum Pɔɔl awa Sailas a li tɔhɔn naa ba yir Bɛrɛa. Ba fun la tel doon a la zu Ju tim ta bar lagmi dɛ. 
ACT.17.11	Ba naa nyɛn dooni chen, bambe funɛ puku a kaali ba naa nyɛn Tɛsalɔnika ni, domi ba funɛ kpak un ba bambe ni di ba nu chenani Pɔɔl kaa sɛm. Wuzu kam ba yaa fun karimi Koosa sɛm tɔn tiu di ba na chenani Pɔɔl biksi ba chen ya wutirɛ. 
ACT.17.12	Ju tim ta awa nibaala wa nihaan birige, ba naa maga ya Girik tima nidamata, fun nyɛ ba se su Koosa laaboor weri ti. 
ACT.17.13	Ju tima ba naa funɛ nyɛn Tɛsalonika ni, funɛ nu di Pɔɔl biksi Koosa laaboor weri ti a nyɛ Bɛrɛa tim ta ni, ba bɔnɛ fun wa gbaari Bɛrɛa tim ta ni a lagmi zɛmɛ di ba dam tɔhɔn ti. 
ACT.17.14	Ya niinbisi ta fun vaan lisi ba bɔnɛ a li ba ni di ba wa Pɔɔl kila ni nɔ. Sailas awa Timoti fun kpalimi Bɛrɛa ni. 
ACT.17.15	Ba funɛ tel tɔhɔn naa ba yir Atɛns, Pɔɔl fun tum ba naa tiŋ un chen, ba bur kaali Bɛrɛa di ba la ŋɔ Sailas awa Timoti ni di ba wa gbaari un ni lalaga.
ACT.17.16	Pɔɔl funɛ pɔ di ba wa gbaari un ni, o fun gba a go tɔhɔn ti a na di vursu damata funɛ nyɛn dooni. 
ACT.17.17	O yaa fun la zu Ju tim ta bar lagmi dɛ a biksi ba awa ba naa vɛ ya Ju tima a la jɛɛmi Koosa, Yesu wɛ. O biksi ti fun nyɛ ba wa un di amɔrɛ. O gbanko yaa fun la yawa a ŋɔ ba naa chiŋɛɛ di ba nu o sɛm ta. 
ACT.17.18	Nibiksɛ ba naa ba yir Ɛpikurian awa Stɔik wa Pɔɔl gbanko funɛ di amɔrɛ. Ba bɔnɛ fun ŋɔ dɔŋ ni, “Nyu bilim tiin nɔ wa zim chenani o biksi chen mun.”
ACT.17.18	Ba bɔnɛ ka fun ŋɔ dɔŋ ni, “O chi o biksi vursa a naa hɔɔra nyɛ a jirima wɛwa.” Ba funɛ sɛm chene, domi Pɔɔl funɛ biksi ba Yesu wɛ awa chenani Koosa fun lɛli un a li o sou ni. 
ACT.17.19	Tɔhɔn nihɛɛta yaa lagmi a li kuŋkule nyuhu naa ba yir Arɛɔpɔgus ni. Nibiksɛ ta fun kpa Pɔɔl a kaali ba suwachak a ŋɔ un, “Ya maga daŋni i ŋɔ ya i biksi fali ŋɔ wɛu. 
ACT.17.20	Ya ha wa nu un. Chendaha yaa daŋni ya zim o mun.” 
ACT.17.21	Atɛns tima awa hɔɔra ba naa nyɛn dooni, maga funɛ kpa ba saha magawa a sɛm sɛma awa biksi fali ti tiŋ gantɛl a wa chen wɛ.
ACT.17.22	Pɔɔl fun chiŋi dooni a ŋɔ nihɛɛti ta awa nibiksɛ ta, “Ma Atɛns tima, mu zimu di ma daŋni vursau kinkan. 
ACT.17.23	Mu funɛ valu a go ma tɔhɔn ti a na ka ma nyɛ a jirima. Hali mu fun na digi ka nandigi sɔbi un ni, ‘Koosa naa ya vɛ zimi nɛɛnɛ.’ Koosa naa ma nyɛ jirima a vɛ zimi nan, o wɛwa mu kaa ŋɔ ma nan. 
ACT.17.24	Koosa funɛ naami tɛɛnɛ nɔ maga awa kin naa maga nyɛn un ni a dɔ o wa buudaha. Chendaha o wa koti a nyɛn dam naa nibinsa sa a nyɛ un ni. 
ACT.17.25	Waa kpa miisa a nyɛ kihiisɛ maga ni a la nyɛ nibinsa kin naa maga ba daŋni. O wara daŋni kundɔŋ a li nibinsa wati ba zi nyɛ un. 
ACT.17.26	Koosa funɛ te naami nibaal bɛgimnɛ. O tuhu nɛɛ nibinsa maga li a purigi a pisi a su tɛɛnɛ nɔ maga. O fun te lisi ba bar nyɛni wɛ awa saha naa ba zi li dooni a zi naami ba. 
ACT.17.27	O funɛ ya chene, chen ni ba zi na nyinbaanu a dɛu un a na. O wa ya wa bol dɔŋ ni. 
ACT.17.28	Nandigi funɛ sɔbi chen wɛ saha digi a ŋɔ,
ACT.17.28	‘Koosa kpa o kpok ti a du ya ni,
ACT.17.28	chen ni ya zi koti nyɛnu.’
ACT.17.28	Ma walɛ ta digi funɛ sɔbi a ŋɔ di,
ACT.17.28	‘Ya ya o bisiwa.’
ACT.17.29	Chenani o fun sɛm chen ya wuti, ya wa zi lisi di nara zi kpa salma akoo aniita koo buŋkul a naami vura wa nɛha ni a ŋɔ di waa chen. 
ACT.17.30	Hali saha nɔ Koosa wa fun lɛrgi ba naa vɛ zim o wɛ diŋsa, amaa o fun ŋɔ ba naa nyɛn bawu maga ni lalaknɔ di ba gil ba tum tagna a bur tiŋ un. 
ACT.17.31	O fun lisi a wuzu naa o nyɛ naa o fun lisi chen wa di tɛɛnɛ nɔ tim maga sɛria. Koosa fun lɛli Yesu a li o sou ni di o biksi ya di waa ya naa la zi tum chen.”
ACT.17.32	Nihɛɛti ta awa nibiksɛ ta bɔnɛ nu ka Pɔɔl sɛm di Koosa funɛ lɛli Yesu a li o sou ni, ba funɛ mɔmsi un. Bɔnɛ ka fun wa ŋɔ un, “Ya daŋni i bur wa biksi yau a gbaari.” 
ACT.17.33	Doone Pɔɔl fun gil ba. 
ACT.17.34	Ba naa funɛ nyɛn dooni chen bɔnɛ nyɛ ba se su Koosa a chiŋi Pɔɔl gantɛl ni. Ba bɔnɛ sɔna funɛ ya Diɔnisius naa ya tɔhɔn nihɛɛti ta digi, awa Damaris naa ya nihaan.
ACT.18.1	Wuzu bilɛ wuzu, Pɔɔl fun li Atɛns ni a kaali tɔhɔn naa ba yir Kɔrint. 
ACT.18.2	O fun la tel dooni a pu Ju tim baal naa ba yir Akwila. Ba funɛ lul un Pɔntus pulum nɛɛ ka o wa o haan naa ba yir Prisila, fun nyɛn Room ni a li Itali pulum ni. Koorsi ta nyuhu tiina Siiza Klɔdius fun ŋɔ Ju tim ta maga ni di ba li Room ni. Chendaha Akwila awa o haan ti fun nyɛn Kɔrint ni. 
ACT.18.3	Pɔɔl fun la nyɛn ba dam ni, domi o wa Akwila funɛ ya sela tɔna nikɔɔrɛwa. 
ACT.18.4	Pɔɔl yaa funɛ zu Ju tim ta bar lagmi dɛu ba wuzu hiise wuzu o wa ba awa ba naa vɛ ya Ju tima di amɔrɛ di o nyɛ ba se su o sɛma.
ACT.18.5	Sailas awa Timoti funɛ la tel Kɔrint a la Masɛdonia pulum ni, Pɔɔl fun gil o sela tɔn ta kɔɔri a kpa o saha maga a biksi nara Koosa laaboor weri ti wɛ. O fun kpak o titi a biksi Ju tim ta a li gbampulim ni di Yesu ya Kristo naa Koosa fun vɔu di o zi wa tumu wuzu digi chen. 
ACT.18.6	Ju tim ta wa fun la nɔɔni a nu chenani o biksi ba chen a sɛm sɛm tagna a du un ni. Pɔɔl fun burgi o gantɛl a chak ba a ŋɔ ba, “Koosa na ma galimsa a ta ma yɔri a li ma nɛɛ. O wa li min ni. Saha nɔ kpa la n wa zi bu biksi ma. Mu ka zi la biksi ba naa vɛ ya Ju tim tau.” 
ACT.18.7	Pɔɔl fun gil ba a la nyɛn baal naa ba yir Titius Jastus dam ni. O funɛ ya ba naa vɛ ya Ju tim ta nidigirɛ a la jɛɛmi Koosa. O dam ti funɛ sak Ju tim ta bar lagmi dɛ ti nɛɛ. 
ACT.18.8	Ba bar lagmi dɛ ti nihɛɛta digi sɔn funɛ ya Krispus. O wa o walɛ fun nyɛ ba se su ya kunyan ti. Ba naa funɛ nyɛn Kɔrint ni, nidamata fun nu Koosa laaboor weri ti a nyɛ ba se su un. Doone Yesu nitiŋɛ ta fun chaksi ba wa ni ni.
ACT.18.9	Dusum digi Pɔɔl fun na ya kunyan ti a chi o deesi ka o ŋɔ un, “Ta ɔmi. Ta bur gantɛl a li laaboor weri ti biksi ti ni, 
ACT.18.10	domi mu nyɛn i wati. Min dɔ ba naa nyɛn tɔhɔn nɔ nidamata. Chendaha nandigi wa zi koti a tum hin tum tagin.” 
ACT.18.11	Ya kunyan ti funɛ kaali, Pɔɔl fun si a nyɛn doon a biksi nara bun birigi awa pɛnsa nɔra.
ACT.18.12	Doone Roman tima fun lisi baal naa ba yir Galio a vɔu un gɔbnati nyuhu tiina a li Girik tim pulum ni. Chen saha tirɛ Ju tim ta fun lagmi a kpak Pɔɔl a kpa un la Galio suwachak di ba fiksi un. 
ACT.18.13	Ba fun ŋɔ Galio ni, “Baal nɔ yaa biksi ya nara di ba jɛɛmi Koosa aa chɔk ya chi.”
ACT.18.14	Pɔɔl funɛ daŋni o sɛmu amaa Galio wa fun nyɛ o na nɔ a sɛm a ŋɔ Ju tim ta ni, “Baal nɔ fu tum tum naa vɛ deŋli, mu fu zi sɔɔni mu barau a nu chenani ma zi sɛm. 
ACT.18.15	Ma la sɛm di o biksi ti chɔk ma chire. Ma waa la zi lisi chenani ma zi ya. Mu wa zi di chen sɛria.” 
ACT.18.16	O funɛ sɛm peti chen, o fun nyɛ o lanjimasa duŋni ba a ta. 
ACT.18.17	Ba nidigi sɔn funɛ ya Sɔstenis. O wa funɛ ya ba bar lagmi dɛ ti nihɛɛti ta digi. Ba funɛ li sal ti, ba naa funɛ nyɛn doon chen, bɔnɛ fun kpak un a tuk dooni. Nandigi fun la ŋɔ Galio ni chenani ba ya un, amaa o baga wa fun to.
ACT.18.18	A gantɛl nɛɛ Pɔɔl fun nyɛn Kɔrint ni a vusi. Doone Yesu nitiŋɛ ta fun tiŋ o wa Akwila awa Prisila a la ta nyinbaan ni ba la tɔhɔn naa ba yir Kɛnkrɛa. Doonee Pɔɔl fun vɔu vɔwi a nyɛ Koosa ni di o zi tiŋ unu a gbaari a nyɛ ba funi o nyuha di nara zim. Ba fun zu arŋ naa le la Siiriya pulum. 
ACT.18.19	Ba fun la tel tɔhɔn naa ba yir Ɛfɛsus ka Pɔɔl fun la zu Ju tim ta bar lagmi dɛ di o wa ba di o biksi ti amɔrɛ. 
ACT.18.20	Ba bɔnɛ fun ŋɔ un di o nyɛn ba wati a vusi. O fun ŋɔ ba di o wa kikoti. 
ACT.18.21	Pɔɔl fun chausi Akwila awa Prisila dooni a ŋɔ ba naa la daŋni o nyɛn ba wati chen, “Koosa nyɛ min nyinbaan, mu zi bur wa ma watiu.” Doone o fun bu a la zu arŋ ti a kaali.
ACT.18.22	O fun la tel Siizaria a li arŋ ti ni a la zaami Yesu nitiŋɛ ba naa nyɛn Jɛrusalɛm ni a gali kaali Antiɔk a li Siiriya pulum ni. 
ACT.18.23	O funɛ ya tama o fun li dooni a gba a go Frijia awa Galesia pulum a kpami Yesu nitiŋɛ ba naa nyɛn dooni di ba kpak Yesu nɛnɛ.
ACT.18.24	Ju tim ta nidigi funɛ nyɛn doon ba yir un Apɔlɔs. Ba funɛ lul un a li tɔhɔn naa ba yir Alɛzandria a li Ijipt pulum ni. O funɛ zim Koosa sɛm tɔn ti munu kinkan a koti a kpa un a biksi nara nɛnɛ. Wuzu digi o fun wa Ɛfɛsus. 
ACT.18.25	O funɛ zim chenani nara tiŋ ya kunyan ti, amaa ba wa fun kpa Yesu sɔn a chaksi un. Ba ka funɛ kpa nire a chaksi un a chi chenani Jɔn fun chaksi nara wa ni ni chen. O funɛ biksi Ɛfɛsus tima wuti awa si sɛm nɛɛ Yesu wɛ. 
ACT.18.26	O fun la zu Ju tim ta bar lagmi dɛ a kpak o bambi a sɛm sɛma a nyɛ ba. Akwila awa Prisila funɛ nu o sɛm ta, ba fun kpa un kaali dama a la biksi un chenani nara zi tiŋ ya kunyan ti a kaali chenani o zim. 
ACT.18.27	O fun wa ya wuzu bilɛ Apɔlɔs fun lisi di o zi la Girik tim pulumu. Yesu nitiŋɛ ba naa funɛ nyɛn Ɛfɛsus ni, daŋni ba suŋi un a sɔbi tɔn a nyɛ ba niinbisa ba naa nyɛn dooni. Ba fun sɔbi a ŋɔ di o wa tel ba la un nɛnɛ a du. O fun la tel doon a suŋi ba naa Koosa fun suŋi a nyɛ ba, se su un chen kinkan. 
ACT.18.28	Apɔlɔs wa Ju tim ta fun di amɔrɛ kpok a nyaŋi ba a li nara tima suwachak ni. O fun lisi Koosa sɛm tɔn ti bar digi a biksi ba a li gbampulim ni di Yesu ya Kristo naa Koosa fun ŋɔ di o zi wa tumu wuzu digi chen.
ACT.19.1	Apɔlɔs funɛ nyɛn Kɔrint ni, Pɔɔl fun gba a la li Ɛfɛsus. O fun la pu Yesu nitiŋɛ ta bɔnɛ dooni, 
ACT.19.2	a pɛɛsi ba, “Ma funɛ nyɛ ma se su Koosa laaboor weri ti chen, ma la Koosa siim weri tiuu?”
ACT.19.2	Ba fun ŋɔ un, “Ya ha wa nu un di Koosa siim weri ti nyɛnu.”
ACT.19.3	Pɔɔl fun bu pɛɛsi ba, “Anti sɔnnɛ ba kpa a chaksi ma?”
ACT.19.3	Ba fun ŋɔ, “Nirɛ ba fun kpa chaksi ya a chi chenani Jɔn funɛ chaksi nara chen.”
ACT.19.4	Pɔɔl fun ŋɔ ba, “Jɔn funɛ chaksi ba naa gil ba tum tagna a bur tiŋ Koosa chene. O gbanko funɛ biksi Ju tim ta di ba nyɛ ba se wa su naa tiŋ o gantɛl a wa chen. Chen tiina ya Yesu.”
ACT.19.5	Yesu nitiŋɛ ba naa funɛ nyɛn Ɛfɛsus ni, funɛ nu Pɔɔl sɛm ta, ba fun nyɛ o kpa ya kunyan Yesu sɔn a chaksi ba wa ni ni. 
ACT.19.6	Pɔɔl fun kpa o nisa a saksi ba ni di Koosa siim weri ti wa zu ba bambe ni. Ba fun piili a sɛm sɛm kurgɛ a la sɛm nara ni Koosa laaboor weri ti wɛ. 
ACT.19.7	Ba funɛ ya nara fidalɛwa.
ACT.19.8	Pɛnsa tora Pɔɔl yaa fun la zu Ju tim ta bar lagmi dɛ a kpak o bambi a biksi nara. O wa ba di amɔrɛ di o nyɛ ba se su di saha naa Koosa dɔ nara chen telu. 
ACT.19.9	Ba bɔnɛ bambe funɛ kpoku ka ba se vɛ su o sɛm ta. Ba fun sɛm wu tagna a du ya kunyan ti nyinbaan tiŋi ti ni a li nara tima maga suwachak ni. Pɔɔl funɛ nu chenani ba sɛm, o wa Yesu nitiŋɛ ta fun gil ba a la zu dɛ zen digi. Nibiksi naa ba yir Tiranus gbanko yaa funɛ biksi narau dooni. Wuzu kam Pɔɔl yaa funɛ biksi Yesu nitiŋɛ ta dooni ka ba lɛusi un. 
ACT.19.10	O funɛ biksi dooni bunsa lɛwa hali Ju tim ta maga awa ba naa vɛ ya Ju tima aa nyɛn Azia pulum ni fun nu ya kunyan ti laaboor weri ti wɛ.
ACT.19.11	Chen saha ti Koosa fun suŋi Pɔɔl o tum tum zene naa nara ha vɛ naali. 
ACT.19.12	Yesu nitiŋɛ ta fun kpa Pɔɔl tum kilaarɛ a la gbaŋsi wichɔɔrsa ba na alaafɛ. Ba fun vɛɛn kpa a a gbaŋsi ba naa alizin tagna nyɛn ba nyuuni ni a li ba ni. 
ACT.19.13	Ju tim ta bɔnɛ yaa funɛ gbau a go a duŋni alizin tagna a li nara ni. Ba funɛ nu chenani Pɔɔl funɛ ya, wuzu digi ba fun ŋɔ alizin tagin ni, “Ya kpa Yesu naa Pɔɔl sɛm o wɛ chen, sɔnnɛ a ŋɔ hin di i li.” 
ACT.19.14	Koosa dam kɔkɔɔrsa nihɛɛ naa ba yir Skiiva digi fun lul nibaala nara banɔpɛ. Ba waa funɛ ya ba naa la tum chen.
ACT.19.15	Alizin tagin ti fun ŋɔ ba, “Mu zim Yesu awa Pɔɔl, amaa anti ya ma?”
ACT.19.16	Alizin tagin ti fun si baal ti ni a la muksi ba wa kpok ni a huusi ba a puuni ba kilaarɛ a nyɛ ba chɔ kaali. 
ACT.19.17	Ju tim ta maga awa ba naa vɛ ya Ju tima aa nyɛn Ɛfɛsus ni fun nu chenani yɛɛ. Hansura fun kpak ba kinkan, chen ni ba fun nyɛ ya kunyana Yesu awa jirima kinkan a gbaari. 
ACT.19.18	Yesu nitiŋɛ ta nidamata fun lagmi dɔŋ ni a sɛm chenani ba tum tuma a vɛ sɔɔni Koosa tuha. 
ACT.19.19	Ba naa funɛ ya tu bilim tima nidamata fun kpa ba tɔna a wa dau nara maga suwachak ni a fu a. Tɔn ta malɛ funɛ tel sidi tusugsa fumnyuunu. 
ACT.19.20	Chenani maga funɛ ya nyɛ nidamata se su ya kunyan ti laaboor weri ti a gbaari.
ACT.19.21	A gantɛl nɛɛ Pɔɔl fun lisi di o zi gbau a la Masɛdonia pulum awa Girik tima pulum a bur wa Jɛrusalɛm. O gbanko fun lisi di chen gantɛl ni o zi li dooniu a la Room. 
ACT.19.22	O fun tum o nisuŋi nara balɛ, Timoti awa naa ba yir Ɛrastus chen, ba te o suwachak a kaali Masɛdonia pulum. O fun kpalimi Ɛfɛsus naa nyɛn Azia pulum ni.
ACT.19.23	Chen saha ti nidamata funɛ tiŋ ya kunyan ti nyinbaan. Chendaha ba naa funɛ nyɛn Ɛfɛsus ni nyɛ o dam. 
ACT.19.24	Ɛfɛsus tim ta yaa funɛ jɛɛmi vuk nihaan naa ba yir Atimis a kpa un a du dam zen ni. Ba naa funɛ nyɛn Ɛfɛsus ni chen bɔnɛ yaa fun kpa aniita a kɔɔri dam wisa a chi vuk ti dam zen ti a na nyɔɔra kinkan a li a ni. Ba nihɛɛ sɔn funɛ ya Dimitrius. 
ACT.19.25	Wuzu digi o fun yir o tumtumsi ta a lagmi dɔŋ ni a ŋɔ ba, “Mu tumtum dɔŋsa, ma zimu di yaa na nyɔɔra kinkannɛ a li ya dam wisi ta kɔɔri nɔ ni. 
ACT.19.26	Ma zimu chenani Pɔɔl nɔ biksi nara tima di ba bur a li vursi naa nibinsa kɔɔri jɛɛmi ni, domi a ya yɔrirɛ. Nidamata funɛ tiŋ o nɔ a li Ɛfɛsus nɔ awa Azia tim pulum maga ni. 
ACT.19.27	Chenani ya yaa kɔɔri dam wisi ta a chi vuk ti dam zen ti a na nyɔɔra kinkan chen, ya zi chelu a ta bu na nyɔɔra. Azia tim ta maga awa nidamata a li bawu maga ni yaa jɛɛmi ya nihaan vuk zen naa ba yir Atimis. Chenani Pɔɔl biksi chen mɔɔli aa gbaari, nandigi wa zi bu nyɛn a jɛɛmi vuk ti ka dam zen naa ya kpa un a du chen chesi.”
ACT.19.28	Dimitrius tum dɔŋsi ta funɛ nu o sɛm ta, ba fun na paan kinkan a la tɛsi a ŋɔ, “Ma nyɛ yaa nyɛ Ɛfɛsus tim ta vuk naa ba yir Atimis jirima.” 
ACT.19.29	Ba fun li a tɛsi a go tɔhɔn tuha a chi chenani ba fa te tɛsi chen a nyɛ tɔhɔn ti dam. Yesu nitiŋɛ ba naa nyɛn Masɛdonia pulum ni chen, nara balɛ wa Pɔɔl funɛ wa Ɛfɛsus. Ba sɔna funɛ ya Gaiyus awa Aristakus. Zɛmɛ ta fun kpaksi nara balɛ ta a ka Pɔɔl a chɔ kaali doonani tɔhɔn ti tima yaa lagmi. 
ACT.19.30	Pɔɔl funɛ nu chenani yɛɛ, o funɛ daŋni o la sɛm zɛmɛ ta ni a la ba, amaa Yesu nitiŋɛ ta funɛ lisiu di chen wa kpak nyinbaan. 
ACT.19.31	Azia tim koorsa ba naa funɛ nyɛn Ɛfɛsus ni, bɔnɛ funɛ ya Pɔɔl chɛnsiwa. Ba funɛ nu chenani Pɔɔl daŋni o ya, ba fun tum nara ba la ŋɔ un di o ta la dooni. 
ACT.19.32	Zɛmɛ ba naa funɛ lagmi a dam chen funɛ tɛsi kinkan. Ba nidamata wa fun zim kinkin naa nyuhu ni ba ya chen. Chendaha ba maga fun tɛsi a kurgɛ. 
ACT.19.33	Ju tim ba naa funɛ nyɛn zɛmɛ ta ni, bɔnɛ fun kpak baal naa ba yir Alɛzanda a zak un li zɛmɛ ta suwachak di o ŋɔ ba chenani o kpak. O fun a viigi o nin di ba gil chɛɛma. 
ACT.19.34	Ba funɛ wa zim di o ya Ju narrɛ, ba chɛɛm ti fun wa lagmi kibɛgim ka ba chɛɛmi aa la ŋɔ, “Ma nyɛ yaa nyɛ Ɛfɛsus tim ta vuk naa ba yir Atimis jirima.” Hali karifisa lɛ ba funɛ chɛɛmi chene.
ACT.19.35	A gantɛl ni tɔhɔn ti witiina fun wa chiŋi zɛmɛ ta suwachak ni a nyɛ ba gil chɛɛma. O fun ŋɔ ba, “Ma Ɛfɛsus tima, ba naa maga nyɛn tɛɛnɛ nɔ maga ni zimu di wuzu digirɛ buŋkul zen fun li buudaha a chel awa chenani ya fun sa dama a kpa un du a du un sɔn Atimis a la jɛɛmi un. 
ACT.19.36	Nara maga zimu di chenani ya chen ya wutirɛ. Chendaha o wa lawa ma lagmi a chɛɛmi kinkan a kitum tum naa vɛ kpak nyuha. 
ACT.19.37	Nara balɛ na ma kpa wa bar nɔ nan wa ŋmɛ kina a li vuk damsi ni koo a chɔk ya vuk nihaan ti sɔn. 
ACT.19.38	Dimitrius awa o tum dɔŋsi ta daŋni ba fiksi ba, ma nyɛ ba kpa ba a la a wuzu naa ba puk sɛria bar diili dɛ ti. Doonee nara koti a fiksi nara sɛria nidiili ti suwachak ni. 
ACT.19.39	Wu digi nyɛn Dimitrius awa o tum dɔŋsi ta bambe ni, ba pɔ a wuzu naa ya tɔhɔn ti tim maga yaa lagmi a na dɔŋa a nyɛ a deŋli. 
ACT.19.40	Roman tim ta nu chenani tɔhɔn ti dam zinan, ba zi wa pɛɛsi o munu. Ya wa zi koti a ŋɔ ba chenani o du ka ba muksi ya.” 
ACT.19.41	O funɛ sɛm nan peti, o fun nyɛ ba pisi a li lagmi ti ni.
ACT.20.1	Wuzu bilɛ gantɛl ni, Pɔɔl fun yir Yesu nitiŋɛ ta a lagmi dɔŋ ni a ŋɔ ba di o daŋni o la Masɛdonia pulumnɛ. O fun kpami ba a chausi ba a kaali. 
ACT.20.2	O fun gba a go Masɛdonia pulum a kpami Yesu nitiŋɛ ba naa nyɛn dooni. O fun li dooni a kaali Girik tim pulum, 
ACT.20.3	a la nyɛn dooni pɛnsa tora. O funɛ nyɛn doon a saksi di o bur la Siiriya pulum, o fun nu di Ju tim ta dɛu nyinbaannɛ di ba kpu un. Chendaha o fun chɛrgi o bambi a lisi di o bur la tiŋ Masɛdonia pulum a la. 
ACT.20.4+ACT.20.5	Nara banɔpɛ awa Pɔɔl funɛ te ya suwachak a la pɔ ya Troas ni. Ba sɔna funɛ ya Sopata, Pirus be a li Bɛrɛa ni, Aristakus awa Sɛkundus a li Tɛsalɔnika ni, Gaiyus a li Dɛɛbɛ ni, Taikikus awa Trofimus a li Azia pulum ni, awa Timoti. 
ACT.20.6	Ju tim ta wuzu zen naa ba yaa se boroboro ka luri vɛ nyɛni chen, petiu, ya fun li Girik tim pulum a kaali Filipai a la zu arŋa a kaali Troas. Wuzu bunyuu gantɛl ni ya fun tel doon a nyɛn wuzu bunɔpɛ.
ACT.20.7	Asibri wuzu zaazɔn ya wa Yesu nitiŋɛ ba naa funɛ nyɛn Troas ni, fun lagmi a di diwe. Ya funɛ di peti, Pɔɔl fun si a ŋɔ ya ni. O funɛ sɛm chene hali tɔhɛɛsa. Chɔɔsa zi wa pisi, o funɛ daŋni ya li dooni. Chendaha o fun sɛm a vusi. 
ACT.20.8	Ba funɛ sa dɛ naa tuhu ni ya lagmi chen a zɔŋ dɛ naa lɛ nyuhu nɛɛ. Fitin damata funɛ chiŋi dooni. 
ACT.20.9	Bunɔɔn digi fun nyɛn dooni ba yir un Yutikus. O fun kani tokoro mun ni. Pɔɔl funɛ sɛm chene, ka o chuk do hali a wa chɔ peti a tu wa chel tɛɛnɛ ni. Yesu nitiŋɛ ta fun taŋsi a tu wa suŋi un, amaa o funɛ sou. 
ACT.20.10	Pɔɔl ka fun tiŋ ba gantɛl a tu wa a zer un a kur a ŋɔ ba, “Ma ta nyɛ o muksi ma. O bu kpak miisau.” 
ACT.20.11	Ya maga fun bu zini kaali ya bar lagmi ti. Pɔɔl fun zer boroboro a chɔksi a sumi Koosa a du a kpa a bɔni ya a chi chenani ya kunyan ti biksi ya, a bu ŋɔ ya. Nha wa yɛli chɔsa, o fun sɛm peti ka ya li kaali. 
ACT.20.12	Ya funɛ kaali chene, Yesu nitiŋɛ ta wa zer bunɔɔn naa funɛ sou a bu si chen a kaali dama. Chenani o fun bu na miisa chen sɔɔni ba tusa kinkan.
ACT.20.13	Pɔɔl fun waligi ya ni a kaali tɔhɔn naa ba yir Asɔs o duŋduŋ. Ya ka fun zu arŋa a la pu un dooni a chi chenani o fun ŋɔ ya chen. 
ACT.20.14	Ya funɛ la tel Asɔs, o fun wa gbaari ya ni a li arŋ ti tuhu ni. Ya fun li dooni a kaali tɔhɔn naa ba yir Mitilini. 
ACT.20.15	Chɔɔsa funɛ wa pisi, ya fun li dooni a kaali pulum naa ba yir Kiɔs ka teku ni go un. Chɔɔsa funɛ bu wa pisi, ya fun li dooni a kaali pulum naa ba yir Samɔs ka teku ni vɛɛn go un. Chɔɔsa funɛ wa pisi butora tiina, ya fun li dooni a kaali tɔhɔn naa ba yir Mailitus a li Azia pulum ni. 
ACT.20.16	Pɔɔl wa funɛ daŋni o nyɛn Azia pulum ti ni. O ka funɛ daŋni o gali Ɛfɛsus nɛɛ a la tel Jɛrusalɛm lalaga. Ju tim ta wuzu zen naa ba yir val la gali ti chen funɛ dugli. O daŋni o te la dooni ka o zi tel.
ACT.20.17	Pɔɔl funɛ nyɛn Mailitus nɛɛ a tum nara ba la ŋɔ Yesu nitiŋɛ ba naa nyɛn Ɛfɛsus ni, nihɛɛta di ba wa pu un. 
ACT.20.18	Ba funɛ la tel dooni, Pɔɔl fun ŋɔ ba, “Saha naa mu wa ma fun nyɛn Azia pulum ni, ma zim chenani mu fun duu. 
ACT.20.19	Mu yaa funɛ tum ya kunyan ti tuma awa jɛɛgisi nɛɛ. Hali Ju tim ta funɛ na nyinbaanasa di mu namsi kinkan chen ni mu zi wiu, nannɛ mu funɛ tum. 
ACT.20.20	Mu funɛ biksi Koosa laaboor weri ti a nyɛ ma nara suwachak ni a vɛɛn biksi ma a li ma damsi ni. Kinkin naa la zi suŋi ma wa ka mu vɛ ŋɔ ma. 
ACT.20.21	Mu funɛ tɛ Ju tim ta awa ba naa vɛ ya Ju tima ninu di o lawa ba gil ba tum tagnau a burgi a tiŋ Koosa a nyɛ ba se su ya kunyana Yesu. 
ACT.20.22	Lalaknɔ mu tiŋ Koosa siim weri ti nɔ a le la Jɛrusalɛm. Mu wa zim chenani maga kaa ya min dooni. 
ACT.20.23	Mu zimu di doonani maga mu funɛ gba, waa funɛ ŋɔ min di mu zi na namsiu ka nara tɔ min dɛ. 
ACT.20.24	Mu baga wa to kin naa ya min ni. Ya kunyana Yesu fun lisi min di mu biksi nara Koosa laaboor weri ti wɛ awa chenani Koosa daŋni o suŋi ba. Mu bambi maga nyɛn tum nɔ o kpa nyɛ min di mu tum a peti nannɛ.
ACT.20.25	“Mu wa ma funɛ nyɛn, mu funɛ biksi ma di saha naa Koosa kaa wa dɔ nara telu. Mu zimu di saha nɔ kpa la, ma wa zi bu na min. 
ACT.20.26	Nan daha, mu sɛm ma wutirɛ, a wuzu naa Koosa wa na ma galimsa a ta ma yɔri, o wa ya mu wi. 
ACT.20.27	Kin naa maga Koosa daŋni o tum wa ka mu vɛ biksi ma. 
ACT.20.28	Waa funɛ nyɛ o be sou a nyɛ ya, chen ni ya zi kotiu a bur a tiŋ un a ya o nara. O siim weri ti funɛ lisi ma di ma ya Yesu nitiŋɛ ba naa funɛ nyɛn Ɛfɛsus ni, nihɛɛta. Ba waa chi piisisa ka ma ka chi ba nigbaŋɛ. Ma kpak Yesu nɛnɛ, chen ni ma zi kotiu a kok ba. 
ACT.20.29	Mu funɛ kaali chen gantɛl nɛɛ, mu zimu di nara zi wau a chi gbesa a chem ba naa ma nyini chen a muksi ma kinkan. 
ACT.20.30	Hali saha zi wa telu di ma Yesu nitiŋɛ ta bɔnɛ zi wa siu a suni wɛ, chen ni bɔnɛ zi purigiu a la tiŋ ba. 
ACT.20.31	Ma doso a kilisi chenani mu fun kpak un mu bambi ni di mu biksi ma bunsa tora a ta hiisi tama.
ACT.20.32	“Lalaknɔ mu kpa ma a du Koosa nin ni. O laaboor weri ti chenani o suŋi nara wɛ zi nyɛ ma kpak unu nɛnɛ a gbaari. Wuzu digi o zi wa kpa kin nawara o fun kpa chiŋsiu a nyɛ ba naa maga o fun lisi a nyɛ o titi ni. 
ACT.20.33	Mu wa ma funɛ nyɛn, mu wa funɛ daŋni nandigi salma koo aniita koo gar. 
ACT.20.34	Mu yaa funɛ tum a li mu bara wilim nee a nyini mu wa mu pɛgsa. 
ACT.20.35	Mu funɛ tum nannɛ di mu biksi ma chenani ma gbanko zi wa tum a koti a suŋi fara tima. Ma lisi chenani ya kunyana Yesu fun biksi ya. O funɛ ŋɔ, ‘Nar lisi a li o kin ni a nyɛ nandigi ni, o tuha zi sɔɔniu a kaali nara nyɛ un kina.’ ”
ACT.20.36	Pɔɔl funɛ sɛm peti, o wa ba fun gbiri tɛɛnɛ ni a sumi Koosa. 
ACT.20.37	Doone ba fun si a chausi un. Nidamata funɛ wi ka bɔnɛ kpa ba nisa a kur un a mɔksi. 
ACT.20.38	Chenani o fun te ŋɔ ba di o wa zi bu na ba fun chɔk ba tusa kinkan, ka ba gil un o zu arŋ ti.
ACT.21.1	Ya fun li dooni a kpa ya se a zɔŋ pulum naa vɛ zeni ni ka ni go un. Ba yir un Kɔs. Chɔɔsa funɛ wa pisi, ya fun li dooni a kaali pulum naa ba yir Rood ka ni vɛɛn go o gbanko. Ya fun li dooni a kaali tɔhɔn naa ba yir Patara. 
ACT.21.2	Ya fun li arŋ ti ni dooni a la zu arŋ naa la daŋni o la Fonisia pulum. Ya fun li Patara ni, 
ACT.21.3	a la gali Saiprus pulum naa ni go ka o nyɛn ya ningal ni a la tel Taaya a li Siiriya pulum ni. Bun tima arŋ ti fun chuŋi chen funɛ ya doon kinawa. Ya fun gil arŋ ti, 
ACT.21.4	a dɛu Yesu nitiŋɛ a nyɛn ba wati wuzu bunɔpɛ. Koosa siim weri ti fun nyɛ ba ŋɔ Pɔɔl ni di o ta la Jɛrusalɛm. 
ACT.21.5	Arŋ ti funɛ bu saksi di o si, ba wa ba haanasa awa ba bisa fun tiŋ ya a la li ni ti nɔ a gbiri a sumi Koosa. 
ACT.21.6	Ya fun chausi ba a bu zu arŋ ti ka ba bur kaali dama.
ACT.21.7	Ya fun li dooni a tiŋ ni nɔ kaali tɔhɔn naa ba yir Tɔlimeis. Ya fun bu gil arŋ ti dooni a la zaami Yesu nitiŋɛ ta a nyɛn ba wati wuzu bɛgim. 
ACT.21.8	Chɔɔsa funɛ wa pisi, ya fun bu zu arŋ ti a li dooni a kaali Siizaria. Ya fun gil arŋ ti a la zu Filip dama a nyɛn o wati. Waa yaa funɛ biksi Koosa laaboor weri ti a nyɛ nara ni. O funɛ ya nara banɔpɛ ta digirɛ Yesu nitiŋɛ ba naa nyɛn Jɛrusalɛm ni fun lisi di o nyini ba malɛ ta. 
ACT.21.9	O funɛ kpak nihabichɛsa nara banaasiwa ba gbaari un ni a biksi nara Koosa laaboor weri ti wɛ. Ba ha wa fun yu baalasa. 
ACT.21.10	Wuzu bilɛ gantɛl ni Koosa witiinsi ta digi fun li Judia pulum a wa. O sɔn funɛ ya Agabus. 
ACT.21.11	O fun kaali Pɔɔl wati a la ŋɔ un di o kpa o chɛra kikirisa a nyɛ un. Pɔɔl fun kpa a nyɛ un. Agabus fun kani a kpa un a vɔu o nisa awa o naŋgere a ŋɔ, “Ma nu chenani Koosa siim weri ti fun ŋɔ minu. Chɛra kikirisi nɔ tiina la tel Jɛrusalɛm, Ju tima ba naa nyɛn dooni, zi wa vɔu unu a chi chenani mu vɔu mu titi nan, a kpa un a du ba naa vɛ ya Ju tim nisa ni.”
ACT.21.12	Ya funɛ nu o sɛm ta, ya wa ba naa funɛ nyɛn dooni, fun sumi Pɔɔl di o ta la Jɛrusalɛm. 
ACT.21.13	O fun ŋɔ ya, “Yɛrɛ ma nyɛ mu wɛ muksi ma a nyɛ mu bambi buti? N saksɛu di ba kpak min a vɔu ya kunyan Yesu daha. Hali mu saksɛu di mu sou a nyɛ un.”
ACT.21.14	Ya zim di ya sɛm na wa zi nyɛ o gil laali, ya fun ŋɔ un, “I zimɛɛ di ya kunyana daŋni i ya chen, o deŋlu wa i ya chen.”
ACT.21.15	Wuzu bilɛ gantɛl ni, ya fun lagmi ya kina a kaali Jɛrusalɛm. 
ACT.21.16	Yesu nitiŋɛ ba naa funɛ nyɛn Siizaria ni, bɔnɛ fun gbaari ya ni a kaali. Ya funɛ la tel Jɛrusalɛm, ba fun te ya suwachak a kpa ya a la baal naa ba yir Manasɔn, dama di ya nyɛn dooni. O funɛ li Saiprus pulum nɛ ka o se su ya kunyan ti a vusi.
ACT.21.17	Yesu nitiŋɛ ba naa nyɛn Jɛrusalɛm ni fun la ya du num num ni. 
ACT.21.18	Chɔɔsa funɛ wa pisi, ya wa Pɔɔl fun kaali a la zaami Jems. O wa Yesu nitiŋɛ nihɛɛti ta maga funɛ lagmi dɔŋa a kani. 
ACT.21.19	Pɔɔl fun zaami ba maga a ŋɔ ba chenani maga Koosa fun suŋi un di o tum a nyɛ ba naa vɛ ya Ju tim ni. 
ACT.21.20	O funɛ sɛm peti, Jems awa nihɛɛti ta fun pɛgi Koosa chenani o tum chen daha. Ba fun ŋɔ Pɔɔl ni, “Ya niinbe, i zimu di Ju tima ba naa nyɛn bar nɔ, tusugsa funɛ nyɛ ya se su ya kunyan ti a kpak un ba bambe ni kinkan di ba tiŋ ba chiksɛ ta. 
ACT.21.21	Nara funɛ ŋɔ ba chenani i yaa biksi Ju tima ba naa nyɛ ba se su ya kunyan ti ka ba nyɛn bar boli ni di ba ta bu tiŋ ba chiksɛ ta. I gbanko yaa biksi bau di ba ta bu teŋsi ba bisa a ta bu tiŋ ba nawaalsi ta nyinbaan. 
ACT.21.22	Nara nama zi nu i wɛu a daŋni ba wa zaami hin. Ya wara daŋni i wa ba wa di amɔrɛ kpok. 
ACT.21.23	Adaha tiŋ chenani ya kaa ya ŋɔ hin. Nara banaasi nyɛn ya ni a vɔu vɔwi a nyɛ Koosa ni di ba zi tiŋ unu nɛnɛ a gbaari. 
ACT.21.24	Kpa i titi a gbaari ba ni a nyɛ nara chaksi ma wa ni ni a funi ma nyuuna a biksi nara di Koosa la chaani ma bambe ni o suwachak ni. Bɔ a nyɛ ma maga ni, chen ni nara maga zi zimu di chenani ba sɛm i wɛ chen wa ya wuti. Ba gbanko zi zimu di i ha wa gil ya chiksɛ ta tiŋi. 
ACT.21.25	Ya funɛ piin sɔbi tɔnu a nyɛ ba naa vɛ ya Ju tim ni a nyɛ ba se su Yesu. Ya funɛ ŋɔ bau di ba ta di vursi diwe a ta se nɛmɛ naa ba vɛ kɔrigi o li chɛl a ta tum chɔkumsi tuma.”
ACT.21.26	Chɔɔsa funɛ wa pisi Pɔɔl fun la gbaari nara tima ni a nyɛ nara chaksi ba wa ni ni a biksi nara di Koosa la chaani ba bambe ni o suwachak ni. Doone ba fun la zu Koosa bar jɛɛmi dam ti a ŋɔ Koosa dam kɔkɔɔrsi ta ni di wuzu bunɔpɛ wuzu ba zi wa kɔɔri kɔɔra a nyɛ Koosa ni a biksi nara di chenani o funɛ chaani ba bambe ni chen mak o bɔu.
ACT.21.27	Wuzu bunɔpɛ ta funɛ wa dugli peti, Ju tima ba naa funɛ li Azia pulum, bɔnɛ fun na Pɔɔl a li Koosa bar jɛɛmi dam ti ni. Ba fun nyɛ ba naa maga nyɛn dooni chen dam a la kpak un. 
ACT.21.28	Ba fun tɛsi a ŋɔ, “Ma Ju tima, ma wa suŋi ya. Baal naa ya kpak nan, waa ya naa yaa biksi nara bar damati ni di Ju tim ta, ba chiksɛ ta awa Koosa bar jɛɛmi dam nɔ ya yɔrirɛ. Hali lalaknɔ o kpa ba naa vɛ ya Ju timwa a wa zu bar nɔ a chɔk doonani Koosa fun lisi a nyɛ o titi ni chen.” 
ACT.21.29	Ba funɛ piin te na Pɔɔl awa Trofimus naa li Ɛfɛsus ni ka ba lagmi a gba tɔhɔn ti ni. Ba fun baa di Pɔɔl kpa un a wa zu Koosa bar jɛɛmi dam ti. Chendaha ba fun ŋɔ chen.
ACT.21.30	Ba naa funɛ dam chen nidamata fun pisi a su tɔhɔn ti maga. Ba naa funɛ ka a vɛ li dam ti tuha fun chɔ la lagmi dɔŋ ni a li doonani ba kpak Pɔɔl chen a suŋi ba ba lɛrgi un a li sal. Nara tima wa Pɔɔl fun kaali, ba naa la il Koosa bar jɛɛmi dam ti fun vaan far bulzɔɔnɔ. 
ACT.21.31	Zɛmɛ ta funɛ saksi di ba kpu Pɔɔl chene, nandigi fun chɔ a la zini a ŋɔ Roman tim lanjimasa nihɛɛ nyuhu tiin ni di Jɛrusalɛm tim maga funɛ damu. 
ACT.21.32	O wa o lanjimasa awa ba nihɛɛta fun vaan chɔ tu a la doonani zɛmɛ ta tuk Pɔɔl chen. Zɛmɛ ta funɛ na lanjimasa nihɛɛ nyuhu tiin ti ka o wa o lanjimasi ta wa, ba fun gil Pɔɔl tuki. 
ACT.21.33	Lanjimasa nihɛɛ nyuhu tiin ti fun ŋɔ o lanjimasi ta ni ba kpa zɔglɛ abalɛ a vɔu Pɔɔl a burgi pɛɛsi zɛmɛ ta, “Anti ya baal nɔ? Baŋnɛ o tum?” 
ACT.21.34	Nara tima bɔnɛ fun tɛsi a ŋɔ wu digi. Ba bɔnɛ ka fun tɛsi aa sɛm kundɔŋ. Chɛɛm ti fun lagmi dɔŋ ni o vɛ nu chenani ba sɛmi. Nan daha o fun ŋɔ o lanjimasi ta ni di ba kpa Pɔɔl a la zu ba dam kpok naa nara vɛ zu yɔri. 
ACT.21.35	Saha naa ba wa un fun la tel naŋgere bar nɔsɛ ta, zɛmɛ ta funɛ zaksi dɔŋa a gbaari di ba la pu Pɔɔl a la un. Lanjimasi ta fun zer un a tɛ buudaha ni, chen ni ba zi kpa unu a tel ba dam kpok ti. 
ACT.21.36	Zɛmɛ ta funɛ chɛɛmi kinkan a ŋɔ, “Ma nyɛ ya kpu un.”
ACT.21.37	Lanjimasi ta awa Pɔɔl funɛ la dugli zuuli, Pɔɔl fun burgi a ŋɔ lanjimasi ta nihɛɛ nyuhu tiin ti ni, “I zi nyɛ mu sɛm hin wu digiuu?”
ACT.21.37	O fun ŋɔ un, “Mu wa zim di i sɛm Girik tim sɛm tau. 
ACT.21.38	Wuzu bu mɛna gantɛl ni Ijipt tim baal digi fun wa lagmi nara tusugsa naasi a li nyabaan ni a nyɛ ba laal kicheme di ba chem ya. Mu funɛ baa di i wa un ya nibɛgimnɛ.”
ACT.21.39	Pɔɔl fun ŋɔ un, “Ju tima lul min tɔ birigi naa ba yir Taasus a li Sailisia pulum ni. Mu sumi hinu, nyɛ mu sɛm a nyɛ zɛmɛ ta ni.”
ACT.21.40	Lanjimasi ta nihɛɛ nyuhu tiin ti fun nyɛ un nyinbaan. Pɔɔl fun chiŋi naŋgere bar nɔsɛ nyuhu ti ni a viigi o nin di zɛmɛ ta gil chɛɛma. Ba fun moori ka o sɛm sɛma a nyɛ ba a li Ju tim sɛm ni.
ACT.22.1	O fun ŋɔ ba, “Nihɛɛta awa mu dɔŋtima, ma nu mu wati. Chenani mu kaa sɛm nan la zi biksi di mu nin wa toli.” 
ACT.22.2	Zɛmɛ ta funɛ nu ka o sɛm ba a li ba titi sɛm ni, ba fun bukoo moori a gbaari.
ACT.22.3	Pɔɔl fun bukoo ŋɔ ba, “Ju tima lul min tɔhɔn naa ba yir Taasus a li Sailisia pulum ni, amaa mu funɛ biu a burgi nihɛɛ a li Jɛrusalɛm nɔ ni. Ya nibiksi zen naa ba yir Gameliel funɛ biksi min di mu tiŋ ya nawaalsi ta chiksɛ ta nɛnɛ. Chenani mu se fun sɛri di mu tiŋ Koosa chen saha ti awa chenani ma kina sɛri zinan ya kibɛgimnɛ. 
ACT.22.4	Nara funɛ ŋɔ min chenani nara bɔnɛ funɛ tiŋ Yesu nyinbaan, mu fun namsi ba kinkan a fun kpaksi ba nidamata a tɔ ba dɛ a kpaŋi mu titi a kpu bɔnɛ. 
ACT.22.5	Koosa dam kɔkɔɔrsi ta nihɛɛ ti awa tɔhɔn ti nihɛɛti maga zimu di mu ŋɔ ma wutirɛ. Ba fun sɔbi tɔna a nyɛ min di mu kpa la nyɛ Ju tima ba naa nyɛn Damaskus ni, chen ni ba zi suŋi minu. Mu fun la tel doon a kpaksi Yesu nitiŋɛ ta nidamata a kpa zɔglɛ a vɔti ba a kpa ba bur wa bar nɔ di mu lɛrgi ba diŋsa.”
ACT.22.6	“Nha funɛ wa tel sal baan nyuha, mu funɛ nyɛn nyinbaan ni a wa dugli Damaskus. Kundɔŋ fun vaan nyiksi a li buudaha ni a chaani du min ni. 
ACT.22.7	Mu fun chel tɛɛnɛ ni a nu ta ka o ŋɔ min, ‘Sɔɔl, baŋnɛ ii namsi min chen ni?’ 
ACT.22.8	Mu fun ŋɔ, ‘Mu kunyana, anti ya hin?’ Ta ti fun ŋɔ, ‘Min ya Yesu Nazarɛt nar naa i namsi chen.’ 
ACT.22.9	Ba naa wa min funɛ gba chen fun na chaani ti, amaa ba wa fun nu ta ti. 
ACT.22.10	Mu fun bukoo ŋɔ, ‘Mu kunyana, baŋnɛ ii daŋni mu ya?’ Ta ti fun ŋɔ min, ‘Si a la zu Damaskus. Nandigi zi wa ŋɔ hinu chenani Koosa daŋni i yau dooni.’ 
ACT.22.11	Kundɔŋ naa funɛ chaani a du min ni chen nyɛ mu burgi nyulumnɛ. Adaha mu dɔŋtim ta nidigi fun kpak mu nin a te mu suwachak a la zu tɔhɔn ti tuha.
ACT.22.12	“Baal digi funɛ nyɛn doon ba yir un Ananias. Waa yaa funɛ jɛɛmi Koosa wa wuti ni aa tiŋ ya chiksɛ ta nɛnɛ. Ju tim ba naa maga nyɛn Damaskus ni, funɛ nyɛ un jirima kinkan. 
ACT.22.13	O fun wa pu min a wa chiŋi mu suwachak ni a ŋɔ, ‘Mu niinbe Sɔɔl, mu wa i se ta bar lɛlirɛ.’ Mu se ta fun vaan lɛli ka mu na un ka o chiŋi mu suwachak ni. 
ACT.22.14	O fun bukoo ŋɔ min, ‘I funɛ nyɛn nyinbaan ti ni a wa chene, Koosa naa ya nawaalsi ta funɛ jɛɛmi, nyɛ i na Yesu ka i wa un sɛm sɛma. Waa ya o tumtumna naa yaa tiŋ o tutɔ. Koosa funɛ lisi hin di i tum chenani o daŋni, 
ACT.22.15	a ŋɔ nidamata ni naa i na ka i wa un sɛm sɛma wɛ. 
ACT.22.16	Ta bu nyɛ ya chiŋi aa pɔɔli. Si a nyɛ mu kpa Yesu sɔn a chaksi hin wa ni ni, chen ni Koosa zi chaksi i bambiu a gil i tum tagna a nyɛ hin.’ ”
ACT.22.17	“Mu fun bur kaali Jɛrusalɛm a la zu Koosa bar jɛɛmi dam ti di mu sumi un. Mu sumi ti bambaan ni, 
ACT.22.18	mu fun na mu kunyan ti a chi mu deesi. O fun ŋɔ min, ‘Si lalaga a li Jɛrusalɛm ni, domi i ŋɔ ba naa nyɛn bar nɔ nan, chenani i chem min nyinbaan ni ka mu wa hin sɛm sɛma dɔŋ wati, ba wa zi nu i wati.’ 
ACT.22.19	Mu fun ŋɔ un, ‘Ju tim ta zimu nɛnɛ di mu gba a go ba bar lagmi dɛɛna a kpaksi ba naa se su hin a tuksi. 
ACT.22.20	Saha naa ba fun kpak Stivin anti funɛ biksi ba i wɛ, a kpu un, mu titi funɛ nyɛn dooniu a na. Mu funɛ nyini ba naa la yaksi un chen taktasa a la nɔɔni chenani ba funɛ ya chen ni.’ 
ACT.22.21	Mu kunyan ti fun bukoo ŋɔ min, ‘Mu kaa tum hin i la ba naa vɛ ya Ju tim watɛɛ a li tɔ bar bole ni. Adaha kila.’ ”
ACT.22.22	Zɛmɛ ta fun nu Pɔɔl sɛma hali o wa tel sɛm ta mun di ya kunyan ti funɛ tum un di o la ba naa vɛ ya Ju tim wati. Ba fun vaan tɛsi ta zaŋa a ŋɔ, “Ma kpa un kila a la kpu. O wa lawa o nyɛn.” 
ACT.22.23	Ba fun tɛsi kinkan a chɛsi ba kilaarɛ a zɔk hɛɛra a yo buudaha ni di ba biksi nara di chenani Pɔɔl sɛm chen pini Koosa zomwa. 
ACT.22.24	Roman lanjimasa nihɛɛ nyuhu tiin ti fun ŋɔ o lanjimasi ta ba kpa Pɔɔl a la zu ba dam kpok naa nara vɛ zu yɔri, a tuk un wa vurmsi ni. O funɛ ŋɔ ba di ba ya chene, chen ni Pɔɔl zi ŋɔ unu kin naa ya zɛmɛ ta chɛɛmiu. 
ACT.22.25	Lanjimasi ta fun kpa ganɛsa a vɔu Pɔɔl a saksi di ba tuk un. O fun burgi a ŋɔ ba nihɛɛ naa chiŋi dooni, “Mu ya Ju tim baallɛ a vɛɛn ya Roman tim gbanko. Ma wa kpak nyinbaan naa ma zi tuk min wa vurmsi ni, domi ma ha wa kpa min la sɛria bar diili dɛ a na mu galimsa.”
ACT.22.26	Lanjimasi ta nihɛɛ ti funɛ nu o sɛm ta, o fun kaali ba nihɛɛ nyuhu tiin ti wati a la ŋɔ un, “Mu sumi hinu doso baal ti ni. O ŋɔ min di o ya Roman tim baallɛ.”
ACT.22.27	Lanjimasi ta nihɛɛ nyuhu tiin ti fun la pɛɛsi Pɔɔl, “O ya wutirɛ i ŋɔ di i ya Roman tim baallɛ nann?”
ACT.22.27	Pɔɔl fun ŋɔ, “O ya wutirɛ.”
ACT.22.28	Nihɛɛ nyuhu tiin ti fun ŋɔ un, “Mu funɛ bɔ malɛ damatiwa ka ba nyɛ mu burgi Roman tim baal.”
ACT.22.28	Pɔɔl fun ŋɔ un, “Roman tima funɛ lul min.”
ACT.22.29	Lanjimasa ba naa funɛ daŋni ba tuk Pɔɔl chen, fun vaan bur gantɛl. Nihɛɛ nyuhu tiin ti funɛ zim di Pɔɔl funɛ sɛm wutirɛ, hansura fun kpak un, domi o wa fun kpak nyinbaan di o kpak un a kpa zɔglɛ ta a vɔu un.
ACT.22.30	Nihɛɛ nyuhu tiin ti funɛ daŋni o zim chenani Pɔɔl ya Ju tim ta fiksi un. Chɔɔsa funɛ wa pisi, o fun ŋɔ o lanjimasi ta ni ba pur zɔglɛ ta Pɔɔl ni a fun ŋɔ Koosa dam kɔkɔɔrsi ta awa tɔhɔn ti nihɛɛti ta ni ba lagmi. Doone o fun kpa un a chiŋsi ba suwachak ni.
ACT.23.1	Pɔɔl fun nyini ba se ni a ŋɔ, “Mu niinbisa, chenani mu nyɛn hali wa zinan, mu kpak tuha kibɛgimu awa Koosa ni.” 
ACT.23.2	Koosa dam kɔkɔɔrsi ta nihɛɛ naa ba yir Ananias funɛ nu o sɛm ta, o fun ŋɔ naa chiŋi a dugli un digi o chɛɛgi o lɛha. 
ACT.23.3	Pɔɔl fun ŋɔ Koosa dam kɔkɔɔrsi ta nihɛɛ ti ni, “I chi zɛgbɛra naa yɛlɛɛ ba pɛɛrirɛ. Koosa zi wa bɔ hinu a li chenani i ya min chen. I kani bar nɔwa aa di mu sɛria a li ya chiksɛ ta nyinbaan ni ka i titi chɔk a a ŋɔ baal nɔ di o chɛɛgi mu lɛha.”
ACT.23.4	Ba naa funɛ chiŋi a dugli Pɔɔl chen nidigi fun ŋɔ un, “Yɛrɛ i nyuha kpok i pini Koosa dam kɔkɔɔrsi ta nihɛɛ ti zoma?”
ACT.23.5	Pɔɔl fun ŋɔ ba maga ni, “Mu niinbisa, chenani ba fun sɔbi a li Koosa sɛm tɔn ti ni chen ya wutirɛ. Ba funɛ ŋɔ,
ACT.23.5	‘Ma fiɛŋ ma wa pini koor naa dɔ ma zoma.’
ACT.23.5	Amaa chenani o fun ya min chen, mu wa fun zim di waa ya ya koor ti.”
ACT.23.6	Pɔɔl fun na di tɔhɔn ti nihɛɛti ta wa ya nibɛgim. Bɔnɛ funɛ ya Farisi timwa. Bɔnɛ ka ya Sajusi tima. O fun sɛm ta zaŋa a ŋɔ ba, “Mu niinbisa, Farisi tima funɛ lul min. Mu kpak bambi bɛgimu di wuzu digi Koosa zi wa lɛli nisitɛu a li ba sou ni. Chendaha ma lagmi bar nɔ zinan di ma di mu sɛria.”
ACT.23.7	O funɛ sɛm nan, Farisi tim ta awa Sajusi tima fun vaan purigi a di amɔrɛ wa dɔŋ ni. 
ACT.23.8	Sajusi tim ta fun biksi nara di Koosa wa zi lɛli nisitɛ a li ba sou ni ka o malaikasa awa siimsa vɛ nyɛni. Farisi tim ta ka funɛ biksi nara di wuzu digi Koosa zi wa lɛli nisitɛu a li ba sou ni ka o malaikasi ta awa siimsi ta nyɛn. 
ACT.23.9	Doone Koosa chiksɛ nibiksɛ ba naa funɛ ya Farisi tim chen bɔnɛ fun chɛɛmi a tɔ chɛɛm ti a ŋɔ, “Ya se su di Koosa funɛ tum a malaikasi ta digi koo o siimsi ta digi a wa sɛm nyɛ un. Chendaha o nin wa toli.”
ACT.23.10	Chenani Farisi tim ta awa Sajusi tima funɛ di amɔrɛ chen wa burgi yo. Hansura funɛ kpak lanjimasi ta nihɛɛ nyuhu tiin ti di ba zi huusi Pɔɔlu. O fun ŋɔ o lanjimasi ta ni ba zu kpak un yo ti bambaan ni a li a bur la zu ba dam kpok ti.
ACT.23.11	Dusum funɛ wa biri, Pɔɔl fun bu na ya kunyan ti a chi o deesi. Ya kunyan ti fun ŋɔ un, “Kpak bambi. Mu zi nyɛ i la Roomu a la ŋɔ ba naa nyɛn dooni, mu wɛ a chi chenani i ya bar nɔ nan.”
ACT.23.12	Chɔɔsa funɛ wa pisi, Ju tim ta bɔnɛ fun lagmi dɔŋ ni a vɔti nɔɔna a ŋɔ di ba vɛ kpu Pɔɔl, ba wa zi di diwe koo a nyɔ ni. 
ACT.23.13	Ba naa funɛ vɔti nɔɔni chen funɛ kaali nara fumnaasiu. 
ACT.23.14	Ba fun la ŋɔ Koosa dam kɔkɔɔrsi ta awa nihɛɛti ta ni, “Ya fun lagmi dɔŋ ni a vɔti nɔɔna a ŋɔ di ya vɛ kpu Pɔɔl, ya wa zi di diwe koo a nyɔ ni. 
ACT.23.15	Ya sumi mau di ma tum nandigi o la ŋɔ Roman tim nihɛɛ nyuhu tiin ti ni di o kpa Pɔɔl a wa, domi ma daŋni Pɔɔllɛ ŋɔ ma a gbaari. Ya zi chem un nyinbaan niu a kpa un.”
ACT.23.16	Pɔɔl towe be fun nu chenani ba daŋni ba ya a la zini a zu lanjimasi ta dam kpok ti a ŋɔ Pɔɔl ni. 
ACT.23.17	Pɔɔl funɛ nu o sɛm ta, o fun yir lanjimasi ta nihɛɛti ta digi o wa. O fun ŋɔ un, “Kpa bunɔɔn ti kila i nihɛɛ nyuhu tiin ti wati. O kpak wu digirɛ a kaa ŋɔ un.” 
ACT.23.18	Nihɛɛ ti fun kpa un kaali o ŋɔ nihɛɛ nyuhu tiin ti ni, “Pɔɔl naa i tɔ dɛ chen yir min, a ŋɔ min di mu kpa bunɔɔn nɔ a wa i wati. O kpak wu digirɛ a kaa ŋɔ hin.”
ACT.23.19	Nihɛɛ nyuhu tiin ti fun kpa bunɔɔn ti nin a kpa un a la ba digi a la pɛɛsi un, “Yɛrɛ i kpak a kaa ŋɔ min chen?”
ACT.23.20	O fun ŋɔ, “Ju tim ta nihɛɛti ta la nɔɔniu di ba chɛ lagmi chɛ a ŋɔ hin i bu kpa Pɔɔl a wa, amaa ba funɛ zigu a la daŋni o ŋɔ ba a gbaari. 
ACT.23.21	Ta tiŋ chenani ba ŋɔ hin. Ju tim ta bɔnɛ funɛ lagmi dɔŋ ni a vɔti nɔɔna a ŋɔ di ba vɛ kpu Pɔɔl, ba wa zi di diwe koo a nyɔ ni. Nɔɔna nivɔtɛ ta funɛ kaali nara fumnaasiu. Ba zi chem ma nyinbaan niu a kpu un. Hali ba saksɛu a pɔ di ba na baŋa kaa ya.”
ACT.23.22	Nihɛɛ nyuhu tiin ti fun ŋɔ un, “Ta bu ŋɔ nandigi ni chenani i ŋɔ min nan,” a nyɛ o kaali.
ACT.23.23	Doone nihɛɛ nyuhu tiin ti fun yir o nihɛɛta nara balɛ ba wa o ŋɔ ba, “Ma lagmi lanjimasa kɔksa lɛ, lanjimasa ba naa la zini zaagna fumnɔpɛ awa lanjimasa ba naa la chem laal wa tima ni, kɔksa lɛ a nyɛ ba saksi Siizaria laali. Ma nyɛ ba wa la dusum diwe diili peti saha. 
ACT.23.24	Ma dɛu zaagna a nyɛ Pɔɔl ni o zini a kok un a la tel gɔbnati nyuhu tiin nihɛɛ dama dooni. O sɔn ya Filiks.” 
ACT.23.25	Doone lanjimasi ta nihɛɛ nyuhu tiin ti fun sɔbi tɔn a nyɛ o nihɛɛti ta ni di ba kpa la nyɛ Filiks ni. Nannɛ o fun sɔbi tɔn ti ni.
ACT.23.26	“Min, Klɔdius Lisias, la sɔbi tɔn nɔ a nyɛ gɔbnati nyuhu tiina nihɛɛ naa ba yir Filiks ni a zaami hin. 
ACT.23.27	Min la tum baal nɔ awa tɔn nɔ ma wati. Ju tim ta fun kpak un a daŋni ba kpu un, ka mu wa mu lanjimasi ta fun la lisi un ba bambaan ni. Ba funɛ ŋɔ min di o ya Roman tim baallɛ. Chendaha mu fun ya chen. 
ACT.23.28	Mu fun ŋɔ Koosa dam kɔkɔɔrsi ta awa tɔhɔn ti nihɛɛti ta di ba lagmi dɔŋ ni a kpa un kaali ba suwachak di mu zim chenani o ya Ju tim ta fiksi un. 
ACT.23.29	Mu fun wa dɛu a na di o wa tum tum tagin naa la zi nyɛ mu di o sou sɛria koo a tɔ un dɛ. Ba ka fun ŋɔ di o chɔk ba titi chire. 
ACT.23.30	Mu funɛ nu di Ju tim ta bura daŋni ba kpu unu, mu fun lisi di mu nyɛ mu lanjimasi ta kpa un wa i wati. Mu fun ŋɔ ba naa la fiksi un chen di ba tiŋ o gantɛl a wa fiksi un i suwachak ni. Zaami i walɛ maga a nyɛ min.”
ACT.23.31	Lanjimasi ta fun tiŋ ba nihɛɛ nyuhu tiin ti nɔ a kpa Pɔɔl a kaali. Chɔɔsa funɛ wa pisi di ba tel tɔhɔn naa ba yir Antipatris. 
ACT.23.32	Lanjimasa ba naa funɛ val naŋgere awa ba naa la chem laal wa tima ni, fun purigi ba titi a bur kaali Jɛrusalɛm. Lanjimasa ba naa la zini zaagna fumnɔpɛ fun kpa Pɔɔl ba wa un kaali. 
ACT.23.33	Ba fun la tel Siizaria a zer ba nihɛɛ nyuhu tiin ti tɔn a nyɛ Filiks ni a kpa Pɔɔl a du o nin ni. 
ACT.23.34	Filiks fun karimi tɔn ti a pɛɛsi Pɔɔl pulum naa o li. O funɛ zim di o li Sailisia pulum nɛ, 
ACT.23.35	o fun ŋɔ un, “O wa zi vusi ka ba naa la fiksi hin chen wa. Ba wa wa, mu zi di i sɛriau.” O fun ŋɔ o lanjimasi ni di ba kpa Pɔɔl a la tɔ un dɛ a li dam zen naa koor Hɛrɔd fun sa chen ni a la il un.
ACT.24.1	Wuzu bunyuu gantɛl ni, Koosa dam kɔkɔɔrsi ta nihɛɛ, Ananias, tɔhɔn nihɛɛta, ba naa funɛ li Jɛrusalɛm, awa naa la chiksi ba sɛria ka ba yir un Tatolos, fun wa tel Siizaria. Filiks funɛ nu di ba wau, o fun ŋɔ a lanjimasi ta ni ba la kpa Pɔɔl a wa chiŋsi o suwachak ni. 
ACT.24.2	Doone o fun ŋɔ di Tatolos gbanko wa chiŋi o suwachak ni a fiksi Pɔɔl. Tatolos fun ŋɔ, “I waa naa ya ya gɔbnati nyuhu tiina nihɛɛ, ya zaami hinu. I waa naa kpak ya wa nɛha ni a nyɛ ya bara sɔɔni, hin vɛɛn tum tum were a nyɛ ya pulum tim ni. 
ACT.24.3	Ya tusa sɔɔnɛu kinkan i koti a suŋi ya chen. 
ACT.24.4	Ya wara daŋni ya kpak hin a vusi. Ya sumi di i nu ya sɛm tam nɔ. 
ACT.24.5	Pɔɔl nɔ chiŋɛ i suwachak ni nan, yaa muksi ya narau a huusi ma Roman tima ma naa dɔ ya. Doonani maga o la, ka Ju tim ta nyɛn, o yaa nyɛ tɔhɔn ti damu. O gbanko ya ba naa la tiŋ Nazarɛt nar, nidigi nyuhu tiinnɛ. 
ACT.24.6	Wuzu bilɛ gantɛl ni, o fun la zu Koosa bar jɛɛmi dam ti a li Jɛrusalɛm ni a chɔk ya chi ti. ((Chendaha ya fun kpak un. 
ACT.24.7	Amaa lanjimasi ta nyuhu tiina naa ba funɔ yir Lisias fun wa awa kpok ni a wa fuksi un ya nisani, a ŋɔ ya di ya wa bar nɔ a wa na o galimsa i suwachak ni.)) 
ACT.24.8	I wa pɛɛsi un, i zi zim kin naa nyɛ ya fiksi unu.” 
ACT.24.9	Ju tim ba naa Tatolos fun chiŋi ba gantɛl ni a sɛm a nyɛ chen, fun ŋɔ di o sɛm ta ya wutirɛ.
ACT.24.10	Doone Filiks fun ŋɔ Pɔɔl ni di o saha telu wa o sɛm. Pɔɔl fun ŋɔ, “Mu zimu di i di ya nara sɛriau bun damata. Chendaha mu tuha sɔɔni di mu kok mu titi i suwachak ni zinan. 
ACT.24.11	Nyɛ mu ŋɔ hin chenani mu na. O funɛ dugli wuzu fidalɛ gantɛl nɛɛ, mu fun la Jɛrusalɛm a la zu Koosa bar jɛɛmi dam ti di mu jɛɛmi un. 
ACT.24.12	Mu funɛ nyɛn dooni mu wa nandigi wa fun di amɔrɛ. Hali a wa li a gba tɔhɔn ti a zu ba bar lagmi dɛɛna, mu wa fun nyɛ tɔhɔn tima dam. 
ACT.24.13	Mu zimu di ba wa koti a biksi hin di chenani ba fiksi min chen ya wutirɛ, 
ACT.24.14	amaa chenani mu kaa ŋɔ hin chen ya wutirɛ. Mu yaa tiŋ Koosa jɛɛmi nyinbaan naa Ju tim ta ŋɔ di o wa ya wuti. Waa funɛ ya naa ya nawaalsi ta jɛɛmi a kpa a chiksɛ ta a nyɛ Mosis ni a nyɛ o witinsi ta sɔbi o sɛm ta a du o sɛm tɔn ti ni. O chiksɛ ta awa chenani maga ba sɔbi a du o sɛm tɔn ti ni ha vɛɛn ya mu kinawa. 
ACT.24.15	Chenani Ju tim ba naa nyɛn bar nɔ nan kpak bambi bɛgim di wuzu digi Koosa zi wa lɛli ba naa la tum tum were awa ba naa la tum tum tagnau a li ba sou ni, awa chenani min du ya kibɛgimnɛ. 
ACT.24.16	Mu yaa fun kpak unu mu bambi ni di mu tum mu tuma wa tu bɛgim ni Koosa awa nara suwachak ni.
ACT.24.17	“Saha naa mu fun nyɛn Jɛrusalɛm ni, o funɛ vusiu ka mu la dooni. Ju tim ta bɔnɛ fun lagmi malɛ a du mu nin ni di mu kpa la Jɛrusalɛm. Mu gbanko fun la dooni di mu jɛɛmi Koosa. 
ACT.24.18	Wuzu digi mu fun la zu Koosa bar jɛɛmi dam ti a ŋɔ Koosa dam kɔkɔɔrsi ta ni di wuzu bunɔpɛ wuzu ba zi wa kɔɔri kɔɔrau a nyɛ Koosa ni a biksi nara di chenani o funɛ chaani mu bambi ni chen mak o bɔu. Zɛmɛ wa fun go min. Chɛɛm gbanko wa fun toli. 
ACT.24.19	Ju tima ba naa funɛ li Azia pulum a wa chen, bɔnɛ funɛ nyɛn dooni a kpak min. Ba kpak wu digi a du min ni, ba waa fu la zi nyɛn i suwachak ni bar nɔ ni a fiksi min. 
ACT.24.20	Ba vɛ waali nan, nyɛ ba naa lagmi dɔŋ ni a li Jɛrusalɛm ni chen ŋɔ hin chenani ba fun di mu sɛria a na mu galimsa. 
ACT.24.21	Mu fun ŋɔ ba di mu kpak bambi bɛgimu di wuzu digi Koosa zi wa lɛli nisitɛu a li ba sou ni. Ba na mu galimsa nan dahauu?”
ACT.24.22	Filiks funɛ zim chenani nara tiŋ Yesu nyinbaanu kinkan. O fun ŋɔ ba di lagmi ti petiu a vɛɛn ŋɔ, “Nihɛɛ nyuhu tiin ti, Lisias, wa wa, mu zi lisi chenani mu kaa yau.” 
ACT.24.23	O fun ŋɔ o lanjimasa ba naa funɛ il Pɔɔl chen, nihɛɛ di ba ta bu tɔ un dɛ a nyɛ o chɛnsa wa nyinbaan ba kpa kin naa o daŋni a wa nyɛ un.
ACT.24.24	Wuzu bilɛ gantɛl ni Filiks wa o haan naa ba yir Drusila, fun ŋɔ ba kpa Pɔɔl a wa ba wati. O haan ti funɛ ya Ju tim nihaannɛ. Ba funɛ daŋni ba wa un sɛm chenani nara se su Yesu Kristo. 
ACT.24.25	Pɔɔl fun ŋɔ ba chenani ba naa se su Yesu fun kpaŋi ba titi di ba tum tum were a nyɛ un a ya bambe tima. O gbanko funɛ ŋɔ bau chenani Koosa zi wa di tɛɛnɛ nɔ tim maga sɛriau wuzu digi. Pɔɔl sɛm ta fun nyɛ hansura kpak Filiks ka o ŋɔ un, “O magu. Kila. Mu wa na nyinbaan, mu zi yir hinu i wa sɛm ya gbaari.” 
ACT.24.26	Filiks fun kpak bambi bɛgim di Pɔɔl zi kpa malɛu a nyɛ un a nyɛ o la. Chendaha o wa un fun lagmi a sɛm sɛma bu damata.
ACT.24.27	Filiks funɛ daŋni o sɔɔni Ju tim ta tusau. Chendaha o nyɛ o lanjimasi ta il Pɔɔl a vɛ nyɛ o laali. Bunsa lɛ gantɛl ni, baal naa ba funɛ yir Pɔsius Festus fun burgi gɔbnati nyuhu tiina nihɛɛ a chiŋi Filiks bar chiŋi ni.
ACT.25.1	Wuzu butora gantɛl ni, Fɛstus fun li Siizaria a kaali Jɛrusalɛm. 
ACT.25.2	Koosa dam kɔkɔɔrsi ta awa tɔhɔn ti nihɛɛti ta funɛ nu di o wau, ba fun la fiksi Pɔɔl o suwachak ni, 
ACT.25.3	a sumi un di ba kpa Pɔɔl kuwa Jɛrusalɛm o di o sɛria. Ba funɛ daŋni ba kpu un nyinbaan nɛɛ. Chendaha ba fun sɛm chen. 
ACT.25.4	Fɛstus fun ŋɔ ba, “Mu wa la nɔɔni di mu kpa un wa bar nɔ. O wa zi vusi ka mu bur kaali Siizaria. 
ACT.25.5	Baal nɔ fu tum tum tagin ka ma daŋni ma fiksi un mu suwachak ni, ma lisi nara a li ma tuhu ni a gbaari min ni ya la nu chenani sɛm ta kaa du.”
ACT.25.6	Fɛstus funɛ kpalimi Jɛrusalɛm ni wuzu mɛnasa koo wuzu fi a li dooni a bur kaali Siizaria. Chɔɔsa funɛ wa pisi, o fun la kani sɛria bar diili dɛ ni a ŋɔ ba kpa Pɔɔl a wa. 
ACT.25.7	Pɔɔl funɛ zu dɛ ti, Ju tima ba naa funɛ li Jɛrusalɛm a wa, fun vaan go un a fiksi un a ŋɔ di o tum tum tagna damatiwa, amaa ba wa fun koti a biksi di chenani ba sɛm chen ya wutirɛ. 
ACT.25.8	Pɔɔl fun la chiŋi Fɛstus suwachak ni a ŋɔ un, “Mu wa fun chɔk Ju tim ta chiksɛ koo a sɛm sɛm tagin a du Koosa bar jɛɛmi dam ti ni koo a chɔk koorsi ta nyuhu tiina Siiza sɔn.”
ACT.25.9	Festus funɛ daŋni o sɔɔni Ju tim ta tusa a pɛɛsi un, “Mu nyɛ ba kpa hin a la Jɛrusalɛm di mu di i sɛria dooni, yɛrɛ o zi du hin ni?”
ACT.25.10	Pɔɔl fun ŋɔ un, “Yɛrɛ ma vɛ kaa di min sɛria ti bar nɔ a kaa kpa min la bar digi? Hin ya gɔbnati nyuhu tiin zen a chiŋi koorsi ta nyuhu tiina Siiza bar chiŋi ni. I zimu nɛnɛ di mu wa tum tum tagin digi a du Ju tim ta ni. 
ACT.25.11	Mu fu chɔk chiksɛ ta koo a tum tum tagin naa i zi di mu sou sɛria, mu saksɛu di mu namsi. Chenani ba fu fiksi min chen vɛ ya wuti, i wa kpak nyinbaan naa i zi kpa min a du ba nisa ni. Mu sumi hinu di i nyɛ i lanjimasi ta kpa min a la koor Siiza wati o di mu sɛria.”
ACT.25.12	Fɛstus fun burgi o wa ba naa la suŋi un o di sɛria chen sɛm sɛma dɔŋ wati. Ba funɛ sɛm peti, o fun burgi Pɔɔl wati a ŋɔ un, “I sumi minu di mu nyɛ ba kpa hin a la koor Siiza wati o di i sɛria. Mu zi nyɛ ba kpa hin a la o watiu.”
ACT.25.13	Wuzu bilɛ gantɛl ni, koor naa ba yir Agripa awa o haan naa ba yir Bɛrnisi, fun wa Siizaria di ba zaami Fɛstus. 
ACT.25.14	Ba funɛ nyɛn doon tama, Fɛstus fun ŋɔ koor ti Pɔɔl wɛ. O fun ŋɔ, “Saha naa Filiks fun ya gɔbnati nyuhu tiin zen bar nɔ chen, o fun kpak baal naa ba yir Pɔɔl chen a tɔ un dɛ. 
ACT.25.15	Saha naa mu fun te la Jɛrusalɛm, Koosa dam kɔkɔɔrsi ta awa tɔhɔn ti nihɛɛti ta fun fiksi un mu suwachak ni a sumi min di mu na o galimsa. 
ACT.25.16	Mu fun ŋɔ ba di Roman tima wara di nar sɛria hali o wa na nyinbaan a kok o titi a li ba naa la fiksi un chen suwachak ni. 
ACT.25.17	Ba naa funɛ fiksi un fun gbaari min ni a wa bar nɔ, mu wa fun vusi chen yaali ni. Chɔɔsa funɛ wa pisi, mu fun la kani sɛria bar diili dɛ ti ni a ŋɔ ba kpa Pɔɔl a wa mu wati. 
ACT.25.18	Ju tim ta fun vaan chiŋi di ba fiksi un. Tum tagna naa ba fun ŋɔ min di o tumu chen, wa ya chenani mu funɛ lisi. 
ACT.25.19	Ba wa un yaa fun piinsa di amɔrɛ a li chenani Ju tim ta jɛɛmi Koosa awa baal naa funɛ sou wɛ. Ba fun ŋɔ di o sɔn ya Yesu. Pɔɔl ka fun ŋɔ di o wa bu sou, amaa Koosa funɛ lɛli unu a li o sou ni. 
ACT.25.20	Mu wa vaan zim chenani ba sɛm chen mun. Chendaha mu fun pɛɛsi Pɔɔl di yɛrɛ o lisi mu kpa un a la Jɛrusalɛm a la di o sɛria dooni. 
ACT.25.21	Pɔɔl fun vaan sumi min di mu nyɛ ba kpa un a la koor Siiza nuha tiina wati o di o sɛria. Mu fun la nɔɔni a ŋɔ mu lanjimasa ta ni di ba il un hali saha naa mu kaa wa tum un.”
ACT.25.22	Fɛstus funɛ sɛm peti, Agripa fun ŋɔ un, “Mu daŋni n pu baal nɔ a nu chenani o zi sɛm.” Fɛstus fun ŋɔ un, “Mu chɛ zi nyɛ ba kpa un wau i nu o wati.”
ACT.25.23	Chɔɔsa funɛ wa pisi, Agripa awa o haan, Bɛrnisi, lanjimasa nihɛɛ nyuhu tima, awa tɔhɔn ti nibin birige fun si lagmi a la zu bol zen. Zɛmɛ fun lagmi a lɔ boola a la gɔ di ba nyɛ Agripa awa o haan ti jirima. Ba maga funɛ wa gil chɛɛma, Festus fun ŋɔ ba kpa Pɔɔl a wa. 
ACT.25.24	Fɛstus fun ŋɔ, “Koor Agripa awa ba naa maga lagmi ya wati bar nɔ. Ma na baal nɔ chiŋɛ ya suwachak ni nan. Ju tima ba naa maga nyɛn bar nɔ awa Jɛrusalɛm ni daŋni mu na o galimsau a di o sou sɛria. Ba fɔuli di o ta bu nyɛn vusi. 
ACT.25.25	Mu zaamsɛ unu a na di o wa tum tum tagin digi. Chendaha mu wa koti a di o sou sɛria. O funɛ sumi minu di mu nyɛ ba kpa un a la koorsi ta nyuhu tiina Siiza wati o di o sɛria. Mu fun la nɔɔni a nyɛ o kaali. 
ACT.25.26	Mu zi sɔbi tɔnu a ŋɔ Siiza ni o wɛ, amaa mu si ha wa su chenani mu zi sɔbi. Chendaha mu kpa un wa ma maga wati zinan, chen ni i waa, koor Agripa, zi di o sɛriau a na wu digi a nyɛ min mu du mu tɔn ti ni. 
ACT.25.27	Mu wa lisi di o deŋliu wa mu tum Pɔɔl Room ni a vɛ sɔbi tɔn a biksi chenani o tumu a gbaari un.”
ACT.26.1	Agripa fun ŋɔ Pɔɔl ni, “I kpak nyinbaanu a zi kok i titi.” Pɔɔl fun viigi o nin a ŋɔ, 
ACT.26.2	“Koor Agripa, mu tuha sɔɔni di mu kok mu titi i suwachak ni a li chenani maga Ju tim ta fiksi min chen zinan ni. 
ACT.26.3	I zimu nɛnɛ chenani Ju tim ta nyɛn awa chenani ba yaa lagmi dɔŋ ni a sɛm ba amɔrɛ sɛma. N sumi hinu di i kpak kanyita a kinu mu wati.
ACT.26.4	“Ju tim ta maga zim chenani mu fun nyɛn mu sɛmbiri pulum awa Jɛrusalɛm ni a li mu bichɛsi ni. 
ACT.26.5	Ba zimu di mu ya Farisi tim nidigirɛ a li o piili ni. Ba waa kpak si sɛm a jɛɛmi Koosa a kaali kinkin tima. Ju tima ba naa nyɛn bar nɔ daŋni, ba zi ŋɔ hinu di chenani mu sɛm chen ya wutirɛ. 
ACT.26.6	Koosa funɛ vɔu vɔwiu a nyɛ Ju tim ta nawaalsi ta ni saha digi a ŋɔ o zi wa lɛli nisitɛu a li ba sou ni. Mu kpak bambi bɛgimu a li chenani o fun sɛm ba chen ni. Chendaha i di mu sɛria zinan ni. 
ACT.26.7	Ya buuri nara fidalɛ ba naa maga yaa jɛɛmi Koosa, kpak bambi bɛgimu a li vɔwi ti ni. Koor Agripa, Ju tim ta fiksi minu i suwachak ni zinan, domi mu gbanko kpak bambi bɛgimnɛ un ni. 
ACT.26.8	Pɔɔl fun burgi a ŋɔ Ju tima ba naa funɛ chiŋi dooni, ‘Ma Ju tima, o bɔmu di ma se su di Koosa zi wa lɛli nisitɛu a li ba sou ni. Yɛrɛ o bɔm ma ni chen?’
ACT.26.9	“O fun burgi a bu ŋɔ Agripa ni, ‘Mu fun lisi di mu zi kpak unu mu bambi ni kinkan di mu chɔk Yesu Nazarɛt nar sɔn. 
ACT.26.10	Koosa dam kɔkɔɔrsi ta funɛ nyɛ min kpok di mu kpaksi Koosa nara ba naa nyɛn Jɛrusalɛm ni, nidamata a tɔ ba dɛ. Ba funɛ di ba sou sɛria, mu gbanko fun la nɔɔni a nyɛ ba. 
ACT.26.11	Mu fun gba a go Ju tim ta bar lagmi dɛɛna a lɛrgi Koosa nara ba naa nyɛn dooni, diŋsa a kpaŋi mu titi di mu nyɛ ba bur a li Yesu nyinbaan tiŋi ni. Ba fun nyɛ mu paan si kinkan ka mu kaali tɔ bar bole di mu la nyɛ ba namsi dooni.’ ”
ACT.26.12	“Wuzu digi Koosa dam kɔkɔɔrsi ta fun sɔbi tɔn a nyɛ min di mu kpa la nyɛ Ju tima ba naa nyɛn Damaskus ni. Tɔn ti funɛ ŋɔ ba di ba suŋi min mu la kpaksi Yesu nitiŋɛ ba naa nyɛn dooni. 
ACT.26.13	Koor Agripa, nha funɛ wa tel sal baan nyuha, mu funɛ nyɛn nyinbaan ni a wa dugli Damaskus. Kundɔŋ fun vaan nyiksi a li buudaha ni a chaani du mu wa ba naa la val chen ni. O funɛ chaaniu a kaali nha. 
ACT.26.14	Ya maga fun chesi tɛɛnɛ ni. Mu fun nu ta ka o ŋɔ min a li Ju tim ta sɛm ni, ‘Sɔɔl, baŋnɛ ii namsi min chen ni? I nyɛ i titi dɛŋarɛ a chi nuwal naa yaa galimi a pa o kunyan chen.’ 
ACT.26.15	Mu fun pɛɛsi un, ‘Mu kunyana, anti ya hin?’ O fun ŋɔ min, ‘Min ya Yesu naa i namsi chen. 
ACT.26.16	Si a chiŋi. Mu wa i watiu di mu wa lisi hin i ya mu tumtumna. Mu daŋni i la ŋɔ nara niu chenani i wa min pu dɔŋa zinan awa kin nawara mu zi biksi hin. 
ACT.26.17	Mu zi tim hin ba naa vɛ ya Ju tima watiu a yisi hin a li ba wa Ju tim ta nisa ni. 
ACT.26.18	O chi ba naa vɛ ya Ju tima, ya nyulumwa a nyɛn birsi ni domi sintana dɔ ba. Mu zi nyɛ i la lisi ba a li birsi ti niu a lɛli ba se, chen ni Koosa zi wa dɔ bau. Waa la zi gil ba tum tagna a nyɛ ba a gbaari ba naa o fun lisi a nyɛ o titi ni chen, domi ba se su min.’ Mu kunyan ti fun sɛm chen peti a kaali.”
ACT.26.19	“Koor Agripa, mu funɛ tiŋ naa li Koosa tɔhɔn ti ka mu na un a chi mu deesi, nɔ. 
ACT.26.20	Mu funɛ te biksi Koosa laaboor weri ti a nyɛ Damaskus tim ni a zi kaali Jɛrusalɛm awa Judia pulum awa ba naa vɛ ya Ju tima a la biksi doonma ni. Mu fun biksi ba di o lawa ba gil ba tum tagnau a bur tiŋ Koosa a tum tum were di ba biksi nara chenani ba tum. 
ACT.26.21	Mu biksi nɔ daha, Ju tim ta fun kpak min a li Koosa bar jɛɛmi dam ti ni a daŋni ba kpu min. 
ACT.26.22	Koosa la suŋi min saha maga. Chenani mu chiŋi i suwachak ni a li ba naa ya nibin birige awa ba naa vɛ ya nibin birige suwachak ni a kok mu titi nan, waa la suŋi min. Mosis awa Koosa witinsi ta fun sɔbi a li Koosa sɛm tɔn ti ni a biksi chenani nara zi wa ya naa Koosa vɔu di o zi wa tum wuzu digi chenu. Ba sɛma awa chenani mu sɛm ya kibɛgimnɛ. 
ACT.26.23	Ba funɛ sɔbiu a ŋɔ di nara wa kpu un, Koosa zi lɛli unu a li o sou ni, chen ni Ju tim ta awa ba naa vɛ ya Ju tima zi na nyinbaanu a gil ba tum tagna a bur a tiŋ un. Nan chi fitinne a chaani ba ni a li birsi ni.”
ACT.26.24	Pɔɔl funɛ kok o titi chene, Fɛstus fun teŋ o nɔ a tɛsi a ŋɔ, “Pɔɔl, i zima kinkan nyɛ i zu galɛŋa.”
ACT.26.25	Pɔɔl fun ŋɔ un, “Festus naa nara nyɛ jirima, mu wara zu galɛŋa. Mu kpak alaafɛu ka mu sɛma ya wuti.” 
ACT.26.26	Pɔɔl fun burgi a ŋɔ koor Agripa ni, “Koor Agripa, i zim chenani mu sɛm chen munu. Chendaha mu kpak bambi a sɛm hin. Nara fu zi ŋɔ hin kin nama wɛu, domi a wa funɛ sogli a ya. 
ACT.26.27	Koor Agripa, mu zim di i si su chenani Koosa witinsi ta fun sɔbi a li Koosa sɛm tɔn ti ni chenu.”
ACT.26.28	Agripa fun ŋɔ un, “Mu lisi di sɛm tam nɔ i sɛm min nan i daŋni mu ya Yesu nitiŋirɛ.”
ACT.26.29	Pɔɔl fun ŋɔ, “Mu na nyinbaan a sɛm sɛm tama koo sɛm damata, mu zi sumi Koosau di i wa ba naa maga nyɛn bar nɔ nan zi burgi Yesu nitiŋɛu a chi chenani mu ya Yesu nitiŋi, amaa mu wa zi sumi un di ba tɔ ma dɛ a chi chenani ba fun tɔ min dɛ chen.”
ACT.26.30	Doone Agripa awa o haan, Bɛrnisi, awa Fɛstus fun si li. Ba funɛ li peti chene ka nara tima maga pisi. 
ACT.26.31	Nibin birige nara batora ta funɛ li sal, ba fun ŋɔ dɔŋ ni, “Pɔɔl ha wa tum tum tagin naa la zi nyɛ ba tɔ un dɛ koo a di o sou sɛria.” 
ACT.26.32	Agripa fun ŋɔ Fɛstus ni, “O fu vɛ sumi hin di i nyɛ ba kpa un la koorsi ta nyuhu tiina Siiza wati o di un sɛria, i fu zi nyɛ o lau.”
ACT.27.1	Saha fun wa tel di ba kpa Pɔɔl kila Itali pulum doonani koorsi ta nyuhu tiina Siiza nyɛn. Lanjimasa nihɛɛ digi funɛ nyɛn doon ba yir un Julius. Koor Siiza fun kpa o titi sɔn a du Julius lanjimasa puk ti. Ba fun kpa Pɔɔl awa ba naa ba tɔ ba dɛ bɔnɛ a du Julius nin ni. 
ACT.27.2	Ya fun la zu arŋa naa la daŋni o si a la Azia pulum ni nɔ a kaali. O funɛ li tɔhɔn naa ba yir Adramitiumnɛ. Baal naa ba funɛ yir Aristakus funɛ gbaari ya ni. O funɛ li Tɛsalɔnika naa nyɛn Masɛdonia pulum nɛɛ. 
ACT.27.3	Chɔɔsa funɛ wa pisi, ya fun la tel Saidɔn. Julius funɛ ya nibin werire Pɔɔl wati a nyɛ un nyinbaan di o gil arŋ ti a la zaami o chɛna, chen ni ba zi nyɛ un kin nawara o daŋniu. 
ACT.27.4	Pɔɔl fun bur wa zu arŋ ti ka ya burgi a kaali. Peha funɛ mo ya suwachak ni, ya fun val Saiprus pulum ni nɔ a la doonani pehe ti vɛ vali. 
ACT.27.5	Ya fun val la li ni naa chɔ gbampulim ni a la tel Sailisia pulum awa Pamfilia pulum ni nɔ a la li tɔhɔn naa ba yir Maira a li Lisia pulum ni. 
ACT.27.6	Doonee lanjimasa nihɛɛ ti fun na arŋa a li Alɛzandria ni ka o saksi di o la Itali pulum. O fun bur la zu arŋa naa kpa ya li Siizaria a wa lisi ya a bur du arŋ digi ni.
ACT.27.7	Ya fun li dooni a val tama wuzu bilɛ, domi pehe ti wa funɛ suŋi ya. Chendaha o funɛ bɔm ya niu di ya la dugli tɔhɔn naa ba yir Sinidus. Ya wa fun bu koti a la suwachak tama a burgi a la gali Krit pulum zuuli bar digi doonani ba yir Salmone. 
ACT.27.8	Ya fun val a la dugli ni nɔ ka o fun bɔm ya ni di ya tel doonani ba yir, bar hiisi weri. O wa tɔhɔn naa ba yir Lasɛa chen, wa bol dɔŋ ni.
ACT.27.9	Ya fun nyɛn dooni a vusi. Ju tim ta wuzu zen funɛ wa tel di Koosa dam kɔkɔɔrsi ta yaa fun kɔɔri kɔɔra a nyɛ Koosa ni, chen ni o zi gil ba tum tagnau a nyɛ ba, chen fun wa tagin ni di nibinsa kival ni ti ni. Pɔɔl fun tɛ niduse nin a ŋɔ ba, 
ACT.27.10	“Mu nivalɛ dɔŋtima, mu zimu di ya chiŋɛ bar nɔ aa la, o zi tagini ya niu. Bun nawara arŋ ti chuŋi chen zi wa chɔku ka ya bɔnɛ siti.” 
ACT.27.11	Lanjimasa nihɛɛ ti wa la nɔɔni chenani o sɛm chen ni. O ka fun la nɔɔni chenani niduse ta nihɛɛ awa arŋ ti tiina sɛm. Ba funɛ daŋni ba li dooni a la. 
ACT.27.12	Fufuk saha funɛ dugliu. Doonani arŋ ti fun chiŋi chen wa fun wer di fufuk saha wa pu un dooni. Niduse ta nidamata funɛ daŋni ba li doon a kpaŋi a tel tɔhɔn naa ba yir Finiks chen. O funɛ chem nha bar chelire. Doon funɛ ya bar weri di arŋsa chem fufuk saha.
ACT.27.13	Wuzu digi peha naa vɛ kpoki fun ya a li pul mun. Niduse ta fun lisi di ba si awa arŋ ti ni a la a lisi lugɛ yuga naa kpak arŋ ti o vɛ laali a li ni ti ni. Ya fun si dooni a val a dugli Krit pulum ni nɔ. 
ACT.27.14	Ya funɛ la chene, pe kpok kinkan fun vaan si a ya ni ti nɔ chemchem ni. Niduse ta yir chen pehe ti, ‘nha bar yɛli ningal peha’. 
ACT.27.15	O funɛ mo arŋ ti a teŋ ni ti kinkan. Niduse ta fun luk a ku chenani ba zi ya o deŋli. Pehe ti fun nyɛ arŋ ti la doonani ba vɛ daŋni o laali. 
ACT.27.16	Ya fun la gali pulum we naa ni go chen ya nindil ni ka pehe ti fun baligi a bu si. Ba funɛ yir dooni Kɔdɔ. O funɛ bɔmu kinkan ya wati ka ya kpak arŋ we naa kizen ti lɛrgi chen. 
ACT.27.17	Ya fun lisi un a nyɛ o zɔŋ arŋ zen ti buudaha ni a kpa ŋmɛnsa a vɔu a a go a mari arŋ zen ti, chen ni ni naa pehe ti teŋ wa zi chɔk un. Hansura fun kpak niduse ta di arŋ ti zi la fir hɛchɛ naa duglɛ Libia pulum ni nɔ niu. Ba fun pur gata naa yaa suŋi arŋ ti o val kinkan chen, chen ni arŋ ti wa zi val kinkan. 
ACT.27.18	Pe kpok naa funɛ teŋ ni ti kinkan chen fun ya hali dusum maga. Chɔɔsa funɛ wa pisi, niduse ta fun luksi bun ta bɔnɛ a yo du ni ti ni. 
ACT.27.19	Chɔɔsa fun bu wa pisi, ba fun pirigi kin nawara suŋi arŋ ti o la chen, bɔnɛ a du ni ti ni. 
ACT.27.20	Pe kpok ti funɛ ya chene wuzu damata. Dobaala fun tɔ buudaha ya vɛ na nha koo wula. Ya lɔk fun wa li peti, ya maga funɛ lisi di ya kaa ya sitiu.
ACT.27.21	Nandigi wa fun koti a ya diwe a di a vusi. Chen saha ti Pɔɔl fun si chiŋi ya maga suwachak ni a ŋɔ, “Mu dɔŋtima, ma fu nu mu wati a nyɛn Krit pulum ni, ma fu wa zi namsi nan a nyuksi ma kin ta maga. 
ACT.27.22	Mu sumi mau di ma kpak ma bambe. Arŋ ti zi wa chɔku, amaa nandigi wa zi wa sou. 
ACT.27.23	Dusum ti Koosa naa dɔ min awa naa mu jɛɛmi, fun tum o malaikasi ta digi o wa ŋɔ min, 
ACT.27.24	‘Pɔɔl, ta ɔmi. Koosa zi nyɛ i la koorsi ta nyuhu tiina Siiza watiu o di i sɛria. O ya niweri daha, o wa zi nyɛ hin koo ba naa wa hin lagmi nyɛn nan nidigi sou.’ 
ACT.27.25	Mu dɔŋtima, chendaha mu ŋɔ ma di ma kpak ma bambe. Mu si su di Koosa zi tum chenani o ŋɔ minu. 
ACT.27.26	O wa zi vusi ka pehe ti kizak ya a la li pulum naa ni go chen nɔ.”
ACT.27.27	Pe kpok naa funɛ teŋ ni naa ba yir Mɛditɛrɛnian, kinkan funɛ yau wuzu fidanaasi. Dusum ti tɔhɛɛsa, niduse ta fun lisi di arŋ ti wa dugli ni nɔu. 
ACT.27.28	Ba fun kpa ŋmɛn a vɔu kiyuk a kpa un du ni ti ni o tu kaali ni mun. Ba fun wa lisi un a zaamsi a na di ni ti luŋluŋ ya naŋgere kɔk di fumlɛwa. A fun ya tama, ba bukoo kpa kiyuk ti a du ni ti ni. Ba fun bu lisi un a zaamsi a na di ni ti luŋluŋ ti ya naŋgere fumdiktore. 
ACT.27.29	Hansura fun kpak niduse ta di arŋ ti zi la mo gbɛntɛlau. Ba fun kpa lugɛ yuga a naa yaa nyɛ arŋ ti chiŋi, a banaasi a kaali arŋ ti gantɛl a la du ni ti ni a tu kaali ni mun a funɛ pɔ di chɔɔsa pisi. 
ACT.27.30	Doone ba fun kpa arŋ we ti a wa mari arŋ zen ti chakpal ni ti ni di ba zu a ŋɔ di ba kaa la zer lugɛ yuk kinkin tawa a la du ni ti ni arŋ ti suwachak ni. 
ACT.27.31	Pɔɔl funɛ na ka niduse tima daŋni ba gil arŋ ti ta a ta bu bur laali, o fun ŋɔ lanjimasi ta awa ba nihɛɛ ti ni, “Ma ta nyɛ niduse tima kaali a ka ya. Ba kaalɛɛ, ya maga zi sitiu.” 
ACT.27.32	Lanjimasa nihɛɛ ti fun ŋɔ o lanjimasi ta ni ba teŋsi ŋmɛnsa a naa vɔu arŋ we ti a mari arŋ zen ti chakpal ni a waligi dɔŋ ni.
ACT.27.33	Chɔɔsa funɛ wa pisi a wa, Pɔɔl fun sumi ba maga di ba di diwe. O fun ŋɔ ba, “Ma namsi kinkanu a ha vɛ di kundɔŋ wuzu fidanaasi. 
ACT.27.34	Mu sumi mau di ma di diwe, chen di arŋ ti wa chɔk, ya zi kotiu a li awa ya miisi ni. Mu si su di ya nidigi wa zi huusi.” 
ACT.27.35	Pɔɔl funɛ sɛm peti, o fun zer boroboro a sumi Koosa a du a chɔk se. 
ACT.27.36	Nan funɛ kpami kinkin tima ba gbanko di diwe. 
ACT.27.37	Ya naa funɛ lagmi dɔŋ ni a nyɛn arŋ ti tuhu ni a gba chen, funɛ ya nara kɔksa lɛ di fumnɔpɛ danɔrawa. 
ACT.27.38	Ya maga funɛ di puŋ, niduse ta fun luksi bun nawara kaɛɛ a ya mɛ chen a du ni ti ni, ka arŋ ti fuŋsi a zɔŋ ni daha ni.
ACT.27.39	Chɔɔsa funɛ wa pisi peti, ya maga fun koti a na jibaŋ, amaa niduse ta wa fun zim doonani ya nyɛn. Ba fun na ni ti nazaŋa ka hɛchɛ kinkan nyɛn dooni. Ba fun lisi di ba zi nyɛ arŋ ti val hɛchɛ ti dahau dooni. 
ACT.27.40	Lugɛ yuga a naa yaa nyɛ arŋ ti chiŋi, ha funɛ vɛɛn vɔti arŋ tiu. Niduse ta fun la teŋsi lugɛ yuga ŋmɛnsi ta a ta a pur kinkin naa yaa nyɛ arŋ ti deŋli aa val. Ba fun kpa gata naa la suŋi arŋ ti o val kinkan a tɛ buudaha pehe ti mo un a la dugli ni ti nɔ. 
ACT.27.41	Ba funɛ nyɛn ni ti ni a la chene, arŋ ti fun vaan la zini hɛchɛ a li ni ti ni. Arŋ ti suwachak fun la kak ka ni naa pehe ti teŋ kinkan chen funɛ mo arŋ ti mun o kpɛligi.
ACT.27.42	Lanjimasi ta fun lisi di ba kpu ba naa maga ba il chen, chen ni ba wa zi la tu ni ti a di a chɔ kaali. 
ACT.27.43	Lanjimasi ta nihɛɛ ti wa fun nyɛ lanjimasi ta kpu ba, domi o wa funɛ daŋni Pɔɔl sou. O fun purigi ya maga chen bilɛ. O fun ŋɔ ba naa zim ni diili chen ba te tu ni ti a di a la zini jibaŋ, 
ACT.27.44	a ka fun ŋɔ ba naa vɛ zim ni diili chen ba tu ni ti a kpaksi arŋ kpɛligi ta a kpa ba a la tel jibaŋ ti. Ya maga fun ya chen a fosi ni ti ni.
ACT.28.1	Ba naa funɛ nyɛn doon ka ni ti go ba chen, fun ŋɔ ya di doon sɔn ya Mɔltɔ. 
ACT.28.2	Ba funɛ ya nibin werewa ya wati a la ya a du. Doon funɛ mi ka wa nyɛn. Chendaha ba fun biksi din di ya weeri. 
ACT.28.3	Pɔɔl funɛ lagmi daasa a du din ti ni chene, dum fun li dooni a gasi o nin. Din ti nunum funɛ nyɛ dum ti li. 
ACT.28.4	Ba naa funɛ nyɛn pulum ti ni fun na dum ti ka o gasi Pɔɔl nin ti. Ba fun ŋɔ dɔŋ ni, “Baal nɔ funɛ kpu nandigirɛ. Hali ni ti vɛ di un chen, amaa lalaknɔwa o na o nyɔɔra a zi sou.” 
ACT.28.5	Pɔɔl fun misi dum ti o chel din ti ni, ka o vɛ ya un wu digi. 
ACT.28.6	Ba funɛ nyini un a la pɔ di o fɔɔsi a chel tɛɛnɛ ni a sou. Ba fun nyini a vusi a na di wu digi wa ya un. Ba fun chɛrgi ba bambe a li chenani ba fun te ŋɔ di o kpu nandigirɛ chen a ŋɔ di Koosa funɛ kok un.
ACT.28.7	Ya wa pulum ti koor bar nyɛni wa fun bol dɔŋ ni. O sɔn funɛ ya Publius. O fun la ya a du ya nyɛn o wati wuzu butora. 
ACT.28.8	Kabilima funɛ kpak Publius nyana ka o chaari a chɔ o kichɔɔli ni. Pɔɔl fun nu o wichɔɔrti ti wɛ a fun la zu o dɛ chɔɔli ti a sumi Koosa a nyɛ un a kpa o nisa a sak un ni a tiibi un. 
ACT.28.9	Chenani o fun tum chen laaboora mɔɔli pulum naa ni go chen maga. Ba naa maga funɛ wi a nyɛn dooni fun wa Pɔɔl wati o tiibi ba. 
ACT.28.10	Ba fun kpa papaha damata a nyɛ ya. Ya funɛ saksi di ya li pulum ti ni pɛnsa tora gantɛl ni, ba fun kpa ya papaha a gbaari kin nawara ya daŋni ya kpa li ya val ti ni.
ACT.28.11	Alɛzandria tima arŋa funɛ nyɛn doone fufuk saha ti. Ba funɛ yir un, ‘vursa a naa ya leusisa’. Ya fun la zu un a kaali. 
ACT.28.12	Ya fun la tel tɔhɔn naa ba yir Sirakus a nyɛn dooni wuzu butora. 
ACT.28.13	Wuzu butora ta gantɛl nɛɛ, ya fun li dooni a kaali tɔhɔn naa ba yir Rɛjium a li Itali pulum ni. Chɔɔsa funɛ wa pisi, peha fun ya a li pul mun ni ka ya li dooni. Wuzu bilɛ gantɛl ni ya fun la tel tɔhɔn naa ba yir Puteoli, a li arŋ ti ni dooni. 
ACT.28.14	Yesu nitiŋɛ ba naa nyɛn dooni, fun nyɛ ya wa nyɛn ba wati. Wuzu bunɔpɛ gantɛl ni, ya fun li dooni a kaali Room. 
ACT.28.15	Yesu nitiŋɛ ba naa nyɛn dooni, fun val nyinbaan ziŋi a wa chem ya. Bɔnɛ fun chem ya a li yawa naa ba yir Apius. Ba wa ya fun val tama ka ba naa tiŋ ba gantɛl a wa chen, fun chem ya a li hɔɔra bar chɔɔli damsi butora. Pɔɔl funɛ na ba chen, o kpami un o zaami Koosa chen daha.
ACT.28.16	Ya funɛ la tel Room, ba fun nyɛ Pɔɔl nyɛn o duŋduŋ ka lanjima il un.
ACT.28.17	Wuzu butora gantɛl, o fun yir Ju tima ba naa nyɛn dooni, nihɛɛta ba lagmi a wa o wati. O fun ŋɔ ba, “Mu niinbisa, mu wa fun tum tum tagin a du ya walɛ ni. Mu ka wa fun vɛɛn biksi nara di ba ta bu tiŋ ya nawaalsi ta nyinbaan. Hali nan daha, ba fun kpak min a tɔ dɛ a li Jɛrusalɛm ni a kpa min a du Roman tim nisa ni. 
ACT.28.18	Ba fun di mu sɛria a na di mu wa ya wi naa la zi nyɛ mu sou a la daŋni ba lisi min. 
ACT.28.19	Ya walɛ ta wa funɛ daŋni ba lisi min a fun namsi min di mu la sumi gɔbnati nyuhu tiin nihɛɛ naa nyɛn dooni, di o kpa min la nyɛ koorsi ta nyuhu tiina Siiza ni o di mu sɛria. Mu wa wa bar nɔ di mu wa fiksi bau. Ba funɛ muksi minu. Chendaha mu wa. 
ACT.28.20	Ya Ju tima kpak bambi bɛgimu di Koosa zi tum naa o fun vɔu di o tumu ba wati wuzu digi. Roman tim ta funɛ kpa zɔgliu a vɔu mu nisa a nyɛ lanjima nɔ il min domi naa ya nara kpak bambi bɛgim a nyɛ chen daha. Chendaha mu yir ma di ma wa min na dɔŋa.”
ACT.28.21	Ju tima ba naa funɛ nyɛn Room ni, fun ŋɔ un, “Ya niinbisa ba naa nyɛn Judia pulum ni, digi wa to a sɔbi i wɛ a du tɔn ni a nyɛ ya. Nandigi wa gba a li dooni a wa ŋɔ ya i laaboora koo a chɔk i sɔn ya wati. 
ACT.28.22	Ya zimu di ba naa nyɛn bawu maga ni ka ba sɛm sɛm tagna a du ba naa wa hin la tum tum ni. Chendaha ya daŋni ya nu chenani i lisi.”
ACT.28.23	Ba fun la nɔɔni di ba wa Pɔɔl zi bu lagmiu. A wuzu ti fun wa tel, ba fun i a gbaari a wa doonani o nyɛn chen. A piili chɔɔsa hali nha wa chel, o fun biksi ba di saha naa Koosa zi wa dɔ nara telu mun. O fun karimi Koosa sɛm tɔn ti bar digi a li chiksɛ naa o fun lisi a nyɛ Mosis ni chen awa sɛm naa Koosa witinsi ta fun sɔbi di o biksi ba chenani o fun ŋɔ Yesu wɛ chen ya wutirɛ. 
ACT.28.24	Ba bɔnɛ fun nyɛ ba se su o biksi ti. Ba bɔnɛ ka wa fun nyɛ ba se su un. 
ACT.28.25	Pɔɔl sɛm ta fun nyɛ Ju tim ta di dɔŋa wa amɔrɛ ka ba funɛ daŋni ba la, amaa Pɔɔl funɛ nyɛ ba chiŋiu o sɛm ba sɛm tama a gbaari. O funɛ ŋɔ bau, “Koosa siim weri ti fun nyɛ Koosa witiina Azaaya sɛm wuti sɛma a nyɛ ma nawaalsi ta ni saha digi. 
ACT.28.26	O fun sɛm di Koosa ŋɔ un,
ACT.28.26	‘La ŋɔ Ju tim ta ni,
ACT.28.26	ba kpak seu a vɛ naali.
ACT.28.26	Mu ŋɔ bau, ba ka wa zim mu sɛm ta mun.
ACT.28.27	Nara nama bambe situ.
ACT.28.27	Ba tɔ ba diŋsiwa awa ba se gbanko.
ACT.28.27	O vɛ ya chen, ba bambe fu zi lisiu ka ba nu mu sɛm ta a koti a na.
ACT.28.27	Ba bambe zi chɛrgiu,
ACT.28.27	chen ni mu gil ba tum tagna a nyɛ ba.’ ”
ACT.28.28	Pɔɔl fun bukoo ŋɔ ba, “Mu daŋni ma zimu di ba naa vɛ ya Ju tima na nyinbaanu di ba nu Koosa laaboor weri ti di o daŋni o yisi bau a li ba tum tagna ni ba tiŋ un. Ba nidamata zi nu unu.” (( 
ACT.28.29	Pɔɔl funɛ sɛm chen Ju tim ta funɛ di dɔŋa wa amɔrɛ a ta.))
ACT.28.30	Pɔɔl fun la nyɛn nandigi dam ni a la bɔ un dam ti nyuhu ni bunsa lɛ. O fun la ba naa maga wa di ba zaami un a du. 
ACT.28.31	O fun kpak bambi a biksi ba di saha naa Koosa kaa wa dɔ nara chen telu awa ya kunyana Yesu Kristo wɛ. Nandigi wa fun to a tɔ un nyinbaan di o ta sɛmi.
ROM.1.1	Mu waa, Pɔɔl, naa ya Yesu Kristo tumtumna, min la sɔbi tɔn nɔ. Koosa fun a yir min a lisi min di mu ya o nitumi a la ŋɔ nara ni o laaboor weri ti wɛ.
ROM.1.2	Laaboor weri nɔ ya kin nawara o fun vɔu saha digi chen a fun nyɛ o witinsi ta sɔbi a li o sɛm tɔn ti ni. 
ROM.1.3	O ya o be wɛwa. Waa ya ya kunyana Yesu Kristo. O ya koor hɛɛ Devid be lulirɛ, 
ROM.1.4	amaa Koosa funɛ kpa o kpok zen ti a lɛli un a li o sou ni di o biksi ya di o gbanko ya o bere. 
ROM.1.5	Yesu Kristo fun a suŋi min di mu ya o nitumi aa la sɛm tɛɛnɛ nɔ tim maga ni a nyɛ un, chen ni ba se zi su unu ka baa tiŋ o nɔ. 
ROM.1.6	Ma gbanko funɛ gbaari ba niu. Koosa fun a yir ma di Yesu Kristo dɔ ma.
ROM.1.7	Mu zaami ma naa maga Koosa daŋni a fun lisi a nyɛ o titi niu a li Room ni.
ROM.1.7	Ya kunyana Koosa awa ya kunyana Yesu Kristo suŋi ma a kinyɛ ma bara sɔɔna.
ROM.1.8	Mu daŋni n te ŋɔ di Yesu Kristo kpa chenani mu kunyana Koosa ma maga daha a nyɛ un. Nara sɛmu bawu maga ni chenani ma se su Yesu Kristo. 
ROM.1.9	Koosa naa muu tum a nyɛ awa mu bambi maga ni a la biksi o laaboor weri ti o be wɛ a nyɛ nara ni, waa ya mu sɛhɛra tiina di mu yaa sumi unu ma daha, 
ROM.1.10	di o ya o tutɔ, o zi nyɛ min nyinbaanu wa ma wati. 
ROM.1.11	Mu daŋni mu na mau kinkan, chen ni mu wa ma zi kotiu a bɔni Koosa siim weri ti papaha bɛgim di ma kpak nɛnɛ. 
ROM.1.12	Chen yaali ni, ya maga zi kotiu a suŋi dɔŋa. Chenani mu se su Koosa zi kpami mau. Chenani ma gbanko se su un zi kpami minu.
ROM.1.13	Mu niinbisa, mu daŋni ma zimu di mu funɛ daŋniu mu wa ma wati bu damata, amaa mu wa fun koti a wa. Mu daŋni mu lisi narawa ma wati a nyɛ Koosa ni a chi mu funɛ lisi ba a li ba naa vɛ ya Ju tim wati bawu maga ni. 
ROM.1.14	Girik tima awa ba naa vɛ nɛɛgi, nɛha tima awa nyu bilim tima, o lawa mu biksi Koosa laaboor weri tiu a nyɛ ba maga ni. 
ROM.1.15	Chendaha mu kpak un mu bambi ni di mu biksi un a nyɛ ma naa nyɛn Room gbanko ni.
ROM.1.16	Koosa laaboor weri ti ya mu jirima kin. Koosa funɛ kpa o kpokre a du un ni, chen ni Koosa zi kotiu a yisi ba naa maga se su o laaboor weri ti a li ba tum tagna ni. O te ya chene a nyɛ ba naa ya Ju tim ni a ka zi ya a nyɛ ba naa vɛ ya Ju tim ni. 
ROM.1.17	Koosa biksi yau gbampulim ni a li o laaboor weri ti ni chenani o zi bu vɛ na nibinsa galimsa o wati. Chenani nibinsa se duŋduŋ su un nyɛ o tum chen. Ba fun sɔbi chen wɛ a li o sɛm tɔn ti ni saha digi a ŋɔ,
ROM.1.17	“Nara se su Koosa,
ROM.1.17	o wa zi bu na ba galimsa o wati a kpa o mi fali a nyɛ ba.”
ROM.1.18	O waa na paan a du ba naa vɛ o nɔ a la tum tum tagna a zi lɛrgi ba diŋsa. Ba tum tagna daha, ba kpa o wuti ti a ta. 
ROM.1.19	Kin nawara nyɛ nibinsa zim Koosa nyɛn gbampulim ni. Koosa titi funɛ kpa a a li chen. 
ROM.1.20	Saha naa Koosa fun naami tɛɛnɛ nɔ maga hali wa zinan, ba kotiu a na chenani o bambi du a li kin nawara o naami ni. Ba waa funɛ zim o kpok naa vɛ kpak bɔ awa chenani o ya Koosa. O fun kpa kin nama a li gbampulim, chen ni ba wa zi koti a sɛm sɛma. 
ROM.1.21	Ba fun koti a zim Koosa, amaa ba wa la nɔɔni di ba zaami un a nyɛ un jirima. Ba fun burgi womna a la lisi lisi yɔrisa. Ba se wa fun lɛli. 
ROM.1.22	Ba fun a yir ba titi ninɛɛgɛ, amaa ba funɛ burgi womniwa. 
ROM.1.23	Ba fun a nyɛ kin nawara chi nibinsa awa zimebisa awa sela awa kipalɛ jirima a kpa a chiŋsi Koosa bar jɛɛmi bar chiŋsi ni. Waa nyɛnɛɛ hali saha naa vɛ kpak bɔ.
ROM.1.24	Chendaha Koosa fun kpa ba a ta di ba tiŋ ba titi daŋnɛ a tum tum tagna a tum dɔŋa aa du dɔŋ ni. 
ROM.1.25	Ba fun a piŋi Koosa wuti a la nusuna a la nyɛ kin nawara o fun naami jirima a kaali o titi naa naami a. Ma nyɛ ya pɛgi un hali saha naa vɛ kpak bɔ. Ami.
ROM.1.26	Koosa fun kpa ba a ta di ba tiŋ ba titi daŋnɛ naa nyɛ ba na hiisa. Hali ba nihaana fun vɛ di ba wa nibaala wa zi chɔ aa la chɔ dɔŋa. 
ROM.1.27	Nibaala gbanko ka fun vɛ di ba wa nihaana wa zi chɔ a la chɔ dɔŋa. Chenani ba funɛ tum nyɛ ba na hiisa kinkan. Ba tum tagna zi buru a di ba.
ROM.1.28	Ba wa fun lisi di o deŋlu di ba zim Koosa. Chendaha o fun kpa ba a ta a nyɛ ba burgi nara a lisi wu tagna a la tum tum tagna a naa vɛ deŋli, 
ROM.1.29	a la tum tum tagna damata a ya se tima, a kpak handɔta wa dɔŋa a la kpu nara a la yo dɔŋa la mur ba dɔŋtima a ha dɔŋa kinkan, a la lɔ nara gantɛl, 
ROM.1.30	a la chɔk nara sɔna a la pini nara zoma aa ha Koosa. Baa daŋni sɔniwa a la zer ba titi a la nyini tum tagna falɛ di ba tum saha maga. Ba wa tiŋ ba nyama awa ba numa nɔɔna, 
ROM.1.31	a wa kpak nɛha aa vɛ kpak se suuli. Hali ba wara daŋni ba dam walɛ a vɛ kpak nara siki. 
ROM.1.32	Ba zimu di Koosa funɛ ŋɔ di o deŋlu wa ba naa la tum nan sitiu, amaa ba ha vɛɛn a tum au a ŋɔ di ba naa la tum chen tum tum werewa.
ROM.2.1	I dɔŋtiina tum tum tagna ka i di un sɛria, i wa zi koti a ŋɔ wu digi. I tum galimsau a du i titi ni. Tum tagna naa i fiksi un chen, ii gbanko tum chene vɛɛna. 
ROM.2.2	Ya zimu di o deŋlu wa Koosa di ba naa la tum nan sɛria. 
ROM.2.3	I di chenani i dɔŋtiina tum sɛria chen, i zi koti a chɔ li Koosa sɛria diili ti niuu? 
ROM.2.4	I baa di chenani Koosa ya niwerire kinkan i wati a kpak hin wa kanyita, chen ya yɔrirɛɛ? I wa zim di Koosa ya niwerire kinkan i wati, chen i zi gil i tum tagna a bur tiŋ unn? 
ROM.2.5	Amaa i si kpoku kinkan. I tuha wa zi chɔk i tum tagna daha. I tum tum tagniwa aa chiŋsi. Koosa wuzu wa tel di o wa di hin sɛria wa wuti, o zi na paanu kinkan a du hin ni a lɛrgi i diŋsa a gbaari. 
ROM.2.6	Chen wuzu ti o zi wa bɔ nara maga wa ba chimu a li chenani ba tum ni. 
ROM.2.7	Ba naa maga la tum tum were wa kanyita saha maga, chen ni ba zi wa la jirima awa chaani kinkan awa miisa naa vɛ kpak bɔu Koosa wati, Koosa zi kpa kin namau a nyɛ ba. 
ROM.2.8	Amaa ba naa ka kpak se a la vɛ di ba tiŋ wuti nyinbaan a la tum tum tagna saha maga, Koosa zi na paanu kinkan a du ba ni a lɛrgi ba diŋsa. 
ROM.2.9	Muksi awa wiili zi wa pu ba naa maga la tum tum tagnau. A zi wa te pu ba naa ya Ju tima a zi pu ba naa vɛ ya Ju tima. 
ROM.2.10	Ba naa ka la tum tum were zi wa la jirima awa chaani kinkan awa bara sɔɔnau. Ba naa ya Ju tima zi wa te la ka ba naa vɛ ya Ju tima ka zi la. 
ROM.2.11	Koosa wara daŋni bɔnɛ a kaali bɔnɛ.
ROM.2.12	Ba naa vɛ ya Ju tima wa la Koosa chiksɛ ta a la tum tum tagna, Koosa wa zi wa kpa o chiksɛ ta a wa di ba sɛria. Amaa Ju tima ba naa la o chiksɛ ta, chiksɛ tawa Koosa zi wa kpa a wa di ba sɛria. 
ROM.2.13	Nara funɛ nu o chiksɛ ta duŋduŋnɛ, ba galimsa ti ha vɛɛn nyɛn o watiu. Amaa ba naa ka tiŋ a nɔ, o wa zi bu na ba galimsa. 
ROM.2.14	Ba naa vɛ ya Ju tima, ba wa la o chiksɛ ta. Amaa ba bambe nyɛ ba tum chenani o chiksɛ ta ŋɔ di baa tiŋ, ba titi bambe la nyɛ ba chiksɛ. 
ROM.2.15	Ba tuma biksɛɛ di Koosa funɛ sɔbi o chiksɛu ba bambe ni. Ba bambe lise gbanko di ba sɛria a ŋɔ ba di ba galimu akoo ba wa galimi. 
ROM.2.16	O zi wa chi chenu a wuzu naa Koosa zi wa kpa nara wu sogle maga a li gbampulimu a nyɛ Yesu Kristo di a sɛria. Koosa laaboor weri naa mu biksi a nyɛ nara ni, o biksi nan ni.
ROM.2.17	Ma naa ba yir Ju tima, maa nyini Koosa naa ya ma jirima tiina, chiksɛ ta se ni, 
ROM.2.18	aa zim o tutɔ awa kin naa weree, domi ba funɛ biksi o chiksɛ tau a nyɛ ma. 
ROM.2.19	Ma kpak bambeu di ma koti a ya nyuhu tima a la biksi ba naa nyuksɛ nyinbaan a vɛ zim Koosa, 
ROM.2.20	aa ŋɔ di ma koti a biksi ba naa ya womniwa awa ba naa ya bichɛsa. Ma kpak bambeu di ma kpak zima awa wuti maga hali a wa peti a li o chiksɛ ta ni. 
ROM.2.21	Ma naa la biksi nara, yɛrɛ ma vɛ biksi ma titi? Ma ŋɔ di ba ta ŋmɛɛli a la ŋmɛ. 
ROM.2.22	Ma ŋɔu di ba ta tum chɔkumsa tuma a la tum chɔkumsa tuma. Ma ŋɔu di ba nyɛ Koosa jirima a vɛ ya chen ma titi. 
ROM.2.23	Koosa chiksɛ ta ya ma jirima kina ka maa chɔk a a du un hiisa. 
ROM.2.24	Ba funɛ a sɔbi a li Koosa sɛm tɔn ti ni a ŋɔ,
ROM.2.24	“Ba naa vɛ zim Koosa chɔk o sɔnnɛ ma daha.”
ROM.2.25	Ba teŋ ma ka maa tiŋ o chiksɛ ta gbanko, ma teŋi nyɛ ma na nyɔɔrau. Amaa maa chɔk o chiksɛ ta, ma burgi a chi ba naa vɛ teŋsire. 
ROM.2.26	Nara vɛ teŋsi aa tiŋ o chiksɛ ta, Koosa zi nyini bau a chi ba wa teŋsi. 
ROM.2.27	Chendaha ba naa vɛ ya Ju tima nyɛ ma na galimsa, domi nara funɛ sɔbi Koosa chiksɛ tau a nyɛ ma aa teŋsi ma, amaa maa chɔk au. Ba ka tiŋ o chiksɛ tau a vɛ teŋsi. 
ROM.2.28	Nibine bara teŋee, chen wa biksi di o ya Ju tim nidigirɛ wuti. Teŋi naa Koosa baga nyɛn, o wa ya bara teŋsire. 
ROM.2.29	O siim weri ti wa nyɛn nibine bambi ni, chen nyɛ o ya Ju tim nidigi wuti. Koosa chiksɛ ta wa koti a tum chen. Nibinsa wa zi pɛgi naa kpak Koosa siim weri ti. Koosa ka la zi pɛgi tiina.
ROM.3.1	O ya chen ni, yɛrɛ Ju tim ta kpak nyusum a kaali ba naa vɛ ya Ju tima? Baŋ nyɔɔrrɛ ba na a li ba teŋsi ti ni? 
ROM.3.2	Ju tim ta kpak nyusumu a kaali ba a li wu damata ni. Wu birigi naa Koosa fun biksi o sɛma a du Ju tim ta nin ni. 
ROM.3.3	Koosa zi vɛ o vɔwiu domi ba bɔnɛ wa ya wuti timaa? 
ROM.3.4	Aai. Nara maga ya nusun tima, Koosa sɛm ta ka zi ya wutiu saha maga. Ba fun a sɔbi a li o sɛm tɔn ti ni a ŋɔ,
ROM.3.4	“Ba zi ŋɔ di i sɛm ta ya wutiu.
ROM.3.4	Ba wa di i sɛria, i zi na nyusumu a li bar diili dɛ ti ni.”
ROM.3.5	Ya tum tagna nyɛ Koosa tum deŋli a li a gbaari, yɛrɛ ya zi sɛm? Ma nyɛ mu kpa nibinsa sɛma a pɛɛsi ma, “O ya chen ni, o lɛrgi ya diŋsa ya tum tagna daha, o tum wu taginuu?” 
ROM.3.6	Aai. Koosa tum wu tagin, yɛrɛ o ka ya a di tɛɛnɛ nɔ tim maga sɛria?
ROM.3.7	Ya nusuna nyɛ Koosa wuti li a gbaari, chen ni nibinsa zi pɛgi unu, yɛrɛ o ŋɔ di o zi na ya galimsau a ta ya yɔri ya tum tagna daha? 
ROM.3.8	O ya chen, ya zi kotiu a ŋɔ ma nyɛ ya tum tum tagna, chen ni tum were zi li a niu. Nara bɔnɛ fun a chɔk mu sɔn a ŋɔ di mu sɛmu, amaa ba sɛma wa fun ya wuti. O deŋlu di Koosa zi na ba galimsau a ta ba yɔri.
ROM.3.9	Adaha ya naa ya Ju tima ya ya nibin werewa a kaali ba naa vɛ ya Ju timaa? Aai. N piin biksi mau di ba naa ya Ju tim ta awa ba naa vɛ ya Ju tima, ba maga ya tum tagna timwa. 
ROM.3.10	Ba fun a sɔbi a li Koosa sɛm tɔn ti ni a ŋɔ,
ROM.3.10	“Nandigi wa toli a ya tum were nitumi,
ROM.3.10	hali nibɛgim wa to.
ROM.3.11	Nandigi wa toli a nɛɛgi.
ROM.3.11	Nandigi wara daŋni o dɛu Koosa.
ROM.3.12	Ba maga fun a nyuksi ba nyinbaan a ya yɔri.
ROM.3.12	Nandigi wa toli a tum jirima tuma,
ROM.3.12	hali nibɛgim wa to.
ROM.3.13	Ba nɔɔna chi hugilsi naa ba vɛ tɔɔlirɛ.
ROM.3.13	Ba pɛgi nara wa ba nyina nɛɛ a la mur ba.
ROM.3.13	Ba sɛma chi duma sambosiwa.
ROM.3.14	Ba ŋɔ nɔrɛ a nyɛ nara ni wa tuha sa ni.
ROM.3.15	Ba kpa ba naŋgerewa a val lalaga a la doonani ba kpu.
ROM.3.16	Chɔki awa muksi pisi ba nyinbaan maga.
ROM.3.17	Ba wa zim bara sɔɔna nyinbaan.
ROM.3.18	Ba wara nyɛ Koosa jirima.”
ROM.3.19	Ya zimu di ba naa la biksi Koosa chiksɛ ta, ba waa la biksi ba naa la tiŋ a, di ba na galimsa. Chendaha nara maga zi wa la nɔɔniu di ba tum galimsau Koosa suwachak ni. Ba wa zi wa koti a sɛm wu digi. 
ROM.3.20	O chiksɛ ta biksi ya di ya maga ya tum tagna nitumɛwa. Koosa ha zi vɛɛn na ya galimsau o chiksɛ ta tiŋi daha.
ROM.3.21	Lalaknɔ Koosa fun a biksi ya o nyinbaan chenani o zi bu vɛ na nibinsa galimsa o wati. Chenani o tum chen wa kpak wu digi wa o chiksɛ ta tiŋi ni. O chiksɛ naa ba fun sɔbi a li o sɛm tɔn ti ni awa o witinsa ba naa nyɛn saha digi, funɛ biksi nara o wɛ. 
ROM.3.22	Koosa wa bu a na ba naa maga se su Yesu Kristo galimsa. 
ROM.3.23	Nara maga yaa tum tum tagnau a pɔɔgi chenani Koosa daŋni ba du. 
ROM.3.24	Koosa fun a kpak ya siki a nyɛ Yesu Kristo la ya nyuuna a nyɛ ya. Koosa fun ya chen a nyɛ ya yɔri. Chendaha o bu vɛ na ya galimsa o wati. 
ROM.3.25	Koosa funɛ kpa Yesu Kristo a chiŋsi gbampulim ni a nyɛ o sou o daakakli ti ni, chen ni Koosa wa zi bu na paan a du ba naa maga se su Yesu sou chɛl ni. O funɛ ya chene di o biksi nara di o ya wuti tiinnɛ. Hali chen saha ti o funɛ kpak ba kanyitau a li nara tum tagna ni a ta lɛrgi ba diŋsa. 
ROM.3.26	Lalaknɔ o kpak nyinbaan naa o zi bu vɛ na nibinsa galimsau o wati. Nan biksi ya di o ya tum weri tiin naa la zi vɛ na ba naa maga se su Yesu galimsa.
ROM.3.27	Ya zi kotiu a pɛgi ya titi domi ya funɛ tiŋ Koosa chiksɛ dahaa? Ya wa kikoti. Ya zi koti a pɛgi ya titi kundɔŋ wɛuu? Aai. Koosa wa zi bu na ya galimsa a li ya se suuli ni. Chendaha ya vɛ koti a pɛgi ya titi. 
ROM.3.28	Ya kpak bambiu di nibine se su Kristo, Koosa wa na o galimsa. Chen tiina tiŋ o chiksɛ ta duŋduŋ, Koosa wa zi koti a ya chen. 
ROM.3.29	Ju tim ta duŋduŋ koti aa tiŋ Koosaa? Ba naa vɛ ya Ju tima, ba wa koti aa tiŋ unn? Ba gbanko kotiu. 
ROM.3.30	Koosa bɛgim duŋduŋ nyɛnɛɛ. Ju tim ta nyɛ ba se su Yesu Kristo, o wa zi bu na ba galimsa. Ba naa vɛ ya Ju tima nyɛ ba se su un, Koosa gbanko wa zi na ba galimsa. 
ROM.3.31	Tɔ. Ya se suuli nyɛ Koosa chiksɛ ta ya yɔrii? Aai. Ya chiŋi a gantɛl nɛɛ.
ROM.4.1	Ma nyini ya nawaal Abraham tuma. 
ROM.4.2	Koosa wa fun bu na Abraham galimsa o tum were daha, o fu zi pɛgi o titiu. Amaa o fu wa zi pɛgi o titi Koosa suwachak ni. 
ROM.4.3	Ba funɛ sɔbi o wɛu a li Koosa sɛm tɔn ti ni a ŋɔ,
ROM.4.3	“Abraham si su Koosau.
ROM.4.3	Chendaha Koosa wa fun bu na o galimsa.”
ROM.4.4	Nandigi tumɛɛ ka o kunyan bɔ un, chimnɛ o bɔ. O wa ya papaha. 
ROM.4.5	Nibine nyɛ o si su Koosa a vɛ nyini o tum weri se ni, Koosa wa zi bu na o galimsa. Waa koti a bu vɛ na tum tagna nitumɛ galimsa. 
ROM.4.6	Chenani ya nawaal Devid gbanko fun ŋɔ, o mun ya di nibine vɛ nyini o tum were se ni a nyɛ o se su Koosa, o wa zi bu na o galimsa. Chen tiina tuha zi sɔɔniu kinkan. 
ROM.4.7	O fun ŋɔ a li Koosa sɛm tɔn ti ni,
ROM.4.7	“Nibinsa ba naa Koosa fun gil ba tum tagna a nyɛ ba,
ROM.4.7	ba tusa zi sɔɔniu.
ROM.4.7	Ba tum tagniwa o fun kpa a ta.
ROM.4.8	Nibinsa ba naa Koosa zi vɛ lisi a bu fiksi ba tum tagna ni,
ROM.4.8	ba tusa zi sɔɔniu.”
ROM.4.9	O ya ba naa ba fun teŋsi duŋduŋ ba waa kpak tu sɔɔna a chi nan, akoo ba naa ba fun vɛ teŋsi gbanko kpak tu sɔɔn nɛɛ? O ya ba maga tu sɔɔnɛ. Mu piin ŋɔ di ba funɛ sɔbiu a li Koosa sɛm tɔn ti ni di Abraham si funɛ su Koosa. Chendaha Koosa fun bu vɛ na o galimsa. 
ROM.4.10	Saha leemawa chen fun ya? Ba funɛ piin teŋ un chen saha tiu akoo ba wa fun teŋ unn? Ba ha wa fun teŋ un. 
ROM.4.11	Koosa wa fun te na o galimsa o si suuli daha ka ba zi teŋ un. Ba funɛ teŋ un, chen biksi nara di Koosa wa piin na o galimsa o si suuli daha. Chendaha ba naa maga Koosa vɛ na ba galimsa o wati ba se suuli daha, ba waa ya Abraham bi lulɛ, hali ba naa ba vɛ teŋsi. 
ROM.4.12	Ba naa ba teŋsi nyɛ ba se su Yesu a chi Abraham si funɛ su Koosa chen, ba gbanko ya Abraham bi lulɛwa.
ROM.4.13	Koosa funɛ vɔu Abraham awa o bi lulɛ di ba zi wa dɔ tɛɛnɛ nɔ magau, o wa fun vɔu chen Abraham chiksɛ tiŋi daha. O si funɛ su Koosa, chen ni o wa fun koti a bu na o galimsa. Chendaha Koosa fun vɔu chen. 
ROM.4.14	Ba naa tiŋ Koosa chiksɛ ta zi dɔ tɛɛnɛ nɔ magau, chenani nibinsa se su Koosa awa o vɔwi ya yɔrirɛ. 
ROM.4.15	Koosa na paan a du ba naa la chɔk o chiksɛ ta a wa lɛrgi ba diŋsa. Chiksɛ ta fu vɛ nyɛni, nara fu wa zi koti a chɔk a.
ROM.4.16	Koosa vɔwi nyini nara se suuli nee, chen ni Abraham bi lulɛ maga ba naa teŋsee awa ba naa vɛ teŋsi, zi kpak bambiu di Koosa zi tum chenani o fun vɔu. O vɔwi ti ya papaharɛ. Abraham ya ya maga nawaal. 
ROM.4.17	Ba fun sɔbi chen wɛ a li Koosa sɛm tɔn ti ni di Koosa ŋɔ,
ROM.4.17	“Mu funɛ nyɛ i burgi nidamata nyannɛ.”
ROM.4.17	Abraham si fun su Koosa naa koti a lɛli nara a li ba sou ni a sɛm a naami kina. Chendaha Koosa vɔwi ti weru a li o wati. 
ROM.4.18	Chenani o fun du wa nyɛ Abraham kpak bambi, amaa o kpak bambiu a nyɛ o si su Koosa. Chendaha o fun burgi nibin damata nyana a chi chenani ba fun sɔbi a li Koosa sɛm tɔn ti ni di Koosa ŋɔ,
ROM.4.18	“I bi lulɛ zi ya nidamatau.”
ROM.4.19	O funɛ dugli bun kɔkwau ka o wa o haan Sara vɛ koti a lul be. Amaa Abraham si fun su Koosa wa fun puri. 
ROM.4.20	O wa fun a beeli chenani Koosa fun vɔu chen, amaa o si suuli funɛ nyɛ un kpok o nyɛ Koosa jirima. 
ROM.4.21	O fun kpak bambi kinkan di Koosa zi tum chenani o sɛmu. 
ROM.4.22	Chendaha Koosa wa fun bu na o galimsa o si duuli daha. 
ROM.4.23	Ba wa fun sɔbi sɛm nama a li Koosa sɛm tɔn ti ni a nyɛ Abraham duŋduŋnɛ. 
ROM.4.24	O funɛ ya ya gbanko daharɛ ba fun sɔbi chen. Ya se su Koosa naa funɛ lɛli ya kunyana Yesu Kristo a li o sou ni. Chendaha o gbanko wa zi bu na ya galimsa. 
ROM.4.25	Koosa funɛ nyɛ Yesu sou ya tum tagna daha a bu lɛli un a li o sou ni, chen ni o wa zi bu koti a na ya galimsa.
ROM.5.1	Lalaknɔ Koosa wa piin na ya galimsa ya se suuli daha. Ya wa un kpak nɔ bɛgimnɛ ya kunyan Yesu Kristo daha. 
ROM.5.2	Waa funɛ kpa ya a kansi bar zen nɔ ni ya se suuli daha. Waa nyɛ ya kpak bambi bɛgim di wuzu digi Koosa wa ya zi wa bɔni o jirimau. Chendaha ya tusa sɔɔni kinkan. 
ROM.5.3	Hali nara namsi ya, ya tusa gbanko zi sɔɔniu. Ya zimu di namsi ti nyɛ ya na kanyita. 
ROM.5.4	Ya kanyita ti la zi biksi nara di Koosa dɔ ya. Chen nyɛ ya bambi bɛgim kpok un ni a gbaari. 
ROM.5.5	Koosa funɛ daŋni ya kinkan a kpa o siim weri ti a du ya ni kinkan. Waa ya o papaha ya wati. Chendaha ya bambi bɛgim naa ya kpak un ni wa zi nyɛ ya buri.
ROM.5.6	Saha digi ya wa fun koti a suŋi ya titi. Koosa saha wa tel, Kristo fun wa chiŋi tum tagna nitumɛ bar chiŋi ni a sou a nyɛ ya. 
ROM.5.7	Nar ya nibin weri, amii nandigi zi la nɔɔniu a chiŋi o bar chiŋi ni a sou a nyɛ un. 
ROM.5.8	Amaa Koosa funɛ biksi ya chenani o daŋni ya kinkan. Ya ha funɛ vɛɛn a tum tum tagnau, chen saha ti Kristo funɛ chiŋi ya bar chiŋi ni a sou a nyɛ ya. 
ROM.5.9	O sou daha, o funɛ nyɛ Koosa wa nyinbaanu di o ta bu na ya galimsa. Chendaha ya koti a kpak bambi kinkan di Kristo zi yisi yau a li Koosa paan ni awa chenani o zi lɛrgi ya diŋsau. 
ROM.5.10	Ya funɛ ya Koosa dɔmawa, amaa lalaknɔ o be ti nyɛ ya wa Koosa kpak nɔ bɛgim o sou daha. Koosa funɛ lɛli un a li o sou ni. Chendaha ya gbanko kpak bambi di o zi wa yisi yau a li ya tum tagna ni hali o wa peti. 
ROM.5.11	Chen maga laatanɛ. Lalaknɔ Koosa ya ya jirima tiina ya kunyana Yesu Kristo naa nyɛ ya wa un ya nibɛgim daha.
ROM.5.12	Tɔ. Nibin bɛgim funɛ te nyɛn tɛɛnɛ nɔ maga ni saha digi a tum tum tagna. O fun sou a daha. Chendaha ba naa maga funɛ tiŋ o gantɛl gbanko fun siti ba tum tagna daha. 
ROM.5.13	Nibinsa funɛ te tum tum tagna ka Koosa zi kpa o chiksɛ ta a nyɛ ba. Hali o chiksɛ ta funɛ wa, o wa fun fiksi ba di ba chɔk a, 
ROM.5.14	amaa saha naa Adam fun nyɛn hali a wa pu Mosis saha ti, nara maga funɛ sitiu. Hali ba naa ha funɛ vɛ tum tum tagin a chi Adam gbanko funɛ sou. Chenani Adam fun tum bu nara maga.
ROM.5.14	Chenani Kristo fun tum bu nara maga gbanko. 
ROM.5.15	Chenani Koosa fun suŋi ya yɔri, awa chenani Adam tum tum tagna wa ya kibɛgim. Nibin bɛgim tum tagna daha, nidamata fun siti. Nibin bɛgim Yesu Kristo daha, Koosa ka fun koti a suŋi nidamata kinkan yɔri. 
ROM.5.16	Chenani Adam fun tum tum tagin awa chenani Koosa fun suŋi ya yɔri wa ya kibɛgim. Adam funɛ tum tum tagin, Koosa fun di o sɛria a na o galimsa. Amaa lalaknɔ ya naa funɛ tum tum tagna kinkan, o zi wa di ya sɛriau a bu vɛ na ya galimsa. 
ROM.5.17	Nibin bɛgim tum tagna daha, nidamata fun siti. Lalaknɔ Koosa koti a suŋi ya kinkan a bu vɛ na ya galimsa a nyɛ ya o mi fali ti Yesu Kristo daha. Chenani Koosa tum kaali nibin bɛgim ti tuma kinkan.
ROM.5.18	Adam funɛ tum tum tagin saha digi, Koosa fun na nara maga galimsa a la zi wa ta ba yɔri. Yesu funɛ sou o daakakli ti ni, chen nyɛ Koosa bu vɛ koti a na nara maga galimsa a kpa o mi fali ti a nyɛ ba. 
ROM.5.19	Adam funɛ vɛ di o wa zi tiŋ Koosa nɔ, chen funɛ nyɛ nidamata ya tum tagna nitumɛ o wati. Yesu ka funɛ tiŋ Koosa nɔrɛ, chen funɛ nyɛ o bu vɛ koti a na nidamata galimsa.
ROM.5.20	Koosa funɛ kpa o chiksɛ ta a nyɛ Ju tim ta ni, a waa funɛ nyɛ nara tum tum tagna a gbaari kinkan. Ba funɛ tum au a gbaari, chenani Koosa suŋi ba gbanko gbaari a kaali chen. 
ROM.5.21	Nibinsa tum tagna funɛ nyɛ nara maga siti, amaa lalaknɔ Koosa suŋi yau a bu vɛ na ya galimsa a nyɛ ya o mi fali naa vɛ kpak bɔ ya kunyana Yesu Kristo daha.
ROM.6.1	O ya chen, yɛrɛ ya zi sɛm? Ya zi tum tum tagnau a la chen ni Koosa zi suŋi ya a gbaariuu? 
ROM.6.2	Aai. Ya wa ya tum tagna wa kpak wu digi wa dɔŋ ni, yɛrɛ ya kaa tum tum tagna aa la? 
ROM.6.3	Mu daŋni ma zimu di ba funɛ chaksi yau wa ni ni, chen ni ya wa Yesu Kristo ya nibɛgim, o chi ya wa un siwɛɛ. 
ROM.6.4	Ba funɛ chaksi ya, o chi ya wa un funɛ sou ka ba sogli ya, ka Koosa fun lɛli ya a li ya sou ni a nyɛ yaa tiŋ o mi fali ti nyinbaan. O funɛ kpa o kpok kinkan tirɛ a lɛli Kristo a li o sou ni. Chendaha o fun koti a ya chen a nyɛ ba.
ROM.6.5	Ya wa un funɛ sou, Koosa lɛlɛ ya a nyɛ ya o mi fali ti a chi o funɛ lɛli un. 
ROM.6.6	Ya zimu di o chi ya gantɛl tuha kina a naa yaa tum tum tagna, wa un funɛ sou a li o daakakli ti ni, chen ni a wa zi bu kpak kpok a dɔ ya. 
ROM.6.7	Nibine siwɛɛ, o wa zi bu koti a tum tum tagna. 
ROM.6.8	Ya wa Kristo funɛ sou, ya se su di ya wa un nyɛnu. 
ROM.6.9	Koosa funɛ lɛli Kristo a li o sou ni. Ya zimu di o wa zi kut bu sou. Sou wa bu kpak kpok un ni. 
ROM.6.10	O funɛ sou bu bɛgim duŋduŋnɛ a sou tum tagna wati. Koosa funɛ lɛli un a li o sou ni, chen ni lalaknɔ o nyɛn Koosa watɛɛ. 
ROM.6.11	Maa zim di ma wa ma tum tagna wa bu kpak wu digi wa dɔŋ ni. Koosa funɛ kpa o mi fali ti a nyɛ ma, domi ma wa Yesu Kristo ya nibɛgimnɛ. Maa nyɛn a sɔɔni o tuha.
ROM.6.12	Ma ta tiŋ ma titi daŋnɛ a nyɛ tum tagna nyaŋi ma. 
ROM.6.13	Ma ta kpa ma titi a nyɛ tum tagna ni. Ma ka kpa ma titi a nyɛ Koosa ni. O chi ma funɛ sitiu. O fun wa lɛli ma a li ma sou ni a nyɛ ma o mi fali ti. Chendaha ma kpa ma titi a tum tum were aa nyɛ un. 
ROM.6.14	Koosa chiksɛ ta wa bu dɔ ma. Lalaknɔwa Koosa suŋi ma. Chendaha tum tagna wa zi bu dɔ ma.
ROM.6.15	Mu ŋɔɛɛ di chiksɛ ta wa dɔ ma amaa Koosa suŋi mau, o deŋlu wa yaa tum tum tagnaa? Aai. 
ROM.6.16	Ma wa zim di ma kpa ma titi a nyɛ nandigi ni, ma burgi o yosawaa? Ma kpa ma titi a nyɛ tum tagna ni, Koosa zi ta ma yɔriu. Ma ka kpa ma titi a tiŋ o nɔ, o wa zi bu na ma galimsa. 
ROM.6.17	Ma nyɛ yaa zaami Koosa. Saha digi ma funɛ kpa ma titirɛ a tum tum tagna saha maga, amaa lalaknɔ maa kpak unu ma bambe ni di ma tiŋ Koosa wuti nyinbaan naa ba fun wa biksi ma chen. 
ROM.6.18	Koosa funɛ yisi ma a li tum tagna kpok ni, a kpa o kpok ti a nyɛ ma di ma kpa ma titi a nyɛ tum were ni. 
ROM.6.19	O bɔmu di ma zim kin nama mun. Chendaha mu ŋɔ ma a li ma nyɛni ni. Saha digi ma yaa fun kpa ma titiu a tum chɔkumsa tuma awa tum tagna bɔnɛ a gbaari. Lalaknɔ ma kpa ma titi aa tum tum were.
ROM.6.20	Ma yaa funɛ tum tum tagna chen ni, ma wa tum were wa kpak wu digi wa dɔŋ ni. 
ROM.6.21	Tum tagna naa ma funɛ tum chen, nyɛ ma na hiisa lalaknɔ. Baŋ nyɔɔrrɛ ma na a li a ni? Ba naa maga la tum a, Koosa zi wa ta ba yɔriu. 
ROM.6.22	Koosa fun lisi ma a li a kpok ni a kpa o kpok ti a du ma ni di ma kpa ma titi aa tiŋ un. Lalaknɔ maa tum tum werewa a nyɛ un, chen ni a bar la peti ni, ma zi na o mi fali naa vɛ kpak bɔu. 
ROM.6.23	Ba naa maga la tum tum tagna, Koosa zi wa ta ba yɔriu. O ya chen, o chi o bɔ bau. Amaa papaha naa Koosa ka kpa a nyɛ ya yɔri, waa ya o mi fali naa vɛ kpak bɔ, domi ya wa ya kunyan Yesu Kristo ya nibɛgim.
ROM.7.1	Mu niinbisa, ma maga zim chiksɛ tau di o dɔ nara hali ba nyɛni saha. 
ROM.7.2	Nihaan yuɛɛ, chiksɛ ta sɛm di o wa o baal lagmi dɔŋ ni nyɛn, amaa o baal ti wa sou, o wa un wa bu kpak wu digi wa dɔŋ ni. 
ROM.7.3	O baal ti nyɛnɛɛ, ka o la chɔ baal digi wati, nara zi yir un chɔkumsa tiinau. O baal ti wa sou, chiksɛ ta wa bu kpak kpok wa un ni. O la yu baal digi, o wa ya chɔkumsi tiina. 
ROM.7.4	Mu niinbisa, chen vɛɛna chiksɛ ta wa bu kpak kpok ma ni. O chi ma wa Kristo funɛ sou a li o daakakli ti ni. Lalaknɔ naa Koosa fun lɛli a li o sou ni chen, waa dɔ ma, chen ni ma zi tum tum wereu a nyɛ Koosa ni. 
ROM.7.5	Ya funɛ tiŋ ya gantɛl tuha kinawa, chiksɛ ta kpa kpok a nyɛ ya titi daŋnɛ ni di ya tiŋ a. Ba naa maga tiŋ chen, Koosa zi ta ba yɔriu, 
ROM.7.6	amaa lalaknɔ Koosa chiksɛ ta wa bu kpak kpok ya ni. O chi ya funɛ sou chiksɛ ta watɛɛ. Koosa chiksɛ naa ba fun sɔbi a li o sɛm tɔn ti ni, ya nyinbaan bunirɛ. Ya naa kpak o siim weri ti o nyɛn ya ni, la tiŋ o nyinbaan fali ti.
ROM.7.7	O ya chen, yɛrɛ ya kaa ŋɔ? Chiksɛ ta awa tum tagna nitumɛ ya kibɛgimnɛɛ? Aai. Chiksɛ ta fu vɛ waali, mu fu wa zi zim di muu tum tum tagniwa. Chiksɛ ta wa fun biksi min di mu ta ya si tiina, n fu wa zi zim chen. 
ROM.7.8	Mu wa fun zim chiksɛ ta, tum tagna fun a na nyinbaan aa nyɛ mu ya si tiina kinkan. Chiksɛ ta fu vɛ waali, tum tagna fu wa zi na chen nyinbaan. 
ROM.7.9	Mu ha wa fun zim chiksɛ ta wuti wɛ muna, o chi mu funɛ nyɛnu, amaa mu funɛ wa zim a wuti muna, o chi mu funɛ sou. Tum tagna fun na nyinbaan di a tum chen. 
ROM.7.10	Koosa funɛ kpa o chiksɛ ta a nyɛ nara ni, chen ni ba zi tiŋ a nɔu a kpak miisa. Chen saha ti mu fun zim di mu wa fun a tiŋ a nɛnɛ. Chendaha mu fun zim di o deŋlu di Koosa zi wa ta min yɔriu. 
ROM.7.11	Tum tagna funɛ na a nyinbaanu chiksɛ tima daha a fun mur min di o deŋlu di Koosa tum chen.
ROM.7.12	A bar peti nɛɛ, Koosa chiksɛ ta maga chaani a deŋli a wer. 
ROM.7.13	Kin nawara weree funɛ nyɛ mu na galimsa Koosa watii? Aai. Tum tagna funɛ ya chen. A funɛ kpa chiksɛ naa weree a nyɛ mu na galimsa o wati. Kin nama daha, tum tagna fun a tagini a la gali.
ROM.7.14	Ya zimu di chiksɛ ta ya Koosa siim weri ti kinawa. Mu waa ya nibine. Tum tagna funɛ di min a nyɛ mu fun burgi a yoma. 
ROM.7.15	Mu wa zim mu tum ta muna. Mu wara tum chenani muu daŋni. Tum nawara mu harɛ, muu ka tum. 
ROM.7.16	Mu tum chenani mu vɛ daŋni mu tumirɛ, chen biksi di mu la nɔɔniu di chiksɛ ta weru. 
ROM.7.17	O wa ya di min la tum tum nama. Tum tagna naa nyɛn min ni nan, la tum a. 
ROM.7.18	Mu zimu di tum were wa nyɛn mu gantɛl tuha wɛ ni hali tama. Saha maga mu yaa daŋni muu tum tum werewa a luk ku. 
ROM.7.19	Mu wara tum tum were naa muu daŋni, amaa mu ka tum tum tagni naa mu vɛ daŋni mu tumirɛ. 
ROM.7.20	Muu tum chenani mu vɛ daŋni mu tumi, o wa ya di min la tum a, amaa tum tagna naa nyɛn min ni la tum a.
ROM.7.21	Mu daŋni muu tum tum were, saha maga tum tagna yaa nyɛn mu bambi ni. Nannɛ o yaa du saha maga. 
ROM.7.22	Mu bambi zimu di Koosa chiksɛ ta weru, 
ROM.7.23	amaa mu zimu di mu bara kuru aa yo mu bambi lise a kpak min, chen ni mu zi la nɔɔniu a tum mu bara tum tagna. 
ROM.7.24	Ei. Muksi fun wa pu min kinkan. Anti la zi koti a yisi min a li mu bara kpok naa nyɛ Koosa na mu galimsa nii? 
ROM.7.25	Koosa funɛ kotiu a yisi min a li un ni ya kunyana Yesu Kristo daha. Chendaha mu zaami un kinkan. Ma nyɛ mu lagmi a nama a ŋɔ ma.
ROM.7.25	Muu tiŋ Koosa chiksɛ ta wa mu bambi lise ni aa la tiŋ tum tagna wa mu bara ni.
ROM.8.1	Ba naa maga wa Yesu Kristo ya nibɛgim, Koosa wa zi bu na ba galimsa. 
ROM.8.2	O siim weri naa funɛ kpa o mi fali ti a nyɛ ya, funɛ yisi ya a li tum tagna kpok ni awa chenani Koosa zi ta ya yɔri, domi ya wa Yesu Kristo ya nibɛgimnɛ. 
ROM.8.3	Nibinsa wa kpak kpok. Chendaha Koosa chiksɛ ta fun vɛ koti a ya chen. Koosa funɛ nyɛ o be burgi nibine a tum un o wa tɛɛnɛ nɔ maga a sou nibinsa tum tagna daha. O funɛ ya chen, Koosa chɔk tum tagna kpok ti, 
ROM.8.4	chen ni ya naa vɛ tum tuma a li ya bara kpok ti ni, amaa a la tum a a li Koosa siim weri kpok ti ni, zi kotiu aa tum tum were a naa maga chiksɛ ta biksi. 
ROM.8.5	Ba naa nyɛ ba bara dɔ ba, ba waa la lisi di ba bara kina ya kibirigewa. Amaa ba naa ka nyɛ Koosa siim weri ti dɔ ba, ba waa la lisi di o kina ya kibirige. 
ROM.8.6	Ba naa la lisi ba bara kina wɛ, Koosa zi wa ta ba yɔriu, amaa ba naa ka la lisi Koosa siim weri ti kina wɛ, ba waa kpak bara sɔɔna awa o mi fali ti. 
ROM.8.7	Ba naa la lisi ba bara kina wɛ, ba waa ya Koosa dɔma. Ba wa tiŋ o nɔ. Hali ba daŋni baa tiŋ o nɔ, ba wa kikoti. 
ROM.8.8	Ba naa la tum tuma a li ba bara kpok ti ni, ba wa kikoti a sɔɔni Koosa tuha.
ROM.8.9	Amaa ma ka wa tum tuma a li ma bara kpok ti ni. Maa tum au a li Koosa siim weri ti kpok ni. Waa nyɛn ma ni. Nar vɛ kpak Kristo siim weri ti nyɛn un ni, Kristo dɔ un. 
ROM.8.10	Kristo nyɛn ma ni, ma bara zi sou ma tum tagna daha. Amaa Koosa wa bu na ma galimsa. Chendaha ma siima kpak o mi fali tiu. 
ROM.8.11	Koosa siim weri ti funɛ lɛli Yesu Kristo a li o sou ni chen. O nyɛn ma bambe ni, wuzu digi o gbanko zi wa lɛli ma barau a li ma sou ni.
ROM.8.12	Mu niinbisa, chendaha o wa lawa ya tiŋ ya bara kina. 
ROM.8.13	Yaa tiŋ ya bara kina, Koosa zi wa ta ya yɔriu. Amaa ma ka vɛ ma bara tum tagna tiŋi Koosa siim weri ti kpok daha, ma zi kpak o miisa naa vɛ kpak bɔu. 
ROM.8.14	Koosa siim weri ti ya ya nyuhu tiina, ya waa ya Koosa bisa. 
ROM.8.15	Koosa siim weri ti wa fun nyɛ ya burgi o yosa di ya ɔm un. O ka funɛ nyɛ ya burgi Koosa bisiwa, chen ni ya koti a yir Koosa ya kunyana. 
ROM.8.16	O siim weri ti ya ya sɛhɛra tiina a li ya bambe ni di ya ya Koosa bisiwa. 
ROM.8.17	Chendaha wuzu digi ya zi wa la kin naa o fun vɔu di o kpa nyɛ yau. Kristo wa ya gbanko zi bɔni kin naa Koosa fun vɔu di o kpa nyɛ unu. Ya namsi lalaknɔ Kristo sɔn daha, wuzu digi o wa ya zi wa bɔni o jirima awa o chaani kinkanu.
ROM.8.18	Mu zimu di o jirima awa o chaani naa o wa ya zi wa bɔni gbampulim ni wuzi digi kaali namsi naa ya na lalaknɔ nan hali a la gali. 
ROM.8.19	Kin naa maga Koosa fun naami chen, pɔ a la saha naa Koosa zi wa kpa o jirima awa o chaani kinkan a nyɛ o bisi ni a li gbampulim ni. 
ROM.8.20	O ya Koosa tutɔrɛ kin naa maga o fun naami zi wa ya chenani o daŋniu hali a wa chel. O wa ya a tutɔrɛ, amaa Koosa funɛ kɔɔri nyinbaanu, 
ROM.8.21	di wuzu digi o zi wa yisi o kin naamɛ magau a li a chɔki ni a nyɛ a wer kinkan. O zi wa yisi o bisau a li ba tum tagna ni, o zi ya chenu. 
ROM.8.22	Ya zimu di o kinaamɛ maga namsiu hali wa zinan a chi chenani nihaan ya durɛ. 
ROM.8.23	A duŋduŋ laata. Ya naa piin kpak o siim weri ti nyɛn ya ni, ya gbanko namsiu a pɔ a la saha naa Koosa zi wa ŋɔ gbampulim niu di ya ya o bisiwa. Chen saha ti o zi wa lɛli ya barau a li a sou ni. 
ROM.8.24	Koosa funɛ yisi ya a li ya tum tagna ni, o fun nyɛ ya kpak bambi bɛgim di wuzu digi o zi wa ya chenu. Ya piin dɔ kundɔŋ, ya wa ya kpak bambi bɛgim un ni. 
ROM.8.25	Ya kpak bambi bɛgim a li kin naa ya ha vɛ kpaki ni, ya pɔ a wa kanyita ni.
ROM.8.26	Ya wa kpak kpok a la zi zim chenani ya zi sumi Koosa, amaa o siim weri ti yaa suŋi yau di ya sumi un. O sumi ya daha, o chi o pɛmu ka o sɛm kaali chenani sɛm. 
ROM.8.27	Koosa naa la nyini nibinsa bambe a zim chenani a du, waa zim chenani o siim weri ti lise. O siim weri ti zim Koosa tutɔ aa sumi chen a nyɛ o nara ni.
ROM.8.28	Ya zimu di saha maga Koosa nyɛ kina maga burgi kiwere a nyɛ ba naa la daŋni un ni. O funɛ ya o tutɔrɛ o yir ba di ba wa o wati. Chendaha oo tum chen. 
ROM.8.29	Koosa funɛ daŋni o bere ya nihɛɛ a li nibin damata ba naa chi un ni. Saha digi o piin zim bau a lisi ba di ba chi o be. 
ROM.8.30	Koosa fun yir ba naa o fun te lisi di ba wa o wati. Ba funɛ wa o wati, o wa fun bu na ba galimsa o wati a sɛm di wuzu digi o zi zer ba buudahau a nyɛ ba jirima.
ROM.8.31	Kin nama maga daha, yɛrɛ a du ya ni? Koosa chiŋi ya gantɛl ni nan ni, anti la zi koti a kpak ya kpok? 
ROM.8.32	Hali waa funɛ lisi o titi be a nyɛ o sou a li o daakakli ti ni ya daha. Chendaha o kpa kina maga a gbaari un a nyɛ ya yɔri. 
ROM.8.33	Koosa wa bu na ba naa o fun lisi a nyɛ o titi ni galimsa. O ya chen, anti la zi koti a fiksi ba di baa tum tum tagniwa? Nandigi wa toli. 
ROM.8.34	Anti la zi koti a ŋɔ di ba chelu? Yesu Kristo funɛ ya naa siwɛɛ ka Koosa lɛli un a li o sou ni. Lalaknɔ o kanɛ Koosa nihɛɛta bar kani nɛɛ a la sumi un saha maga a nyɛ ya. 
ROM.8.35	Anti la zi waligi ya a li chenani Kristo daŋni ya? Namsi awa muksi kinkan wa lɔsa wa fara wa bar tagna wa kpuuli, kin nama wa kikoti a waligi ya a li chenani Kristo daŋni ya ni. 
ROM.8.36	Ba fun sɔbi a li Koosa sɛm tɔn ti ni a ŋɔ,
ROM.8.36	“Ya nyɛn sou bar nyɛni nɛɛ saha maga ma daha.
ROM.8.36	Ya chi piisisiwa a naa ba yaa lisi di ba kɔrigirɛ.”
ROM.8.37	Hali kin nama kibɛgim zi wa pu ya, ya kpok kaali a kpok domi Yesu Kristo daŋni yau. 
ROM.8.38	Mu kpak bambi kinkanu di sou awa miisa wa malaika were wa kitagna kpok wa kin nawara la ya lalaknɔ wa kin nawara la zi wa ya, 
ROM.8.39	wa buudaha kina wa tɛɛnɛ nɔ maga kina, wa kin nawara maga Koosa fun naami, kin nama wa kikoti a waligi ya a li chenani Koosa daŋni ya, domi ya wa ya kunyana Yesu Kristo ya nibɛgimnɛ.
ROM.9.1	Domi mu wa Kristo ya nibɛgimnɛ, mu wara suni wɛ. Koosa siim weri ti ya mu sɛhɛra tiina. Chenani mu kaa ŋɔ ma nan, o ya wutirɛ. 
ROM.9.2	Mu titi nara se wa su Yesu Kristo. Chendaha mu tuha chɔk aa kpak muksi kinkan. 
ROM.9.3	Mu fu koti a chiŋi ba bar chiŋi ni a nyɛ Koosa ŋɔ nɔ a nyɛ min a waligi min a li Kristo ni, mu fu zi ya chenu. 
ROM.9.4	Ba waa ya Ju tim ta. Saha digi Koosa fun lisi ba di ba ya o bisa a biksi ba o kpok ti awa o chaani ti kinkan. O wa ba funɛ ya nɔ bɛgim. O gbanko fun kpa o chiksɛ naa nyɛ ba jɛɛmi un nɛnɛ awa o vɔwɛ a nyɛ ba. 
ROM.9.5	Ba waa ya Abraham awa Aizik awa Jakɔb bi lulɛ. Ba waa funɛ lul Kristo. O gbanko ya Koosa a dɔ kina maga. Ma nyɛ ya pɛgi un hali saha naa vɛ kpak bɔ. Ami.
ROM.9.6	Ju tim ta nara tama se su Yesu Kristo. Chen mun ya di vɔwi naa Koosa fun kpa nyɛ ba chen chɔkuu? Aai. Ju tim ta maga laata ya Koosa titi nara. 
ROM.9.7	Abraham lul bisa maga laata ya Koosa bisa. Koosa funɛ ŋɔ un saha digi, “O ya Aizik bisa duŋduŋnɛ i zi yir i niisisa.” 
ROM.9.8	Chen mun ya di Koosa wa fun lisi Ju tim ta maga domi ba ya Abraham lul bisiwa. Abraham wuti lul bisa ya ba naa ba fun lul a li Koosa vɔwi ni. 
ROM.9.9	Saha digi Koosa funɛ vɔu a ŋɔ Abraham ni,
ROM.9.9	“Sara luli saha wa tel,
ROM.9.9	mu zi nyɛ o lul nibabichɛlau.”
ROM.9.10	Chen vɛɛna, Rɛbɛka funɛ ya ya nawaal Aizik haannɛ a lul leusisa. 
ROM.9.11+ROM.9.12	Amaa Koosa funɛ te ŋɔ unu leusisi ta wɛu ka o zi lul. O fun ŋɔ un,
ROM.9.11+ROM.9.12	“Nihɛɛ zi wa tiŋ bichɛla nɔu.”
ROM.9.11+ROM.9.12	Bichɛsa ha wa tum tum were koo tum tagna, amaa Koosa funɛ ŋɔ ba wɛu, chen ni ya zim di o yisi narawa a nyɛ o titi ni, o wa yisi ba ba tuma daharɛ. 
ROM.9.13	Ba fun a sɔbi leusisi ta wɛ a li o sɛm tɔn ti ni a ŋɔ,
ROM.9.13	“Jakɔbrɛ muu lisi a vɛ Isɔ.”
ROM.9.14	Ya zi koti a ŋɔ di Koosa laata ya wuti tiinaa? O ya wuti tiinnɛ. 
ROM.9.15	O fun ŋɔ Mosis ni saha digi,
ROM.9.15	“Mu zi kpak sikiu a du ba naa mu fun lisi ni.”
ROM.9.16	Koosa wa fun yisi nara a nyɛ o titi ni a li ba daŋni ni koo ba tuma ni, amaa o funɛ yisi bau a li ba siki daha. 
ROM.9.17	Ba funɛ bukoo sɔbiu a li Koosa sɛm tɔn ti ni chenani Koosa fun ŋɔ Ijipt tim koor ni,
ROM.9.17	“Mu funɛ daŋni mu biksi hin mu kpokre,
ROM.9.17	chen ni tɛɛnɛ nɔ tim maga zi nu mu wɛu a nyɛ min jirima.
ROM.9.17	Chendaha mu fun vɔu hin koora.”
ROM.9.18	Koosa kpak o siki a du ba naa o daŋni ni. Ba naa se o daŋni a kpok, a kpok.
ROM.9.19	Tɔ. Ma zi ŋɔ minu Koosa nyɛ nibine si kpok, yɛrɛ o zi ŋɔ di chen tiin tum galimsau? Nandigi wa kikoti a burgi o gantɛl a chak chenani Koosa tum. 
ROM.9.20	Ma naa ya nibinsa, yɛrɛ ma daŋni ma lɛusi Koosa? Nibine kɔɔri tempile, tempile ti zi koti a burgi a pɛɛsi naa kɔɔri un chen di, yɛrɛ i kɔɔri min nan? 
ROM.9.21	Tempile nikɔɔri daŋni o lagmi chuha a kɔɔri tempile naa ba zi kpa a tum tum were, a ka kɔɔri tempile naa ba zi kpa a tum tum tagna, waa kpak chen kpok.
ROM.9.22	Chen vɛɛna, Koosa funɛ daŋni o biksi nara o kpokre awa chenani o na paan a du ba ni a lɛrgi ba diŋsa. Saha ti funɛ telu di o deŋlu di o wa chɔk ba, amaa o funɛ kpak ba kanyitau a vusi. 
ROM.9.23	O gbanko funɛ daŋni o biksi ba naa o kpak siki o jirima awa o chaani kinkan. Saha digi o funɛ saksi bau di ba la nyɛn o tɔhɔn ti ni a la un. 
ROM.9.24	Ya waa ya ba naa o fun tum chen nyɛ. Ya naa ya Ju tim ta awa ma naa vɛ ya Ju tima, waa funɛ yir ya di ya wa o wati. 
ROM.9.25	Koosa witiina naa ba yir Hosia, fun sɔbi a li Koosa sɛm tɔn ti ni di o ŋɔ,
ROM.9.25	“Mu zi yisi ba naa vɛ ya mu narau di ba ya mu nara,
ROM.9.25	a yisi ba naa vɛ ya mu nidaŋnɛ,
ROM.9.25	ba ya mu nidaŋnɛ.
ROM.9.26	Doonani ba fun ŋɔ di nara nama wa ya mu nara,
ROM.9.26	lalaknɔ ba zi sɛmu di ba ya Koosa naa nyɛn bisiwa.”
ROM.9.27	Koosa witiina Azaaya gbanko funɛ ŋɔ Ju tim ta wɛu gbampulim ni,
ROM.9.27	“Hali Ju tim ta iiee a chi mɔɔga hɛɛra,
ROM.9.27	Koosa zi yisi ba nara tamau a li ba tum tagna ni ba tiŋ un.
ROM.9.28	O wa zi vusi a tum chenani o fun ŋɔ di o zi tumu a lɛrgi ba diŋsa lalaga.”
ROM.9.29	Azaaya fun te ŋɔ,
ROM.9.29	“Koosa naa buudaha awa tɛɛnɛ nɔ maga tiina,
ROM.9.29	wa fun gil ya nara tama,
ROM.9.29	ya maga fu zi wa petiu a chi Sɔdɔm awa Gamɔra tima peti chen.”
ROM.9.30	Tɔ. Yɛrɛ ya zi sɛm? Ba naa vɛ ya Ju tima wa funɛ dɛu di Koosa wa zi bu na ba galimsa o wati. Amaa ba se funɛ su un. Chendaha o fun ya chen. 
ROM.9.31	Ju tim ta funɛ dɛu di ba tiŋ o chiksɛ ta, chen ni o wa zi bu na ba galimsa. Amaa chen wa fun ya. 
ROM.9.32	Yɛrɛ? Ba se wa fun su Koosa. Chendaha ba fun vɛ koti a la chen. Ba wa funɛ daŋni di Koosa na ba galimsa ba tum daha. 
ROM.9.33	Ba fun sɔbi buŋkul digi wɛ a li Koosa sɛm tɔn ti ni. O funɛ chi ba mo un wa ba naŋgere nee. Ba fun sɔbi di Koosa ŋɔ,
ROM.9.33	“Mu kpa mu buŋkullɛ a chiŋsi Jɛrusalɛm ni.
ROM.9.33	Ba naa maga nyɛ ba se su un,
ROM.9.33	ba bambe wa zi buti.”
ROM.10.1	Mu niinbisa, mu daŋniu kinkan di Koosa yisi Ju tim ta a li ba tum tagna ni. Muu sumi unu saha maga di o ya chen. 
ROM.10.2	Mu ya ba sɛhɛra tiina di ba se sɛrɛu di ba tiŋ un nɛnɛ. Amaa ba wa zim chenani ba zi tiŋ un wa wuti ni. 
ROM.10.3	Ba ha wa fun zim Koosa nyinbaan naa nyɛ o vɛ na nibinsa galimsa a kpaŋi aa kɔɔri ba titi nyinbaan di o du chen. Chendaha ba fun vɛ la chenani o koti a tum a nyɛ ba. 
ROM.10.4	Kristo funɛ kpa Koosa chiksɛ ta tiŋi a nyɛ a peti, chen ni Koosa wa zi bu koti a na ba naa maga se su un galimsa.
ROM.10.5	Mosis fun sɔbi a li Koosa sɛm tɔn ti ni ba naa la daŋni ba tiŋ chiksɛ ta wɛ, chen ni Koosa wa zi bu na ba galimsa, a ŋɔ,
ROM.10.5	“Nibine tiŋ chiksɛ ta hali a wa peti,
ROM.10.5	o zi na miisau a li o tiŋi ti ni.”
ROM.10.6	Amaa ba gbanko funɛ sɔbiu ba naa nyɛ ba se su Koosa wɛ, chen ni o wa zi bu na ba galimsa, a ŋɔ,
ROM.10.6	“Ma ta pɛɛsi ma titi, anti la zi zini a la zu Koosa tɔhɔn ti,
ROM.10.6	chen ni Kristo zi tu wa ma watiu?”
ROM.10.7	Ma ta bu pɛɛsi, “Anti la zi zu tɛɛnɛ di o zu a dɛu Kristo awa nisitɛ ta, chen ni o zi li wa ma watiu?” 
ROM.10.8	Maa nu chenani ba fun sɔbi.
ROM.10.8	“Koosa sɛma wa ma duglɛu kinkan.
ROM.10.8	A nyɛn ma nɔɔni niu awa ma bambe ni.”
ROM.10.8	A wa o laaboora weri naa ba fun biksi ma chenani ma se su un, ya kibɛgimnɛ. 
ROM.10.9	Ma ŋɔɛɛ di Kristo ya ma kunyana ka ma se su di Koosa funɛ lɛli unu a li o sou ni, Koosa zi yisi mau a li ma tum tagna ni. 
ROM.10.10	Chenani ya se su Koosa, chen nyɛ o bu vɛ na ya galimsa awa chenani ya nɔ sɛma biksi nara ya se suuli wɛ, chen nyɛ o yisi ya a li ya tum tagna ni. 
ROM.10.11	Koosa sɛm tɔn ti bukoo a biksi ya di o wa zi buti ba naa maga se su un. 
ROM.10.12	Koosa wara daŋni bɔnɛ a ka bɔnɛ. Ba naa ya Ju tima awa ba naa vɛ ya Ju tima, ba maga ya kibɛgimnɛ o wati. Ba maga kunyana yaa nu a la suŋi ba naa la yir o sɔn kinkan. 
ROM.10.13	Ba fun sɔbi a li Koosa sɛm tɔn ti ni a ŋɔ,
ROM.10.13	“Ba naa maga yir ya kunyana sɔn di o yisi ba a li ba tum tagna ni,
ROM.10.13	o zi ya chenu.”
ROM.10.14	Ba se vɛ un, yɛrɛ ba kaa yir o sɔn di o yisi ba a li ba tum tagna ni? Ba fu vɛ nu o wɛ, yɛrɛ ba se fu zi koti a su unn? Nara fu vɛ biksi ba o wɛ, yɛrɛ ba fu kaa ya a nu o wɛ? 
ROM.10.15	Koosa fu vɛ tum nandigi, anti fu zi koti a biksi nara tima o wɛ? Ma zim chenani ba fun sɔbi a li Koosa sɛm tɔn ti ni a ŋɔ,
ROM.10.15	“Ba naa la gba a la mɔɔli Koosa laaboor weri ti,
ROM.10.15	ba waali weru kinkan.”
ROM.10.16	Amaa nara maga ha wa la nɔɔni Koosa laaboor weri ti ni. O witiina Azaaya funɛ sɔbiu,
ROM.10.16	“Mu kunyana,
ROM.10.16	Ju tim tama la nɔɔni sɛm naa i fun kpa a du ya nisi ni.”
ROM.10.17	Nara funɛ wa biksi ya Koosa laaboor weri ti wɛ. Waa ya Kristo wɛ. Ya funɛ nu un, chen nyɛ ya se su un. 
ROM.10.18	Amaa ma nyɛ mu pɛɛsi ma, Ju tim ta nu Koosa wɛuu? Ba funɛ nuu. Ba funɛ sɔbi a li Koosa sɛm tɔn ti ni a ŋɔ,
ROM.10.18	“Laaboor ti funɛ pisi tɛɛnɛ nɔ maga ni.
ROM.10.18	Nara funɛ nu o wɛu bawu maga ni.”
ROM.10.19	Ma nyɛ mu bu pɛɛsi ma, Ju tim ta wa zim laaboor ti munn? Ba zimu. Mosis titi funɛ sɔbi di Koosa ŋɔ,
ROM.10.19	“Mu zi nyɛ ma kpak handɔtau a du ba naa mu vɛ lisi a chi ma.
ROM.10.19	Mu zi nyɛ ma na paanu a du ba naa ma yir womna ni.”
ROM.10.20	Azaaya funɛ kpak bambi kpok a sɔbi di Koosa ŋɔ,
ROM.10.20	“Ba naa funɛ vɛ dɛu min,
ROM.10.20	ba waa na min.
ROM.10.20	Ba naa funɛ vɛ pɛɛsi mu wɛ,
ROM.10.20	mu fun ŋɔ ba mu titi wɛ.”
ROM.10.21	Amaa o funɛ sɔbi Ju tim ta wɛu di Koosa ŋɔ,
ROM.10.21	“Mu funɛ bɛrigi mu nisau chɔɔsa hali zaazɔn wa tel di ba zi wa mu watiu.
ROM.10.21	Ba se funɛ kpok.
ROM.10.21	Chendaha ba fun vɛ.”
ROM.11.1	Koosa funɛ vɛ o nara magauu? Aai. Mu gbanko ya Ju tim narrɛ awa Abraham lul bisa digi a li Bɛnjamin walɛ ni. 
ROM.11.2	Koosa wa koti a vɛ ba naa o fun lisi o piili ni a nyɛ o titi ni. Ma wa zim chenani ba fun sɔbi Koosa witiina Ɛlaija wɛ a li Koosa sɛm tɔn ti ni chenn? O funɛ sumi Koosau a fiksi Ju tim ta ba tum tagna daha. 
ROM.11.3	O fun ŋɔ,
ROM.11.3	“Mu kunyana,
ROM.11.3	ba funɛ kpu i witinsau a chɔk i bar kɔɔrɛ.
ROM.11.3	Mu duŋduŋ kaɛɛ ka ba daŋni ba kpu min gbanko.”
ROM.11.4	Amaa yɛrɛ Koosa fun ŋɔ un? O fun ŋɔ,
ROM.11.4	“Nara tusugsa nɔpɛ,
ROM.11.4	ba naa wa gbiri aa jɛɛmi vuk naa ba yir Baal,
ROM.11.4	mu fun kpa pɔ mu titi.”
ROM.11.5	Chene o du lalaknɔ. Koosa fun a kpak siki a du Ju tim tama ni a lisi ba a nyɛ o titi ni. 
ROM.11.6	O funɛ yisi ba o siki daharɛ. O wa fun yisi ba ba tum were daharɛ. O yisi nara ba tum were daha, o wa fun koti a kpak ba siki.
ROM.11.7	Yɛrɛ o du lalaknɔ? Kin naa Ju tim ta funɛ dɛu, ba wa fun na un. Ba nara tama naa Koosa fun yisi a nyɛ o titi ni, ba waa funɛ wa na un. Ba naa funɛ vɛ na un, o fun nyɛ ba se kpok. 
ROM.11.8	Ba fun sɔbi a li Koosa sɛm tɔn ti ni a ŋɔ,
ROM.11.8	“Koosa funɛ nyɛ ba bambe siti,
ROM.11.8	chen ni ba se wa kikoti a na.
ROM.11.8	Ba diŋsa gbanko wa kikoti a nu hali wa zinan.”
ROM.11.9	Ya nawaal Devid fun ŋɔ,
ROM.11.9	“Koosa zi wa kpa kin naa ba nyini a se niu a mo ba lo a kpak ba a lɛrgi ba diŋsa a daha.
ROM.11.10	Ba se zi nyulumiu,
ROM.11.10	chen ni ba wa zi koti a na ka ba muksi nyɛ ba ta kpak kpok hali saha naa vɛ kpak bɔ.”
ROM.11.11	Mu zi bukoo pɛɛsi mau, ba funɛ vɛ Koosa, o gil bauu? Aai. Ba funɛ ya chen daha, o fun bur yisi ba naa vɛ ya Ju tima a li ba tum tagna ni. Ju tim ta kpak ba handɔta chen daha. 
ROM.11.12	Chenani Ju tim ta fun vɛ Koosa nyɛ ba naa vɛ ya Ju tima na nyɔɔra kinkan. Amaa Koosa zi wa yisi Ju tim ba naa o fun lisi chen a li ba tum tagna ni, chen zi wa gbaari ba naa vɛ ya Ju tima nyɔɔrau.
ROM.11.13	Ma naa vɛ ya Ju tima, maa nu mu wati lalaknɔ. Chenani Koosa nyɛ mu ya o nitumi di muu biksi ma o wɛ ya mu jirima kin. 
ROM.11.14	Nan daha, amii mu titi nara bɔnɛ kpak ma handɔtau, chen ni Koosa zi koti a yisi bau a li ba tum tagna ni. 
ROM.11.15	Koosa funɛ vɛ Ju tim tau ba vɛ kpak se suuli daha, o fun burgi a daŋni o wa ba naa vɛ ya Ju tima ya nɔ bɛgim. O wa la Ju tim ta, chen la zi nyɛ ba naa vɛ ya Ju tima na nyɔɔra hali a la gali.
ROM.11.16	Ma lisi kikumɛ ta tama a nyɛ Koosa ni, o chi a magawa ma kpa nyɛ un. Bugil luta weree, o hulsa gbanko zi weru. 
ROM.11.17	Ju tim ta chi bugil naa Koosa fun chɔɔsirɛ. Ba yir un ‘ɔlif’. Koosa fun a teŋsi o hulsi ta bɔnɛ a ta a kpa ma a chiŋsi a bar chiŋɛ ni. O funɛ ya chene, chen ni ma wa o hulsi ta zi lagmi dɔŋ niu a la weri naa la li luti ta ni. 
ROM.11.18	Ma ta lisi di ma wa bɔ hulsi a naa Koosa fun teŋsi a ta chen. Ma waa ya hulsi ta bɔnɛ duŋduŋ. Ma nyini luti ta se nɛɛ di ma wer. Chendaha ma wa kikoti zer ma titi.
ROM.11.19	Ma zi ŋɔ minu, Koosa funɛ teŋsi bugil ti hulsi bɔnɛ a ta, chen ni o zi kpa ya a chiŋsi a bar chiŋɛ niu. 
ROM.11.20	Chenani ma sɛm ya wuti. Ju tim ta wa fun a nyɛ ba se su Koosa. Chendaha o fun teŋ a a ta. Ma se su un. Chendaha ma ka chiŋi a bar chiŋi ni. Ma ta daŋni sɔn a li chenani Koosa tum ni. Ma doso a ta wa cheli a chi Ju tim ta. 
ROM.11.21	Koosa wa fun te kpak siki a li bugil ti hulsi ta ni a teŋsi a a ta. Ma doso ka o zi wa teŋsi mau a ta. 
ROM.11.22	Maa lisi chenani Koosa kpok awa bɔnɛ ni a kpak siki wa bɔnɛ ni. O funɛ kpoku wa ba naa chel chen ni, amaa o kpak ma sikiu. Ma nyɛ o kpak ma siki aa la. Ma ta nyɛ o wa teŋ ma a taali. 
ROM.11.23	Ju tim ta burɛɛ a nyɛ ba se su Koosa, o zi bu kpa bau a zɔŋ bugil ti ni. Koosa kpak kpoku a la zi tum chen. 
ROM.11.24	O funɛ kotiu a kpa ma naa ya hul kurgɛ a du bugil ti ni, o wa zi bɔm o wati di o bu kpa bugil ti titi hulsi ta a du un ni.
ROM.11.25	Mu niinbisa, mu daŋni mu zimu wuti naa Koosa fun biksi ya gbampulim ni, chen ni ma wa zi daŋni sɔn o funɛ lisi ma daha. Wuzu digi ba naa maga vɛ ya Ju tima Koosa fun lisi chen, zi wa o watiu. Hali chen saha ti o zi nyɛ Ju tim nidamata se kpoku. 
ROM.11.26	Nannɛ Koosa zi wa yisi bau a li ba tum tagna ni. Ba fun sɔbi a li o sɛm tɔn ti ni di o ŋɔ,
ROM.11.26	“Naa la zi wa yisi Jakɔb lul bisa a li ba tum tagna ni,
ROM.11.26	zi wa li Jɛrusalɛm niu wuzu digi.
ROM.11.27	Mu zi wa yisi bau a li ba tum tagna ni,
ROM.11.27	ba wa min ya nɔ bɛgim.”
ROM.11.28	Lalaknɔ Ju tim ta vɛu di ba wa zi nu Koosa laaboor weri ti a ya o dɔma. Nan nyɛ ma nyinbaan di ma tiŋ Koosa. Amaa saha digi o funɛ lisi bau a nyɛ o titi ni. Chendaha o zi wa kpak ba siki ba naa dɔ ba zɔɔnɔ daha. 
ROM.11.29	O wara chɛrgi o bambi a li chenani o fun lisi ba a nyɛ ba o papaha yɔri. 
ROM.11.30	Ma wa fun te tiŋ Koosa nɔ, amaa lalaknɔ o funɛ kpak ma sikiu, domi Ju tim ta wa fun tiŋ o nɔ. 
ROM.11.31	Chen vɛɛna Ju tim ta funɛ vɛ tiŋ Koosa nɔ, o fun bur a kpak ma siki. Chendaha wuzu digi Koosa gbanko zi wa kpak ba sikiu. 
ROM.11.32	O fun nyɛ tɛɛnɛ nɔ tim maga na galimsa domi ba wa tiŋ o nɔ, chen ni o zi kotiu a kpak ba maga siki.
ROM.11.33	Ei. Koosa siki awa nɛha wa zima zenu kinkan. A wa kpak bɔ. Nandigi wa kikoti a zim chenani o lisi a la tum. 
ROM.11.34	Ba fun sɔbi a li o sɛm tɔn ti ni a ŋɔ,
ROM.11.34	“Nibine kikoti a zim Koosa bambi lisiuu?
ROM.11.34	Nibine wa un koti lagmi a sɛm un wu digiuu?
ROM.11.35	Anti nyɛn Koosa la kina o wati chen ni Koosa zi kpa a bur nyɛ unuu?
ROM.11.35	Nandigi wa toli.”
ROM.11.36	Waa funɛ naami kina maga. O kpok ti daha, a nama maga ha vɛɛn nyɛnu hali wa zinan a nyɛ un jirima. O jirima zi nyɛnu hali saha naa vɛ kpak bɔ. Ami.
ROM.12.1	Mu niinbisa, Koosa funɛ kpak ma sikiu kinkan. Chendaha mu sumi ma di ma kpa ma titi a nyɛ un a chi nara yaa kpa kina a kɔɔri kɔɔra chen. Ma ya chen a ya nibin were, ma zi tiŋ unu nɛnɛ a sɔɔni o tuha kinkan. 
ROM.12.2	Ma ta bu tiŋ tɛɛnɛ nɔ tim nara nyinbaan, amaa ma nyɛ Koosa ka chɛrgi ma bambe, chen ni ma nyinbaan zi ya kifaliu. Ma nyɛ o ya chen, ma zi kotiu a zim o tutɔ naa weree hali a wa peti, a sɔɔni o tuha.
ROM.12.3	Koosa la suŋi min di mu biksi ma nan. Ma ta daŋni sɔna a kaali chenani ma fu zi du. Koosa nyɛ ma se su un. Ma kpa ma se suuli ti a kidi ma titi sɛria wa nɛha ni. 
ROM.12.4	Nibine bara ya kibɛgimnɛ, amaa o kpak luk pɛk damatiwa. Luk pɛksi ta maga kpak a tumawa. 
ROM.12.5	Ya gbanko iiu. Domi ya wa Kristo ya nibɛgimnɛ, ya maga chi bara bɛgimnɛ. Chendaha ya lagmi dɔŋ ni a ya nibɛgim. 
ROM.12.6	Koosa fun kpa o papaha kurgɛ a nyɛ ya di ya tum tuma a nyɛ un. O fun nyɛ ya burgi o witinsa chen ni ya zi kotiu a biksi nara o wɛ, ma nyɛ ya ya chen. Ma nyɛ ya biksi a chi chenani ya se su un. 
ROM.12.7	Koosa nyɛ ya tum a nyɛ ya dɔŋ tim ni, ma nyɛ ya tum chen. O nyɛ ya biksi narawa, ma nyɛ ya biksi ba. 
ROM.12.8	O nyɛ ya kpami nara ba tiŋi ni, ma nyɛ ya kpami ba chen ni. O nyɛ nibine kpa o kina a bɔni nara, o lawa o ya chenu a li o bambi ni. O nyɛ nibine ya nyuhu tiina, o lawa o kpak si sɛmu a tum nɛnɛ. O nyɛ nibine kpak nara siki, o lawa o kpak tu sɔɔnau.
ROM.12.9	Maa daŋni dɔŋa a li ma bambe ni a bur gantɛl a li tum tagna ni a la suwachak a li tum were nyinbaan saha maga. 
ROM.12.10	Ma wa ma dɔŋtima ya nibɛgimnɛ Kristo daha. Chendaha maa daŋni dɔŋa nɛnɛ aa kpak un ma bambe ni di ma nyɛ dɔŋa wa jirima. 
ROM.12.11	Ma ta ya zanyɛrka tima, amaa ma kpak se sɛm a tum a nyɛ ma kunyan ti ni saha maga. 
ROM.12.12	Ma kpak bambi bɛgim awa tu sɔɔna un ni, a kinamsi wa kanyita ni aa kpak un ma bambe ni a sumi Koosa saha maga. 
ROM.12.13	Maa suŋi Koosa nara ba naa vɛ kpak kina, a la hɔɔra a du ma damsi ni.
ROM.12.14	Maa sumi Koosa di o nyɛ ba naa la namsi ma na alaafɛ, a ta ŋɔ nɔ a nyɛ ba. 
ROM.12.15	Maa nyɛ ma tusa wa ba naa tusa sɔɔnɛɛ sɔɔni. Ma bukoo nyɛ ma tusa wa ba naa tusa chɔkɛɛ chɔk. 
ROM.12.16	Maa kpak nɔ bɛgim wa dɔŋ ni. Ma ta daŋni sɔna. Ma saksi a nyɛ ma wa ba naa la tum tum wisa lagmi kitum. Ma ta lisi di maa zim kina magau.
ROM.12.17	Nandigi tum tum tagin a du ma ni, ma ta bu kpa tum tagin a bɔ un. Maa ka tum tum naa nibinsa maga zim di a weru. 
ROM.12.18	O nyɛn ma watɛɛ, maa kpaŋi aa kpak bara sɔɔna awa nara maga ni. 
ROM.12.19	Mu bi daŋnɛ, ma fiɛŋ ma daŋni ma bɔ ba naa la tum tum tagna a nyɛ ma wa tum tagna ni. Ma nyɛ Koosa na paan a du ba ni a lɛrgi ba diŋsa. Maa nyɛ o bɔ ba. Ba fun sɔbi a li o sɛm tɔn ti ni di Koosa ŋɔ,
ROM.12.19	“Mu zi bɔ ba naa la tum tum tagnau.”
ROM.12.20	Ba gbanko funɛ sɔbi a li o sɛm tɔn ti ni a ŋɔ,
ROM.12.20	“Lɔsa kpak ma dɔma,
ROM.12.20	maa ya diwe a nyɛ ba ba di.
ROM.12.20	Nyɔksa kpak ba,
ROM.12.20	ma zɔk ni a nyɛ ba ba nyɔ.
ROM.12.20	Ma ya chen,
ROM.12.20	hiisa kinkan zi kpak bau.”
ROM.12.20	Ma tiŋ a chi chenani ba fun sɔbi chen. 
ROM.12.21	Ma ta nyɛ tum tagna kpak kpok a kaali ma. Ma nyɛ ma tum were kpak kpok a kaali tum tagna kpok.
ROM.13.1	Nara maga kitiŋ pulum nihɛɛta nɔɔna. Nandigi waa kikoti a ya nihɛɛ see Koosa la nɔɔni. Waa funɛ nyɛ ba ya nihɛɛta, 
ROM.13.2	chen ni nara maga vɛ tiŋ ba nɔɔna, Koosa nɔrɛ ba vɛ chen. Waa la zi di ba sɛria a na ba galimsa. 
ROM.13.3	Ba naa la tum tum were wa zi ɔm pulum ti nihɛɛti ta. Ba naa ka la tum tum tagna, ba zi ɔmu. Ma wara daŋni ma ɔm nihɛɛti taa? Maa tum tum were ba zi pɛgi mau. 
ROM.13.4	Ba waa ya Koosa tumtumsa a tum a dɛu ma tum were. Maa tum tum tagna, ma zi ɔm bau. Ba kpak kpok naa ba zi lɛrgi ma diŋsau. Ba waa chiŋi Koosa naa na paan a du tum tagna nitumɛ ni a la lɛrgi ba diŋsa bar chiŋi ni. 
ROM.13.5	Chendaha o lawa maa tiŋ pulum ti nihɛɛti ta nɔɔnau. Ma ta tiŋi di ma ɔm ba paan ti duŋduŋ, amaa maa nyɛ ba jirima domi ma la tiŋ Koosa wa tu bɛgim ni daha.
ROM.13.6	Chendaha o weru di ma bɔ lamposa. O ya Koosa tutɔrɛ ma ya chen, chen ni pulum ti nihɛɛti ta zi kotiu a tum ba tuma a nyɛ un. 
ROM.13.7	O lawa ma bɔ chenani ba ŋɔu. Nara ŋɔɛɛ di ma bɔ lamposa, ma bɔ a nyɛ ba aa kinyɛ ba jirima a chi chenani o deŋli.
ROM.13.8	Ma ta pɛŋ nandigi kina, amaa maa daŋni dɔŋa saha maga. Nar la daŋni nibinsa, waa la tiŋ chenani Koosa chiksɛ ta maga biksi un. 
ROM.13.9	A waa ya Koosa chiksɛ ta bɔnɛ.
ROM.13.9	“Ma ta tum chɔkumsa tuma, ma ta kpu nara,
ROM.13.9	ma ta ŋmɛɛli,
ROM.13.9	ma ta kpak si.”
ROM.13.9	Chiksɛ nama awa a naa kaɛɛ, a maga tiŋ kibɛgimnɛ, maa daŋni nibinsa a chi ma titi. 
ROM.13.10	Maa daŋni nibinsa, ma wa zi la nɔɔni a tum ba tum tagna. Maa daŋni dɔŋa, maa tiŋ chenani chiksɛ ta magawa biksi ma.
ROM.13.11	Ma zimu di tɛɛne nɔ maga siili saha duglɛu. Chendaha maa kpak un ma bambe ni aa tiŋ chen. Saha naa Koosa zi wa yisi ya a li ya tum tagna ni hali a wa peti duglɛu a kaali saha naa ya se fun te su Yesu. 
ROM.13.12	O chi dusum la daŋni o peti, ka chɔɔsa pisa dugli. Ma nyɛ ya gil ya tum tagna a naa chi dusum a ta aa nyɛ ya tum tum were a naa chi nha. 
ROM.13.13	Ya wa bu nyɛn dusum ni. Chendaha o lawa ya tum chenu. Ma ta nyɛ ya lagmi dɔŋ ni a nyɔ sin a dɛɛsi. Ma ta tum chɔkumsa awa sakaal tuma a kidi dɔŋa wa amɔrɛ a kpak handɔta wa dɔŋ ni. 
ROM.13.14	Ma burgi chenani ya kunyana Yesu Kristo du. Ma ta tiŋ ma titi daŋnɛ a tum tum tagna.
ROM.14.1	Nar vɛ kpak kpok a li chenani o se su Yesu a la daŋni o lagmi ma ni, ma la un, amaa ma ta di chenani o lisi amɔrɛ. 
ROM.14.2	Nibin bɛgim naa si su Yesu nɛnɛ lisi di o zi kotiu a di kina maga. Naa vɛ kpak kpok a li chenani o si su un, waa ka lisi di o zi kotiu a di disa duŋduŋ. 
ROM.14.3	Naa kote a di kina maga, o ta nyini naa la di disa duŋduŋ o chi bichɛla. Naa la di disa duŋduŋ, o ta di naa la di kina maga sɛria. Koosa funɛ la ba magau. 
ROM.14.4	Anti ya ma ma koti a ŋɔ di nandigi tumtumna tum galimsau? O titi kunyana la zi zim di o chelu koo o wa chel. Ya kunyan ti zi chiŋi o tumtumsa gantɛl niu, chen ni ba wa zi chel.
ROM.14.5	Nibine bɛgim la nyɛ wuzu digi wa jirima a kaali wuzu bɔnɛ. Digi ka zi ŋɔu di wuzuna maga ya kibɛgimnɛ. Mu daŋni ma nidigirɛ zim ma bambe ni chenani ma zi tum. 
ROM.14.6	Naa nyɛ wuzu digi wa jirima, ya kunyannɛ o nyini a la nyɛ un jirima. Naa la di kina maga awa naa la chi diwe bɔnɛ, ya kunyannɛ ba nyini a la nyɛ un jirima. 
ROM.14.7	Ya nidigi wa dɔ ya titi miisa. Ya nidigi wa dɔ ya titi sou. 
ROM.14.8	Ya nyɛnɛɛ a kpak miisa, ya kunyan ti daha ya nyɛn. Ya sitɛɛ, ya kunyan ti daha ya sou. Ya kpak miisa koo ya sitɛɛ, ya kunyan ti ha vɛɛn dɔ ya. 
ROM.14.9	Kristo funɛ sou a si o sou ni di o burgi ba naa kpak miisa awa ba naa sitɛɛ kunyana. 
ROM.14.10	Chen ya wuti, yɛrɛ maa di ma dɔŋtima sɛria saha maga? Yɛrɛ ma nyini ba ba ya chi bichɛsa? Wuzu digi ya maga zi wa chiŋiu a li Koosa sɛria bar diili ni. 
ROM.14.11	Ba fun sɔbi a li Koosa sɛm tɔn ti ni di o ŋɔ,
ROM.14.11	“Wuzu digi nara maga zi wa gbiriu mu suwachak ni a pɛgi min.
ROM.14.11	Beeli wa to hali tama.”
ROM.14.12	Wuzu digi Koosa zi wa pɛɛsi ya chenani ya fun tumu.
ROM.14.13	Chendaha o wa lawa ya di dɔŋa sɛria. Ma doso ma ta wa ya wi naa la zi nyɛ ma dɔŋtima tum tum tagna a cheli. 
ROM.14.14	Mu kpak bambiu di kundɔŋ wa to a chi, domi mu wa ya kunyan ti ya nibɛgimnɛ. Amaa bɔnɛ lisiu di diwe bɔnɛ ya chire. Ba di a a nyɛ ba doŋwa. 
ROM.14.15	O ya di ma diwe daharɛ ma nyɛ ma dɔŋtima bɔnɛ tusa chɔk, ma wara tiŋ nyinbaan daŋni ti. Kristo fun sou a nyɛ ba. O wa werwa ma chɔk ba chenani ma di diwe daha. 
ROM.14.16	Ma ta nyɛ nandigi nyinbaan di o la ŋɔ nara ni chenani ma lisi di o weru kpak sɔn tagin. 
ROM.14.17	Koosa dɔ ma, diwe naa ma di a la nyɔ wa bu ya kibirigi o wati. Chenani o siim weri ti nyɛ ma bara sɔɔna awa tu sɔɔna a la suŋi ma di ma tum tum were a nyɛ Koosa ni, kin nama ka ya kibirigi a li o wati. 
ROM.14.18	Ba naa maga tiŋ Kristo nɔ chen, zi sɔɔni Koosa tuhau. Nibinsa gbanko zi nyɛ ba jirimau.
ROM.14.19	Ma nyɛ ya yaa nyini kin nawara nyɛ ya kpak bara sɔɔna awa kin nawara la zi nyɛ ya suŋi dɔŋa a kpak nɛne. 
ROM.14.20	Ma ta chɔk Koosa tuma diwe daha. Diwe wa toli a chi. Amaa o wa wer di nibine kidi diwe bɔnɛ, chen ni o dɔŋtima nyuksi nyinbaan. 
ROM.14.21	O deŋlu wa ma gil nɛmɛ seeli awa sin nyɔɔli awa kin naa maga la zi nyɛ ma dɔŋtima nyuksi nyinbaanu. 
ROM.14.22	Chenani ma lisi kin nama wɛ, ma nyɛ chen nyɛn ma wa Koosa duŋduŋ wati. Nar zim di o wa tum galimsau diwe naa o di chen daha, o zi kpak tu sɔɔnau. 
ROM.14.23	Nar ka la beeli diwe naa o di wɛ, o lisi di o tum galimsirɛ. O si wa zu Koosa a li chenani o di ni. Tum naa nibine tum ka o si vɛ su un ni, o ya tum taginnɛ.
ROM.15.1	Ya naa se su Kristo nɛne, o lawa ya suŋi ba naa se vɛ su un nɛne. Ma ta nyɛ yaa lisi ya duŋduŋ kina wɛ, 
ROM.15.2	amaa ma nyɛ ya gbanko kilisi ya dɔŋtima kina wɛ, chen ni ba gbanko zi kpoku a chi ya. 
ROM.15.3	Kristo wa fun lisi o duŋduŋ kina wɛ. Ba funɛ sɔbi a li Koosa sɛm tɔn ti ni di o ŋɔ Koosa ni, “Zoma naa nara fun pini a du hin ni, ba pini a du min nɛɛ.” 
ROM.15.4	Kin nawara ba fun sɔbi a li Koosa sɛm tɔn ti ni saha digi, a waa nyɛn dooni di a kpami ya a biksi ya di ya kpak kanyita, chen ni ya kpak bambi bɛgim Koosa ni. 
ROM.15.5	Koosa naa funɛ kpa o kanyita a nyɛ ya a kpami ya, la zi nyɛ ma kpak nɔ bɛgim wa dɔŋ ni a chi chenani Yesu Kristo fun biksi ya chen, 
ROM.15.6	chen ni maga zi lagmiu a pɛgi Koosa naa ya ya kunyana Yesu Kristo nyan ti wa ta bɛgim ni.
ROM.15.7	Maa la dɔŋa a chi Kristo funɛ la ma chen. Ma ya chen, nara zi nyɛ Koosa wa jirimau. 
ROM.15.8	Ma nyɛ mu ŋɔ ma, Kristo funɛ wa tum a nyɛ Ju tim ta ni, chen ni Koosa vɔwɛ a naa o fun ŋɔ a nyɛ Abraham, Aizik awa Jakɔb ni, zi burgi wutiu. 
ROM.15.9	O gbanko fun wa di ba naa vɛ ya Ju tima zi kotiu a nyɛ Koosa wa jirima o siki naa o kpak ba ni daha. Ba fun sɔbi Koosa wɛ a li o sɛm tɔn ti ni a ŋɔ,
ROM.15.9	“Mu wa ba naa vɛ ya Ju tima zi lagmiu a nyɛ hin jirima a lɔ boola aa pɛgi hin.”
ROM.15.10	Ba fun bu sɔbi,
ROM.15.10	“Ma naa vɛ ya Ju tima,
ROM.15.10	ma nyɛ ma wa o titi nara tusa maga sɔɔni.”
ROM.15.11	Ba gbanko fun sɔbi,
ROM.15.11	“Ma naa vɛ ya Ju tima,
ROM.15.11	maa pɛgi Koosa.
ROM.15.11	Nibinsa maga kipɛgi un.”
ROM.15.12	O witiina Azaaya fun a sɔbi,
ROM.15.12	“Jɛsɛ be luli zi siu a dɔ ba naa vɛ ya Ju tima.
ROM.15.12	Ba zi kpak bambi bɛgim un niu.”
ROM.15.13	Ma se su Koosa naa ya bambi bɛgim tiina. Chendaha o zi nyɛ ma tu sɔɔna awa bara sɔɔna kinkan, chen ni ma bambi bɛgim naa ma kpak un ni zi zenu aa gbaari a li o siim weri ti kpok ni.
ROM.15.14	Mu niinbisa, mu kpak bambiu di ma ya nibin werewa kinkan a kpak zima nɛnɛ a koti aa biksi dɔŋa. 
ROM.15.15	Amaa Koosa funɛ suŋi minu di mu kpak bambi kpok a lisi ma kin bɔnɛ a li tɔn nɔ mu sɔbi nan a nyɛ ma. 
ROM.15.16	Waa funɛ nyɛ mu ya Yesu Kristo tumtumna ba naa vɛ ya Ju tim daha. Chendaha mu sɔbi a nyɛ ma chen. Mu chi Koosa dam kɔkɔɔrsa ba naa yaa kpa kina a nyɛ Koosa ni digirɛ. Mu biksi ba naa vɛ ya Ju tima o laaboor weri ti wɛ, chen ni mu zi kpa ba naa o siim weri ti fun lisi chen a nyɛ unu. 
ROM.15.17	Chenani mu tum a nyɛ Koosa ni ya mu jirima kin, domi mu wa Yesu Kristo ya nibɛgimnɛ. 
ROM.15.18	Mu daŋni mu ŋɔ nara duŋduŋnɛ chenani Kristo fun suŋi min di ba naa vɛ ya Ju tima wa tiŋ Koosa nɔ. A li mu sɛma awa mu tuma, 
ROM.15.19	wa o tum kpok wa o siim weri ti kpok nee, Kristo fun ya chen a nyɛ ba. Mu funɛ gbau a li Jɛrusalɛm ni o wa tel bar boli naa ba yir Ilrikum pulum. Mu fun a biksi nara Koosa laaboor weri ti Kristo wɛ bawu maga ni. 
ROM.15.20	Mu funɛ kpaŋi mu titiu di mu ŋɔ nara ni Koosa laaboor weri ti wɛ doonani ba ha fun vɛɛn nu Kristo wɛ, chen ni mu fu wa zi tum doonani nandigi piin a piili. 
ROM.15.21	Chenani ba fun sɔbi Koosa sɛm tɔn ti ni yau. Ba fun ŋɔ,
ROM.15.21	“Ba naa ba vɛ biksi o wɛ zi wa zim unu.”
ROM.15.22	Mu funɛ daŋni mu wa ma watɛɛ bu damata, amaa chenani mu biksi nara saha maga funɛ tɔ mu nyinbaan. 
ROM.15.23	Amaa tum naa muu tum bar nɔ ni petiu. O nyɛn mu bambi niu di mu wa na ma bun damata. 
ROM.15.24	Chendaha mu daŋni mu te wa ma watɛɛ a zi gali a la Speen pulum. Mu nyɛn ma wati hali a wa puŋ, mu zi nyɛ ma suŋi minu mu la Speen. 
ROM.15.25	Amaa lalaknɔ mu la Jɛrusalɛmnɛ, di mu la suŋi Koosa nara dooni. 
ROM.15.26	Ba dɔŋtima ba naa nyɛn Masɛdonia pulum awa Girik tim pulum ni, ba fun lisi di o weru wa ba lagmi ba kin bɔnɛ a kpa nyɛ fara tim ni a li Jɛrusalɛm ni. 
ROM.15.27	Ba funɛ nyɛn chim nɛɛ ba naa nyɛn Jɛrusalɛm ni. Chenani ba fun ya chen weru. Ba naa vɛ ya Ju tima funɛ nu Koosa laaboor weri ti wɛ a li Ju tim ta wati, o deŋlu di ba kpa ba kina a suŋi ba. 
ROM.15.28	Mu wa tel dooni a kpa kina nama a nyɛ ba peti, mu zi la Speenu a la zaami ma nyinbaan ni. 
ROM.15.29	Mu wa pu ma, mu zimu di Kristo zi nyɛ mu wa ma kpak tu sɔɔnau kinkan.
ROM.15.30	Tɔ. Mu niinbisa, mu sumi mau di ma biksi min chenani Koosa siim weri ti nyɛ ma daŋni min. Ma nyɛ mu wa ma lagmi a kpak si sɛm a sumi Koosa a nyɛ min ya kunyana Yesu Kristo daha. 
ROM.15.31	Ma sumi Koosa, chen ni o zi yisi minu a li ba naa vɛ un a li Judia pulum ni nisa ni. Ma gbanko kisumi un di o nara ba naa nyɛn Jɛrusalɛm ni zi la kin nawara mu kpa wa ba watiu. 
ROM.15.32	O ya Koosa tutɔrɛ mu zi wa na nyinbaanu a wa ma wati awa tu sɔɔni a wa hiisi tama. 
ROM.15.33	Koosa naa ya bara sɔɔn tiina, nyɛn ma maga wati. Ami.
ROM.16.1	Mu daŋni mu ŋɔ mau di ya dɔŋtiina towe, Fibi, ya nibin werire. O tum aa nyɛ Yesu nitiŋɛ ta ni a li tɔhɔn naa ba yir Kɛnkrɛa ni. 
ROM.16.2	O wa pu ma, ma la un a du ya kunyan ti daha. O deŋlu di Koosa nara kiya chen. O funɛ suŋi nidamatau a suŋi min gbanko. Chendaha ma suŋi un wa kin naa o vɛ kpaki ni.
ROM.16.3	Ma zaami Prisila awa Akwila ba naa wa min la tum Yesu Kristo tuma. 
ROM.16.4	Ba fun a kpiŋi ba miisa mu daha. Chendaha mu wa Yesu nitiŋɛ ba naa maga vɛ ya Ju tima, kpak tu sɔɔna ba ni. 
ROM.16.5	Ma gbanko zaami Yesu nitiŋɛ ba naa lagmi ba dam ni, a zaami mu nidaŋni Ɛpainitus naa si funɛ te su Yesu a li Azia pulum ni.
ROM.16.6	Ma zaami Mɛri naa funɛ suŋi ma kinkan, 
ROM.16.7	awa Andrɔnikus awa Junias ba naa wa min ba fun tɔ dɛ chen. Ba ya Ju timwa a chi min. Ba se funɛ te min a su Yesu, ka Koosa nitumɛ ta nyɛ ba jirima.
ROM.16.8	Ma zaami Amipliatus. Mu daŋni unu ya kunyan ti daha. 
ROM.16.9	Ma zaami Urbenus naa wa ya la tum Kristo tuma, awa Stakis naa mu daŋni. 
ROM.16.10	Ma zaami Apeles. Koosa funɛ zaamsi un, o fun di a li Kristo tiŋi ni. Ma zaami Aristɔbɔlɔs dam walɛ, 
ROM.16.11	awa Hɛrɔdiɔn naa ya Ju tiina a chi min. Ma zaami ba naa ya Yesu nitiŋɛ ta a nyɛn Nasisus dam ni, 
ROM.16.12	awa ya toosa Trifena awa Trifosa ba naa la tum ya kunyan ti tuma kinkan, awa ya towe Pɛrsis naa ya maga daŋni. O gbanko funɛ tum kinkan a nyɛ ya kunyan ti ni. 
ROM.16.13	Ma zaami Rufus naa te suwachak a li ya kunyan ti tiŋi ni awa o niina naa mu gbanko yir mu niina. 
ROM.16.14	Ma zaami Asinkritus, Flɛgɔn, Hɛrmis, Patrobas, Hɛrmas awa ba naa maga nyɛn ba wati. 
ROM.16.15	Ma zaami Filologus, Julia, Nɛrɛus awa o toosa, Olimpus, awa Koosa nara ba naa maga nyɛn ba wati.
ROM.16.16	Ma zaami dɔŋa nɛnɛ. Kristo nitiŋɛ ta maga zaami mau.
ROM.16.17	Mu niinbisa, mu sumi mau ma il aa zim ba naa la daŋni ba waligi ma a li dɔŋ ni a bur ma a li Yesu tiŋi ni. Chenani baa biksi awa chenani nara fun te wa biksi ma yo dɔŋa. Ma ta lagmi ba ni. 
ROM.16.18	Nara nama ba naa la tum nan, ba wara tum a nyɛ ya kunyana Kristo nɛɛ. Ba titi daŋnɛ tum tagniwa baa tum, a ŋɔ sɛm were a pɛgi nara wa ba nyina ni aa mur ba naa vɛ ili. 
ROM.16.19	Nara nyɛ ma jirima bawu maga ni domi chenani maa tiŋ Koosa nɛnɛ. Chendaha mu tuha sɔɔni. Mu daŋni ma zim wu werewa a ya womna a li wu tagna ni. 
ROM.16.20	Koosa naa ya bara sɔɔna tiina, waa la zi wa chɔk sintana a nyɛ ma lalaga.
ROM.16.20	Ya kunyana Yesu zi suŋi mau.
ROM.16.21	Timoti naa wa min la tum tuma zaami mau. Lusius, Jesɔn awa Sosipata ba naa ya Ju tim ta, gbanko zaami mau.
ROM.16.22	Min, Tɛrsius, naa la sɔbi tɔn nɔ a nyɛ Pɔɔl ni, zaami mau ya kunyan ti daha.
ROM.16.23	Gaiyus naa funɛ la min a du o dam ni doonani Yesu nitiŋɛ ta yaa lagmi, o gbanko zaami mau. Ɛrastus naa la nyini tɔha malɛ awa ya niinbe Kɔrtus zaami mau. (( 
ROM.16.24	Ya kunyana Yesu Kristo la zi suŋi ma.))
ROM.16.25	Tɔ. Koosa koti a nyɛ ma kpak nɛnɛ a tiŋ laaboor weri naa mu fun a biksi nara Yesu Kristo wɛ. Ma nyɛ ya pɛgi un chen daha. Koosa funɛ te kpa o laaboor weri nɔ a sogli saha digi, 
ROM.16.26	a zi kpa un a li gbampulim a nyɛ o witinsi ta ni ba sɔbi o wɛ. Koosa naa nyɛnɛɛ hali saha naa vɛ kpak bɔ, ŋɔu lalaknɔ di ya kpa un a la biksi ba naa maga vɛ ya Ju tima, chen ni ba zi na nyinbaanu a nyɛ ba se su Koosa a tiŋ o nɔ.
ROM.16.27	Koosa duŋduŋ kpak zima maga. O zi la jirimau Yesu Kristo daha hali saha naa vɛ kpak bɔ. Ami.
1CO.1.1	Mu waa, Pɔɔl, awa ya niinbe Sɔstenis zaami mau. O funɛ sɔɔni Koosa tuhau o fun nyɛ mu ya Yesu Kristo nitumi.
1CO.1.2	Min la sɔbi tɔn nɔ, a nyɛ Koosa nitiŋɛ ba naa nyɛn Kɔrint ni. Domi ma wa Yesu Kristo ya nibɛgimnɛ, lalaknɔ Koosa dɔ ma. Koosa titi funɛ yir ma di ma wa o wati a wa burgi o bisa. O gbanko funɛ yir ba naa nyɛn bawu maga ni a sumi un di o yisi ba a li ba tum tagna ni. Yesu ya ya kunyana awa ba kunyana.
1CO.1.3	Ya kunyan Koosa awa ya kunyan Yesu Kristo zi suŋi mau aa nyɛ ma bara sɔɔna.
1CO.1.4	Mu pɛgi Koosa saha maga ma daha. Waa la suŋi ma di ma tiŋ un Yesu Kristo daha. 
1CO.1.5	Ma wa un ya nibɛgimnɛ. Chendaha Koosa fun kpa o siim weri papaha a nyɛ ma, chen ni ma koti a sɛm nɛnɛ aa zim nɛnɛ. 
1CO.1.6	Chenani ma fun nu Yesu Kristo wɛ chen zu ma bambe niu nɛnɛ, 
1CO.1.7	domi Koosa funɛ kpa o siim weri ti papaha maga a nyɛ ma, a biksi di ma funɛ la unu. Maa pɔ ya kunyan Yesu Kristo bur waali. 
1CO.1.8	Waa la zi kpa o kpok a nyɛ ma maa tiŋ un nɛnɛ, chen ni o wa bur wa, o wa zi bu na ma galimsa. 
1CO.1.9	Koosa ya wuti tiina. O funɛ yir ma chen di o nyɛ ma wa o be Yesu Kristo ya chɛnsiwa.
1CO.1.10	Mu niinbisa, mu sumi mau ya kunyan Yesu Kristo sɔn daha ma maga kiya nɔ bɛgim. Ma ta waligi ma titi, chen ni ma sɛma awa ma lise ni ma zi kpak nɔ bɛgimu. 
1CO.1.11	Mu niinbisa, haan naa ba yir Kloi chen, walɛ wau a wa ŋɔ min di ma titi burgi aa di dɔŋa wa amɔrɛ. 
1CO.1.12	Ma amɔrɛ ti biksi di ma wa tiŋ nyinbaan bɛgim. Ma bɔnɛ ŋɔ di maa tiŋ Pɔɔllɛ, bɔnɛ Apɔlɔs, bɔnɛ Sifas, bɔnɛ ka ŋɔ di maa tiŋ Kristore. 
1CO.1.13	Ma na, ma purigi Kristo tiu. Minnɛ ba fun kpaasi a mari daakakli ti a nyɛ ma chenn? Ba funɛ chaksi ma wa ni nɛ di ma tiŋ minnɛɛ?
1CO.1.14	Mu funɛ nyɛn ma wati, mu fun chaksi Krispus awa Gaiyus duŋduŋnɛ, 
1CO.1.15	chen ni ma nidigi wa kiŋɔ di mu chaksi unu ka o tiŋ min. 
1CO.1.16	Mu gbanko funɛ chaksi Stɛfanas awa o dam walɛ magau. Mu wa lisi di mu funɛ chaksi nandigi a gbaariu. 
1CO.1.17	Kristo wa fun tum min di mu wa chaksi narawa. O funɛ tum minu di mu wa biksi Koosa laaboor weri ti a nyɛ nara maga ni. O wara daŋni mu sɛm nibinsa zimarɛ. Mu kpa chen a biksi Yesu daakakli ti siwi wɛ, chen zi tɔ o daakakli siwi ti kpoku.
1CO.1.18	Ba naa vɛ Koosa laaboor weri ti Yesu daakakli ti siwi ti wɛ, o wa kpak nyuha ba wati. Ba naa la ya chen tiŋ din dam nyinbaannɛ, amaa ya naa vɛ nyuksi aa tiŋ Koosa, Yesu daakakli ti siwi ti ya Koosa kpok naa o kpa nyɛ ya. 
1CO.1.19	Ba funɛ sɔbiu a li Koosa sɛm tɔn ti ni di o ŋɔ,
1CO.1.19	“Mu zi nyɛ nibin nɛɛgɛ zima wa ya yɔriu.”
1CO.1.20	Ba naa la tiŋ tɛɛnɛ nɔ tim maga zima, ba wa zim Koosa. Koosa nyɛ tɛɛnɛ nɔ tim maga zima ti ya yɔriu.
1CO.1.21	Ba zima ti wa nyɛ ba zim Koosa. Koosa nyɛ chen ya a li o zimi ni. Amaa o funɛ ŋɔ o zi la ba naa se su o laaboor weri tiu ka ya kpa un a biksi nara chen. Ba naa la tiŋ nibinsa zima ti lisiu di o laaboor weri ti ya yɔrirɛ. 
1CO.1.22	Ju tim ta daŋni ya la biksi ba alaazibu wɛ, ka Girik tima daŋni ya la biksi ba zima ti. 
1CO.1.23	Amaa ya wa la biksi ba Yesu daakakli ti siwi ti wɛ duŋduŋ. Chen ya tuzɔgrɛ Ju tim ta wati, a vɛɛn ya yɔri a li ba naa maga vɛ ya Ju tim wati. 
1CO.1.24	Amaa Ju tim ta maga awa Girik tima ba naa maga Koosa fun yir di ba wa o wati, Kristo ya Koosa kpok ti awa o zima ti ba wati. 
1CO.1.25	Koosa zima naa nibinsa lisi di o ya yɔrirɛ kaali ba zima ti kinkan. Koosa kpok naa nibinsa lisi di o wa kpok kaali ba kpok kinkan.
1CO.1.26	Mu niinbisa, Koosa funɛ yir ma di ma wa o wati, ma lisi chenani ma fun du. Ma nara tama funɛ ya nibin nɛɛgɛ a li tɛɛnɛ nɔ tim maga se ni. Tam ka fun ya nibin zene tɛɛnɛ nɔ tim maga se ni. Tam ka ya nibin zene bisa. 
1CO.1.27	Koosa tutɔ nɛɛ o fun lisi ba naa nibinsa yir womna di ba filimi nibin nɛɛgɛ ta, a lisi ba naa nara funɛ ŋɔ di ba wa kpak kpok di ba filimi ba naa kpak kpok. 
1CO.1.28	O fun lisi nibinsa ba naa tɛɛnɛ nɔ tim maga zɛɛmi awa ba naa ba ŋɔ di ba ya yɔrirɛ, chen ni o zi wa ta kin nawara tɛɛnɛ nɔ tim maga ŋɔ di a ya kibirigewa yɔri. 
1CO.1.29	Chendaha nibine wa to a la zi koti a nyɛ o titi jirima Koosa wati, 
1CO.1.30	amaa Koosa funɛ nyɛ ma wa Yesu Kristo ya nibɛgim, a nyɛ o zima ti ya ya zima. Kristo daha, Koosa wa zi bu na ya galimsa o suwachak ni. Waa dɔ ya a fun la ya nyuuna a nyɛ ya. 
1CO.1.31	Ba funɛ sɔbiu a li Koosa sɛm tɔn ti ni a ŋɔ,
1CO.1.31	“Ma ta nyɛ ma titi jirima.
1CO.1.31	Ma ka nyɛ Koosa jirima.”
1CO.2.1	Mu niinbisa, mu funɛ wa ma wati a sɛm Koosa sɛma a naa funɛ sogli ma wati, mu wa fun kpak nɔ lɛma awa nibinsa zima ti a biksi ma. 
1CO.2.2	Mu funɛ daŋni mu sɛm mau a li Yesu Kristo siwi daakakli ti daha ni duŋduŋnɛ. 
1CO.2.3	Mu funɛ nyɛn ma wati, mu wa fun kpok. Mu funɛ a ɔmu kinkan, ka mu bara vɛɛn a jigiri. 
1CO.2.4	Biksi ti maga mu fun biksi ma, o wa fun tiŋ nibinsa zimirɛ di o ya ma lɛmlɛm, amaa Koosa siim weri ti funɛ ya mu sɛm ta sɛhɛra a nyɛ a kpak kpok. 
1CO.2.5	O wa fun ya nibinsa zimarɛ nyɛ ma se su Yesu. Koosa kpok ti ka funɛ nyɛ ma se su un.
1CO.2.6	Mu yaa vɛɛn a sɛmu zima sɛmau a nyɛ ba naa la tiŋ Koosa ni nɛnɛ. O wa ya tɛɛnɛ nɔ tim maga zimarɛ akoo nibin zene zima mu sɛm a nyɛ ba. A nama ya yɔrirɛ a la zi vɛ vusi. 
1CO.2.7	Ya ka biksi ma Koosa zima ti wɛwa. O funɛ te lisi unu ya jirima daha a zi naami tɛɛnɛ nɔ maga. Hali saha nɔ Koosa ha vɛɛna sogli unu a li nibinsi ni. 
1CO.2.8	Ba naa maga dɔ tɛɛnɛ nɔ maga wa fun zim zima nɔ wɛ. Ba fu zimɛɛ, ba fu wa zi kpu ya kunyan ti o daakakli ti ni. 
1CO.2.9	Ba funɛ sɔbiu a li Koosa sɛm tɔn ti ni a ŋɔ,
1CO.2.9	“Koosa funɛ kpa wu werewa a chiksi ba naa la daŋni un.
1CO.2.9	Nibinsa se ha wa na a,
1CO.2.9	akoo nibinsa diŋsa ha wa nu a wɛ.
1CO.2.9	Nibinsa wa lisi di o zi wa ya chenu.”
1CO.2.10	Amaa lalaknɔ Koosa funɛ nyɛ o siim weri ti biksi ya kin nama wɛ. O siim weri ti nyini kina maga a zim Koosa wu sogle gbanko. 
1CO.2.11	Nibine siima zim o titi tuha lisi. Koosa siim weri ti duŋduŋ zim Koosa tuha lisi gbanko. 
1CO.2.12	Ya wara tiŋ nibinsa zimirɛ. Koosa funɛ zer o siim weri ti a du ya bambe ni, chen ni ya zi kotiu a zim o siim weri papaha naa o fun kpa nyɛ ya.
1CO.2.13	Ya wara sɛm sɛma a li nibinsa zima ti ni. Koosa siim weri ti la biksi ya chenani ya zi sɛm. O sɛmwa ya kpa la biksi ma. 
1CO.2.14	Nibine naa vɛ kpak siim weri ti o nyɛn un ni, o vɛ Koosa siim weri ti kinawa. A ya yɔrirɛ o wati ka o vɛ zim a muna. 
1CO.2.15	Koosa siim weri ti nyɛn nibine ni, waa la zi koti a zim kina maga nyinbaan. Koosa siim weri ti ka vɛ nyɛn nibine ni, o wa kikoti a zim naa kpak Koosa siim weri ti. 
1CO.2.16	Ba funɛ sɔbiu a li Koosa sɛm tɔn ti ni a pɛɛsi,
1CO.2.16	“Anti zim chenani Koosa lisi du?
1CO.2.16	Anti fun biksi un kundɔŋ?”
1CO.2.16	Amaa ya kpak Kristo lisiu.
1CO.3.1	Mu niinbisa, mu wa fun koti a biksi ma a chi chenani mu funɛ biksi ba naa tiŋ Koosa siim weri ti nɛnɛ. O chi maa tiŋ tɛɛnɛ nɔ tim maga nyinbaannɛ. Chendaha mu sɛm ma a chi bichɛsa ba naa nyɛ ba se su Yesu. 
1CO.3.2	O funɛ chi illɛ mu kpa aa dɛɛsi ma domi ma ha wa mak ku diili. Ma ha wa mak ku diili, 
1CO.3.3	domi ma ha vɛɛna tiŋu a chi tɛɛnɛ nɔ tim maga. Chenani maa di handɔta awa dɔŋa a la di amɔrɛ wa dɔŋ ni biksi di ma wara tiŋ Koosa siim weri ti nyinbaan. Ma ka tiŋ tɛɛnɛ nɔ tim maga nyinbaannɛ. 
1CO.3.4	Ma bɔnɛ sɛm di ma tiŋ Pɔɔllɛ, bɔnɛ ka ŋɔ di ma tiŋ Apɔlɔsrɛ. Chenani ma ya chen biksi ma tuma.
1CO.3.5	Apɔlɔs wa Pɔɔl ya nibin zenewa maa tiŋ baa? Aai. Ya waa ya Koosa tumtumsa a nyɛ ma nyinbaan di ma se su un. Waa funɛ nyɛ ya nara balɛ na tuma yaa tum. 
1CO.3.6	O chi mu waa, Pɔɔl, funɛ te wa chɔɔsi bugil. Doone Apɔlɔs ka yaa kpa ni a wa du, amaa Koosa duŋduŋ nyɛ bugil ti nyu a la zini. 
1CO.3.7	Naa chɔɔsɛ awa naa la du ni, ba wa ya kundɔŋ, amaa Koosa duŋduŋ nyɛ bugil ti zini. 
1CO.3.8	Naa chɔɔse awa naa la du ni, ba maga ya nibɛgimnɛ. Koosa la zi bɔ ba ba chim. 
1CO.3.9	Chenani Koosa dɔ ya chen, nyɛ ya wa un tum tuma. Waa dɔ ma gbanko.
1CO.3.9	Ma chi o ŋmaharɛ oo kɔɔri, a chi o dɛ oo sa. 
1CO.3.10	Koosa nyɛ min o kpok ti mu ya tɛsal weri a baŋ o dɛ ti sɛchik a nyɛ un. Nandigi wa wa sa zɔŋ o daha. Ba naa maga sa Koosa dɛɛna, ba doso a ya tɛsal were. 
1CO.3.11	Koosa piin nyɛ Yesu Kristo ya o dɛ ti sɛchik. Nandigi wa to a zi koti a ya dɛ ti sɛchik ti see Yesu duŋduŋ. 
1CO.3.12	Bɔnɛ kpa salma awa aniita wa buŋkula were a naa kpak malɛ kinkan, a wa sa zɔŋ dɛ ti sɛchik ti ni. Bɔnɛ ka kpa daasa awa kɔsa awa kɔlɛ a wa sa zɔŋ dɛ ti sɛchik ti ni. 
1CO.3.13	Saha naa Kristo wa bur wa, o zi wa kpa dinu a zaamsi chenani nara maga tuma duu. Chen la zi wa biksi a kiwere koo a wa wer. 
1CO.3.14	Din ti wa bu kaa vɛ koti a chɔk nar tuma, Koosa zi wa bɔ tum nawara o fun tumu. 
1CO.3.15	Amaa din ti wa di o tum ta, o wa zi na bɔta. Koosa zi wa yisi unu, amaa o zi wa chi nibine naa ba lisi un o dɛ ni ka din di o kina maga chenu.
1CO.3.16	Ma wa zim di ma tusa ya Koosa bar nyɛnirɛɛ? O siim weri ti nyɛn ma niu. 
1CO.3.17	Nibine naa la chɔk Koosa bar nyɛni ti, Koosa zi chɔk o gbankou, domi o bar nyɛni ti ya bar birigirɛ o wati. Ma titi tusa ya Koosa bar nyɛnirɛ.
1CO.3.18	Ma ta nyɛ nandigi wa mur o titi. O lisi di o kpak tɛɛnɛ nɔ tim maga zima, o kpa o zima ti a yo ta ka burgi wom, chen ni o zi kpak Koosa zimau. 
1CO.3.19	Tɛɛnɛ nɔ tim maga zima ti ya yɔrirɛ Koosa wati. Ba funɛ sɔbiu a li Koosa sɛm tɔn ti ni a ŋɔ,
1CO.3.19	“O wa nyaŋi ba naa yaa kpa tɛɛnɛ nɔ tim maga zima ti aa tum tum tagna.”
1CO.3.20	Ba funɛ vɛɛn sɔbiu a li Koosa sɛm tɔn ti ni a ŋɔ,
1CO.3.20	“Koosa zim di tɛɛnɛ nɔ tim maga zima ti lisi ya yɔrirɛ.”
1CO.3.21	Adaha ma ta daŋni sɔn domi chenani tɛɛnɛ nɔ tim maga zima ti zi koti yau. Ma kpak kina magau. 
1CO.3.22	Pɔɔl, Apɔlɔs, Pita, tɛɛnɛ nɔ maga, miisa awa sou, a naa maga nyɛn lalaknɔ awa a naa vɛɛn kaa wa, ma kpak a magau. 
1CO.3.23	Yesu Kristo dɔ ma, ka Koosa ka dɔ Kristo.
1CO.4.1	O weru di ma la yir ya Yesu tumtumsi chen. Koosa funɛ kpa o wu sogle a du ya nisa ni. Ya ka kpa a aa biksi nara. 
1CO.4.2	Tumtum naa la tum nɛnɛ a nyɛ o kunyan ni, chen weru. O kunyan ti zi wa ŋɔ di o ya wuti tiinnɛ. 
1CO.4.3	Mu bak wa to chenani ma wa nibinsa sɛm mu wɛ a la di min sɛria. Mu gbannɛ wa zi di mu titi sɛria. 
1CO.4.4	Hali mu ŋɔ di mu tuha chaanu di mu funɛ tum nɛnɛu, chen wa zi biksi di mu zi wa liu. Kristo ya naa la zi wa di min sɛria. 
1CO.4.5	Ma ta di sɛria ti lalaknɔ. Ma nyɛ Yesu wa bur wa. O wa wa, o zi kpa nibinsa wu sogle a li gbampulimu a biksi ba muna. O wa ya chen, o zi wa nyɛ ba jirimau a li ba tum were ni.
1CO.4.6	Mu niinbisa, mu kpa mu tuma awa Apɔlɔs tuma di mu biksi ma ma se lɛli ma tiŋ chenani Koosa sɛm tɔn ti biksi ya chen. Maa tiŋ chen, ma wa zi lisi nibin digi a zer un a kaali digi. 
1CO.4.7	Anti ŋɔ ma di ma kaali ma dɔŋtima? Koosa funɛ nyɛ ma kin naa maga ma kpak. A maga li Koosa watɛɛ, ka yɛrɛ maa daŋni sɔn di ma titi kpokre ma kpak a nan?
1CO.4.8	Ma lisi di ma piin kpak kin naa maga ma daŋniu a ya kin tima a burgi a chi koorsa. Chenani maa lisi, chen wa ya wuti. Ya fu daŋni ya wa ma burgi a chi koorsiwa. 
1CO.4.9	Mu wati Koosa nyɛ o nitumɛ ta tiŋ gantɛl, a chi ba naa ba funɛ di ba sou sɛria. Tɛɛnɛ nɔ tim maga awa Koosa malaikasa nyini ya a chi ya ya nibin tagniwa. 
1CO.4.10	Ya ya womniwa a li nibinsa wati Kristo daha, amaa ma waa ya o nibin nɛɛgɛwa. Ya waa ya o nibin ba naa vɛ kpak kpok a li nibinsa wati, amaa ma waa ya o nibin kpokwa. Nara la filimi ya, amaa ba waa la nyɛ ma jirima. 
1CO.4.11	Lɔsa awa nyɔksa yaa funɛ kpak yau hali wa zinan ni. Ya yaa laari kizɛrgɛwa. Nara yaa funɛ tuk yau. Ya wa fun kpak bar nyɛni a nyɛn aa go. 
1CO.4.12	Ya bara wilim nɛɛ ya funɛ di. Nara yaa pini yau, amaa ya yaa sumi Koosau di o suŋi ba. Ba yaa muksi yau kinkan, amaa ya yaa kpak kanyitau ba wati. 
1CO.4.13	Ba yaa chɔk ya sɔnau, amaa ya yaa fun sɛm sɛm wereu aa nyɛ ba. Ya yaa fun chi chaasiwa tɛɛnɛ nɔ tim maga wati hali wa zinan.
1CO.4.14	Mu wa sɔbi nannɛ a nyɛ ma di mu nyɛ hiisa kpak ma, amaa mu daŋni mu dɛɛsi mau a chi mu titi bisa. 
1CO.4.15	Ma kpak nibinsa ba naa la zi biksi ma Kristo wɛ, nidamatau, amaa nibin bɛgim duŋduŋ ya ma nyana. Mu funɛ te biksi ma Koosa laaboor weri ti wɛu ma nu un a nyɛ ma se su Yesu Kristo. Chendaha mu ya ma nyana. 
1CO.4.16	Adaha mu sumi mau, maa tiŋ chenani muu tiŋ. 
1CO.4.17	Mu zi kpa Timotiu a tum ma wati di o wa biksi ma nyinbaan naa ma zi tiŋ wɛ. Waa ya mu bi daŋni a li Kristo ni a ya wuti tiina. Waa la zi wa lisi ma chenani muu tiŋ aa tum tuma Yesu Kristo wati. Chen nyinbaannɛ mu fun kpa biksi Yesu nitiŋɛ ba naa nyɛn bawu maga ni.
1CO.4.18	Ma bɔnɛ zer ma titi kinkan, domi ma lisi di mu wa zi bur wa ma wati, 
1CO.4.19	amaa mu zi wau. Koosa la nɔɔni, mu zi wau lalaga a zim ba naa la zer ba titi chen. Anti la sɛm nan ni? Ba kpak kpok akoo ba wa kpak kpok, mu daŋni mu zim chen. 
1CO.4.20	Koosa koor ti wa ya nɔ sɛmi wɛwa. O ya o kpok ti wɛ wa. 
1CO.4.21	Ma biksi min chenani mu zi wa ma wati. Mu wa ma wati awa da ni a wa tuk ma akoo mu wa ma wati balimm a wa biksi ma chenani mu daŋni maa?
1CO.5.1	Mu nuu ka ba ŋɔ min di maa tum chɔkumsi tumiwa. Ma nidigi funɛ kpa o nyan haan a la chɔ. Hali ba naa vɛ zim Koosa chi chenu. 
1CO.5.2	Baŋnɛ ma zer ma titi nan? O fu lawa ma tusa chɔku kinkan, ka ma lisi baal naa ya chen a li ma lagmi ti ni. 
1CO.5.3	Mu wa ma bol dɔŋ niu, amaa mu waa piin di baal ti sɛriau ya kunyan Yesu sɔn daha a chi mu nyɛn ma wati. 
1CO.5.4	Chendaha mu ŋɔ mau ma yir ma titi a lagmi dɔŋ ni wa ya kunyan Yesu kpok ti ni. Ma wa lagmi, o zi chi mu gbanko nyɛn ma wati. 
1CO.5.5	Ma kpa un a du sintana nin ni o muksi un a chɔk o bara, chen ni a wuzu naa ya kunyan ti wa bur wa, Koosa zi wa yisi o miisau.
1CO.5.6	Ma sɔn daŋni ti wa wer. Ma wa zim di luri tama yaa nyɛn boroboro sau ni, o yaa nyɛ sau ti maga fɔɔsiu chenn? 
1CO.5.7	Ma lisi nibin tagin nɔ a li ma ni, chen ni o wu tagin wa zi bu ma. Doone ma zi chi boroboro naa vɛ kpak luri a chi a naa Ju tim ta yaa di wuzu zen naa ba yir val la gali. Chen wuzu zen tirɛ ba yaa kpu piisibisau a nyɛ Koosa ni. Ju tim ta funɛ kpak Yesu Kristo a kpu chen, o funɛ chi ya wuzu zen piisibere. 
1CO.5.8	Yaa tiŋ Yesu, o wa werwa ya bur a tum ya titi tum bunɛ a lisi lise tagna a kitum tum tagna. Ma nyɛ ya kpa a nama maga a ta. A waa chi luri ti. Ma nyɛ ya sɛm wuti duŋduŋ a nyɛ ya tusa chaani nɛnɛ. A waa chi boroboro naa vɛ kpak luri ti.
1CO.5.9	Mu funɛ te sɔbi tɔnu a nyɛ ma a ŋɔ di ma ta nyɛ ma wa ba naa la tum chɔkumsa tuma kilagmi. 
1CO.5.10	Mu wa ŋɔ ma di ma wa ba naa vɛ tiŋ Yesu a la tum nan kilagmi dɔŋ ni. Ba naa la daŋni nihaana yɔri yɔri a la daŋni malɛ a burgi ba kina a la ŋmɛ a la jɛɛmi vuga, ba waa nyɛn bawu maga ni. 
1CO.5.11	Amaa mu funɛ sɔbiu a nyɛ ma a ŋɔ di nibine daŋni nihaana yɔri yɔri a daŋni malɛ a burgi o kina a jɛɛmi vuga a chɔk nara sɔna a nyɔ sin a dɛɛsi a ŋmɛ a la yir o titi Yesu nitiŋi a la ya nan, ma ta nyɛ ma wa n lagmi hali a di diwe.
1CO.5.12	Ba naa vɛ ya Yesu nitiŋɛ ta, mu laata kaa wa di ba sɛria. Koosa kaa wa di ba sɛria, 
1CO.5.13	amaa ba naa ya Yesu nitiŋɛ, ma waa dɔ ba di ma wa di ba sɛria.
1CO.5.13	“Adaha ma yisi chen nibin tagin tiina a li ma ni.”
1CO.6.1	Ma naa ya Yesu nitiŋɛ nan ka ma wa ma dɔŋtima kpak dɔŋa, baŋnɛ maa yaa vɛ kpa la Yesu nitiŋɛ ta wati ba la di ma sɛria? Amaa ma yaa la ba naa vɛ tiŋ Yesure. Chen deŋluu? 
1CO.6.2	Ma wa zim di wuzu digi Yesu nitiŋɛ ta zi wa di tɛɛnɛ nɔ tim maga sɛriauu? Ma kaa wa ya chen wuzu digi, yɛrɛ ma vɛ koti a di wu wisa sɛria lalaknɔ? 
1CO.6.3	Ma wa zim di wuzu digi Yesu nitiŋɛ ta zi wa di malaika tagna sɛriauu? Ma kaa wa ya chen wuzu digi, yɛrɛ ma vɛ koti a di ma nyɛni kina sɛria? 
1CO.6.4	Ma wa ma dɔŋtima kpak dɔŋa, ma yaa la ba naa vɛ ya Koosa nara di ba di ma sɛria. 
1CO.6.5	Chen deŋluu? Hiisa wa kpak ma. Ma wa kpak nibin nɛɛgɛ ba naa la zi koti a kɔɔri ma wu wisa a li ma nii? 
1CO.6.6	Ma naa ya Yesu nitiŋɛ ta yaa kpa dɔŋa a la sɛria bar diili dɛ di ba naa vɛ tiŋ Yesu di ma sɛria.
1CO.6.7	Chenani maa kpa dɔŋa a la sɛria bar diili dɛ ti nan, biksi di ma galimu. Ma wa ma dɔŋtima kpak wu digi, hali ba ŋmɛ ma kundɔŋ, ma gil un a nyɛ ba la. Waa bɔɛɛ wa ma kpa dɔŋa a la sɛria bar diili dɛ ti. 
1CO.6.8	Ma tum tum tagniwa a du dɔŋ ni a la ŋmɛ dɔŋa kina. Chene maa ya a nyɛ ma dɔŋtima ta ni. 
1CO.6.9	Ma wa zim di nibin tagna wa kizu Koosa koor tii? Ma mur ma titirɛ. Ba naa la tum chɔkumsa tuma a la nyɛ vursa jirima, a la daŋni nihaana yɔri yɔri, 
1CO.6.10	a la ŋmɛ, a kpa malɛ a burgi ba kina, a la nyɔ sin a dɛɛsi, a la chɔk nara sɔna a la fuksi nara a la kpaksi nara kina kpok ni, ba nidigi wa kikoti a zu Koosa koor ti. 
1CO.6.11	Ma bɔnɛ funɛ ya chene, amaa lalaknɔ Koosa funɛ chaksi ma tum tagnau a li ma ni. Koosa dɔ ma. Ma wa bu kpak galimsa o wati Yesu Kristo awa Koosa siim weri ti tum daha.
1CO.6.12	Ma bɔnɛ yaa ŋɔ dɔŋ ni, “Ya kpak nyinbaanu ya ya kina maga ya daŋniu.” Amaa mu ŋɔ ma di kina maga la ta wer wa ya. Ya wa zi la nɔɔni a nyɛ kin nama dɔ ya. 
1CO.6.13	Ma bɔnɛ gbanko sɛm dɔŋ ni, “Lo daha diwe nyɛn. Diili daha lo gbanko nyɛn.” Amaa wuzu digi Koosa zi wa chɔk a magau. Ya bara wa nyɛn chɔkumsa tuma daharɛ. Ya kunyan daharɛ a nyɛn. Ya kunyan ti gbanko dɔ ya bara di ya kpa a aa tum a nyɛ un. 
1CO.6.14	Koosa funɛ lɛli ya kunyan ti a li o sou ni. Chene o zi wa kpa o kpok ti a wa lɛli ya gbanko.
1CO.6.15	Ma wa zim di ma bara ta ya Kristo bara luk pɛksiwaa? Mu kpa Kristo bara luk pɛkha a la lagmi a chɔ nihaan sakaal, chen weruu? Aai. 
1CO.6.16	Ma wa zim di nar wa sakaal chɔ, ba bara ya nibɛgimnɛɛ? Koosa sɛm tɔn ti biksi ya nan wɛ, a ŋɔ,
1CO.6.16	“Nara balɛ lagmi dɔŋ ni a chɔ,
1CO.6.16	a burgi nibɛgim.”
1CO.6.17	Amaa ba naa wa ya kunyan ti ya nibɛgim, ba siimsa gbanko ya kibɛgimnɛ.
1CO.6.18	Adaha ma chɔ li doonani chɔkumsi nyɛn. Wu tagin maga naa nara tum, a wa ya ba barawa baa ya chen. Amaa nibine naa la daŋni nihaana yɔri yɔri, o chɔk o titi barawa. 
1CO.6.19	Ma wa zim di ma bara ya Koosa siim weri ti bar nyɛnirɛɛ? Koosa funɛ kpa o siim weri ti a nyɛ ma. 
1CO.6.20	Ma wa dɔ ma titi, domi Koosa yau ma o titi. Ma yawi funɛ iiu kinkan. Adaha ma doso a kpa ma bara ta aa nyɛ un jirima.
1CO.7.1	Ma funɛ sɔbi tɔnnɛ a pɛɛsi min di nibaal vɛ kpa haan, chen weruu? 
1CO.7.2	O weru. Amaa chɔkumsi kinkan daha, o deŋlu di nibaal kpak o titi haanu. Nihaan gbanko kpak o titi baal. 
1CO.7.3	O wa lawa nibaal ŋɔ di o wa o haan wa zi lagmi chɔ. Nihaan gbanko ta ŋɔ di o wa o baal wa zi lagmi chɔ. 
1CO.7.4	Nihaan wa dɔ o bara. O baal ti dɔ o bara. Chen vɛɛna, o baal ti wa dɔ o titi bara. O haan ti dɔ o bara. 
1CO.7.5	Adaha ma ta vɛ dɔŋa. Nibaal awa o haan vɔwɛɛ a ŋɔ di ba ha gil dɔŋa wuzu bilɛ, chen ni ba zi sumi Koosau awa tu kibɛgim ni a bu wa lagmi dɔŋ ni, chen weree. Amaa o vɛ ya chene, ma ta waligi dɔŋ ni, chen ni sintana wa zi koti a zaamsi ma, domi ma wa kikoti a kpak ma titi nɛnɛ.
1CO.7.6	O wa ya Koosa chiksi kpokre di nibaal kpa haan, 
1CO.7.7	amaa mu wati, nibaala maga fun ya bazooma a chi mu ya bazoom nan, chen fu zi bɔ wa ba kpak nihaana. Amaa o wa ya di nara maga nɛɛ Koosa nyɛ ba chen papaha ti di o nyɛn a ta kpak haan. Koosa papaha naa o kpa nyɛ nara ni, a kuurgu.
1CO.7.8	Mu daŋni mu ŋɔ bazooma, luhaana awa butoosa watɛɛ. Ma fu tiŋ min a vɛ deu haanasa awa baalasa yuuli, chen bɔɛɛ. 
1CO.7.9	Amaa ma vɛ koti a kpak ma titi, ma kpa haanasa aa yu baalasa. Chen bɔɛɛ ma vɛ koti a kpak ma titi.
1CO.7.10	Mu daŋni mu ŋɔ nihaana ba naa piin kpak baalasa ba ta vɛ ba baalasi ta. A wa ya mu titi sɛmwa. A ya Koosa sɛmwa. 
1CO.7.11	Amaa o vɛ o baal, o ta bu yu baal digi. O zim di o zi bur wa o baal buni ti watiu ba bu ya nɔ bɛgim, o bur kila o wati. Nibaal gbanko ta wa duŋni o haan.
1CO.7.12	Mu ŋɔ nannɛ a nyɛ mu dɔŋtim ta ni. Nibaal naa ya Yesu nitiŋi aa kpak haan naa vɛ ya Yesu nitiŋi, ka ba lagmi nyɛn wa dɔŋ ni ka chen wer wa haan ti ni, o baal ti ta duŋni un taali. Mu titi zima nɛɛ mu ŋɔ nan. Ya kunyan ti laata ŋɔ. 
1CO.7.13	Nihaan gbanko ya Yesu nitiŋi ka o baal vɛ ya Yesu nitiŋi, ka ba lagmi nyɛn wa dɔŋ ni ka chen wer wa baal ti, o haan ti ta wa vɛ un. 
1CO.7.14	Nibaal naa vɛ ya Yesu nitiŋi a kpak haan naa la tiŋ Yesu, Koosa zi suŋi unu, domi o wa o haan ti ya nibɛgimnɛ. Nihaan naa gbanko vɛ tiŋ Yesu ka o baal ya Yesu nitiŋi, Koosa zi suŋi o haan tiu domi o wa o baal ti ya nibɛgimnɛ. O fu vɛ ya chen, Koosa fu wa zi suŋi ba bisa. Amaa ba nibɛgim ya Yesu nitiŋi daha, Koosa zi suŋi ba bisau. 
1CO.7.15	Amaa nibaal koo nihaan ba naa vɛ ya Yesu nitiŋɛ, daŋni o vɛ nihaan koo nibaal ba naa ya Yesu nitiŋɛ, ma ta tɔ ba nyinbaan. Naa vɛ ya Yesu nitiŋɛ daŋni o ya chen, Yesu nitiŋɛ ta la nɔɔni a nyɛ un. Koosa funɛ yir ma di ma wa o wati a wa kpak bara sɔɔna. 
1CO.7.16	Ma nihaana, ma wa zim di Koosa zi kotiu a yisi ma baalasa a li ba tum tagna ni ma dahaa? Ma nibaala, ma wa zim di Koosa zi kotiu a yisi ma haanasa a li ba tum tagna ni ma dahaa?
1CO.7.17	Adaha nara maga kitum aa di a chi chenani o fun piinsa tum aa di hali Koosa fun yir un. Chene Koosa daŋni nara maga kitum aa di. Mu biksi Koosa nitiŋɛ ta bawu maga ni a chi chen. 
1CO.7.18	Ba te teŋ nar ka Koosa zi yir un, o ta kpak o bara kiyaali a duuti ba wa teŋ un. Ba vɛ te teŋ nar ka Koosa zi yir un, o ta bu nyɛ ba teŋ un. 
1CO.7.19	Ba teŋ un o ya yɔrirɛ. Ba vɛ teŋ un, chen gbanko ya yɔrirɛ. Amaa Koosa nɔ tiŋi ya wu birigi. 
1CO.7.20	Adaha ma tum aa di a chi chenani ma fun piinsa tum aa di hali Koosa fun yir ma. 
1CO.7.21	I funɛ ya yoma ka Koosa yir hin, ta nyɛ chen muksi hin. Amaa ba daŋni ba lisi hinu a chausi, i la nɔɔni. 
1CO.7.22	Domi nibine naa ya yoma ka ya kunyan ti yir un, o ya nibine naa dɔ o titirɛ o wati. Nibine naa dɔ o titi ka ya kunyan ti yir un, o ya Kristo yomne. 
1CO.7.23	Waa funɛ yau ma. Ma yawi funɛ iiu kinkan. Adaha ma ta lisi di maa tum a nyɛ nibinsi nee. 
1CO.7.24	Mu niinbisa, chenani ma fun nyɛn ka Koosa yir ma chen, ma vɛɛn nyɛn chen o wati.
1CO.7.25	Ma funɛ sɔbi tɔnnɛ a pɛɛsi min ba naa vɛ kpak baalasa awa ba naa vɛ kpak haanasa wɛ. Ya kunyan ti wa nyɛ min chen chiksi, amaa mu zi sɛm ma chenani mu yaa funɛ lisiu. Waa funɛ ɔm min siki, chen ni mu ya o wuti tiina.
1CO.7.26	Wu namsɛ zi wa pu yau lalaga. Chendaha o weru mu wati chenani nibine nyɛn nan, o kut kpak chen. 
1CO.7.27	I kpak haan, ta vɛ un. I ka vɛ kpak haan, ta dɛu haan. 
1CO.7.28	I kaa kpa haan, o wa ya di i tum galimsau. I kaa yu baal, o wa ya di i tum galimsau. Ba naa kpak baalasa awa haanasa, ba waa la na namsi a kaali ba naa vɛ kpak baalasa awa haanasa. Mu wara daŋni ma namsi a chi ba.
1CO.7.29	Mu niinbisa, wu namsɛ saha duglɛu. Nan daha ma naa kpak haanasa, ma nyɛn a chi ba wa kpak haanasa. 
1CO.7.30	Ma naa la wi nan, ma nyɛn a chi ma tusa sɔɔnɛu. Ma naa kpak tu sɔɔna, ma nyɛn a chi ma tusa wa sɔɔni. Ma naa la yausi kina gbanko, ma nyɛn a chi kin ta wa ya ma kina. 
1CO.7.31	Ma naa kpa ma bambe maga a du tɛɛnɛ nɔ maga kina ni, ma nyɛn a chi ma se wa sɛri a ni, domi o wa zi vusi ka tɛɛnɛ nɔ maga wa chɔk.
1CO.7.32	Mu wara daŋni tɛɛnɛ nɔ maga kina kimuksi ma tusa kinkan. Nibaal naa vɛ kpak haan, o nyɛ o si sɛri a du ya kunyan ti tum ni, chen ni o tuha zi sɔɔniu. 
1CO.7.33	Amaa nibaal naa kpak haan, o si yaa sɛri a du tɛɛnɛ nɔ maga kina ni, chen ni o zi sɔɔni o haan ti tuhau. O yaa vɛɛn a daŋni di o si sɛri a du ya kunyan ti tum ni, chen ni o tuha zi sɔɔniu. 
1CO.7.34	Nihaan naa vɛ yu baal, o si yaa sɛri a li ya kunyan ti tum ni, chen ni o zi dɔ o bara awa o siimau. Nihaan naa yu baal, o si yaa sɛri a li tɛɛnɛ nɔ maga kina ni, chen ni o zi sɔɔni o baal ti tuhau.
1CO.7.35	Mu la sɛm ma nan, mu daŋni mu suŋi mau. Mu wara daŋni mu tɔ ma nyinbaan. Mu daŋni ma ya wi naa deŋlee ka nyɛ ma si sɛri aa kitum ya kunyan ti tuma duŋduŋ.
1CO.7.36	Nibaal naa kpak butowe a vɔu di o wa kpa un ka o bambi chɛrgi di chen wa deŋli wa o kpa un, amaa o bambi nyɛn un ni kinkan, o kpa un. Chen wa ya wu tagin, 
1CO.7.37	amaa o lisee nɛnɛ di chen wa deŋli wa o kpa un, kundɔŋ wara muksi un. O kpak o titi nɛnɛ. O bambi nyɛn un ni di o ta kpa un, o ya nɛnɛu. 
1CO.7.38	Adaha nibaal kpa butowe naa o vɔu di o kpa, o ya nɛnɛu. Amaa o vɛ kpa un, chen bɔɛɛ.
1CO.7.39	Nihaan naa kpak baal, o wa bu kpak nyinbaan wa o gil o baal ti a la yu baal digi. Amaa o baal ti sowɛɛ, o kpak nyinbaanu wa o yu baal naa o daŋniu. Chen tiina lawa o ya Yesu nitiŋirɛ. 
1CO.7.40	Mu wati, o gil baal yuuli, o tuha zi sɔɔniu a kaali o yu baal. Mu la sɛm nan, mu lisu di Koosa siim weri ti biksi min.
1CO.8.1	Ma funɛ sɔbi tɔnnɛ a pɛɛsi min sela a naa ba yaa kɔrigi a nyɛ vursi ni chen wɛ.
1CO.8.1	Mu zim di ya maga kpak Koosa zima ti a chi chenani ma sɛm, amaa zima nyɛ nara zer ba titi. Amaa yaa daŋni dɔŋa, chen la zi suŋi ya. 
1CO.8.2	Nar lisi di o nɛɛgɛu, o wa zim kundɔŋ a chi chenani o fu zi zim, 
1CO.8.3	amaa nar la daŋni Koosa, warɛ Koosa zim.
1CO.8.4	Ma nyɛ ya bur gantɛl a la sela a naa ba yaa kɔrigi a nyɛ vursi ni. Ya zimu di vursa wa to tɛɛnɛ nɔ maga ni a kpak miisa. Ya zimu di Koosa bɛgim duŋduŋ nyɛnɛɛ. 
1CO.8.5	Kin nawara nibinsa yir ba vursa awa ba kunyama, a iiu kinkan. Ba sɛm di a nyɛn buudaha ni awa tɛɛnɛ nɔ maga ni. 
1CO.8.6	Amaa ya wati, Koosa bɛgim nyɛnɛɛ. Waa ya ya kunyan ti a fun naami kina maga. Ya ya o bisiwa. Ya kunyana Yesu Kristo gban ya nibɛgimnɛ. Koosa funɛ nyɛ o naami kina maga a nyɛ ya miisa.
1CO.8.7	Amaa nara nidamata laata zim di nan ya wutiu. Nibinsa ba naa funɛ nyɛ vursa jirima kinkan, bɔnɛ wa se vursa nɛmɛ, ba yaa lisi di ba jɛɛmi vursi tawa. O fun muksi ba di nɛmɛ naa ba se chen, zi nyɛ ba doŋu. 
1CO.8.8	Diwe wa kikoti a kpa ya la Koosa wati. Ya di a koo ya chi, a mak ya kibɛgimnɛ.
1CO.8.9	Amaa ma doso. Ma vɛ chi a a la se vursa namsa, ma ta nyɛ ma yaali ti mur ba naa ŋɔ di namsi ta zi nyɛ ma dɔŋu, a wa chel. 
1CO.8.10	Ma nibɛgim zim wuti nɔ a la doonani ba kɔɔri vursa a la se namsa ka i dɔŋtiina naa vɛ zim wuti nɔ nɛnɛ, na hin dooni, o gbanko zi kpak bambiu a la zu dooni a se namsi ta. O wa se peti, o tuha zi chɔku kinkan namsi ta daha. 
1CO.8.11	Kristo funɛ wa sou i dɔŋtiin ti daharɛ, amaa ma chɔk unu ma zima ti daha. 
1CO.8.12	I ya i dɔŋtima nan ni, ba tusa zi chɔku, domi ba wa fun zim wuti nɔ nɛnɛ. Chenani ma tum tum tagna a du ba ni nyɛ ma tum chen a du Kristo gbanko ni. 
1CO.8.13	Adaha nɛmɛ mu zi se bur mu dɔŋtima gantɛl, mu wa zi bu se un, chen ni mu dɔŋtim ta wa zi wa chel.
1CO.9.1	Mu wati, mu wa dɔ mu titii? Mu wa ya Yesu Kristo nitumɛ ta digirɛɛ? Mu wa fun na ya kunyan Yesuu? Ma waa tiŋ Yesu domi mu funɛ wa ma wati a biksi ma Koosa laaboor weri ti wɛɛ? 
1CO.9.2	Bɔnɛ wara la nɔɔni di mu ya Kristo nitumirɛ. Yɛrɛ ma lisi? Chenani maa tiŋ ya kunyan ti biksi nara di mu ya o nitumirɛ.
1CO.9.3	Bɔnɛ beeliu di mu wa ya o nitumi ti, nannɛ mu ya ŋɔ ba. 
1CO.9.4	Kristo nitumɛ ta kpak nyinbaan di nara nyɛ ba diwe awa kinyɔɔli ba tum daha. Mu wa kpak chen nyinbaan? 
1CO.9.5	Kristo nitumɛ ta, ya kunyan ti niinbisa awa Pita, ba maga funɛ kpak haanasiwa. Ba wa ba haanasi ta la tiŋ dɔŋa a gba, mu gbanko wa kpak chen nyinbaan? 
1CO.9.6	Mu wa Barnabas duŋduŋ kaa tum aa di ya bar wilim nii? 
1CO.9.7	I ya lanjima a li la laal ni, o wa ya i kunyan malɛwa i kaa la dii? I par i ŋmaha, i wa zi di o diwee? I gbaŋ nuhɛ, i wa zi nyɔ nuhɛ ta nuill?
1CO.9.8	O wa ya nibinsa duŋ wɛ la biksi chen. Koosa sɛm tɔn ti funɛ biksi chene. 
1CO.9.9	Mosis funɛ sɔbiu a ŋɔ,
1CO.9.9	“Ma ta vɔu nuha naa la sɔrgi niŋmɛna di o chɛri a, nɔ.”
1CO.9.9	Koosa funɛ daŋni nuhɛ ta duŋduŋ suŋirɛ daha o fun nyɛ Mosis sɔbi nan nii? 
1CO.9.10	Akoo o funɛ kaa suŋi nibinsiwa a fun nyɛ o sɔbi nann? Wuti ni o chi ya daharɛ o fun sɔbi chen, chen ni ya zi zimu di ba naa la par ba ŋmaha ba kipar wa bambi bɛgim, ka ba naa la kum, ba kikum wa bambi bɛgim. 
1CO.9.11	Chenani ya fun a biksi ma Koosa wɛ nan, o wa deŋli di ya la diwe ma watii? 
1CO.9.12	Ma nyɛ bɔnɛ ni chene. Ba kpak chen nyinbaan a la diwe ma wati, ya waa wa kpak chen nyinbaan a kaali baa? Ya ha wa ŋɔ ma di ma ya chen a nyɛ ya.
1CO.9.12	Ya kpak kanyitarɛ kina maga ni, chen ni ya wa zi tɔ Kristo laaboor weri ti nyinbaan. 
1CO.9.13	Ma zimu di ba naa la tum Koosa bar jɛɛmi dam ti ni a li Jɛrusalɛm ni di a li ba tum nɛɛ. Ba naa la kɔɔri kɔɔra, baa di kɔɔri ti bar digirɛ. 
1CO.9.14	Chene ya kunyan ti fun sɛm a nyɛ ba naa la biksi nara Koosa laaboor weri ti wɛ di ba di a li ba tum ta ni.
1CO.9.15	Mu kpak nyinbaan naa mu zi tum a nama magau, amaa mu wa tiŋ chen. Mu wa sɔbi tɔn nɔ a nyɛ ma di ma ya chen a nyɛ min. Mu daŋni mu te biksi ma Koosa laaboor weri tiu a sou wa lɔsa a zi ŋɔ ma ma nyɛ min diwe. 
1CO.9.16	O wa deŋli wa muu daŋni sɔn domi mu la biksi nara Koosa laaboor weri ti wɛ daha. O funɛ kpak minu a ŋɔ min mu ya chen. Mu vɛ biksi o laaboor weri ti, yɛrɛ o zi du min ni? 
1CO.9.17	O fu ya mu titi tutɔrɛ mu biksi nan, o fu deŋlu wa mu la nyɔɔra a niu. Amaa Koosa funɛ kpa o laaboor weri ti a du mu nin ni a ŋɔ di mu kpa un aa nyɛ nara ni. Adaha mu laata kpa mu titi aa tum nan ni. 
1CO.9.18	Mu tum ta nyɔɔra ya baŋa? Mu nyɔɔra ya mu kpa Koosa laaboor weri ti a nyɛ nara ni a ta la kundɔŋ. Saha maga mu wara tiŋ nyinbaan naa mu kpak, domi mu ya Yesu Kristo nitiŋɛ ta digirɛ.
1CO.9.19	Nandigi wa dɔ min, amaa mu funɛ kpa mu titirɛ a burgi yoma a tum a nyɛ nara maga ni, chen ni mu zi kotiu a la ba nidamata a nyɛ Koosa ni. 
1CO.9.20	Mu wa Ju tim ta lagmi nyɛn, mu yaa kpa mu titiu a burgi ba, chen ni mu zi la ba bɔnɛu a nyɛ Koosa ni. Mu wa ba naa tiŋ Ju tim ta chiksɛ ta wa lagmi, mu gbanko yaa tiŋ ba chiksɛ tawa, chen ni mu zi la ba bɔnɛu a nyɛ Koosa ni. 
1CO.9.21	Mu wa ba naa vɛ ya Ju tima a vɛ tiŋ Ju tim chiksɛ ta, wa lagmi, mu yaa kpa mu titiu a burgi ba, chen ni mu gbanko zi la ba bɔnɛu a nyɛ Koosa ni. Mu kpa mu titi a burgi nara nama, mu ha vɛɛn tiŋ Koosa nɔrɛ. Muu tiŋ chenani Yesu fun biksi ya di yaa tiŋnɛ. 
1CO.9.22	Mu wa ba naa se vɛ su Yesu nɛnɛ, wa lagmi, mu yaa burgi ba warɛ, chen ni mu zi suŋi bau di ba tiŋ un nɛnɛ. Chenani nibinsa du, mu gbanko du chene, chen ni mu zi la ba bɔnɛu a nyɛ Koosa ni.
1CO.9.23	Mu ya chene o laaboor weri ti daha, chen ni mu zi wa na kiwere a naa Koosa fun vɔu di o nyɛ ya chenu. 
1CO.9.24	Ma zim di nara yaa chɔ chɔchɔha di ba la di chen, nara kinkan yaa chɔ a la, amaa nibɛgim yaa la di. Ma Yesu tiŋi chi chɔchɔharɛ. Maa chɔ nɛnɛ, chen ni ma zi wa diu. 
1CO.9.25	Nar la buksi chɔchɔha, o yaa kpak o titirɛ a li kina maga ni. O yaa chɔu di o la di nyuchik naa ba yaa kpa a chik o nyuha. Nara yaa chɔu a la di ba la di papaha. Chen papaha ti wara vusi a la chɔk, amaa ya waa chɔu di ya la di papaha naa la zi vɛ wa chɔki. 
1CO.9.26	Chendaha mu yaa chɔu a deŋli a la tel o bɔ. Mu gban chi nara nitukirɛ. Mu wa mou a kru. 
1CO.9.27	Mu yaa muksi mu barawa aa kpak mu titi nɛnɛ, chen ni mu titi wa zi wa nyuksi laaboor weri ti papaha naa mu kpa biksi nara chen.
1CO.10.1	Mu niinbisa, mu daŋni ma lisiu di Koosa dobaal funɛ kok Ju tim nawaalsa ba naa maga funɛ tiŋ Mosis saha digi. Ba maga funɛ val a gali ni sɛm ti niu a kaali. 
1CO.10.2	O chi ba funɛ chaksi bau a li dobaal ti ni awa ni ti ni ka ba fun a tiŋ Mosis. 
1CO.10.3	Koosa funɛ tum alaazibu tuma a kpa diwe a nyɛ ba di ba di, 
1CO.10.4	a kpa ni a nyɛ ba di ba nyɔ. Ba fun na ka Mosis nyɛ ni li gbɛntɛl ni. Kristo chi gbɛntɛl tirɛ a tiŋ ba aa la, 
1CO.10.5	amaa Koosa tuha wa fun sɔɔni a li ba nidamata ni, ka o fun chɔk ba nyabaan ni di ba siti.
1CO.10.6	Chenani ba funɛ siti chen biksi ya di ya doso a ta tum tum tagna a chi ba. 
1CO.10.7	Ya ta nyɛ vursa wa jirima a chi chenani ba bɔnɛ ya. Ba funɛ sɔbiu a li Koosa sɛm tɔn ti ni a ŋɔ,
1CO.10.7	“Nara kanɛɛ a di kikɔrigɛ ta a nyɔ sin kpoka a si a gɔ.”
1CO.10.8	Ya ta tum chɔkumsa tuma a chi chenani ba bɔnɛ funɛ tum chɔkumsa tum chen. Koosa fun kpu ba nara tusugsa fumlɛ datura wuzu bɛgim. 
1CO.10.9	Ya ta zaamsɛ ya kunyan ti a chi chenani ba bɔnɛ funɛ zaamsi un chen. O fun nyɛ duma dusi ba ba siti. 
1CO.10.10	Ya ta zulimi a du Koosa ni a chi chenani ba bɔnɛ funɛ zulimi a du un ni chen. O fun nyɛ malaika naa funɛ kpu nara chen, wa kpu ba.
1CO.10.11	Kin na funɛ ya bau di a biksi ya. Ba fun sɔbi chenani funɛ ya di o biksi ya naa nyɛn tɛɛnɛ nɔ maga peti saha, di ya fiɛŋ ya wa tiŋ a chi chenani ba funɛ tiŋ.
1CO.10.12	Chendaha naa lisɛɛ di o chiŋɛ nɛnɛu, o doso a ta wa cheli a chi ba. 
1CO.10.13	Sintana zaamsi nibine magau di ba tum tum tagna. Chenani o zaamsi ba, o zaamsi ma gbankou. Amaa Koosa ya wuti tiina. O wa zi nyɛ wu zaamsɛ a naa kaali ma kpok, wa pu ma, chen ni ma wa zi wa chel. O zi nyɛ ma kpoku ma kpak kanyita wa wu zaamsɛ ni a yisi ma a li a ni.
1CO.10.14	Mu bi daŋnɛ, ma gil vursa jirima nyɛɛli. 
1CO.10.15	Ma ya nibin nɛɛgɛwa. Adaha ma nu chenani mu ŋɔ ma nan nɛnɛ. 
1CO.10.16	Ya wa lagmi di ya lisi ya kunyan ti siwi we, kinyɔɔli naa ya sumi Koosa a du a kpa nyɔ chen, ya wa yaa lisi o chɛl naa funɛ li a suŋi ya chenee? Boroboro naa ya yaa kpa se chen, ya wa yaa lisi o bara naa funɛ sou a suŋi ya chenee? 
1CO.10.17	Ya maga ya nibɛgim boroboro bɛgim ti daha.
1CO.10.18	Ma lisi Ju tim wɛ. Ba naa la di kikɔɔrɛ a naa ba kɔɔri a nyɛ Koosa ni chen, bɔnɛ ba wa a ya kibɛgimnɛɛ? 
1CO.10.19	Chenani mu daŋni mu ŋɔ ma ya di vursi ta kidigi wa ya kundɔŋ, akoo kikɔɔrɛ ta ba kɔɔri aa nyɛ a chen, a wa ya kundɔŋ. 
1CO.10.20	Mu ŋɔ mau di ba naa vɛ ya Ju tima, ba yaa kɔɔri kɔɔrɛ a nyɛ alizin tagna nɛɛ. O wa ya Koosarɛ ba kɔɔri aa nyɛ. Mu wara daŋni ma wa alizin tagni ta ya kibɛgim. 
1CO.10.21	Ma wa kilagmi a nyɔ ya kunyan kinyɔɔli ti a bu la nyɔ alizin tagna kinyɔɔlɛ. Ma wa kilagmi a se ya kunyan boroboro ti a bu la se alizin tagna namsa. 
1CO.10.22	Ya daŋni ya kunyan ti na paannɛ a du ya nii? Ya waa kpok a kaali unn?
1CO.10.23	Ma bɔnɛ yaa ŋɔ dɔŋ ni, “Ya kpak nyinbaanu wa yaa ya kina maga ya daŋniu.” Amaa kina maga laata la suŋi ya di ya tiŋ Koosa aa gbaari. 
1CO.10.24	O wa werwa nibine kidaŋni o duŋduŋ suŋi, amaa o lawa o daŋni o dɔŋtima suŋi gbankou.
1CO.10.25	Ma kpak nyinbaan wa ma se nɛmɛ a naa maga ba yogli a li yau ni, a ta beeli a pɛɛsi doonani o liili. 
1CO.10.26	Ba funɛ sɔbiu a li Koosa sɛm tɔn ti ni a ŋɔ, “Ya kunyan ti dɔ tɛɛnɛ nɔ maga awa kin naa maga nyɛn un ni.”
1CO.10.27	Ba naa se vɛ su Koosa digi yir ma di ma wa un lagmi dɔŋ ni a di ka ma vɔu di ma la, ma di diwe naa o kpa nyɛ ma chen, a ta beeli a pɛɛsi doonani o liili. 
1CO.10.28	Amaa nandigi ŋɔ ma di ba kɔɔri vurrɛ, ma ta diili, domi ma daŋni ma suŋi ma dɔŋtimwa. 
1CO.10.29	O wa ya ma lisi daharɛ, amaa ma dɔŋtim ta lise daha. Chendaha mu ŋɔ ma di ma ta diili.
1CO.10.29	Ma nidigi zi ŋɔ minu, “Mu vɛ chi chen, baŋnɛ mu kaa kpak mu titi mu dɔŋtim ta lisi daha? 
1CO.10.30	Mu zaami Koosa a la di, yɛrɛ nandigi kaa galimi min diwe naa mu sumi Koosa a du a la di ni?”
1CO.10.31	Amaa kina maga maa ya a la di koo a nyɔ, maa ya a maga a kinyɛ Koosa wa jirima. 
1CO.10.32	Ma doso ma ta wa ya wu digi naa la zi chɔk ma dɔŋtim ta lisi aa muksi ba. Ju tim ta akoo ba naa vɛ ya Ju tima koo ba naa ya Yesu nitiŋɛ, ma ta wa ya chen a nyɛ nandigi ni. 
1CO.10.33	Maa tiŋ chenani muu tiŋ chen. Kina maga mu ya, mu yaa kpaŋiu di mu sɔɔni nara maga tusa. Mu wara lisi mu duŋduŋ nyɔɔra naali, amaa nidamata nyɔɔra naalirɛ muu lisi, chen ni mu zi kotiu a la ba a nyɛ Koosa ni.
1CO.11.1	Adaha maa tiŋ min a chi chenani mu ya Yesu nitiŋi a la tiŋ un nan.
1CO.11.2	Mu pɛgi mau domi maa tiŋ biksi naa maga Koosa fun biksi min chen ka mu kpa un a biksi ma. 
1CO.11.3	Mu daŋni ma zimu di Kristo ya nibaal nyuhu tiina ka nibaal ka ya o haan nyuhu tiina. Koosa gbanko ka ya Kristo nyuhu tiina. 
1CO.11.4	Ma wa lagmi dɔŋ ni, nibaal naa la sumi Koosa akoo a kpa o siim weri ti kpok a sɛm sɛma a kpa kundɔŋ a tɔ o nyuha, o du Kristo wa hiisau. 
1CO.11.5	Nihaan naa la sumi Koosa akoo a kpa o siim weri ti kpok ti a sɛm sɛma a ka vɛ kpa kundɔŋ a tɔ o nyuha, o du o baal wa hiisau. O haan ti chi nibine naa yaa funi o nyuhurɛ. 
1CO.11.6	Nihaan vɛ kpa kundɔŋ a tɔ o nyuha, o vaan funi o nyuksi ta a ta. Chenani o ya hiisa wa nihaan funi o nyuha, o werwa o kpa kundɔŋu aa tɔ o nyuha. 
1CO.11.7	O wa werwa nibaal tɔ o nyuha, domi o ya Koosa chɛmsarɛ a biksi chenani o kpok ti jirima du. Nihaan ya o baal chɛmsarɛ a biksi chenani o kpok ti jirima du. 
1CO.11.8	Koosa wa fun naami nibaal a li nihaan wati, amaa o funɛ naami nihaan a li nibaal watɛɛ. 
1CO.11.9	Koosa wa fun naami nibaal nihaan daharɛ, amaa o funɛ naami nihaan nibaal daharɛ. 
1CO.11.10	Chendaha o lawa nihaan yaa zer kundɔŋu a tɔ o nyuha. Chen la zi biksi di nibaal dɔ un. Koosa malaikasa la nyini ma, adaha maa ya chen. 
1CO.11.11	Chenani ya tiŋ ya kunyan ti nan, nibaala awa nihaana ya nibɛgimnɛ o wati. 
1CO.11.12	Saha digi nihaan funɛ li nibaal watɛɛ, amaa lalaknɔ nihaan la lul nibaal. Kina maga li Koosa watɛɛ.
1CO.11.13	Maa lisi nɛnɛ a ŋɔ min. O werwa nihaan kisumi Koosa ka kundɔŋ vɛ tɔ o nyuhauu? 
1CO.11.14	Ma nyɛni ni o biksi ma di nibaal nyuksa wa i kinkan, o wa wer. Chen yaa ya un hiisarɛ. 
1CO.11.15	Amaa nihaan nyuksa nyu aa ziŋ, chen weru. Chen la zi nyɛ o wer. Koosa nyɛ un chen di o tɔ o titi. 
1CO.11.16	Amaa nandigi daŋni o di amɔrɛ, chene ya wa Yesu nitiŋɛ ba naa nyɛn bawu maga ni, yaa tiŋ.
1CO.11.17	Kin namawa mu daŋni mu biksi ma maa tiŋ a. Mu wa zi pɛgi ma kin ta daha. Ma wa lagmi dɔŋ ni chen wara suŋi ma, amaa o ya tau barigi mau a kaali kiwere. 
1CO.11.18	Nara funɛ ŋɔ min ma wɛu di ma wa lagmi dɔŋ ni a sumi Koosa, ma wara kpak nɔ bɛgim. Mu lisi di a bɔnɛ ya wutirɛ ba sɛm. 
1CO.11.19	O wa kpak beeli waligi nyɛn ma ni, chen ni ma zi kotiu a na ba naa la tiŋ wuti ti. 
1CO.11.20	Ma yaa lagmi di ma di ya kunyana Yesu diwe, ma wara di wa o nyinbaan ni. 
1CO.11.21	Domi ma bɔnɛ yaa di ma titi diwewa lalaga. Lɔsa yaa kpak bɔnɛ. Bɔnɛ ka yaa nyɔu hali a dɛɛsi. 
1CO.11.22	Yɛrɛ? Ma wa kpak damsa doonani ma zi di aa kinyɔɔ? Ma wara zɛɛmi Yesu nitiŋɛ taa? Ma wara du Yesu nitiŋɛ ba naa ya fara tim ta wa hiisarɛɛ? Yɛrɛ ma bur a daŋni mu ŋɔ ma? Mu pɛgi maa? Aai. Mu wara pɛgi ma.
1CO.11.23	Nannɛ ya kunyan Yesu fun biksi min mu fun kpa un a nyɛ ma. Dusum nɛ Judas fun li ya kunyan Yesu gantɛl, o wa o gantɛl tiŋsi ta fun lagmi a di diwe. O fun kpa boroboro, 
1CO.11.24	a sumi Koosa a du a chɔksi a ŋɔ, “Mu bara nɛɛnɛ mu kpa a nyɛ ma. Maa ya chen a kilisi mu wɛ.” 
1CO.11.25	Ba funɛ di diwe ta peti, o zer gbakme a ŋɔ, “Kinyɔɔli naa chi mu chɛl nan, biksi ya wu fali bɛgimnɛ di ya wa Koosa ya nɔ bɛgimnɛ. Maa nyɔ un a kilisi mu wɛ.”
1CO.11.26	Saha naa maga ma wa se boroboro ti a la nyɔ kinyɔɔli ti, nara zi lisi chenani ya kunyan ti sowu. Maa ya chen hali a wuzu naa o kaa wa bur wa. 
1CO.11.27	Nandigi wa se boroboro naa nyɛ ma lisi chenani o fun sou wɛ a vɛ tiŋ o nyinbaan, o wara nyɛ ya kunyan ti bara wa jirima. Nandigi wa nyɔ kinyɔɔli naa nyɛ ma lisi chenani o fun sou wɛ a vɛ tiŋ o nyinbaan ti, o wara nyɛ ya kunyan ti chɛl ti wa jirima. 
1CO.11.28	Adaha o lawa nibine maga te zaamsi o titiu nɛnɛ a zi se boroboro ti aa nyɔ kinyɔɔli ti. 
1CO.11.29	O vɛ ya chen ka nibine se a la nyɔ a, o nyɛ Koosarɛ na paan a du un ni, domi o wa te zaamsi o titi nɛnɛ a lisi di o ya ya kunyan ti barawa awa o chɛllɛ. 
1CO.11.30	Chendaha ma nidamata wi a vɛ kpak kpok ka ma bɔnɛ fun siti. 
1CO.11.31	Ya fu te zaamsi ya tusa, Koosa fu wa zi di ya sɛria a kimuksi ya. 
1CO.11.32	Wuzu digi ya kunyan ti zi wa bur wau a na tɛɛnɛ nɔ tim maga galimsa a ta ba yɔri. Chendaha o di ya sɛria a lɛrgi ya diŋsa lalaknɔ, chen ni ya wa zi gbaari ba ni.
1CO.11.33	Mu niinbisa, ma yaa lagmi dɔŋ ni di ma di ya kunyan ti diwe ta, ma yaa kipɔ dɔŋa. Ma ta yaa kitaŋsi a kidiili. 
1CO.11.34	Lɔsa kpak ma nidigi, o yaa di o dam ni a zi wa. Ma ta di diwe naa vɛ kpak nyinbaan wa ma diili, chen ni Koosa wa zi na paan a du ma ni. Mu wa bur wa ma wati, mu zi biksi ma wɛ naa kaɛɛ.
1CO.12.1	Mu niinbisa, ma gbanko funɛ sɔbi tɔnnɛ a pɛɛsi min papaha a naa Koosa funɛ nyɛ ma a li o siim weri ti ni chen wɛ.
1CO.12.1	Mu daŋni ma zim a wutirɛ. 
1CO.12.2	Ma zimu di saha naa ma ha fun vɛ zim Koosa chen, vursa a naa vɛ kpak miisa chen, funɛ dɔ ma a nyɛ ma nyuksi. 
1CO.12.3	Adaha mu daŋni ma zimu di nibine naa Koosa siim weri ti nyɛn, o wa zi koti a ŋɔ nɔ a nyɛ Yesu ni. Nibine wa to a la zi koti a sɛm nara ni di Yesu ya o kunyannɛ, see Koosa siim weri ti nyɛn un ni.
1CO.12.4	Koosa siim weri papaha a naa o kpa nyɛ ya chen, kurgu. Amaa siim weri bɛgim ti, waa nyɛ a. 
1CO.12.5	Tum ta ya kunyan ti bɔni ya chen kurgu. Amaa ya maga tum ya kunyan bɛgim ti watɛɛ. 
1CO.12.6	Kpok naa maga Koosa bɔni ya chen, a maga kurgu, amaa Koosa bɛgim ti waa nyɛ ya kpok ti maga. 
1CO.12.7	Koosa siim weri ti funɛ kpa o papaha a nyɛ ma nibɛgim bɛgim ni di maa suŋi dɔŋa. 
1CO.12.8	Koosa bɛgim siim weri ti funɛ nyɛ bɔnɛ wa nɛha sɛma a nyɛ bɔnɛ kpak zima. 
1CO.12.9	Waa nyɛ bɔnɛ se suuli a nyɛ bɔnɛ kpak kpok a koti a tiibi nara, 
1CO.12.10	a nyɛ bɔnɛ kpok di baa tum alaazibu tuma. Bɔnɛ koti aa sɛm Koosa wɛ a li o kpok ti ni, ka bɔnɛ koti aa zim papaha a naa li Koosa wati awa papaha a naa vɛ li o wati. Bɔnɛ sɛm sɛm kurgɛ, ka bɔnɛ koti a biksi a muna aa nyɛ nara ni. 
1CO.12.11	Amaa Koosa bɛgim siim weri ti kpa papaha nama maga a nyɛ ya. O tutɔ nɛɛ, o nyɛ ya papaha a kurgi.
1CO.12.12	Ma nyini chenani ya bara du. O ya kibɛgimnɛ amaa o luk pɛksa iiu. Amaa o luk pɛksa kurgɛ ta lagmi dɔŋ ni a burgi bara bɛgim. Chene Kristo du. 
1CO.12.13	Ya bɔnɛ ya Ju timwa. Ya bɔnɛ ka wa ya Ju tima. Ya bɔnɛ ya yosa ka ya bɔnɛ ka dɔ ya titi. Amaa Koosa funɛ kpa o siim weri tiu a du ya maga ni ya burgi nibɛgim. 
1CO.12.14	Nibine bara luk pɛkha duŋduŋ laata ya bara, amaa a iiu. 
1CO.12.15	Nibine naŋgeri ŋɔɛɛ di o wa ya nin, chendaha o wa to o bara ni, o sunu. O wa ya nin, amaa o gbanko nyɛn a bara nɛɛ. 
1CO.12.16	Nibine diŋna gban ŋɔɛɛ di o wa ya si, chendaha o wa to o bara ni, o sunu. O wa ya si, amaa o gbanko nyɛn o bara nɛɛ. 
1CO.12.17	Bara fu kpak se duŋduŋ a vɛ kpak diŋsa, yɛrɛ o fu kaa ya aa nu? Bara fu kpak diŋ duŋduŋ a vɛ kpak misa, yɛrɛ o fu kaa ya aa nu sɔɔra? 
1CO.12.18	Amaa chen laata Koosa fun naami ya. O funɛ kpa ya bara luk pɛksiwa a lagmi a chi chenani o daŋni. 
1CO.12.19	Bara fu ya luk pɛk bɛgim duŋduŋ, bara fu wa zi nyɛn. 
1CO.12.20	Amaa bara luk pɛksa iiu. A maga ka ya kibɛgimnɛ.
1CO.12.21	Se wa kikoti a ŋɔ nin ni di o wara daŋni un. Nyuha gbanko wa kikoti a ŋɔ naŋgere ni di o wara daŋni un. 
1CO.12.22	Aai. Bara luk pɛksa a naa vɛ kpoki, a ya kibirige kinkan. 
1CO.12.23	A naa vɛ kpak jirima, a waa ya a naa ya daŋni aa la nyɛ jirima kinkan. Bara luk pɛksa a naa vɛ weri nan, ya waa la nyini a. 
1CO.12.24	Amaa a naa weree, ya ta bu nyini a kinkan. Chendaha Koosa fun kpa ya bara luk pɛksa a lagmi dɔŋ ni, chen ni ya zi nyɛ a naa vɛ kpak jirima chen, wa jirimau. 
1CO.12.25	Adaha waligi wa to bara titi ni, amaa o luk pɛksa a naa kurgɛ chen, a maga baga nyɛn dɔŋ niu. 
1CO.12.26	Bara luk pɛkha vɛ kpak alaafɛ, o bara maga la wi chen. Nara pɛgi bara luk pɛkha digi, ba pɛgi bara magawa.
1CO.12.27	Ma maga ya Kristo barawa. Ma maga nibɛgim bɛgim ya o bara luk pɛksiwa. 
1CO.12.28	Koosa nyɛ ma nibɛgim bɛgim tum naa ma zi tum. Koosa nitumɛ ta ya ba naa funɛ te ma suwachak. O witinsa ba naa la mɔɔli o laaboor weri ti, tiŋ o nitumɛ tawa. Koosa nibiksɛ ta gbanko tiŋ ba warɛ. Ba naa la tum alaazibu tuma gbanko tiŋ Koosa nibiksɛ tawa. Ba naa la tiibi nara awa ba naa la suŋi nara, ba gbanko tiŋ ba warɛ. Ba naa ya ba nihɛɛta aa kpami nara ka ba naa la sɛm sɛm kurgɛ gbanko tiŋ ba warɛ. 
1CO.12.29	Ma maga wa ya Koosa nitumɛ ta. Ma maga wa ya o witinsi ta. Ma maga wa ya o nibiksɛ ta. Ma maga wara tum alaazibu tum ta. 
1CO.12.30	Ma maga wara tiibi nara akoo a sɛm sɛm kurgɛ, koo a biksi sɛm kurgɛ ta muna, 
1CO.12.31	amaa ma nyɛ ma se sɛri Koosa papaha birige ta ni.
1CO.12.31	Ma nyɛ mu biksi ma kinkin naa kaali a nama maga.
1CO.13.1	Mu koti a sɛm sɛm kurgɛ hali awa malaikasa sɛma a vɛ daŋni nara, mu chɛɛmiu a chi nibine naa ba yaa mo luŋa ka o vɛ zim o mun. 
1CO.13.2	Mu koti a biksi nara Koosa wɛ nɛnɛ o kpok ti ni, a nɛɛgi kinkan a zim Koosa kisogle a kpak kpok a zi koti a ŋɔ bi ni di o si o bar chiŋi ti ni aa la bar digi. Mu koti aa tum nan maga a vɛ daŋni nara, o ya yɔrirɛ. 
1CO.13.3	Mu kpa mu kina maga a nyɛ fara tim ni a kpa mu titi a la du din ni a sou Koosa daha a vɛ daŋni nara, o nyɔɔra ya baŋa?
1CO.13.4	Nibine naa la daŋni nara, o yaa kpak kanyitarɛ wa nara maga ni aa la ɔm ba siki saha maga. O wa zi kpak handɔta akoo a zer o titi a daŋni sɔn. 
1CO.13.5	O wa zi sɛm wu yɔrisa a nyɛ nara ni. O wa zi ya si tiina koo paan tiina. O wa zi lisi wu tagna naa nara tum a nyɛ un. 
1CO.13.6	Nara tum tum tagna, nibine naa la daŋni ba, tuha wa zi sɔɔni. Nara ka tum tum were, o tuha zi sɔɔniu. 
1CO.13.7	Nibine naa la daŋni nara wa na namsi, o wa zi gil nara daŋni a vɛɛn tiŋ Koosa. Kina maga yɛɛ, o yaa lisi wu werewa a nyɛ ba, a kpak bambi bɛgim wa ba ni.
1CO.13.8	Sɛm naa ba yaa sɛm a li Koosa kpok ti ni a nyɛ nara ni, a zi wa kpak bɔu wuzu digi. Sɛm kurgɛ ta ba yaa sɛm a li Koosa kpok ti ni, a zi wa gilu wuzu digi. Zima naa nara kpak, o gbanko zi wa gilu wuzu digi. Amaa daŋni wa kpak peti. 
1CO.13.9	Lalaknɔ ya wa zim kina maga a vɛ koti a sɛm sɛma a li Koosa kpok ti ni nɛnɛ. 
1CO.13.10	Yesu wa bur wa, ya zi wa ya kina maga petiu.
1CO.13.11	Mu funɛ ya bichɛla, mu funɛ sɛmu aa la lisi bichɛl lise. Amaa mu funɛ wa bi a burgi nihɛɛ, mu funɛ gil bichɛsi yaaliu. 
1CO.13.12	Kin nawara ya yaa na nan, a chi chenani ya yaa nyini diga buni ni chene. Amaa wuzu digi ya zi wa na kina magau nɛnɛ. Zima zen naa ha nyɛn gantɛl ni aa wa nan, kaali zima naa maga ya kpak nanu. Saha wa tel, mu zi wa zim kina magau nɛnɛ a chi chenani Koosa zim min nan.
1CO.13.13	Adaha kina tora nyɛnɛɛ a ya wu birige. A waanɛ, si suuli, bambi bɛgim kpaki, awa daŋni. Amaa daŋni kaali a maga.
1CO.14.1	Ma nyɛ ma se sɛri awa nara daŋni ni. Ma gbanko nyɛ ma se sɛri wa papaha a naa Koosa siim weri ti kpa nyɛ ma ni. Papaha naa nyɛ yaa sɛm Koosa sɛma a li o kpok ti ni, waa kaali a maga. 
1CO.14.2	Nibine naa la sɛm sɛm kurgɛ, o wa ya di nar nɛɛ o sɛm aa nyɛ, amaa Koosa nɛɛ o sɛm aa nyɛ. A ya wu soglewa o sɛm a li Koosa siim weri ti kpok ti ni, amaa nara wa zim a muna. 
1CO.14.3	Amaa naa la sɛm a nyɛ nara ni a li Koosa kpok ti ni, waa la suŋi ba di ba zim Koosa wɛ a la kpami ba a la belimi ba. 
1CO.14.4	Nibine naa la sɛm sɛm kurgɛ, o suŋi o titirɛ, amaa naa la sɛm a li Koosa kpok ti ni, waa la suŋi Yesu nitiŋɛ ta maga.
1CO.14.5	Ma maga kote aa sɛm sɛm kurgɛ, mu fu daŋni chenu. Amaa ma kote aa sɛm a li Koosa kpok ti ni, chen zi sɔɔni mu tuhau kinkan. Nibine naa la sɛm a li Koosa kpok ti ni, waa bɔ wa naa la sɛm sɛm kurgɛ, see o koti a biksi a muna a suŋi Yesu nitiŋɛ ta. 
1CO.14.6	Mu niinbisa, mu wa wa ma wati a la sɛm sɛm kurgɛ, yɛrɛ mu kaa ya suŋi ma? Mu ya chen ni, mu wa kikoti a sɛm ma chenani Koosa fun biksi min akoo biksi ma zima koo a sɛm ma a li Koosa kpok ti ni koo a nyɛ ma zim Koosa nyinbaan wɛ.
1CO.14.7	Kina nawara vɛ kpak miisa, a waa la biksi ma kin nama. Ba hu lewa akoo ba mo luŋa amaa a kuuli wara li nɛnɛ, yɛrɛ nara tima kaa yaa nu a kuuli ti? 
1CO.14.8	Ba wa hu laal kaabul nara zi nuu aa saksi a la laal ni, amaa ba vɛ hu un nɛnɛ, anti la zi koti a zim aa saksi? 
1CO.14.9	Chen ya ma gbanko ma sɛm sɛma a naa ba zi vɛ koti a nuuli, yɛrɛ ba kaa ya zim a muna? O ya di chene, ma chɛɛmi aa du ba nɛɛ. 
1CO.14.10	Tɛɛnɛ nɔ maga sɛma iiu kinkan, amaa a kidigi wa to a vɛ kpak mun. 
1CO.14.11	Amaa mu vɛ nu nandigi sɛma, o duuti mu ya womne o wati ka o gbanko duuti o ya womne mu wati. 
1CO.14.12	Chenani ma se sɛri wa ma kpak papaha a naa Koosa siim weri ti nyɛ ma, o lawa ma daŋni a naa la zi suŋi Yesu nitiŋɛ ta ba tum tum were a gbaari.
1CO.14.13	Adaha naa la sɛm sɛm kurgɛ, o lawa o sumi Koosau o nyɛ un papaha naa la zi biksi un a muna. 
1CO.14.14	Mu sumi Koosa wa sɛm kurgɛ ni, mu siima ya naa la sumi chen, amaa mu bambi wa zim chenani mu sumi chen. 
1CO.14.15	Yɛrɛ mu kaa ya? Mu zi sumiu awa mu siim ti ni a sumi awa mu bambi gbanko ni. Mu zi lɔ boolau awa mu siim ti ni, a lɔ wa mu bambi gbanko ni. 
1CO.14.16	Ma vɛ ya chen, a la zaami Koosa awa ma siima duŋduŋ ni, yɛrɛ nara kaa ya a la nɔɔni a ŋɔ ami. Ba wa zim chenani maa zaami chen. 
1CO.14.17	Ma zaami nɛnɛ, amaa ba bambe wa to ma wati.
1CO.14.18	Mu zaami Koosau di o nyɛ mu gbanko sɛm sɛm kurgɛ a kaali chenani ma maga sɛm nan. 
1CO.14.19	Amaa mu wa Yesu nitiŋɛ ta wa lagmi di ya jɛɛmi Koosa, mu yaa daŋni mu sɛm ba sɛm tama naa la zi suŋi bau. Chen bɔ wa mu sɛm ba sɛm damata a naa vɛ kpak suŋi.
1CO.14.20	Mu niinbisa, ma wa lagmi dɔŋ ni, ma ta chi bichɛsa ba naa vɛ kpak nɛsa. Ma ka lisi nihɛɛta lise. Amaa maa daŋni a chi bichɛsa, ba naa vɛ koti a tum tum tagna kinkan. 
1CO.14.21	Ba funɛ sɔbiu Koosa sɛm tɔn ti ni di o ŋɔ,
1CO.14.21	“Mu zi nyɛ hɔɔra ba naa la sɛm sɛm kurgɛ,
1CO.14.21	sɛm mu tuma wɛu a nyɛ nara nama ni,
1CO.14.21	amaa ba wa zi nu mu wati.”
1CO.14.22	Koosa funɛ nyɛ nara sɛm sɛm kurgɛ di ba biksi ba naa se vɛ su un di o sɛm ta ya wutiu, amaa o funɛ nyɛ nara sɛm a li o kpok ti ni di ba biksi ba naa se su un di o sɛm ta ya wutiu.
1CO.14.23	Adaha ma Yesu nitiŋɛ ta wa lagmi dɔŋ ni ka ma maga sɛm sɛm kurgɛ, ba naa vɛ nu ba sɛm ta chen awa ba naa se vɛ su Koosa wa zu, ba wa zi ŋɔ di ma zu galɛŋwaa? 
1CO.14.24	Amaa ma maga sɛm a li Koosa kpok ti ni, ba naa se vɛ su Koosa awa ba naa maga vɛ zim sɛm kurgɛ ta wa zu, ba zi nuu a la nɔɔni di ba ya tum tagna nitumɛwa. Ma sɛm maga zi zu ba bambeu. 
1CO.14.25	Ba tuha maga wu sogle zi liu ka ba zi gbiri Koosa suwachak ni a sumi un aa kiŋɔ nara ni di wuti Koosa nyɛn ma watiu.
1CO.14.26	Mu niinbisa, yɛrɛ mu zi bu a chiksi ma maa zim? Ma wa lagmi dɔŋ ni, ma nibɛgim yaa lisi Koosa pɛgi boola maa lɔ, digi biksi ma, digi ka biksi sɛm sogle naa Koosa biksi un, muna, digi ka sɛm sɛm kurgɛ, ka digi ka biksi a muna. Ma nyɛ a nama maga maa ya chen kisuŋi dɔŋa. 
1CO.14.27	Ba naa la sɛm sɛm kurgɛ, ma nyɛ ba ya nara balɛ akoo nara batora duŋduŋ a nyɛ ba nibɛgim bɛgima nyinbaan ba sɛm, aa nyɛ nibɛgim kibiksi a muna. 
1CO.14.28	Ma wa lagmi dɔŋ ni, nandigi vɛ nyɛn dooni a la zi koti a biksi a muna, ma nyɛ ba gil, amaa ma nyɛ ba sɛm ba bambe ni a nyɛ Koosa ni. 
1CO.14.29	Koosa witinsa ba naa la zi sɛm a li Koosa kpok ti ni, ma nyɛ ba ya nara balɛ akoo nara batora duŋduŋ nyɛ ba dɔŋtima kani a nu ba sɛm tima nɛnɛ aa kilisi a maga wɛ. 
1CO.14.30	Nandigi kanɛɛ ka Koosa biksi un kundɔŋ di o wa sɛm, naa la sɛm chen gil a nyɛ nikani ti si sɛm. 
1CO.14.31	Ma maga kisɛm a li Koosa kpok ti ni bu bɛgim bɛgima, chen ni ma maga zi buksi dɔŋ watiu a na kpami. 
1CO.14.32	Ba naa la sɛm a li o kpok ti ni, o lawa ba kpak ba titiu nɛnɛ. 
1CO.14.33	Koosa ha wa yir ya di ya ya diŋ vɛ nuusawa, amaa di ya du balimmnɛ.
1CO.14.34	Doonani maga Yesu nitiŋɛ ta wa lagmi, o lawa nihaana gil sɛmau. O wa deŋli di ba ya kisɛm dooni. Koosa chiksɛ naa o fun kpa nyɛ Ju tim ta ni chen biksi di nihaana tiŋ nibaala nɔɔna. 
1CO.14.35	Nihaani ta kpak wu digi di ba pɛɛsi, ba yaa la ba damsa ba pɛɛsi ba baalasa. Yesu nitiŋɛ ta yaa lagmi dɔŋ ni di ba sumi Koosa, nihaana sɛm sɛma dooni, ba zi na hiisau.
1CO.14.36	Ma watɛɛ Koosa wɛ piilii? Ma duŋduŋ daharɛ nara fun wa biksi ma o wɛɛ? 
1CO.14.37	Ma naa la sɛm di maa sɛmu a li Koosa kpok ti ni, akoo ma kpak o siim weri ti papaha tirɛ, o lawa ma gbanko zimu di chenani mu sɔbi a nyɛ ma nan ya ya kunyan ti chiksirɛ. 
1CO.14.38	Ma bɔnɛ vɛ daŋni ma nu mu sɛm nama, ma naa kaɛɛ ta nu ba sɛma.
1CO.14.39	Mu niinbisa, ma nyɛ ma se sɛri a kisɛm Koosa sɛma a li o kpok ti ni. Amaa ma ta tɔ ba naa la sɛm sɛm kurgɛ chen nyinbaan. 
1CO.14.40	O lawa ma kiya kin maga balimmnɛ.
1CO.15.1	Mu niinbisa, ma nyɛ mu lisi ma Koosa laaboor weri naa mu fun kpa nyɛ ma chen wɛ. Ma funɛ la nɔɔniu ka ma ha vɛɛn kpak un nɛnɛ. 
1CO.15.2	Ma nu laaboor weri ti, Koosa zi wa yisi mau a li ma tum tagna ni hali o wa peti. Ma se vɛ su un wuti, o wa zi wa ya chen a nyɛ ma.
1CO.15.3	Wu birigi zen naa mu fun la Koosa wati chen, mu funɛ kpa biksi mau. Waa nɛɛnɛ. Yesu funɛ sou ya tum tagna daharɛ a chi chenani Koosa sɛm tɔn ti fun sɛm di o zi wa tumu saha digi chen. 
1CO.15.4	Ba funɛ sogli unu, amaa o funɛ si o sou niu wuzu butora wuzu a chi chenani Koosa sɛm tɔn ti fun sɛm saha digi chen. 
1CO.15.5	Pita fun bu te na un. Doone o nitumɛ fidalɛ ta fun bu na un. 
1CO.15.6	Chen saha ti o nitiŋɛ tusugsa nyuu gbanko funɛ lagmi a na un. Ba nidamata ha vɛɛn nyɛn dooni, amaa bɔnɛ situ. 
1CO.15.7	Jems gbanko fun bu na un. Doone o nitumɛ ta maga gbanko fun bukoo na un.
1CO.15.8	Min tiŋ gantɛl a na un. O funɛ duuti ba tiŋ gantɛllɛ a lul min mu na un. 
1CO.15.9	Min tiŋ gantɛl a li Yesu nitumɛ ta ni. O wa deŋli di ba yir min o nitumi, domi min funɛ muksi Yesu nitiŋɛ ta kinkan chen. 
1CO.15.10	Amaa Koosa funɛ ɔm min sikiu a suŋi min. O funɛ suŋi min chen daha, mu koti a du chenani mu du nan. Amaa chenani o fun suŋi min, mu wa kpa a a ta. Mu funɛ siu aa tum o tuma kinkan hali a kaali ba maga. Mu wara tum o tuma a li mu titi kpok ni, amaa Koosa la suŋi min. 
1CO.15.11	Chenani mu biksi awa chenani ba biksi, a maga ya kibɛgimnɛ. Chendaha ma se fun su un.
1CO.15.12	Ya funɛ biksi ma Kristo wɛ di Koosa funɛ lɛli unu a li o sou ni, yɛrɛ ma bɔnɛ sɛm di Koosa wa kilɛli nara a li ba sou ni? 
1CO.15.13	Koosa vɛ wa koti a lɛli nara a li ba sou ni, o wa fun lɛli Kristo a li o sou ni. 
1CO.15.14	Koosa vɛ lɛli Kristo a li o sou ni, ya biksi ti ya yɔrirɛ awa ma Yesu se suuli ti gban ya yɔri. 
1CO.15.15	Chen sir ya wuti, ya suni Koosa nɔ nɛɛ. Nibinsa vɛ wa si ba sou ni, Koosa wa fun lɛli Yesu a li o sou ni. Ya fun ŋɔ ma di Koosa funɛ lɛli unu a li o sou ni. 
1CO.15.16	Nara vɛ wa si ba sou ni, Koosa wa fun lɛli un a li o sou ni. 
1CO.15.17	Koosa vɛ lɛli Kristo o sou ni, ma Yesu se suuli ti ya yɔrirɛ, ka ma tum tagna ha vɛɛn nyɛn ma ni. 
1CO.15.18	Ba naa se funɛ su Kristo gbanko ka ba siti chen, ta yɔriu. 
1CO.15.19	Ya nyɛni nɔ duŋduŋ ya kpak bambi bɛgim wa Kristo niu, o lawa nara kiɔm ya sikiu kinkan a kaali tɛɛnɛ nɔ tim maga.
1CO.15.20	Amaa wuti Koosa funɛ te lɛli Kristo a li o sou ni. Chendaha Koosa zi wa lɛli ba naa funɛ siti chen gbankou a li ba sou ni. 
1CO.15.21	Nibin bɛgim daha sou wa. Nibin bɛgim daha sou siili nyɛn. 
1CO.15.22	Domi ya wa Adam ya nibɛgimnɛ, chendaha yaa siti. Ya naa wa Kristo ya nibɛgim nan, ya ka zi wa si ya sou niu a kpak miisa. 
1CO.15.23	Amaa ya kaa wa si ya sou ni nibɛgim bɛgimwa. Yesu funɛ ya naa funɛ te si. O wa bur wa, ba naa o dɔ chen gbanko zi wa siu. 
1CO.15.24	Tɛɛnɛ nɔ maga siili saha zi wa tel, Kristo zi wa nyaŋi o dɔma ba naa maga dɔ ba nara kpok. O ya chen, o zi kpa o koor tiu a nyɛ o kunyana Koosa ni. 
1CO.15.25	Kristo zi dɔ kina magau, hali Koosa wa nyaŋi o dɔma maga. 
1CO.15.26	O gantɛl dɔm naa o zi nyaŋi ya sou. 
1CO.15.27	Ba funɛ sɔbiu a li Koosa sɛm tɔn ti ni a ŋɔ, “Koosa zi wa nyɛ Kristo dɔ kina magau.” Chen wa ya di o zi dɔ Koosau. 
1CO.15.28	Koosa wa nyɛ Kristo naa ya o be, wa dɔ kina maga a peti, o gbanko zi la nɔɔniu di Koosa dɔ un, chen ni Koosa duŋduŋ la zi dɔ Kristo awa kina maga.
1CO.15.29	Nibin bɔnɛ yaa chiŋi siwɛ bar chiŋi nɛɛ aa ŋɔ di nara kichaksi ba wa ni ni ba daha. Yɛrɛ ba yaa ya chen? Nara nama ŋɔɛɛ di nisitɛ vɛ si ba sou ni, yɛrɛ ba yaa ya chen a nyɛ ba? 
1CO.15.30	Nisitɛ ta vɛ si ba sou ni, yɛrɛ ya gbanko nyɛn bar tagna ni saha maga? 
1CO.15.31	Mu niinbisa, mu hɛɛsɛ ma naa la tiŋ ya kunyan Yesu Kristo a ya mu jirima nara, muu zu sou bar nyɛni nɛɛ wuzu kam. 
1CO.15.32	O duuti mu wa sel zene funɛ yo dɔŋa a li Ɛfɛsus ni. O ya di tɛɛnɛ nɔ maga kina duŋduŋ daha mu wa a funɛ yo dɔŋa, baŋ nyɔɔra mu na? Nisitɛ vɛ si ba sou ni, ma nyɛ yaa di diwe aa kinyɔ kinyɔɔlɛ domi ya wa zim chɛ.
1CO.15.33	Ma ta mur ma titi. Ma lagmi nibin tagna ni, ba zi chɛrgi ma bambe were tau a tagini. 
1CO.15.34	Ma bur wa ma nɛha ni a gil ma tum tagna. Ma bɔnɛ wa fun zim Koosa nɛnɛ. O wa kpak ma hiisaa?
1CO.15.35	Ma nidigi zi wa pɛɛsi minu, “Yɛrɛ nisitɛ ta kaa ya si ba sou ni? Baŋ barawa ba kpak?” 
1CO.15.36	Ma ya womniwa kinkan. Kiduha naa ma du chen yaa nyu tɛɛnɛ niu a zini, ka kibuni ti pɔ. 
1CO.15.37	Ma kpa mɛ a du chen, kiduhu titi wara zini. Kiduha naa ma du chen laata ma kum a di. 
1CO.15.38	Koosa kpa kiduha a nyɛ a be chi chenani o daŋni, ka o nyɛ a maga kurgɛ dɔŋ ni.
1CO.15.39	Bara maga wa ya kibɛgim. A maga kurgu. Nibinsa bara nyɛn doon a kurgi sela bara ni. Nyinsa gbanko bara kurgu zimebisa bara niu.
1CO.15.40	Buudaha kina nyɛn doon ka tɛɛnɛ nɔ maga kina gbanko nyɛn. Buudaha kina bunɔɔta kurgi tɛɛnɛ nɔ maga kina bunɔɔta niu. 
1CO.15.41	Nha bunɔɔta kur pɛna bunɔɔta niu. Wula bunɔɔta kurgi nha awa pɛna bunɔɔta niu. Wula gbanko chaaniu a kaali dɔŋa.
1CO.15.42	Chene nara zi si ba sou ni. Ba wa siti, bara naa ba kpak chen zi wa pɔu. Ba wa si ba sou ni, ba bara falɛ ta wa zi kut pɔ. 
1CO.15.43	Ba kpa siwi a sogli, o wa kpak jirima koo kpok. Siwi ti wa si o sou ni, o bara falɛ ta zi kpak jirima awa kpoku. 
1CO.15.44	Bara naa ba sogli, o ya bara titirɛ, amaa bara fali ti ya siim barawa. Bara titi nyɛnu ka siim bara ka nyɛn. 
1CO.15.45	Ba funɛ sɔbiu a li Koosa sɛm tɔn ti ni a ŋɔ, “Koosa funɛ te naami nibine naa ba funɛ yir Adam ka o kpak miisa.” Amaa Adam naa funɛ tiŋ gantɛl chen, waa ya siim naa la nyɛ nara miisa. Waa ya Kristo. 
1CO.15.46	Ma zimu di ya wa fun te kpak siim bara. Ya funɛ te kpak bara titirɛ a zi wa kpak siim bara. 
1CO.15.47	Koosa funɛ te kpa hɛɛra a naami Adam, amaa Adam naa tiŋ gantɛl chen, Koosa funɛ tum un a li o tɔhɔn ti nɛɛ. 
1CO.15.48	Ba naa nyɛn tɛɛnɛ nɔ maga ni, ba chi Adam naa Koosa fun kpa hɛɛra a naamirɛ. Ba naa nyɛn Koosa tɔhɔn ti ni, ba chi Adam naa funɛ li Koosa tɔhɔn ti ni chene. 
1CO.15.49	Lalaknɔ ya chi Adam naa Koosa fun kpa hɛɛra a naamirɛ, amaa ya zi wa chi Kristo naa funɛ li Koosa tɔhɔn ti ni chenu.
1CO.15.50	Mu niinbisa, ma nyɛ mu ŋɔ ma nan. Ya bara titi wa kikoti a zu Koosa koor ti ni. Kinkin naa la zi wa pɔ wa kikoti a wa nyɛn doonani kin naa vɛ pɔɔli ni.
1CO.15.51	Maa nu. Mu zi biksi ma Koosa wu bɛgim sogli wɛu. Ya maga laata kaa sou. Amaa ya sitɛɛ akoo ya wa siti, wuzu digi Koosa zi wa chɛrgi ya maga barau bu bɛgim. 
1CO.15.52	Saha naa Koosa kaabul naa wa tiŋ gantɛl, wa hu, o zi lɛli nisitɛ tau a li ba sou ni. Lalaga a chi se kamsɛɛ, o zi wa chɛrgi ya bara titiu a nyɛ ya bara falɛ a naa vɛ pɔɔli. 
1CO.15.53	O deŋlu di bara a naa la zi wa pɔ chɛrgi bara a naa la zi wa vɛ pɔɔliu. Bara a naa la zi wa sou zi chɛrgi bara a naa la zi vɛ sitiu. 
1CO.15.54	Koosa wa chɛrgi bara a burgi a naa la zi vɛ pɔɔli awa a naa la zi vɛ wa siti, kin naa ba fun sɔbi a li Koosa sɛm tɔn ti ni zi wa ya wutiu. Ba funɛ sɔbiu a ŋɔ,
1CO.15.54	“Koosa fun kpa o kpok ti a nyaŋi sou.”
1CO.15.55	Ba fun bu sɔbi a li o sɛm tɔn ti ni a ŋɔ,
1CO.15.55	“Sou, leene i kpok ti ka?
1CO.15.55	Yɛrɛ i kaa bu ya a muksi ya?”
1CO.15.56	Tum tagna daharɛ sou koti aa muksi ya. Koosa chiksɛ daha, ya daŋni ya tum tum tagna kinkan. 
1CO.15.57	Ya kunyana Yesu Kristo funɛ nyaŋi sou. Chendaha ya zaami Koosa.
1CO.15.58	Mu bi daŋnɛ, ma kpak nɛnɛ aa tum ya kunyan ti tuma kinkan. Ma zim di chenani maa tum tuma a nyɛ un, a wa zi wa ya yɔri.
1CO.16.1	Ma funɛ sɔbi tɔnnɛ a pɛɛsi min malɛ naa mu daŋni ma la a nyɛ Koosa nara ba naa nyɛn Judia pulum ni chen wɛ. Maa tum chenani mu fun ŋɔ Yesu nitiŋɛ ba naa nyɛn Galesia pulum ni, di baa tum chen. 
1CO.16.2	Aleedi wuzu kam, ma maga yaa zer kinkin naa maa daŋni ma la a li kinkin naa Koosa nyɛ ma chen aa dau. Maa ya chen, mu wa wa ma zi la petiu. 
1CO.16.3	Mu wa wa, mu zi sɔbi tɔnau a nyɛ ba naa ma se su a li ma wati ba kpa a awa ma papaha a la Jɛrusalɛm. 
1CO.16.4	O deŋlu wa mu la dooni, mu wa ba zi lagmi dɔŋ ni a lau.
1CO.16.5	Mu daŋni mu la Masɛdonia pulumnɛ. Mu wa li dooni, mu zi wa nyɛn ma watiu wuzu bilɛ. 
1CO.16.6	Ami mu zi nyɛn ma watiu hali wa saha wa gali. Mu saha wa tel di mu la, ma zi kotiu a suŋi min mu la doonani maga mu kaa la. 
1CO.16.7	Mu wara daŋni mu wa gali ma wati lalaga. Mu kunyan ti fu la nɔɔni, mu fu zi daŋni mu nyɛn ma watiu a vusi.
1CO.16.8	Amaa mu zi nyɛn Ɛfɛsus niu hali Ju tim ta wuzu zen naa ba yir Pɛntɛkɔst chen wa tel. 
1CO.16.9	Mu kpak nyinbaanu bar nɔ a zi koti a tum Koosa tuma kinkan a na nyɔɔra. Amaa ba naa la daŋni ba tɔ mu tum nyinbaan, ba iiu.
1CO.16.10	Timoti wa wa ma wati, ma la un a du nɛnɛ, chen ni o wa zi ɔm, domi o gbanko tum Koosa tumwa a chi min. 
1CO.16.11	Ma ta lisi di o ya bichɛllɛ, amaa ma suŋi un o koti a li nyinbaan ti awa bar sɔɔni ni a bur wa mu wati. Mu nyini o wa Yesu nitiŋɛ ta nyinbaan niu.
1CO.16.12	Mu funɛ sumi Apɔlɔs kinkan di o tiŋ ya dɔŋtim ta a la ma wati, amaa o wara daŋni o la doon ni lalaknɔ. O wa na nyinbaan, o zi wau.
1CO.16.13	Ma se su Yesu. Chendaha ma il a kpak ma titi nɛnɛ awa bambi kpok ni. 
1CO.16.14	Maa tum ma tum maga aa nyɛ nara ni awa daŋni ni.
1CO.16.15	Ma zimu di Stɛfanas awa o dam walɛ funɛ te nyɛ ba se su Yesu a li Girik tim pulum ni a fun piinsa tum si sɛm tuma a nyɛ Koosa nara ni. 
1CO.16.16	Mu niinbisa, mu sumi mau maa tiŋ ba naa maga wa un la tum nɔ.
1CO.16.17	Stɛfanas, Fortunatus awa Akaikus funɛ wa sɔɔni mu tuhau kinkan, domi ba waa funɛ wa chiŋi ma bar chiŋi ni. 
1CO.16.18	Ba waa kpami min kinkan a chi chenani ba fun kpami ma chen. Maa nyɛ nara nama wa jirima.
1CO.16.19	Yesu nitiŋɛ ba naa nyɛn Azia pulum ni zaami mau. Akwila, Prisila awa Yesu nitiŋɛ ba naa yaa lagmi ba dam ni, ba gbanko zaami mau kinkan ya kunyan Yesu daha. 
1CO.16.20	Ya niinbisa maga zaami mau.
1CO.16.20	Ma zaami dɔŋa nɛnɛ.
1CO.16.21	Mu kpa mu ninne a sɔbi a zaami ma gbanko nan.
1CO.16.22	Nibine naa vɛ daŋni ya kunyan ti, Koosa zi ŋɔ nɔu a nyɛ un.
1CO.16.22	Ya kunyana, kuwa.
1CO.16.23	Ya kunyana Yesu la zi suŋi ma.
1CO.16.24	Mu kpa mu daŋniu a nyɛ ma maga Yesu Kristo sɔn daha.
2CO.1.1	Min waa, Pɔɔl, naa Koosa fun a lisi di mu ya Yesu Kristo nitumi, awa ya niinbe, Timoti, zaami mau.
2CO.1.1	Min, Pɔɔl, la sɔbi tɔn nɔ a nyɛ ma naa Koosa fun lisi di ma tiŋ un a li Kɔrint ni awa ba naa maga ya o nara a nyɛn Girik pulum ni.
2CO.1.2	Ya kunyan Koosa awa ya kunyan Yesu Kristo kisuŋi ma a kinyɛ ma bara sɔɔna.
2CO.1.3	Ma nyɛ ya pɛgi Koosa naa ya ya kunyan Yesu Kristo nyana. Waa ya siki tiina awa belimi tiina. 
2CO.1.4	O yaa belimi yau a li ya namsi maga ni. Domi o yaa suŋi ya chene, ya koti a chiŋi ya dɔŋtima gantɛl ni a li ba namsi ni. 
2CO.1.5	Ya namsi awa Kristo namsi ya kibɛgimnɛ. Ya namsi gbaari, o yaa belimi yau a gbaari. 
2CO.1.6	Mu wa Timoti funɛ namsi di Koosa koti a suŋi ma a yisi ma a li ma tum tagna ni ma tiŋ un. Ma namsi awa ya namsi ti ya kibɛgimnɛ. Domi Koosa belimi ya, ya gbanko koti a belimi ma a la kpami ma, chen ni ma zi si ma namsiu wa kanyita ni. 
2CO.1.7	Ya se su di ma zi kpaku a kpok. Ya zimu di ma namsi ti awa ya namsi ya kibɛgimnɛ. Chendaha Koosa belimi ma awa ya.
2CO.1.8	Mu niinbisa, mu daŋni maa lisi chenani ba naa nyɛn Azia pulum ni, fun nyɛ ya na namsiu kinkan. Chen saha ti ya namsi funɛ zenu a kaali a maga. Hali ya fun lisi di ya zi sitiu. 
2CO.1.9	O chi ba funɛ di ya sou sɛriau. Koosa funɛ nyɛ kin nama ya yau, chen ni o zi biksi yau di ya ta nyini ya titi se ni, amaa ya nyini o waa naa lɛlɛ nara a li ba sou ni se ni saha maga. 
2CO.1.10	Chen saha ti, Koosa fun a yisi ya a li sou ni. Ya se su di o zi yisi yau a li wɛ niu. 
2CO.1.11	Maa sumi un ya daha. Koosa bu wa yisi ya a li ya namsi ni kinkan, ma wa nidamata kipɛgi un chen daha.
2CO.1.12	Ya tusa sɔɔniu domi ya zimu di ya ha wa tiŋ tɛɛnɛ nɔ tim maga zima. Koosa ka suŋi ya di ya nyɛn wa tu chaana awa tu bɛgim ni nara maga suwachak ni. Ya wa ma funɛ nyɛn chen, ya fun doso a kaali chenani ya fun nyɛn. 
2CO.1.13	Chenani mu sɔbi a nyɛ ma, o wa bɔm wa ma zim. 
2CO.1.14	Ma ha wa zim min nɛnɛ, amaa mu daŋni ma zim min nɛnɛ, chen ni mu zi ya ma jirima naru. Ya kunyan Yesu wa bur wa, ma zi kut ya mu jirima narau.
2CO.1.15+2CO.1.16	Kin nama daha, mu funɛ daŋni mu wa gali ma ni a la Masɛdonia pulum a bur wa na ma, chen ni ma zi suŋi minu a li Judia pulum nyinbaan ni. Mu fu ya chen, mu fu zi suŋi mau bilɛ. 
2CO.1.17	Mu funɛ te daŋni mu wa ma watiu a bu vɛ daŋni, nan nyɛ mu burgi a chi naa chɛrgi o bambi saha magaa? Mu kpak sire a te daŋni mu wa ma wati a bu vɛ daŋnii? 
2CO.1.18	Koosa ya mu sɛhɛra tiina di mu wa ya chen tiina. Mu ya nibine naa ya wuti tiinnɛ. 
2CO.1.19	Min, Sailas awa Timoti funɛ nyɛn ma wati chen, ya fun a biksi ma Yesu Kristo naa ya Koosa be, wɛ. Yesu wara vɔu a nyɛ ma wa o nyina ni. O ka tum o tum magawa wa tu bɛgim ni. 
2CO.1.20	Koosa funɛ tum Yesu di o nyɛ vɔwɛ naa maga Koosa fun kpa nyɛ nara ni a li o piili ti ni, chen ya wuti. Ya zaami Koosau a la nyɛ un jirima kinkan kin nama daha. 
2CO.1.21	Waa nyɛ ya wa ma kpak nɛnɛ di Kristo nyɛn ya nɛɛ. O titi funɛ lisi ya, 
2CO.1.22	a zer o dani a du ya ni. O gbanko funɛ kpa o siim weri ti a du ya bambe niu. Waa ya o purigiri bɔɔli kin naa maga o zi kpa a nyɛ ya.
2CO.1.23	Mu daŋni Koosarɛ ya mu sɛhɛra tiina ma zim di mu sɛm ta ya wutiu. Mu wa fun wa di mu wa na ma, chen ni ma wa zi nu mu sɛm kpoka. 
2CO.1.24	Ya wara daŋni ya wa gbaari chenani ma se su Yesu Kristo. Ma se piin su unu nɛnɛ. Ya ka daŋni ya wa suŋi mau ma tum were la suwachak ka ma tusa sɔɔni a gbaari.
2CO.2.1	Mu wara daŋni di mu sɛm kpok ta nyɛ ma tusa bu wa chɔk. Chendaha mu vɛ wa ma wati. 
2CO.2.2	Mu fu wa ma wati ka mu sɛma nyɛ ma tusa wa chɔk, anti fu zi nyɛn a kpami min? Ma nawara tusa chɔk chen fu wa zi ya chen. 
2CO.2.3	Chendaha mu fun te sɔbi tɔn a nyɛ ma. Chen saha ti mu wa fun wa di mu wa na ma, domi ma naa fu zi nyɛ mu tuha sɔɔni, ma waa nyɛ o chɔk. Mu zim mu bambi niu di kinkin naa la sɔɔni mu tuha, waa la sɔɔni ma gbanko tusa. 
2CO.2.4	Mu funɛ sɔbi a nyɛ ma, o funɛ muksi minu kinkan ma daha. Mu tuha funɛ chɔku kinkan mu wi. Amaa mu wa funɛ daŋni mu tɔn ti sɛma chɔk ma tusa. Mu funɛ daŋni mu biksi mau chenani muu daŋni mau.
2CO.2.5+2CO.2.6	Ma lisi baal naa wɛ mu sɔbi a du mu tɔn ti ni, awa chenani o funɛ burgi ma. Waa funɛ nyɛ ma tusa chɔk a kaali chenani o chɔk min. Chenani ma tusa fun chɔk chen wa li o duŋduŋ ni. Mu tɔn ti sɛm ta funɛ gbaari ma tu chɔk ti ni. Chen saha tirɛ ma nidamata fun lɛrgi chen tiina diŋna. Ma petiu lalaknɔ. 
2CO.2.7	Ma gil a nyɛ un a la kpami un, chen ni o tu chɔk ti wa zi nyɛ un gbaŋchɛlyɛla. 
2CO.2.8	Mu sumi mau di ma ŋɔ un di maa daŋni unu kinkan. 
2CO.2.9	Chendaha mu fun sɔbi tɔn ti a nyɛ ma. Mu funɛ daŋni mu zimu di ma zi tiŋ mu nɔu a li kina maga ni. Mu daŋni mu zaamsi mau. 
2CO.2.10	Ma gil a nyɛ nar ni, mu zi chiŋi ma gantɛl niu. Mu daŋni mu suŋi mau. Chendaha ma ya chen. O chi Kristo nyini chenani mu yarɛ. 
2CO.2.11	Ya zim chenani sintana tumu saha maga. Chendaha ma zer chen nyinbaan o wa kikoti a nyaŋi ma.
2CO.2.12	Mu funɛ wa tel Troas, ya kunyan ti fun a nyɛ min nyinbaan kinkan di mu biksi nara Yesu Kristo laaboor weri ti wɛ. 
2CO.2.13	Amaa o funɛ muksi minu kinkan mu vɛ koti a dɛu Taitus dooni. Chendaha mu vɛ nyɛn Troas tima wati a vusi a kaali Masɛdonia pulum.
2CO.2.14	Ma nyɛ ya pɛgi Koosa kinkan. Waa funɛ nyɛ ya wa Kristo ya nibɛgim. Lalaknɔ waa dɔ ya. Saha maga waa nyɛ ya gba a biksi nara, chen ni ba zi na nyinbaanu a zim un. 
2CO.2.15	Ya nara biksi nɔ sɔɔni Koosa tuha kinkan. Ba naa nu o laaboor weri ti Kristo wɛ, Koosa la yisi ba a li ba tum tagna ni ba tiŋ un. Ba naa vɛ nu un, Koosa zi na ba galimsau a ta ba yɔri. 
2CO.2.16	Doon naa maga ya wa tel, ya chi sɔɔr taginnɛ a li ba naa Koosa zi wa ta yɔri wati. Ya ka chi sɔɔr lɛmnɛ a li ba naa wa zim Kristo. Anti ya nikpok a la zi tum tum na a nyɛ Koosa ni? 
2CO.2.17	Nidamata biksi nara Koosa laaboor weri ti wɛ wa ba nyina nɛɛ, chen ni ba zi na nyɔɔrau a nyɛ ba titi ni. Ya waa wa chi chen tima. Koosa funɛ tum ya di ya wa biksi nara o wɛ wa tu bɛgim ni. O chi Koosa la nyini ya. Ya chiŋɛ o bar chiŋi nɛɛ a biksi nara a li kpok naa Kristo kpa nyɛ ya chen.
2CO.3.1	Ya bu a zer ya titirɛ ma suwachak nii? Nibiksɛ ba naa na nyɔɔra a li ba biksi ni kpa tɔnawa a nyɛ ma, chen ni ma zi zim chenani ba duu. Ba wa li, ba zi bukoo la tɔnau ma wati a kaali bar digi. Ya chi ba warɛɛ? 
2CO.3.2	Aai. Ya wara daŋni ya kpa tɔna a nyɛ ma. Chenani maa zim a tiŋ Koosa mu biksi daha biksi nara maga di Koosa sir tum min. 
2CO.3.3	Koosa naa nyɛnɛɛ funɛ kpa o siim weri ti a du ma ni. Chendaha ma chi Kristo tɔn naa ya fun sɔbi chene. Chenani Koosa ya nyɛ ma kaali chenani o fun sɔbi o chiksɛ ta a sak buŋkula ni a nyɛ Mosis saha digi chen.
2CO.3.4	Ya se su Koosa Kristo daha. Chendaha ya ŋɔ ma nan ni. 
2CO.3.5	Ya wa kikoti a kpa ya kpok a tum tuma a nyɛ Koosa ni. Waa kpa o kpok ti a nyɛ ya ya tum tuma a nyɛ un. 
2CO.3.6	Waa la suŋi ya di ya ŋɔ nara ni chenani o wa ba fun bu ya nɔ bɛgim chen a la daŋni o siim weri ti wa nyɛn ba ni. Chenani o ya chen a nyɛ ba ya kibirigi a kaali o chiksɛ naa o fun kpa nyɛ Mosis ni saha digi chen. Nara tiŋ o chiksɛ ta a la tel a bɔ, ba ya sowu. Koosa siim weri ti nyɛn ba bambe ni, ba ka zi kpak miisa naa vɛ kpak bɔu.
2CO.3.7	Koosa funɛ kpa o chiksɛ ta a nyɛ Mosis ni saha digi, Koosa fun sɔbi a a sak buŋkula daha ni. Mosis fun na Koosa jirima awa o chaani kinkan, chen ni o gbanko se fun chaani kinkan. Mosis funɛ bur a la chem Ju tim ta, o se ta chaani ti wa fun bu hi, amaa ba wa fun koti a nyini a. Koosa fun kpa o jirima awa o chaani kinkan a du o chiksɛ naa nyɛ nara siti ni, 
2CO.3.8	amaa o funɛ kpa o jirima awa o chaani kinkan naa kaali chenu a du o siim weri naa nyɛ nara kpak miisa naa vɛ kpak bɔ ni. 
2CO.3.9	O chiksɛ naa nyɛ Koosa na nara galimsa a ta ba yɔri, dɔ Koosa jirima awa o chaani kinkan. Amaa o siim weri naa nyɛ nibinsa deŋli Koosa suwachak ni, dɔ o jirima awa o chaani kinkan kaali o te tel ti. 
2CO.3.10	Jirima awa o chaani naa Koosa kpa nyɛ o siim weri ti ni nyɛ jirima awa o chaani naa o fun kpa nyɛ o chiksɛ ta ni saha digi chen, chi yɔrirɛ. 
2CO.3.11	Koosa chiksɛ naa funɛ dɔ o jirima awa o chaani kinkan wa fun vusi. O siim weri ti ka nyɛnu hali saha naa vɛ kpak bɔ. Chendaha o jirima awa o chaani kaali Koosa chiksɛ ta jirima awa chaani kinkan.
2CO.3.12	Kin nama daha, ya kpak bambe kpok a biksi nara chenani Koosa fun tum nyɛ ba. 
2CO.3.13	Ya wa chi Mosis naa funɛ kpa gar a tɔ o se, chen ni Ju tim ta wa zi koti a na Koosa chaani kinkan a li o se ni. 
2CO.3.14+2CO.3.15	Amaa Ju tim ta ka chi un. Chen saha ti hali wa zinan, ba yaa funɛ karimi Koosa chiksɛ ta a li o sɛm tɔn ti ni. A chi gar tɔ ba lise. Ba bambe gbanko chi bambe sitɛwa. Nyinbaan bɛgim duŋduŋ nyɛ ba wa zim Koosa. O lawa ba se su Yesu Kristou. 
2CO.3.16	Nara maga nyɛ ba se su ya kunyan ti, ba bambe sitɛ zi wa zim Koosau. 
2CO.3.17	Ya kunyan ti awa Koosa siim weri naa wa nyɛn ba ni chen ya nibɛgimnɛ. Ba waa lisɛ ba. 
2CO.3.18	Ya naa ya Yesu nitiŋɛ ta, ya se wa tɔ. A chi diga naa la nyiksirɛ ya kunyan ti jirima awa o chaani kinkan. O siim weri ti tum ya bambe nee a chɛrgi ya di ya chi un a gbaari.
2CO.4.1	Koosa naa funɛ kpak ya siki chen, funɛ lisi yau di yaa biksi nara kin nama wɛ. Ya wa zi bur gantɛl a li tum naa o kpa nyɛ ya nan. 
2CO.4.2	Ya wa fun tum tum tagna a sogli di ya na hiisa. Ya wa fun la mur nara. Ya wa fun kpa ya titi biksirɛ a gbaari chenani Koosa fun biksi ya ni. Yaa ka biksi nara o wuti a li gbampulim nɛɛ saha maga, chen ni nara maga zi la nɔɔniu ba bambe ni di ya waa ya Koosa nitiŋɛ ta. 
2CO.4.3	Nidamata wara nu Koosa laaboor weri naa ya kpa biksi ba. Koosa zi wa na ba galimsau a ta ba yɔri. 
2CO.4.4	Ba wa koti a nyɛ ba se su o laaboor weri ti. O chi nharɛ a chaani nara bambe ni, amaa sintana naa dɔ tɛɛnɛ nɔ tim maga, tɔ ba lise. Koosa laaboor weri ti ya Kristo wɛ. O bambi chi Koosa bambire. Koosa awa un bɔnɛ o jirima awa o chaani ti kinkan. 
2CO.4.5	Ya wara biksi narawa ya titi wɛ. Ya ka biksi ba Yesu Kristo naa ya ya kunyan ti wɛwa. O daha ya wa ya ma tumtumsa. 
2CO.4.6	Koosa funɛ naami tɛɛnɛ nɔ maga saha digi, o fun ŋɔ,
2CO.4.6	“Ma nyɛ birsa burgi nha.”
2CO.4.6	O be Yesu Kristo funɛ kpa Koosa jirima awa o chaani ti kinkan a biksi ya. Nan chi fitina a chaani ya bambe ni.
2CO.4.7	Amaa Koosa funɛ naami ya naa kpak o fitin birigi nɔ kinkan a chi choha tempile, chen ni o zi kotiu a biksi nara di o kpok kinkan nɔ wa li ya ni. O li un nɛɛ. 
2CO.4.8	Yaa namsi kinkan saha maga, amaa ya kote a di au. Ya wa fun zim nyinbaan naa ya zi tiŋ, amaa chen wa fun muksi ya. 
2CO.4.9	Dɔma la dɛu ya, amaa Koosa wara daŋni ya chel ba nin ni. Hali nara mosi yau di ya chel, amaa ba wa kpu ya. 
2CO.4.10	Yesu funɛ namsiu a sou ya daha. Chendaha ya saksi wuzu kam di ya sou a nyɛ un. Chenani o il ya biksi nara di o nyɛn ya nɛɛ. 
2CO.4.11	Saha maga ya nyɛn sou bar nyɛni nɛɛ Yesu daha, chen ni nara zi zimu di o miisa naa nyɛn ya ni kok ya dooni. 
2CO.4.12	Domi ya nyɛn sou bar nyɛni nɛɛ a chi nan saha maga, ma waa ka nyɛn Koosa miisa naa vɛ kpak bɔ bar nyɛni nɛɛ.
2CO.4.13	Ba funɛ sɔbiu a li Koosa sɛm tɔn ti ni a ŋɔ,
2CO.4.13	“Min funɛ ŋɔ Koosa ni domi mu si su un.”
2CO.4.13	O siim weri ti funɛ nyɛ ya se su un, chen ni ya zi biksi narau o wɛ. 
2CO.4.14	Ya zimu di Koosa naa funɛ lɛli ya kunyana Yesu a li o sou ni chen, o gbanko zi lɛli yau a li ya sou ni a chi Yesu, a nyɛ ya wa ma lagmi o suwachak ni. 
2CO.4.15	Yaa di namsiu a chi nan ma Yesu nitiŋɛ ta daha. Chenani Koosa suŋi nidamata ba wa zim un a gbaari, ma zaami awa ma Koosa pɛgi zi lagmiu a gbaari.
2CO.4.16	Kin nama daha, ya wa zi bur gantɛl a li tum naa Koosa kpa nyɛ ya nan. Ya bara hɛɛsiu aa gbaari, amaa wuzu kam Koosa waa ka gbaari o miisa naa o nyɛ ya chenu. 
2CO.4.17	Ya namsi naa ya namsi nan, a wa zi vusi. A wa peti, Koosa zi zeru a li o jirima zenzen naa vɛ kpak bɔ ni, a nyɛ ya. O jirima zenzen nɔ kaali ya lalaknɔ namsi kinkan. 
2CO.4.18	Ya baga wa to tɛɛnɛ nɔ maga kin nawara vɛ vusi ni. Ya baga ka nyɛnu a li kin nawara Koosa zi wa kpa nyɛ ya wuzu digi ni. A waa la zi nyɛn hali saha naa vɛ kpak bɔ.
2CO.5.1	Ya bara chi lɛwa naa nibinsa kɔɔrirɛ. A wa chɔk, Koosa zi kpa ya kaali o tɔhɔn tiu a la nyɛ ya bara falɛ naa o titi naami chenu. Ya zi kpak au hali saha naa vɛ kpak bɔ. 
2CO.5.2	Lalaknɔ ya wiu a la daŋni Koosa zer ya kinkan a la o tɔhɔn ti a la nyɛ ya o bar falɛ ta dooni. 
2CO.5.3	O wa ya chen, ya siimsa wa zi pɔɔgi bara. 
2CO.5.4	Ya lalaknɔ bara naa chi lɛwa chen, a nyɛ ya na namsirɛ. Ya wara daŋni ya ta ya lalaknɔ bara lalaga, amaa ya kpak unu ya bambe ni di Koosa zi kpa o bara falɛ tau a nyɛ ya a chiŋi a bar chiŋɛ ni. O ya chen, ya lalaknɔ bara a naa sitɛɛ, zi burgi o bara falɛu. A waa kpak miisa naa vɛ kpak bɔ. 
2CO.5.5	Koosa fun naami ya di ya la o bara falɛ na. O funɛ kpa o siim weri ti a nyɛ ya di o ya o purigiri bɔɔli di o sir zi ya chenu.
2CO.5.6	Chendaha ya kpak tu sɔɔna saha maga. Ya zimu di ya nyɛn lalaknɔ nan, ya ha wa kikoti a chiŋi ya kunyan ti suwachak ni. 
2CO.5.7	Ya wa na ya se ni chenani Koosa zi tum, amaa ya se su di chenani o ŋɔ chen, zi wa ya wutiu. 
2CO.5.8	Ya tusa sɔɔnɛu kinkan. Ya wa kpak hansura di ya sou. Chen yɛɛ, ya zi la dugli ya kunyan tiu. 
2CO.5.9	Ya nyɛn bar nɔ koo ya duglɛ un a li Koosa tɔhɔn ti ni, o lawa ya kpak unu ya bambe ni o ya Koosa wa tu sɔɔna. 
2CO.5.10	Ya wa siti, ya maga zi la Kristo suwachaku di o di ya sɛria. Chenani ya fun a tum tum were koo tum tagna a li ya lalaknɔ bara ni, chene o zi wa bɔ ya chim.
2CO.5.11	Domi ya ɔm ya kunyan tiu, chendaha muu daŋni mu biksi ma di yaa tum Koosa tuma wa wutirɛ. Waa zim di ya tum o tuma wutirɛ. Mu si su di ma gbanko zi tum chenu. 
2CO.5.12	Ya wa bur a daŋni sɔna a nyɛ ya titi ni. Ya waa ka la nyɛ ma nyinbaan di ya ya ma jirima tima, chen ni ma zi kotiu a sɛm ba naa la nyini nibinsa se ni a vɛ nyini ba bambe ni. 
2CO.5.13	Ya la sɛm nan, ma bɔnɛ baa di yaa zu galɛŋwaa? Ya zuɛɛ, ya daŋni ya nyɛ Koosa wa jirimarɛ daha. Ma bɔnɛ baa di ya kpak alaafɛuu? Ya kpakɛɛ, o ya ma daharɛ. 
2CO.5.14	Yesu Kristo daŋni yau kinkan. Ya zimu di waa chiŋɛ nara maga bar chiŋɛ ni a sou ba daha. O la daŋni ya chen daha, ya se sɛrɛu di ya tum o tuma. 
2CO.5.15	O funɛ sou chene, chen ni ba naa la o mi fali ti wa zi bu tiŋ ba titi tutɔ, amaa ba zi tiŋ unu naa funɛ sou a si o sou ni ba daha.
2CO.5.16	Chendaha ya wara bur a di nibinsa sɛria a chi tɛɛnɛ nɔ tim maga. Ya funɛ di Kristo sɛria chene, amaa lalaknɔ ya wa bur a di un. 
2CO.5.17	Nara burgi tiŋ Yesu Kristo, Koosa ya chɛrgi ba bambe a ya kifalɛ. Ba gantɛl tu kina wɛ wa bu toli. 
2CO.5.18	Kin nama magawa Koosa fun ya nyɛ ya. Yesu Kristo siwi daha, Koosa wa ya fun bu ya nɔ bɛgim a daŋni ya la ŋɔ nara ni o wɛ, chen ni o wa ba gbanko zi bu ya nɔ bɛgimu. 
2CO.5.19	Kristo siwi ti daha, Koosa fun na nyinbaan a nyɛ o wa nara maga bu ya nɔ bɛgim, chen ni o wa zi bu lisi ba tum tagna wɛ. Laaboor weri nɔwa o fun kpa du ya nisa ni di ya biksi nara.
2CO.5.20	Yesu Kristo funɛ tum ya ma wati, chen ni Koosa zi kotiu a sɛm sɛma a nyɛ ma. Ya sumi mau Yesu Kristo daha di ma wa Koosa ya nɔ bɛgim a peti. 
2CO.5.21	Yesu Kristo funɛ nyɛn tɛɛnɛ nɔ maga ni, o wa fun tum tum tagna hali tama, amaa Koosa funɛ kpa ya tum tagnau a du o nin ni. Domi ya wa Yesu Kristo ya nibɛgimnɛ lalaknɔ, Koosa wa zi bu na ya galimsa o wati.
2CO.6.1	Min, Timoti awa Koosa lagmi a tum o tuma. Chendaha ya sumi ma di ma kpa chenani Koosa fun suŋi ma a tum tuma a nyɛ un. 
2CO.6.2	Ba funɛ sɔbiu a li o sɛm tɔn ti ni saha digi di o ŋɔ,
2CO.6.2	“Mu saha werire ma fun kpa wa mu wati di mu nu ma ta.
2CO.6.2	Mu funɛ na nyinbaan di mu yisi ma a li ma tum tagna ni,
2CO.6.2	mu funɛ suŋi mau.”
2CO.6.2	Ma cheŋi ma diŋsa a nu chenani ya kaa sɛm ma. Koosa saha weri ti nyɛnu lalaknɔ. O pɔu di o yisi nara a li ba tum tagna ni ba tiŋ un.
2CO.6.3	Ya wara daŋni nandigi nyini ya tuma a na ya galimsa. Chendaha ya doso di ya ta wa tum wu digi a tɔ nara nyinbaanasa. 
2CO.6.4	Ya tum maga yaa biksi nara di ya ya Koosa tumtumsiwa. Ba namsi yau kinkan, amaa ya di ya namsiu wa kanyita ni. 
2CO.6.5	Ba yaa fun tuksi yau a tɔ ya dɛ. Tɔhɔn dami yaa funɛ li ya nɛɛ. Ya yaa funɛ tumu hali a wa gbarigi a gil ya diwe awa ya do. 
2CO.6.6	Chenani ya ya bambi chaanɛ tima a zim Koosa nɛnɛ a kpak kanyita wa nara ni a ya jɛrgɛ tima, a kpak o siim weri ti a li ya bambe ni a la daŋni ya dɔŋtima wa tu bɛgim ni, 
2CO.6.7	a la biksi nara wa wuti a li Koosa kpok ti ni, a nama maga biksi nara di ya ya o tumtumsiwa. Ya chi lanjimasiwa. Koosa nyɛ ya tum tum were a nyɛ un, chen ni ya zi koti a yo ya dɔmau a kok ya titi. 
2CO.6.8	Nara nyɛ ya jirimarɛ aa nyɛ ya na hiisa. Ba pɛgi yau a la pini ya zoma. Ya sɛm sɛm wutɛu, amaa ba ŋɔ di ya ya nusun timwa. 
2CO.6.9	Ya wa ya nibin zene, amaa nara maga zim ya wɛu. Ya chi nibin sitɛwa, amaa ya ka ha vɛɛn kpak miisau. Ba nyɛ ya na namsiu kinkan, amaa ba ha wa kpu ya. 
2CO.6.10	Ya tusa yaa chɔku a bu sɔɔni kinkan. Ya ya fara timwa, amaa ya suŋi nidamatau kinkan di ba wa zim Koosa. Nibinsa lisi di ya wa kpak kundɔŋ, amaa ya waa ka dɔ kina maga.
2CO.6.11	Ma Kɔrint tima, wu digi wa ka mu vɛ sɔbi a du tɔn nɔ ni. Ya chasi ya tusau a nyɛ ma. 
2CO.6.12	Ma ka wa chasi ma tusa a nyɛ ya. 
2CO.6.13	Ya daŋni ya ŋɔ mau lalaknɔ a chi ma ya ya bisa. Ma biksi ya di maa daŋni yau a chi chenani yaa daŋni ma. Ma gbanko ka chasi ma tusa a nyɛ ya.
2CO.6.14	Ma wa ba naa se vɛ su Koosa, ta lagmi a tum tuma. Tum tagna awa tum were wa kilagmi dɔŋ ni. Dusum wa nha wa kilagmi dɔŋ ni. 
2CO.6.15	Kristo awa sintana kikoti a ya nɔ bɛgimuu? Nara se su Koosa awa nara se vɛ su Koosa kikoti a ya nɔ bɛgimuu? 
2CO.6.16	Ya chi Koosa naa nyɛn, damnɛ. Ya chi chen, yɛrɛ ya wa vursa kaa ya nyɛn? Ba funɛ sɔbiu a li Koosa sɛm tɔn ti ni di o ŋɔ,
2CO.6.16	“Mu wa mu nara zi nyɛnu a lagmi aa val.
2CO.6.16	Min la zi ya ba Koosa.”
2CO.6.17	O gbanko fun ŋɔ,
2CO.6.17	“Ma waligi ma titi a li ba naa la jɛɛmi vursa ni,
2CO.6.17	chen ni ma wa zi bu gbaŋsi a kina.
2CO.6.17	Ma ya chen,
2CO.6.17	mu titi zi la ma a duu.
2CO.6.18	Mu zi ya ma nyanau,
2CO.6.18	ka ma kiya mu bisa.
2CO.6.18	Mu waa, Koosa,
2CO.6.18	naa kpak kina maga kpok, ŋɔ nan.”
2CO.7.1	Mu bi daŋnɛ, sɛm nama ya vɔwi naa o fun vɔu a nyɛ ya. Ma nyɛ ya chaksi ya titi, chen ni ya zi yisi doŋau a li ya bara awa ya bambe ni a ta. Ma nyɛ ya kpaŋi saha maga hali a wa peti a ya tu chaan tima, domi ya nyɛ Koosa wa jirima.
2CO.7.2	Ma chasi ma tusa a nyɛ ya. Ya ha wa tum tum tagna a nyɛ nandigi ni. Ya ha wa di nandigi koo a mur ba. 
2CO.7.3	Ya wara sɛm nannɛ a nyɛ ma di ya na ma galimsa. Ya funɛ piin ŋɔ mau di ya daŋni mau kinkan. Ya nyɛnɛɛ koo ya sitɛɛ, ma zi vɛɛn nyɛn ya bambe niu. 
2CO.7.4	Ya se su ma kinkan, domi ma waa ya ya jirima nara. Ma kpami ya a li ya namsi maga ni, chen ni ya tusa zi sɔɔniu a la gali saha maga.
2CO.7.5	Ya funɛ wa tel Masɛdonia pulum, ya wa fun koti a hiisi. Doonani maga ya yaa fun burgi, ya yaa na namsiu. Nidamata yaa funɛ muksi yau kinkan. Chendaha tu chɔk yaa fun su ya tusau, 
2CO.7.6	amaa Koosa naa la belimi ninamsɛ chen, waa funɛ tum Taitus di o wa kpami ya. 
2CO.7.7	Ya tusa funɛ sɔɔniu ya na un chen a nu o laaboor chenani ma fun a kpami un. O fun ŋɔ ya di maa daŋni ma na minu kinkan, awa chenani ma tusa chɔk domi muksi naa ma kpa du min chen daha. O gbanko funɛ ŋɔ yau di lalaknɔ ma se sɛrɛu di ma tiŋ ya biksi ti. O funɛ ŋɔ ya o laaboor ti peti, ya tusa fun sɔɔni kinkan a kaali o te tel ti ni.
2CO.7.8	Mu tuha funɛ chɔk kinkan a li tɔn naa mu fun te sɔbi a nyɛ ma chen ni, amaa mu funɛ nu di ma tusa wa chɔk vusi, chen fun bu ya min tu sɔɔna. 
2CO.7.9	Chenani mu fun chɔk ma tusa wa fun nyɛ mu tuha sɔɔni, amaa chenani ma gil ma tum tagna a bur a tiŋ Koosa nyɛ o sɔɔniu. Chenani ma tusa fun chɔk sɔɔni Koosa tuha gbankou. 
2CO.7.10	Chenani ma tusa fun chɔk nyɛ ma gil ma tum tagna a bur a tiŋ un. Ya ya chen, wuzu digi o zi kotiu a yisi ya a li ya tum tagna ni hali a wa peti. O wa ya kin naa ya zi vɛ. Naa vɛ nyɛ Koosa chɔk o tuha, wuzu digi Koosa zi wa na o galimsau a ta un yɔri. 
2CO.7.11	Domi ma waa funɛ nyɛ Koosa chɔk ma tusa, ma se sɛrɛu di ma kɔɔri ma sɔna a bu kɔɔri wi naa kaɛɛ. Ma daŋni di ma bu na ya kinkan a kpak un ma bambe ni di ma lɛrgi naa la tum tum tagin diŋna. Tum naa maga ma fun tum, ya wa na ma galimsa.
2CO.7.12	Ya funɛ sɔbi tɔn tiu di ya suŋi naa funɛ tum tum tagin ti awa naa funɛ la tum tagin ti. Ya gbanko funɛ sɔbi chen ni di Koosa biksi ma chenani ma daŋni ya. Nan kaali kin naa balɛ na maga. 
2CO.7.13	Ma waa funɛ kpami ya kinkan a sɔɔni ya tusa.
2CO.7.13	Taitus funɛ ŋɔ ya chenani ma kpami un, ya tusa fun sɔɔni a kaali chenani a fun te sɔɔni. 
2CO.7.14	Taitus funɛ li bar nɔ di o wa ma wati, ya funɛ ŋɔ unu di ma ya ya jirima narawa. Ma wa fun nyɛ ya na hiisa. Ya ha vɛɛn a sɛm sɛm wutɛwa a nyɛ ma. Chen vɛɛna, chenani ya fun ŋɔ Taitus ni, chen ya wutirɛ. 
2CO.7.15	O lisi chenani ma fun la un a du a kpa ma titi a nyɛ un a saksi di ma tiŋ o nɔ. Lalaknɔ oo daŋni mau a gbaari chen daha. 
2CO.7.16	Mu tuha sɔɔnɛu kinkan di mu se su ma a chi nan.
2CO.8.1	Mu niinbisa, ya daŋni ma zimu chenani Koosa fun a suŋi Yesu nitiŋɛ ba naa nyɛn Masɛdonia pulum ni. 
2CO.8.2	Ba funɛ na namsi kinkan, amaa chenani ba funɛ na namsi, chene ba fun vɛɛn a na tu sɔɔna kinkan. Ba ya fara timwa kinkan, amaa ba funɛ lisiu a li ba kina tam ni a wa nyɛ nara ni. 
2CO.8.3	Min ya ba sɛhɛra tiina hali ba funɛ kpa ba kina a nyɛu ka a bu vɛ tel ba. Nandigi wa fun muksi ba di ba ya chen. 
2CO.8.4	Ba fun sumi ya di ya la ba papaha, chen ni ya zi kotiu a suŋi Koosa nara ba naa nyɛn bar dumsi ni. 
2CO.8.5	Ba papaha ti funɛ kaali chenani ya lisi. Ba fun te kpa ba titi a nyɛ ya kunyan ti ni a tiŋ Koosa nɔ a lisi ba kin ta a nyɛ ya. 
2CO.8.6	Chendaha yaa sumi Taitus naa piin piili di o la ma papaha ti, di o suŋi ma a kpa o maga a nyɛ un. Mu zimu di maa ya nannɛ, domi maa daŋni ma suŋi ma dɔŋtimwa kinkan. 
2CO.8.7	Koosa wa fun lisi a li o kidamata nɛɛ a nyɛ maa? Ma se su un kinkan ka ma koti a sɛm o sɛma a nyɛ nara ni nɛnɛ a kpak zima kinkan. Ma kpak un ma bambe ni di maa suŋi dɔŋa ka maa daŋni ya kinkan. Ma nyɛ ya gbaari bɔnɛ a li kin nama ni. Ma biksi ya chenani ma zi lisi a li ma kin ta ni a nyɛ nara nama ni a kaali chenani ma fu zi nyɛ.
2CO.8.8	Mu wara daŋni mu ŋɔ ma chenani ma zi ya, amaa mu piin ŋɔ mau chenani ba naa nyɛn Masɛdonia pulum ni fun kpak un ba bambe ni ba suŋi ba dɔŋtima kinkan. Mu daŋni mu zaamsi mau a na ma daŋni ma dɔŋtim tau a chi chenani ba daŋni ba. 
2CO.8.9	Ma zimu chenani ya kunyan Yesu Kristo funɛ daŋni ya a la suŋi ya kinkan. O funɛ kpa o kidamatiwa a ta, a fun a ya fara tiina ma daha, chen ni ma zi lau a li o kidamati ta ni.
2CO.8.10	Ta lɛm nɛɛ mu ŋɔ ma kin nama wɛ. Bunaani ma kpak un ma bambe ni a piili a pa ma kin ta a nyɛ Taitus ni. Lalaknɔ ma pa a petiu. Ma waa funɛ ya nitele a lisi a vɛɛn piili. 
2CO.8.11	Ma la a la peti chenani ma fun piili. Ma funɛ piili wa si sɛm nɛ. Ma vɛɛn peti un wa si sɛm ni a nyɛ chenani ma zi koti. 
2CO.8.12	Ma daŋni kinkan di ma lisi a li ma kin ta ni a nyɛ nara ni, Koosa zi la ma papahau. O bak wa to kin naa ma vɛ koti a nyɛ ba. O baga nyɛnu di ma kpa nyɛ ba chenani ma koti.
2CO.8.13	Mu wara daŋni mu nyɛ o bɔm ma wati, a vɛ bɔm ba naa ma suŋi chen wati. 
2CO.8.14	Lalaknɔ ma kpak kidamatau. Chendaha o weru di ma lisi a li a ni a suŋi ba naa la daŋni a. Ba kpak kidamata ka ma wa daŋni a, ba zi suŋi mau. Nan ni ma wa chel a li kundɔŋ ni. 
2CO.8.15	Ba funɛ sɔbiu a li Koosa sɛm tɔn ti ni chenani o fun kpa diwe a nyɛ o nara ni a li nyabaan ni a ŋɔ,
2CO.8.15	“Nibine naa funɛ na diwe kinkan funɛ bɔni a nyɛ naa na tam nɛɛ.
2CO.8.15	Ba maga fun ya kibɛgim.”
2CO.8.16	Ya pɛgi Koosau di Taitus fun kpak un o bambi ni a suŋi ma a chi chenani ya kpak un a li ya bambe ni nan. 
2CO.8.17	Mu funɛ ŋɔ Taitus ni di o bu wa zaami ma, o tuha funɛ sɔɔniu kinkan. O daŋniu kinkan di o bu na ma hali o wara daŋni mu ŋɔ un. 
2CO.8.18	Ya funɛ tum ya niinbe digirɛ awa un di ba wa ma wati. Yesu nitiŋɛ ta maga nyɛ un jirima kinkan, domi o funɛ biksi nidamatiwa Koosa laaboor weri ti wɛ. 
2CO.8.19	Ba funɛ lisi unu di o wa ya kpa ma papaha ti a la nyɛ Yesu nitiŋɛ ba naa nyɛn Judia pulum ni. Nan la zi nyɛ ya kunyan ti wa jirima a biksi nara di yaa daŋni ya suŋi bau.
2CO.8.20	Ya daŋni ya dosou a li ya tum nama ni di nandigi wa zi koti a na ya galimsa a daha. Chendaha o wa ya kaa gba. 
2CO.8.21	Ya daŋni ya ya chenani deŋli ya kunyan ti awa nara maga suwachak niu.
2CO.8.22	Ya gbanko tum nara balɛ tiina di o wa ma wati. O wa ba lagmi a kaali. Ya funɛ zaamsi unu bu damata a zim di o kpak unu o bambi ni di o suŋi ya a li ya tum ni. O zimu di mu si su mau kinkan. Chendaha o kpak un o bambi ni a gbaari di o wa suŋi ma kinkan. 
2CO.8.23	Nandigi wa pɛɛsi ma nara nama wɛ, ŋɔ ba di mu wa Taitus la tum tum bɛgim. Ma bu ŋɔ ba di Yesu nitiŋɛ ba naa nyɛn bar kurgɛ ni, funɛ lisi nara balɛ ta di ba wa chiŋi ba bar chiŋɛ ni. Ba tuma la nyɛ Yesu Kristo wa jirima kinkan. 
2CO.8.24	Ba wa tel, ma la ba a du a nyɛ ba zim di maa daŋni bau. Ma ya chen, Yesu nitiŋɛ ba naa funɛ tum ba, zi la nɔɔniu di ma waa ya ya jirima nara.
2CO.9.1	O wa lawa mu bu sɔbi a nyɛ ma di ma suŋi Koosa nara. 
2CO.9.2	Mu zim di ma daŋni ma suŋi bau. Mu funɛ ŋɔ Yesu nitiŋɛ ba naa nyɛn Masɛdonia pulum ni, di ba niinbisa ba naa nyɛn Girik tim pulum ni, funɛ piiliu a saksi ba papaha ti bunaani. Ba funɛ nu chenani ma kpak un ma bambe ni di ma tum nan, ba nidamata fun saksi ba papaha gbanko. 
2CO.9.3	Lalaknɔwa mu tum ya niinbisa na ma wati, chen ni ma zi lagmi ma papaha tiu a peti. Mu funɛ ŋɔ bau di ma zi ya chenu. Ma ta du min hiisa. 
2CO.9.4	Mu wa Masɛdonia nara tima bɔnɛ wa na di ma ha wa ya wu digi, chenani ya se su a li ma ni zi burgi hiisau. Ma gbanko zi na hiisau kinkan. 
2CO.9.5	Chendaha mu fun te tum ya niinbisa na ya suwachak ni, chen ni ba zi wa suŋi mau ma saksi papaha naa ma fun vɔu di ma nyɛ ya chen a chiŋsiu. Ya wa pu ma, a zi vaan chiŋiu a pɔ ya. Chen la zi biksi ya di ma nisa wa zuk, amaa ma nisa ka fuŋsɛu wa ma nyɛ ya.
2CO.9.6	Ma zimu di niparɛ du kin tama, o zi kum tamau, amaa o du kidamata, o zi kum kinkanu. 
2CO.9.7	Ma maga kpa chenani ma lisi di ma nyɛ ya. Ma ta nyɛ ma nisa zugi a li ma papaha ti nyɛɛli ni. Ba naa la nyɛ awa nin fuŋsɛ ni yaa sɔɔni Koosa tuha kinkan. 
2CO.9.8	Ma ya chen, Koosa zi bu gbaari mau a i a kaali chen, chen ni saha maga ma zi kpaku a mak ma titi ka ma nyɛ nara ni. 
2CO.9.9	Ba funɛ sɔbiu a li o sɛm tɔn ti ni a ŋɔ,
2CO.9.9	“Naa tiŋ Koosa tutɔ,
2CO.9.9	o lisi a li o kin ni a nyɛ fara tim ni a kaali chenani o fu zi nyɛ.
2CO.9.9	O tum were zi nyɛnu hali saha naa vɛ kpak bɔ.”
2CO.9.10	Koosa kpa kiduha aa nyɛ niparɛ ni di ba du, chen ni a zi nyɛ ba diweu. Chen vɛɛna, o yaa lisiu a li o kin ni a nyɛ ma a gbaari, chen ni ma zi kotiu a suŋi ma dɔŋtima. 
2CO.9.11	O yaa daŋni ma lisi a li kidamata a naa o fun nyɛ ma ni di ma suŋi ma dɔŋtima. Ya kpa ma papaha ti a nyɛ ba naa la daŋni un ni, ba zi pɛgi Koosau ma daha. 
2CO.9.12	Kina lɛ wa liɛɛ a li chenani ma tum ni. Ma suŋi bau a li ba wu muksi ni ka ba pɛgi Koosa kinkan. 
2CO.9.13	Ma suŋi ba kinkan chen ni, ma biksi narawa di maa tiŋ Koosa laaboor weri ti Yesu Kristo wɛ nɛnɛ. Ba zi nyɛ Koosa jirimau, domi ma waa la suŋi ba awa nara maga kinkan. 
2CO.9.14	Ba zi daŋni mau a sumi Koosa a nyɛ ma, domi o suŋi mau kinkan di ma suŋi ba. 
2CO.9.15	Koosa funɛ kpa o beu a nyɛ ya. Wuti waa kaali a maga kinkan. Chendaha ma nyɛ yaa zaami un.
2CO.10.1	Ma bɔnɛ ŋɔ dɔŋ ni di mu funɛ nyɛn ma wati mu funɛ ya jɛrgɛrɛ, amaa mu funɛ bol, mu funɛ sɔbi sɛm kpokwa a nyɛ ma. Yesu Kristo daŋni mu ya jɛrgirɛ ma wati. Chendaha mu waa, Pɔɔl, sumi ma lalaknɔ, 
2CO.10.2	mu wa wa ma wati, ma ta wa muksi min mu sɛm sɛm kpoka a nyɛ ma. Mu wa pu ba naa la ŋɔ di yaa tiŋ ya tutɔ daŋnɛrɛ, mu zi sɛm sɛm kpokau a nyɛ ba. 
2CO.10.3	O ya wutirɛ di ya nyɛn tɛɛnɛ nɔ maga ni, amaa ya wara tiŋ ya tutɔ daŋnɛ a chi chenani tɛɛnɛ nɔ tim maga tiŋ a. 
2CO.10.4	Ya wara nyini ya titi kpok se nee, amaa Koosa kpa o kpok ti a nyɛ ya, chen ni ya zi chiŋiu a du nibiksɛ ba naa vɛ nu Koosa laaboor weri ti, biksi ni, 
2CO.10.5	a lisi chenani nara zer ba titi a vɛ zim Koosa a ta. Ya kpa o kpokre a biksi ba, chen ni ba zi burgi a tiŋ Yesu Kristo nɔu awa ba bambe ni. 
2CO.10.6	Ya se su di ya wa wa ma wati, ma maga zi tiŋ Yesu Kristou nɛnɛ. Ya ka wa na ka ma bɔnɛ vɛ tiŋ un nɛnɛ, ya zi lɛrgi ba diŋsau.
2CO.10.7	Ma bɔnɛ nyini ya se nee, a vɛ nyini ya bambe ni. Ma bɔnɛ lisi di Yesu Kristo dɔ maa? Ma lisi di waa dɔ ya gbanko a chi o dɔ ma chen. 
2CO.10.8	Ya kunyan ti kpa o kpok ti a nyɛ ya di yaa suŋi ma a ta lɛrgi ma diŋsa. Ya fa sɔbi nan kinkan, hiisa wa zi kpak ya. 
2CO.10.9	Ya wara daŋni ya tɔn nama kpak ma hansura. 
2CO.10.10	Mu funɛ piin sɔbiu di ma bɔnɛ ŋɔ di mu funɛ nyɛn ma wati, mu funɛ ya jɛrgɛrɛ ka mu sɛma ya yɔri. Mu funɛ bol a sɔbi ma, tɔni ta maga funɛ suu wa sɛm kpoka ni. 
2CO.10.11	Nara nama ba naa la sɛm nan, mu daŋni ba zimu di mu wa wa ma wati mu zi kpa mu tɔn ta sɛm kpokau a sɛm ma.
2CO.10.12	Nara nama ya womniwa kinkan. Ba lisiu di ba ya nibin zenewa. Ba wara daŋni ba kpa ba titi a lagmi ya ni. Ba funɛ naami ba titi chiksɛ a la tiŋ a. 
2CO.10.13	Ya wara daŋni sɔna a kaali chenani Koosa fun lisi ya di ya tum o tuma. Chenani ya suŋi ma ya tum ta bar digirɛ. 
2CO.10.14	Ya funɛ te wa biksi ma Koosa laaboor weri naa ya Yesu Kristo wɛ chen. Chendaha ya kpak nyinbaan di yaa suŋi ma. 
2CO.10.15	Ya wara daŋni nyɔɔra a li chenani nara biksi ma a li Koosa laaboor weri ti ni. Ya kpak bambi bɛgimu di ma se zi su unu ka ya wa ma tuma pisi a gbaari. 
2CO.10.16	Ma maga tiŋ chen, ya wa ma zi lagmiu a te biksi Koosa laaboor weri ti a nyɛ tɔsi naa go ma ni. Ya ya chen, nandigi wa zi ŋɔ di ya daŋni nyɔɔrrɛ a li nara tum ni.
2CO.10.17	Ba fun a sɔbi a li Koosa sɛm tɔn ti ni a ŋɔ,
2CO.10.17	“Ma ta daŋni sɔn a li ma titi tum ni.
2CO.10.17	Ma ka daŋni sɔn a li chenani ya kunyan ti tum ni.”
2CO.10.18	Ma pi ma titi, chen wa deŋli. Ya kunyan ti ka pi ma, chen deŋlee kinkan.
2CO.11.1	Lalaknɔ mu daŋni mu sɔbi mu wɛwa a li tɔn nɔ ni. Ma bɔnɛ zi lisiu di mu sɛma wa kpak nyuha. Ma ya min kanyita tama. 
2CO.11.2	Muu daŋni ma kinkannɛ a chi chenani Koosa daŋni ma. Ma chi nihabichɛllɛ mu fun a vɔu di mu nyɛ baal naa sɔn ya Yesu Kristo chen. 
2CO.11.3	O muksi minu kinkan ma daha. Ma bɔnɛ nyɛ nara burgi ma bambeu a li chenani ma fun te tiŋ Yesu Kristo a li tu bɛgim ni. Ma burgi nɔ chi chenani sintana fun nɛɛgi a mur Iif saha digi chen. 
2CO.11.4	Ma bɔnɛ la nu ba naa vɛ tiŋ ya wuti biksi Yesu wɛ. Ba funɛ chɛrgi Koosa laaboor weri tiu a biksi ma siim naa vɛ ya Koosa siim weri ti wɛ. Ma funɛ la nɔɔniu ka o vɛ bɔm ma wati.
2CO.11.5	Ma lisu di nibiksɛ nama ya nibirigewa a kaali min. Mu wa la nɔɔni a nyɛ ma. 
2CO.11.6	O ya wutirɛ mu vɛ koti a sɛm sɛma nɛnɛ nara suwachak ni, amaa mu zima wa pɔɔgi min. Mu yaa biksi mau di nan ya wutirɛ.
2CO.11.7	Mu funɛ te nyɛn ma wati a biksi ma Koosa laaboor weri ti wɛ, mu wa funɛ daŋni bɔta. Mu funɛ bur mu titirɛ gantɛl di ma zer ma nyuuna buudaha. Chen wa fun deŋlii? 
2CO.11.8	Ma nyɛ mu ŋɔ ma chenani o fun du. Mu funɛ nyɛn ma wati, Koosa nitiŋɛ ba naa nyɛn tɔ bar boli ni, bɔnɛ funɛ kpa papaharɛ a nyɛ min, chen ni mu zi kotiu a suŋi ma yɔri. 
2CO.11.9	Wuzu digi mu malɛ fun wa peti, amaa mu wa fun wa pɛɛsi ma di ma suŋi min. Mu niinbisa ba naa nyɛn Masɛdonia pulum ni, funɛ zer kin naa maga mu daŋniu a wa nyɛ min. Mu yaa fun dosou di mu wa zi nyini ma se ni a li kundɔŋ ni. Chene o kaa nyɛn kpa la saha wa wa. 
2CO.11.10	Mu sɛm ta ya wutirɛ domi Yesu Kristo nyɛn min ni. Ba naa maga nyɛn Girik tim pulum ni zi nuu di mu wara nyini ma se ni a li kundɔŋ ni. 
2CO.11.11	Ma lisi di mu la tum nan, mu wara daŋni maa? Koosa zimu di mu daŋni mau kinkan.
2CO.11.12	Mu wa zi chɛrgi chenani mu tum nan, chen ni nibiksɛ nama wa zi na nyinbaan a ŋɔ di ba tuma awa mu tuma ya kibɛgimnɛ. 
2CO.11.13	Ba wa ya Koosa wuti nitumɛ. Ba ka ya nusun timwa, domi ba mur mau di ba biksi awa ya biksi ti ya kibɛgimnɛ. Ba fun chɛrgi ba titi di ma lisi di Yesu Kristo funɛ tum ba ma wati. 
2CO.11.14	Hali sintana gbanko koti a chɛrgi o titi, chen ni nara zi lisiu di o ya Koosa malaikasi ta nichaani digirɛ. 
2CO.11.15	Sintana koti a tum chen, o wa bɔm wa o tumtumsa chɛrgi ba titi, chen ni ma zi lisiu di ba ya Koosa tumtumsiwa. Koosa wa di ba sɛria, o zi na ba galimsau a ta ba yɔri.
2CO.11.16	Mu piin sɔbiu di ma bɔnɛ zi lisiu di mu sɛm ta wa kpak nyuha. Mu bur a sumi mau di ma kpak min kanyita. Lalaknɔ ma nyɛ mu daŋni sɔn tama. 
2CO.11.17	Ya kunyan ti wa fun biksi ya di ya daŋni sɔna. Womna la daŋni chen duŋduŋ. 
2CO.11.18	Nibiksɛ nama la tiŋ ba titi daŋnɛ aa daŋni sɔna a du ba titi ni. Chendaha mu gbanko daŋni sɔn. 
2CO.11.19	Ma lisu di ma kpak zima kinkannɛ, amaa ma wa vusi a nu womsi biksi nɔ. 
2CO.11.20	Ba wa kpa tuha sa a du ma ni a dɛɛsi ma a chi bichɛsa, a nyɛ ma chɔk ma malɛ awa diwe kinkan a pini ma aa gbaari. Ma la kin nama maga. 
2CO.11.21	Ya wa ma funɛ nyɛn, Koosa wa fun nyɛ ya bambi kpoka di ya ya chen a nyɛ ma.
2CO.11.21	Baa daŋni sɔna, mu gbanko zi ya womu a tum chen. 
2CO.11.22	Ba ya Ju timwaa? Mu gbanko ya Ju timwa. Ba ya Abraham bi lulɛwaa? Mu gbanko ya ba warɛ. 
2CO.11.23	Ba ŋɔ ma di ba ya Yesu Kristo tumtumsiwaa? Ma zi ŋɔ di mu zu galɛŋwa, amaa mu daŋni mu ŋɔ ma di mu ya o tumtumnɛ a kaali ba kinkan. Mu funɛ tum tumwa kinkan a nyɛ un. Ba fun a tɔ min dɛ bu damata a kpa vurmsa a tuk min. Mu fun wa dugli siwi bu damata. Mu kaali bau a li kina maga ni kinkan. 
2CO.11.24	Ju tim ta fun a kpa vurmsa a tuk min fumnaasi di kibɛgim wa to. Ba funɛ ya chene naval bunyuu. 
2CO.11.25	Nara fun kpa daasa a tuk min naval butora. Nara fun kpa buŋkula a yaksi min bu bɛgim. Mu funɛ nyɛn arŋ zen nee, peha fun wa mo un a la zini gbɛntɛla o pɛksi. O funɛ ya chene naval butora. Mu funɛ nyɛn teku ni ti nee aa di nha wa dusum maga bu bɛgim. 
2CO.11.26	Mu yaa si bar digi niu a gba hali a la li bar tagna ni kinkan. Mu funɛ ji mɔɔga jibaŋ naa ni fun su a pisi chen. Nara funɛ muksi min kinkan a daŋni ba fuksi mu kina. Ju tim ta awa ba naa vɛ ya Ju tima fun nyɛ min na namsi kinkan. Hali ba naa mu fun lisi di ba ya mu chɛnsiwa, ba fun bur a ka min. Mu funɛ gbau a la li tɔsa awa nyabaan wa teku, a maga funɛ ya bar tagniwa. 
2CO.11.27	Mu funɛ tumu a la gali a gil mu do bu damata. Nyɔksa awa lɔsa fun a kpak min. Mu kilaarɛ wa fun mak min ka mu vɛ kpak bar chɔɔli wuzu kama. 
2CO.11.28	Kin nawara nyɛnɛɛ mu ha vɛ sɛm ma a wɛ. Mu baga nyɛnu kinkan saha maga di Yesu nitiŋɛ ta maga zi tiŋ unu nɛnɛ. 
2CO.11.29	Nar vɛ tiŋ un nɛnɛ, o muksi minu. Nar ka tum tum tagna, mu tuha zi chɔku kinkan a daha.
2CO.11.30	Mu funɛ piin ŋɔ mau di mu ya womnɛ a la daŋni sɔn. Kinkin naa mu lisi mu ŋɔ ma biksɛɛ di mu wa kpak kpok kinkan. 
2CO.11.31	Koosa naa ya ya kunyan Yesu nyana, zimu di mu wa ya nusun tiina. Ma nyɛ ya pɛgi un hali saha naa vɛ kpak bɔ. 
2CO.11.32	Mu funɛ nyɛn Damaskus nɛɛ, gɔbnati nyuhu tiina naa ba funɛ yir Aretas, fun tum o lanjimasa di ba la il tɔhɔn ti nɔɔna a kpak min. 
2CO.11.33	Amaa mu chɛnsa funɛ kpa min a du chenchise ni a kpa ŋmɛn a vɔu chenchise ti, a kpa min a dau chechepure ziŋi naa ba fun sa a go tɔhɔn ti chen, mun ni. Mu funɛ wa pu tɛɛnɛ, mu fun chɔ a li o nin ni.
2CO.12.1	Ma nyɛ mu ŋɔ ma tama a gbaari mu titi wɛ ni. Chenani mu zi ŋɔ ma wa zi suŋi ma kinkan, amaa nyinbaan wa to mu zi vɛ sɛm ma. Wuzu digirɛ Koosa fun suŋi min di mu na ya kunyan ti. 
2CO.12.2	Bun fidanaasi gantɛl ni, Koosa fun lisi min a zini a zu o tɔhɔn ti. Mu wa zim di o funɛ ya nan koo o chi mu funɛ deesiu. O duŋduŋ zim chen. 
2CO.12.3	Ma nyɛ mu bukoo ŋɔ ma. Koosa funɛ lisi min a zini a zu bar weri kinkan. O duŋduŋ zim di o funɛ ya nan koo o chi mu funɛ deesiu. 
2CO.12.4	Mu funɛ zu dooni, mu funɛ nu sɛmau a naa mu vɛ koti a sɛm ma. 
2CO.12.5	Mu fu zi daŋni sɔnu a daha, amaa mu wa zi bu daŋni sɔn. Mu ka daŋni mu biksi mau di mu titi kpok ti ya yɔrirɛ. 
2CO.12.6	Mu fu ŋɔ ma chenani mu du, ma fu wa zi ŋɔ di mu sɛma wa kpak nyuha. Mu fu zi ŋɔ ma wutiu. Mu wara daŋni nara zim di mu ya nibin zenne a kaali ba, domi chenani Koosa fun ya a nyɛ min daha. Mu daŋni ba ka di min sɛriarɛ mu tuma awa mu sɛma daha.
2CO.12.7	Koosa wa funɛ daŋni mu zer mu titi, domi o funɛ nyɛ mu nu alaazibu sɛmau. Chendaha o fun kpa wichɔɔrta a nyɛ min o wi mu bara ni saha maga. O chi Koosa nyɛ sintana tuksi minu saha maga. 
2CO.12.8	Mu funɛ sumi ya kunyan ti kin nɔ wɛ butora a ŋɔ un di o kpa un a ta. 
2CO.12.9	O fun vɛ la nɔɔni a ŋɔ min, “Mu zi nyɛ hin mu kpok tiu i di un. Nibine kpok bur gantɛlu, kpok naa mu kpa du un ni chen la gbaari.” Chendaha mu tuha sɔɔni ka mu daŋni sɔn di mu titi kpok ti ya yɔrirɛ, chen ni Yesu Kristo kpok ti zi nyɛn min niu kinkan. 
2CO.12.10	Nara pini min a nyɛ mu na namsi a la muksi min kinkan Yesu Kristo daha ka mu vɛ koti a nyini mu titi kpok se ni, mu tuha sɔɔnɛu.
2CO.12.11	Ma muksi minu di mu sɔbi a nyɛ ma a chi mu ya wom. Yɛrɛ ma bɔnɛ vɛ nyɛ min jirima? Mu titi kpok ti ya yɔrirɛ, amaa mu wara tiŋ nusun nibiksɛ ba naa ma lisi di ba wa ya nibirige, gantɛl. 
2CO.12.12	Mu funɛ nyɛn ma wati, ma wa funɛ beeli di mu ya Koosa nitumirɛ wuti. Waa funɛ suŋi min di mu tum tum zene a kitum alaazibu tuma awa kanyita kinkan ni a nyɛ ma. 
2CO.12.13	Chenani mu fun a biksi ma awa chenani mu fun a biksi Koosa nitiŋɛ ba naa nyɛn bar kurgɛ ni, ya kibɛgimnɛ, amaa kibɛgim funɛ ka. Mu wa fun pɛɛsi ma di ma suŋi min wa diwe ni. Mu vɛ nyɛ ma tusa sɔɔni diwe na daha, ma gil nyɛ min.
2CO.12.14	Mu funɛ piin a wa ma watiu bilɛ. Lalaknɔ mu bur a saksiu di mu wa. Mu wa pu ma, mu wara daŋni ma wa lisi kundɔŋ a li ma kin ni a nyɛ min. Mu daŋni ma kpa ma titirɛ a ka nyɛ min. Ma chi mu bisiwa. Bichɛsa wara dɛɛsi ba nyama awa ba numa, amaa ba nyama awa ba numa ka la dɛɛsi ba. 
2CO.12.15	Mu daŋni mu kpu mu titirɛ a nyɛ ma, chen ni mu zi suŋi mau. Chenani mu daŋni ma la suwachak, ma daŋni zi bur gantɛluu?
2CO.12.16	Ma zimu nɛnɛ di mu funɛ nyɛn ma wati, mu wa funɛ nyini ma diwe se ni. Ma bɔnɛ zi buru a ŋɔ dɔŋ ni di mu sɛm ta ya wutirɛ amaa mu nɛɛgiu a mur ma. 
2CO.12.17	Yɛrɛ mu nɛɛgi a la mur ma? Ba naa mu fun tum ma wati chen, ba funɛ di mauu? 
2CO.12.18	Mu funɛ sumi Taitusu di o la ma wati. O fun la nɔɔni, mu fun tum o wa ya niinbe digi ma wati. Taitus funɛ di mauu? Ma wa zim di chenani mu wa Taitus bambe lisi awa chenani yaa tum, ya kibɛgimnɛɛ?
2CO.12.19	Ma lisi di ya kɔɔri ya sɔniwa ma wati a li tɔn nɔ nii? Chen wa ya wuti. Koosa dɔ ya ya sɔbi sɛm naa Yesu Kristo fun kpa nyɛ ya. Mu bi daŋnɛ, ya tum tagna la zi suŋi ma. 
2CO.12.20	O muksi minu mu wa wa ma wati, ma bɔnɛ wa zi tiŋ chenani mu daŋni maa tiŋ. Ma zi wa di dɔŋa wa amɔrɛu a kpak dɔŋa handɔta a na paan a du dɔŋ ni a ya se tima a kichɔk dɔŋ sɔna a kilɔ dɔŋ gantɛla a zer ma titi a vɛ tiŋ ma nihɛɛta nɔɔna. O du chen, ma wa zi daŋni chenani mu wa ma zi nyɛn. 
2CO.12.21	O muksi minu mu wa wa ma wati, Koosa zi nyɛ mu na hiisau ma daha. Mu tuha zi chɔku kinkan domi ma nidamata wa zi gil ma chɔkumsa tuma awa ma sakaal tuma awa ma tum doŋa kinkan a bur wa tiŋ Koosa.
2CO.13.1	Mu funɛ piin wa ma watiu bilɛ. Lalaknɔ mu bur a saksiu di mu wa. Maa lisi chenani ba fun sɔbi a li Koosa sɛm tɔn ti ni. Ba funɛ ŋɔ, “Ma daŋni ma fiksi nandigi, ma kpak nara alɛ akoo nara batora ba ya ma sɛhɛra tima.” 
2CO.13.2	Mu funɛ nyɛn ma wati bilɛ tiin chen, mu funɛ tɛ ma naa la tum tum tagna chen ninu. Lalaknɔ mu bol ma niu, mu ha vɛɛn a tɛ ma awa ba naa ka, ninu. Mu saksiu di mu wa lɛrgi ma diŋsa kinkan. 
2CO.13.3	Yesu Kristo kpak kpok kinkan. Mu wa pu ma, ma zi zim di o kpok ti nyɛn min niu. 
2CO.13.4	Ba funɛ wa kpa un a la kpaasi a mari o daakakli ti ni o sou, o wa fun kpak kpok. Amaa lalaknɔ o bu nyɛn Koosa kpok naa funɛ lɛli un a li o sou ni, daharɛ. Chen vɛɛna, mu funɛ nyɛn ma wati saha digi, mu funɛ ya jɛrgirɛ ma wati. Mu wa kaa bur wa, mu wa Koosa kpok kinkan zi bur wau.
2CO.13.5	Maa zaamsi ma titi di ma se su Yesu Kristo nɛnɛ. Ma zim di o nyɛn ma bambe niu akoo ma higliu di ma tiŋ unuu? 
2CO.13.6	Ma zimu di ya wara higli. Ya kpak unu nɛnɛ. 
2CO.13.7	Yaa sumi Koosau di ma bur a li ma tum tagna ni, chen ni mu wa zi wa lɛrgi ma diŋsa. Ma bur a tum tum were, chen bɔɛɛ di mu biksi ma chenani Yesu Kristo kpok ti nyɛn min ni. 
2CO.13.8	Ya yaa kpami mau di ma tum were a nyɛ Koosa ni a tiŋ o wuti nyinbaan. 
2CO.13.9	Ya vɛ kpak kpok ka ma wa kpak kpok, ya tusa zi sɔɔniu. Chendaha ya yaa sumi Koosau di kin naa nyɛn ma wati maga kɔɔri. 
2CO.13.10	Mu sɔbi tɔn nɔwa a te nyɛ ma di ma kɔɔri kin nama, chen ni ka mu wa wa ma wati, mu wa zi bu kpa kpok naa ya kunyan ti fun kpa nyɛ min chen a lɛrgi ma diŋsa. O funɛ kpa unu a nyɛ min di mu suŋi ma ma zim un a gbaari.
2CO.13.11	Ya niinbisa, lalaknɔ ya daŋni ya mak tɔn nɔ sɔbi bar nɔwa. Ma nu chenani mu sɛm ma chen a kɔɔri kin nawara vɛ deŋli maga. Ma kpak nɔ bɛgim wa dɔŋ ni a kpak bara sɔɔna awa dɔŋ ni. Koosa naa la daŋni ma a la nyɛ ma bara sɔɔna, o zi suŋi mau a chi nan.
2CO.13.12	Ma zaami dɔŋa nɛnɛ.
2CO.13.13	Koosa nara maga zaami mau.
2CO.13.14	Koosa naa la daŋni ma, awa ya kunyan Yesu Kristo naa la suŋi ma, awa Koosa siim weri naa nyɛ ma ya nɔ bɛgim wa dɔŋ ni, ba maga zi nyɛn ma niu.
GAL.1.1	Min waa, Pɔɔl, la sɔbi tɔn nɔ a nyɛ ma. Nara wa fun lisi min di mu ya nitumi, amaa Yesu Kristo awa ya kunyana Koosa naa lɛli un a li o sou ni, funɛ lisi min. 
GAL.1.2	Mu wa ya niinbisa ba naa maga nyɛn bar nɔ, zaami ya dɔŋtima ma naa maga lagmi dooni aa jɛɛmi Koosa a li Galesia pulum ni.
GAL.1.3	Ya kunyan Koosa awa ya kunyan Yesu Kristo kisuŋi ma aa kinyɛ ma bara sɔɔna.
GAL.1.4	Kristo funɛ tiŋ ya kunyan Koosa tutɔrɛ a sou ya daha, chen ni o zi kotiu a yisi ya a li lalaknɔ wu tagna saha ni. 
GAL.1.5	Ma nyɛ ya pɛgi Koosa naa kpak jirima kinkan hali saha naa vɛ kpak bɔ, chen daha. Ami.
GAL.1.6	Mu funɛ nuu di ma wa tiŋ Koosa naa funɛ yir ma, awa Kristo naa suŋi ma, a vusi. Ma buru a tiŋ biksi digi lalaga. O jɛri minu kinkan. 
GAL.1.7	Nara bɔnɛ funɛ chɛrgi Koosa laaboor weri tiu Kristo wɛ a wa muksi ma saha maga. O laaboor weri ti ya kibɛgim duŋduŋnɛ. Digi wa bu toli. 
GAL.1.8	Koosa malaikasi ta digi zi wa li o tɔhɔn tiu koo min wa biksi ma laaboor weri naa kurgɛɛ a li Koosa laaboor weri naa ya piin biksi ma chen, Koosa zi na ya galimsau a ta ya yɔri. 
GAL.1.9	Mu funɛ te ŋɔ ma nanu. Lalaknɔ mu bur a ŋɔ mau. Nandigi biksi laaboor weri ti ka o kur a li Koosa laaboor weri naa ma fun a la nɔɔni di o ya wutirɛ, Koosa zi na o galimsau a ta un yɔri.
GAL.1.10	Ma lisu di muu daŋni mu ya nara lɛmlɛmnɛɛ? Aai. Mu daŋni mu sɔɔni Koosa duŋduŋ tuharɛ. Mu daŋni mu ya nara lɛmlɛm, mu wa ya Kristo tumtumna.
GAL.1.11	Mu niinbisa, mu daŋni mu ŋɔ ma wu digirɛ. Nibinsa wa fun naami laaboor weri naa mu fun biksi ma chen. 
GAL.1.12	Nandigi wa fun a biksi min hali tama. Yesu Kristo titi funɛ kpa un a biksi min gbampulim ni.
GAL.1.13	Ma zimu di saha digi mu funɛ tiŋ Koosau a chi Ju tim ta, mu fun a muksi Yesu nitiŋɛ ta kinkan. Mu wa fun a kpak ba siki a la daŋni mu chɔk ba maga. 
GAL.1.14	Mu funɛ tiŋ chenani Ju tim ta tiŋu nɛnɛ a kaali ba naa nyuuna mak dɔŋa. Mu se funɛ sɛriu kinkan di mu wa tiŋ mu nawaalsi ta nyinbaan.
GAL.1.15	Amaa Koosa funɛ te lisi min di mu ya o tumtumna ka ba zi lul min. O funɛ te yir a suŋi min, 
GAL.1.16	a nyɛ mu wa zim o be Yesu ti gbampulim ni, chen ni mu zi la biksi ba naa vɛ ya Ju timau o laaboor weri ti wɛ. Mu wa fun lagmi nandigi ni di o ŋɔ min chenani mu zi tum, 
GAL.1.17	amaa mu fun vaan kaali Arabia pulum. Mu wa fun la di mu la na ba naa funɛ piin ya Yesu nitumɛ ta a li Jɛrusalɛm ni. Mu funɛ nyɛn Arabia ni peti, mu fun bur a kaali Damaskus. 
GAL.1.18	Bunsa tora gantɛl ni, mu fun kaali Jɛrusalɛm di mu la na Pita, a nyɛn o wati wuzu fidanyuu, 
GAL.1.19	Yesu nitumɛ ta maga ni, mu funɛ pu Jems naa ya ya kunyan ti niinbe, duŋduŋnɛ.
GAL.1.20	Chenani mu sɔbi nan ya wutirɛ. Koosa ya mu sɛhɛra tiina mu wara suni wɛ.
GAL.1.21	Mu funɛ li Jɛrusalɛm ni, mu fun gba Siiriya pulum awa Silisia pulum. 
GAL.1.22	Chen saha ti maga, Yesu nitiŋɛ ba naa nyɛn Judia pulum ni, wa fun pu min. 
GAL.1.23	Ba funɛ nu di mu ya naa funɛ nyɛ ba namsi kinkan a la daŋni mu dusi Koosa laaboor weri ti a ta, ba fun ŋɔ dɔŋ ni, “Baŋa ya baal nɔ burgi a suŋi ya nan?” 
GAL.1.24	Ba fun a pɛgi Koosa mu daha.
GAL.2.1	Bun fidanaasi gantɛl ni, min, Barnabas awa Taitus fun bur a kaali Jɛrusalɛm. 
GAL.2.2	Koosa titi funɛ biksi min di ya la dooni. Ya wa Yesu nitiŋɛ ba naa nyɛn dooni, nihɛɛta fun wa lagmi dɔŋ ni ya duŋduŋ. Mu fun ŋɔ ba chenani mu fun biksi ba naa vɛ ya Ju tima Koosa laaboor weri ti wɛ. Mu wara daŋni ba lisi di tum naa mu tum a nyɛ Koosa ni chen ya yɔrirɛ. 
GAL.2.3	Taitus naa funɛ nyɛn mu wati, funɛ ya Girik timwa, amaa ba wa fun muksi un di ba teŋ un. 
GAL.2.4	Nara ba naa funɛ ŋɔ di ba ya Yesu nitiŋɛwa, bɔnɛ funɛ daŋni di ba teŋ un, amaa ba funɛ suniu. Ba fun a sogli a zu di ba na chenani ya tiŋ Yesu a ta nyɛ ba teŋsi ya, domi ya wa Yesu Kristo ya nibɛgimnɛ. Ba daŋni ya burgi ba yosiwa. 
GAL.2.5	Ya wa ba wa fun la nɔɔni hali tama, chen ni ya zi kotiu a kpak Koosa laaboor weri naa ma piin nu wuti.
GAL.2.6	Ba naa funɛ chi nihɛɛti ta dooni fun la nɔɔni di chenani mu biksi ba naa vɛ ya Ju tima ya wutirɛ. Ba wa fun kpa biksi digi a gbaari mu biksi ti ni. Mu baga wa fun to di ba wa ya nihɛɛti ta koo ba laata. Koosa wara di ya sɛria a li ya bara nɛɛ. 
GAL.2.7	Ba funɛ zimu di Koosa funɛ kpa o laaboor weri ti a du mu nin ni a nyɛ ba naa vɛ ya Ju tim ni. O gbanko funɛ kpa o laaboor weri ti a du Pita nin ni a nyɛ ba naa ya Ju tim ni. 
GAL.2.8	Koosa fun kpa o kpok ti a nyɛ Pita ni di o ya o nitumi a la biksi ba naa ya Ju tima. Koosa gbanko funɛ kpa o kpok ti a nyɛ min di mu ya o nitumi a la biksi ba naa vɛ ya Ju tima. 
GAL.2.9	Jems, Pita awa Jɔn ba naa chi nihɛɛti ta, funɛ zimu di Koosa suŋi minu di muu tum o tuma chen ni, ba fun la nɔɔni di ya wa ba ya nibɛgimnɛ. Ba wa ya gbanko fun la nɔɔniu di ba zi la biksi ba naa ya Ju timau. Ya ka zi la biksi ba naa vɛ ya Ju timau. 
GAL.2.10	Ba gbanko fun ŋɔ ya di ya suŋi fara tima ba naa ya Yesu nitiŋɛ ta a nyɛn doon pulum ti ni. Mu piin kpak unu mu bambi ni di ya ya chen. Ya wa ba funɛ sɛm peti, ya fun li dooni a kaali Antiɔk.
GAL.2.11	Wuzu bilɛ Pita fun wa dooni. O funɛ nyɛn doon chene, mu fun a fiksi un gbampulim ni di mu na o galimsau. 
GAL.2.12	Pita wa o dɔŋtima ba naa vɛ ya Ju tima, bɔnɛ funɛ te lagmi dɔŋ ni di ba di diwe. Amaa ba naa Jems fun tum, bɔnɛ funɛ wa, Pita wa ba wa fun bu lagmi dɔŋ ni a di diwe. Ba naa Jems fun tum chen la daŋni ba teŋsi Yesu nitiŋɛ ba naa vɛ ya Ju tima chen. 
GAL.2.13	Ba dɔŋtima ba naa funɛ ka a ya Ju tim ta, funɛ na chenani Pita fun tumu, ba tiŋ un. Hali Barnabas wa o dɔŋtima ba naa vɛ ya Ju tima, fun vɛ di o wa ba wa zi lagmi a di diwe. 
GAL.2.14	Mu funɛ na ka ba vɛ tiŋ chenani Koosa laaboor weri ti biksi ya wuti, mu fun ŋɔ Pita ni ba maga suwachak ni, “I ya Ju tima, amaa i nyɛnu a chi ba naa vɛ ya Ju tima. Yɛrɛ ii daŋni i muksi ba naa vɛ ya Ju tima di ba nyɛn a chi Ju tim nyɛnɛɛ?”
GAL.2.15	Ba funɛ lul ya bɔnɛ Ju timwa. Ba wa fun lul ya ba naa vɛ ya Ju tima watɛɛ. Ju tim ta yir ba tum tagna nitumɛwa. 
GAL.2.16	Ya zimu di nar tiŋ Koosa chiksɛ ta duŋduŋ, chen tiina ha zi vɛɛn kpak galimsau o wati, amaa nar nyɛ o si su Yesu Kristo, Koosa wa zi bu na o galimsa. Ya se su Yesu Kristo. Ya wara tiŋ Koosa chiksɛ ta duŋduŋ. Chendaha o wa bu na ya galimsa. 
GAL.2.17	Lalaknɔ Koosa wa bu na ya galimsa, domi ya wa Kristo ya nibɛgimnɛ, chen biksi nara di ya funɛ te kpak galimsau o wati a la tum tum tagna. Chen gbanko biksi di ya Ju tim ta funɛ te kpak galimsau Koosa wati a la tum tum tagna, a chi ba naa vɛ ya Ju tima. Chen biksi di Kristo nyɛ ya tum tagna nitumɛɛ? Aai. 
GAL.2.18	Amaa mu bu biksi di nar tiŋ Koosa chiksɛ ta duŋduŋ di Koosa wa zi bu na o galimsa, chen biksi di mu chɔk o chiksɛ tawa. 
GAL.2.19	Mu tiŋ o chiksɛ ta duŋduŋ, mu wa kikoti a tiŋ a a peti, a na galimsa o wati. Mu wa bu tiŋ chen. Lalaknɔ mu nyɛn a nyɛ Koosa nɛɛ. O chi mu wa Kristo sowɛɛ a li o daakakli ti ni, 
GAL.2.20	chen ni mu wa zi bu nyɛn, amaa Kristo kinyɛn min ni. Mu si su Koosa be naa la daŋni min a fun sou mu daha. Chene muu tiŋ lalaknɔ. 
GAL.2.21	Mu wara tɔ Koosa suŋi nyinbaan. Nar ka tiŋ Koosa chiksɛ ta duŋduŋ, chen ni Koosa wa zi bu na o galimsa, chen biksi di Kristo sou funɛ ya yɔrirɛ.
GAL.3.1	Ma Galesia tima ya womniwa. Anti kpa o kpok a du ma ni di ma gil Koosa wuti nyinbaan? Ya wa fun wa biksi ma gbampulim ni chenani Yesu Kristo fun sou a li o daakakli ti nii? Ma wa fun la nɔɔni di ya sɛm ta ya wutirɛɛ? 
GAL.3.2	Mu daŋni mu pɛɛsi ma wu digirɛ. Koosa funɛ kpa o siim weri ti a nyɛ ma, ma funɛ tiŋ o chiksɛ ta hali a wa petiu koo ma funɛ nu o laaboor weri tiu a nyɛ ma se su unn? 
GAL.3.3	Ma ya womniwa kinkan. Ma funɛ te tiŋ a li Koosa siim weri ti kpok ni, amaa lalaknɔ maa daŋni ma tiŋu a li ma titi kpok ni hali a wa peti. 
GAL.3.4	Ma namsi maga ya yɔrirɛ ma watii? Mu kpak bambi di o wa ya yɔri. 
GAL.3.5	Koosa kpa o siim weri ti a tum tum zene a nyɛ ma, o ya chenu domi maa tiŋ o chiksɛwa hali a wa peti koo domi ma funɛ nu o laaboor weri ti a nyɛ ma se su unn?
GAL.3.6	Ba fun a sɔbi a li Koosa sɛm tɔn ti ni a ŋɔ Abraham wɛ,
GAL.3.6	“O si funɛ su Koosa.
GAL.3.6	Chendaha Koosa wa fun na o galimsa o wati.”
GAL.3.7	O lawa ma wa zimu di ba naa se su Koosa ya Abraham wuti bi lulɛwa. 
GAL.3.8	Koosa funɛ te biksi ba naa funɛ sɔbi a li o sɛm tɔn ti ni di o wa zi bu na ba naa vɛ ya Ju tima galimsa o suwachak ni, domi ba se zi wa su unu. Abraham funɛ te nu nan laaboor weri nɔ di,
GAL.3.8	“Koosa zi suŋi ba naa maga nyɛn tɛɛnɛ nɔ maga niu a chi nan o daha.”
GAL.3.9	Abraham si funɛ su Koosa. Chendaha Koosa fun suŋi un chen. Ba naa maga se su Koosa, o zi suŋi bau a chi chenani o fun a suŋi Abraham chen.
GAL.3.10	Ba naa la nyini Koosa chiksɛ ta tiŋi se ni aa tiŋ a nɔ, Koosa zi ŋɔ nɔu a nyɛ ba. Ba fun a sɔbi a li o sɛm tɔn ti ni a ŋɔ,
GAL.3.10	“Nar tim Koosa chiksɛ hali a wa peti a chel,
GAL.3.10	Koosa zi ŋɔ nɔu a nyɛ un.”
GAL.3.11	Ya zimu nɛnɛ di nar tiŋ Koosa chiksɛ ta duŋduŋ, Koosa ha zi vɛɛn na o galimsau. Ba fun a bukoo sɔbi a li Koosa sɛm tɔn ti ni,
GAL.3.11	“O wa zi bu na ba naa se su un galimsa,
GAL.3.11	a kpa o mi fali ti a nyɛ ba.”
GAL.3.12	Amaa nibine naa la tiŋ Koosa chiksɛ ta, wa nyɛ o si su un. Ba fun bukoo sɔbi a li o sɛm tɔn ti ni,
GAL.3.12	“Nibine naa la tiŋ Koosa chiksɛ ta hali a wa peti,
GAL.3.12	Koosa zi kpa o mi fali tiu a nyɛ un o tiŋi ti daha.”
GAL.3.13	Kristo funɛ sou, waa funɛ chiŋi doonani Koosa kaa ŋɔ nɔ a nyɛ ya bar chiŋi ni a la ya nyuuna a nyɛ ya. Ba fun bukoo sɔbi a li o sɛm tɔn ti ni a ŋɔ,
GAL.3.13	“Koosa zi ŋɔ nɔu a nyɛ naa ba yisi a tɛ daakakli ti ni.”
GAL.3.14	Yesu Kristo fun la ya nyuuna a nyɛ ya nan ni, chen ni Koosa wa zi koti a na ba naa vɛ ya Ju tima galimsa o suwachak ni o daha. Chene o fun vɔu a nyɛ Abraham ni. Ya se su Yesu Kristo. Chendaha Koosa fun kpa o siim weri ti a du ya ni a chi chenani o fun vɔu di o nyɛ ya chen.
GAL.3.15	Mu niinbisa, mu daŋni mu ŋɔ mau a li ya nyɛni ni. Ma zim di nara balɛ ya nɔ bɛgim a la nɔɔni dɔŋ ni, nandigi wa kikoti a chɔk un koo ma gbaari. 
GAL.3.16	Ba fun bukoo sɔbi a li Koosa sɛm tɔn ti ni a ŋɔ,
GAL.3.16	“Koosa funɛ kpa o vɔwe a nyɛ Abraham awa o be luli ni.”
GAL.3.16	Ba wa fun sɔbi di o kpa a a nyɛ Abraham awa o bi lulɛ ni. O mun ya di o funɛ kpa a a nyɛ nibin bɛgim duŋduŋ nɛɛ. Chen tiina ya Kristo. 
GAL.3.17	Mu daŋni mu ŋɔ mau di Koosa awa Abraham funɛ ya nɔ bɛgimnɛ, ka Koosa fun vɔu di o zi dɛɛsi unu. Bun kɔksa naasi awa fumtora gantɛl ni, Koosa funɛ kpa o chiksɛ ta a nyɛ Mosis ni. A wa fun koti a chɔk chenani Koosa wa Abraham fun ya nɔ bɛgim awa o vɔwi ti. 
GAL.3.18	Nara la chenani Koosa fun vɔu chen domi ba waa la tiŋ o chiksɛ ta duŋduŋ, chen la zi chɔk o vɔwi naa o nyɛ Abraham ni a nyɛ o ya yɔri.
GAL.3.19	Yɛrɛ Koosa fun kpa o chiksɛ ta a nyɛ Mosis ni a gbaari o vɔwi naa o fun piin kpa a nyɛ Abraham ni? Koosa funɛ ya chene, chen ni nibinsa zi zimu chenani tum tagna duu, hali saha naa Abraham be luli naa Koosa fun vɔu di o tum, fun wa. Koosa funɛ kpa o chiksɛ ta a nyɛ nara ni, o funɛ te kpa a a nyɛ o malaikasi ta nɛɛ. Ba fun a kpa a a nyɛ Mosis ni o ka fun kpa a a nyɛ nara ni. 
GAL.3.20	Amaa Koosa funɛ kpa o vɔwi ti a nyɛ Abraham ni, o wa fun te kpa un a nyɛ malaikasi ta koo nandigi ni.
GAL.3.21	Koosa chiksɛ ta awa o vɔwi ti yo dɔŋwaa? Aai. O chiksɛ ta fu nyɛ o koti a kpa o mi fali ti a nyɛ nibinsa ni, o fu wa zi na ba galimsa ba chiksɛ ta tiŋi daha. 
GAL.3.22	Ba fun a sɔbi a li Koosa sɛm tɔn ti ni di tɛɛnɛ nɔ tim maga na galimsa ba tum tagna daha. Chendaha ba naa se su Yesu Kristo, la Koosa papaha naa o fun vɔu a nyɛ Abraham ni chen.
GAL.3.23	O chi Koosa chiksɛ ta funɛ te kpak ya wa tum tagna a tɔ dɛ hali Koosa fun wa biksi ya chenani ya se zi su Yesu. 
GAL.3.24	Amaa Yesu Kristo funɛ wa, chiksɛ ta wa bur a il ya. Waa funɛ nyɛ ya se su un, chen ni Koosa wa zi bu na ya galimsa. 
GAL.3.25	Lalaknɔ ya se su Yesu, waa ya ya kunyana. Koosa chiksɛ ta wa bu ya ya kunyana.
GAL.3.26	Chenani ma se su Yesu Kristo nyɛ ma ya Koosa bisa. 
GAL.3.27	Lalaknɔ ma wa Yesu Kristo ya nibɛgimnɛ. Ma funɛ burgi chenani o duu. 
GAL.3.28	Ma naa ya Ju tima awa ma naa vɛ ya Ju tima, ma naa ya yosa awa ma naa vɛ ya yosa, ma nibaala awa ma nihaana, ma maga ya nibɛgimnɛ, domi ma wa Yesu Kristo ya nibɛgimnɛ. 
GAL.3.29	Kristo dɔ ma. Chendaha ma zi na kin naa maga Koosa fun vɔu a nyɛ Abraham bi lulɛ ni chenu.
GAL.4.1	Mu daŋni mu ŋɔ mau a gbaari. Bichɛla naa la zi wa dɔ o nyan kina, o nyana yaa fun a dɛɛsi unu a chi yoma. 
GAL.4.2	O nyan ti zi nyɛ nara kiil unu, hali saha naa o zi wa dɔ o nyan ti kina maga. 
GAL.4.3	Chen vɛɛna, wu damata awa chiksɛ funɛ te dɔ ya a nyɛ ya burgi a yosa ka ya zi wa zim Yesu Kristo. 
GAL.4.4	Amaa o saha funɛ wa tel, Koosa fun tum o titi be tɛɛnɛ nɔ maga ni. Nihaan digi funɛ lul o be. O fun bi aa tiŋ Koosa chiksɛ ta. 
GAL.4.5	O funɛ ya chene di o la nara ba naa chiksɛ ta dɔ, nyuuna a nyɛ ba, chen ni Koosa zi kotiu a kpa ba a burgi o titi bisa.
GAL.4.6	Ma ya o bisiwa. Chendaha Koosa fun kpa o be siim weri ti a du ma bambe ni. Chen siim weri ti nyɛ ma yir Koosa ma kunyana. 
GAL.4.7	Lalaknɔ ma wa bu ya yosa, amaa ma ya Koosa bisiwa. Chendaha o zi kpa o kin nawara maga o fun vɔu chen a nyɛ mau.
GAL.4.8	Saha digi ma wa fun zim Koosa. Ma waa funɛ zaami a tiŋ kin naa chi a ya Koosarɛ. A wa ya Koosa hali tama. 
GAL.4.9	Lalaknɔ ma zim Koosa a ya o bisa ka o zim ma, yɛrɛ maa daŋni ma bur aa tiŋ chiina awa chiksɛ? Ma bur a daŋni ma ya a yosiwaa? 
GAL.4.10	Ma waa funɛ lisi pɛn bɔnɛ awa bun bɔnɛ a di ma wuzu zene a ni. 
GAL.4.11	O muksi minu kinkan ma daha. Tum naa mu fun tum a nyɛ ma, chen ya yɔrirɛɛ?
GAL.4.12	Mu niinbisa, mu sumi mau di maa tiŋ a chi chenani muu tiŋ chen. Mu funɛ nyɛn ma wati, mu fun burgi a chi chenani ma du. Ma fun la min du nɛnɛ. 
GAL.4.13	Ma zimu di mu funɛ te wa biksi ma Koosa laaboor weri ti wɛ, mu bara wa fun lɛm. 
GAL.4.14	Mu wichɔɔrta fu zi duŋni mau wati, amaa ma wa fun vɛ min. Ma waa ka funɛ nyini min a chi mu ya Koosa malaikasi ta digi. Hali a vɛɛn chi mu ya Yesu Kristo titi. 
GAL.4.15	Ma tusa funɛ sɔɔni kinkan. Hali ma kpa ma bambe a nyɛ min. Baŋa ya? 
GAL.4.16	Mu funɛ biksi ma wa wuti ni. Chen nyɛ mu ya ma dɔm lalaknɔɔ?
GAL.4.17	Nusun nibiksɛ tima kpak se sɛm di ba purigi ma a li min ni, chen ni ma zi vɛ mu biksi tiu aa tiŋ ba. 
GAL.4.18	O weru wa nar kpak si sɛmu wa wu were ni saha maga. Mu nyɛn ma wati koo mu wa to ma wati, chen ya wutirɛ. 
GAL.4.19	Mu bi daŋnɛ, mu chi nihaan naa la daŋni lulirɛ aa la wi ma daha. Mu daŋni kinkan di Kristo wa nyɛn ma ni hali o wa peti. 
GAL.4.20	Mu gbanko daŋniu kinkan di mu wa nyɛn ma wati, chen ni mu zi kotiu a zim chenani mu zi wa nɔ ma. O muksi minu kinkan ma daha.
GAL.4.21	Ma naa la daŋni di Koosa chiksɛ ta dɔ ma, maa lisi chenani a biksi ma. 
GAL.4.22	Ya karimɛu a li Koosa sɛm tɔn ti ni di Abraham funɛ kpak bisa lɛwa. Yoma naa ba funɛ yir Hega chen, lul digi. Naa ka funɛ vɛ ya yom chen, lul digi. 
GAL.4.23	Koosa funɛ vɔu vɔwiu a nyɛ naa vɛ ya yoma chen di o zi lul beu, amaa o wa fun vɔu vɔwi di yom ti zi lulu. 
GAL.4.24	Nan la biksi ya wu digi. Saha digi Koosa awa Ju tim ta funɛ te ya nɔ bɛgimnɛ a li bi naa ba yir Sainai a li Arabia pulum ni. Nihaan naa funɛ ya yoma, o chi chenani ba fun ya dooni chene. Ba naa maga tiŋ chenani Koosa awa o nara fun ya chen wuzu ti, ba chi yosiwa. 
GAL.4.25	Hega gbanko funɛ chi Ju tima ba naa Koosa chiksɛ ta dɔrɛ. Ba funɛ yir ba tɔ zen Jɛrusalɛm. Chendaha ba ya yosa, 
GAL.4.26	amaa nihaan naa funɛ vɛ ya yom chen, o chi Jɛrusalɛm naa nyɛn Koosa tɔhɔn ti ni chene. Ya waa ya o bisa. 
GAL.4.27	Ba funɛ sɔbiu a li Koosa sɛm tɔn ti ni a ŋɔ,
GAL.4.27	“Nihabari naa vɛ na wiili a lul be,
GAL.4.27	nyɛ i tuha sɔɔni hali a la gali.
GAL.4.27	Naa baal funɛ duŋni un,
GAL.4.27	waa la zi lul a kaali naa kpak baal.”
GAL.4.28	Mu niinbisa, ma waa ya Koosa bisa a chi chenani o fun vɔu chen. Nihaan naa vɛ ya yoma, funɛ lul be Koosa vɔwi ti daha. Ba funɛ yir un Aizik. 
GAL.4.29	Chen saha ti yom ti be funɛ muksi naa vɛ ya yom chen be kinkannɛ, domi o funɛ lul un Koosa siim weri kpok ti daharɛ. Hali wa zinan, ba naa Koosa chiksɛ ta dɔ muksi ba naa la tiŋ Koosa o siim weri kpok ti daharɛ. 
GAL.4.30	Ba fun bukoo sɔbi a li Koosa sɛm tɔn ti ni a ŋɔ,
GAL.4.30	“Nihaan yom ti be awa naa vɛ ya yom chen be wa zi bɔni ba nyana kina.
GAL.4.30	Chendaha ma duŋni nihaan yom ti awa o be ti a ta.”
GAL.4.31	Mu niinbisa, ya zimu di ya wa ya naa vɛ ya yom chen bi lulɛwa. Ya waa ka ya nihaan yom ti bi lulɛ.
GAL.5.1	Kristo funɛ lisi yau a li yosi ni. Maa kpak chen nɛnɛ, a ta bu nyɛ nara kpak ma a ya yosa.
GAL.5.2	Ma nu mu sɛma. N waa, Pɔɔl, la ŋɔ ma di ma nyɛ nusun nibiksɛ nama teŋsi ma, Kristo ya yɔrirɛ ma wati. 
GAL.5.3	Mu bukoo ŋɔ mau di nandigi nyɛ ba teŋsi un, o lawa o bur a tiŋ Koosa chiksɛ maga hali a wa peti. 
GAL.5.4	Ma naa la kpaŋi ma titi di maa tiŋ Koosa chiksɛ ta, chen ni o wa zi bu na ma galimsa, ma waa la vɛ Kristo. Chendaha Koosa vɛ koti a suŋi ma hali tama. 
GAL.5.5	Ya titi kpak bambi bɛgim di wuzu digi Koosa wa zi bu na ya galimsa hali o wa peti. O funɛ kpa o siim weri kpok tiu a du ya ni di ya se su un. Chendaha ya koti a pɔ Koosa di o wa ya chen. 
GAL.5.6	Domi ya wa Kristo ya nibɛgimnɛ, Koosa baga wa to di nara teŋsi yau koo ba wa teŋsi. Amaa o ka daŋni kinkannɛ di ya se su un, chen ni ya zi daŋni dɔŋau.
GAL.5.7	Ma funɛ tiŋ Koosa nyinbaanu nɛnɛ. Lalaknɔ ma nyɛ nusun nibiksɛ nama wa nyɛ ma buru a li o wuti ti tiŋi ni. 
GAL.5.8	Koosa naa funɛ yir ma, wa ya chen. 
GAL.5.9	Nandigi fun ŋɔ di ma kpa luri tama a du boroboro damata ni, o maga zi fuusiu. 
GAL.5.10	Domi ya wa ya kunyan ti ya nibɛgimnɛ, mu kpak bambiu di ma zi tiŋ mu sɛmau. Mu gbanko kpak bambiu di Koosa zi wa na ba naa la muksi ma galimsau a ta ba yɔri. Hali chenani ba mak.
GAL.5.11	Mu niinbisa, mu biksi di o lawa ba teŋsi ba naa la tiŋ Yesu, yɛrɛ Ju tim ta ha vɛɛn a muksi min kinkan? Mu biksi nara nan ni, ba wa zi muksi min. Mu zi kotiu a biksi nara di Kristo funɛ sou a li o daakakli ti ni a ta na muksi. 
GAL.5.12	Hali mu daŋni kinkan di ba naa la muksi ma, zi ya ba titi namugilisau.
GAL.5.13	Mu niinbisa, Koosa funɛ yir ma di ma ta ya yosa. Amaa lalaknɔ o yisɛ mau, ma ta bu tiŋ ma titi daŋnɛ. Ma ka daŋni dɔŋa a kisuŋi dɔŋa. 
GAL.5.14	Koosa chiksɛ ta digi ya a koora a biksi ya di,
GAL.5.14	“Maa daŋni ma dɔŋtima a chi chenani maa daŋni ma titi.”
GAL.5.15	Ma yaa na paan a du dɔŋ ni a la di dɔŋa wa amɔrɛ, ma doso. Wuzu digi ma zi wa chɔk dɔŋau.
GAL.5.16	Maa nu mu sɛma. Ma ta tiŋ ma titi daŋnɛ ta, amaa ma nyɛ Koosa siim weri ti kpa o kpok ti a nyɛ ma ma tiŋ un nɛnɛ. 
GAL.5.17	Ma tutɔ la yo chenani Koosa siim weri ti daŋni maa tiŋ. Chenani o siim weri ti daŋni ma nyɛn yo ma tutɔ daŋnɛ tau. O siim weri ti awa ma tutɔ daŋnɛ ya dɔmawa. Chendaha o bɔm ma wati di ma tum chenani maa daŋni. 
GAL.5.18	Koosa siim weri ti ya ma nyuhu tiina, Koosa chiksɛ ta wa bu ya ma nyuhu tiina.
GAL.5.19	Ma zim chenani nara titi daŋnɛ duu. Saha maga baa tum sakaal tumwa awa chɔkumsi tuma. 
GAL.5.20	Ba yaa nyɛ vursiwa jirimarɛ a la tum hiti tuma. Ba yaa ha dɔŋwa a la di dɔŋa wa amɔrɛ a na paan a du dɔŋ ni a kpak handɔta wa dɔŋa a ya se tima. Ba purigi dɔŋwa, 
GAL.5.21	a nyɔ sin a dɛɛsi a lagmi a di diwe kinkan a la tum tum tagna kinkan. Mu funɛ te tɛ ma ninu kin nama daha. Mu bukoo tɛ ba naa la tum tuma a chi nan ninu di ba wa zi wa zu Koosa koor ti.
GAL.5.22	Amaa Koosa siim weri ti ka nyɛn ma ni, o zi nyɛ maa daŋni dɔŋau a kinyɛ ma tu sɔɔna awa bara sɔɔna saha maga. O zi nyɛ ma kpak kanyitau a tum tum were a nyɛ nara ni a ya nibin were a ya wuti tima, 
GAL.5.23	a ya jɛrgɛ tima, aa ya bambe tima. Ma nyɛ o suŋi ma di ma nyɛn nan, nandigi wa fun sɔbi chiksɛ di ma gil tum were na maga. 
GAL.5.24	Ba naa Yesu Kristo dɔ, ba funɛ kpa ba titi daŋnɛu a ta. 
GAL.5.25	Koosa siim weri ti funɛ kpa o mi fali ti a nyɛ ya. Chendaha o lawa ya gbanko nyɛ o kpa o kpok tiu a nyɛ ya yaa tiŋ un nɛnɛ. 
GAL.5.26	Ya ta daŋni sɔna a daŋni bara bora aa kidi handɔta a du dɔŋ ni.
GAL.6.1	Mu niinbisa, ma nidigi tum tum tagin, ma naa la tiŋ ya kunyan ti nɛnɛ ya jɛrgi o wati a kpaŋi a burgi o nyuha. Maa doso a ta cheli o chi un. 
GAL.6.2	Maa suŋi dɔŋa a li ma tuma maga ni. Ma ya chen, ma zi tiŋ chenani Kristo fun a biksi yau. 
GAL.6.3	Nar lisee di o ya nibin zenne a vɛ yaali, o mur o titirɛ. 
GAL.6.4	Maa zaamsi ma titi chenani maa tiŋ saha maga. Maa tiŋ nɛnɛ, chen weru. Ma ta kpa chenani maa tiŋi awa ma dɔŋtima tiŋi a lagmi dɔŋ ni a ŋɔ di maa tiŋu nɛnɛ. 
GAL.6.5	Nibine maga dɔ ba titi tumwa Koosa wati.
GAL.6.6	Naa funɛ nu Koosa laaboor weri ti Kristo wɛ, o wa o nibiksɛ bɔni o kina.
GAL.6.7	Ma ta mur ma titi. Nandigi wa kikoti a nyɛ Koosa ya wom. Chenani nibine tum, a zi bur wa o watiu. 
GAL.6.8	O tiŋ o titi daŋnɛ, a zi bur wa o watiu a chɔk un. O ka tiŋ chenani Koosa siim weri ti daŋni, a zi bur wa o watiu. Waa la zi kpa o mi fali naa vɛ kpak bɔ a nyɛ un hali o wa peti. 
GAL.6.9	Ma ta nyɛ ya tum tum were a kuuli. Ya kpak chen nɛnɛ, Koosa zi bɔ ya ya chimu. 
GAL.6.10	Ma nyɛ ya dɛu nyinbaan aa suŋi nara maga. O lawa ya te a suŋi ya dɔŋtima ba naa se su ya kunyan tiu.
GAL.6.11	Ma na chenani kisɔbɛ naa zene mu titi sɔbi bar nɔ nan. 
GAL.6.12	Ba naa la daŋni sɔna nara suwachak ni, ba waa la daŋni ba muksi ma di ba teŋsi ma. Ba daŋni ba teŋsi ma chene, chen ni nandigi wa zi nyɛ ba na namsi. Ba wa la nɔɔni di chenani ma se su Kristo naa funɛ sou a li o daakakli ti ni, magu. 
GAL.6.13	Hali ba naa teŋsee tiŋ Koosa chiksɛ ta a chel. Ba daŋni ba teŋsi ma, chen ni ma waa la zi ya ba jirima nara. 
GAL.6.14	Mu daha, chenani ya kunyana Yesu Kristo fun sou a li o daakakli ti ni chen, chen ya mu jirima kin. Chendaha mu wa fun bukoo tiŋ chenani tɛɛnɛ nɔ tim maga tiŋ. Mu funɛ vɛ ba nyinbaanu. 
GAL.6.15	Koosa baga wa to di nara teŋsi dɔŋa koo ba wa teŋsi. O baga ka nyɛnu di o kɔɔri ma ma ya nibin falɛ. 
GAL.6.16	Ba naa maga la lisi nan, Koosa zi kpak ba sikiu a kinyɛ ba bara sɔɔna. Ba waa ya Ju tima ba naa Koosa dɔ wuti ni.
GAL.6.17	Mu kpak funfukniwa mu bara ni. A wa biksi nara di mu ya Yesu tumtumnɛ. Chendaha nandigi ta bu gbaari mu namsi nɔ ni.
GAL.6.18	Mu niinbisa, ya kunyan Yesu Kristo kisuŋi ma maga. Ami.
EPH.1.1	Min waa, Pɔɔl, naa Koosa fun lisi di mu ya Yesu Kristo nitumi, mu la sɔbi tɔn nɔ a nyɛ Koosa nara ma naa nyɛn Ɛfɛsus ni.
EPH.1.1	Ma gbanko la tiŋ Yesu Kristo nɛnɛ.
EPH.1.2	Ya kunyan Koosa awa ya kunyan Yesu Kristo kisuŋi ma aa kinyɛ ma bara sɔɔna.
EPH.1.3	Koosa naa ya ya kunyan Yesu Kristo nyana, waa funɛ kpa o papaha a naa nyɛn ya wa un bambaan ni a nyɛ ya, domi ya wa Yesu Kristo ya nibɛgimnɛ. Ma nyɛ ya pɛgi Koosa chenani o fun tum chen ni. 
EPH.1.4	O fun te lisi ya a nyɛ o titi ni Yesu Kristo daha ka o fun a naami tɛɛnɛ nɔ maga, chen ni ya zi kotiu a ya bambi chaan tima ba naa o vɛ na ba galimsa o suwachak ni.
EPH.1.5	Domi o la daŋni ya daha, o fun piin ya o tutɔ chen saha ti o nyɛ ya burgi o bisa Yesu Kristo daha. Chen nyɛ o tuha sɔɔni kinkan. 
EPH.1.6	Koosa funɛ suŋi yau a kaali chenani o daŋni. Ma nyɛ ya pɛgi un o funɛ kpa o be daŋni a nyɛ ya yɔri chen. 
EPH.1.7	Yesu Kristo funɛ sou ya daharɛ, chen ni o zi kotiu a la ya nyuuna a nyɛ ya a gil ya tum tagna a nyɛ ya. Yɛrɛ o zen mak Koosa suŋi ya, 
EPH.1.8	a kaali kina maga. A li o zima ni kinkan, 
EPH.1.9	o funɛ lisiu saha digi di o zi kpa Yesu Kristou a tum o tuma hali o wa peti.
EPH.1.9	O fun a tiŋ o tutɔ ti a biksi ya o wu sogle nama wɛ. 
EPH.1.10	Saha naa o fun lisi chen wa tel, o zi lagmi kin nawara maga o fun a naamiu, buudaha kina awa tɛɛnɛ nɔ maga kina, a nyɛ Yesu Kristo di a maga koora.
EPH.1.11	Koosa tiŋ o tutɔrɛ a li o tum maga ni. O fun te lisi ya a nyɛ o titi ni, a zi naami tɛɛnɛ nɔ maga, chen ni ya wa Yesu Kristo zi ya nibɛgimu. 
EPH.1.12	Ma nyɛ ya naa te kpak bambi bɛgim Yesu Kristo ni, pɛgi Koosa naa kpak jirima kinkan.
EPH.1.13	Ba funɛ wa biksi ma Koosa laaboor weri naa ya wuti wɛ, ma fun a nu ba biksi ti, ka Koosa fun a yisi ma a li ma tum tagna ni ma tiŋ un. Chen saha ti ma se funɛ su Yesu Kristo. Chendaha Koosa fun kpa o siim weri naa o fun vɔu di o nyɛ ma a dani ma. 
EPH.1.14	Koosa nyɛ o siim weri tirɛ ya o purigiri bɔɔli. Chendaha ya zim di o zi la ya nyuunau a nyɛ ya hali o wa peti a chi o funɛ vɔu chen. Ma nyɛ ya pɛgi un nan daha.
EPH.1.15	Mu funɛ nu chenani ma se su ya kunyan Yesu awa chenani maa daŋni Koosa nara maga. 
EPH.1.16	Mu pɛgi Koosa a yaa sumi un saha maga ma daha, 
EPH.1.17	chen ni naa ya ya kunyan Yesu Kristo nyana a kpak jirima kinkan, o zi kpa o zimau a nyɛ ma a biksi ma a biksi ma o titi wɛ gbampulim ni, chen ni ma zi zim unu nɛnɛ. 
EPH.1.18	Mu sumi unu di ma lise zi la o wutiu, chen ni ma zi kpak bambi bɛgim a li chenani o fun yir ma ni a zim di kin nawara o fun vɔu di o kpa nyɛ o nara ni zenu kinkan. 
EPH.1.19	Mu gbanko sumi unu di ma zim o kpok naa o fun kpa a nyɛ ya naa se su un ni kinkan. Kpok naa ya kpak nan awa kpok kinkan, 
EPH.1.20	naa o fun kpa a lɛli Yesu Kristo a li o sou ni a kansi o nihɛɛ bar kani ni a li o tɔhɔn ti ni, ya kibɛgimnɛ. 
EPH.1.21	Yesu Kristo nyɛn dooni lalaknɔ a dɔ siim kpoka awa kpok maga a naa nyɛn Koosa tɔhɔn ti ni awa tɛɛnɛ nɔ maga ni awa tɛɛnɛ nɔ naa la wa nan ni. 
EPH.1.22	Koosa funɛ nyɛ o ya kina maga koora awa ba naa tiŋ un nyuhu tiina. 
EPH.1.23	Ba waa chi o bara. Waa la su kina maga, amaa see ba wa gbaariu a su a peti.
EPH.2.1	Saha digi ma yaa funɛ tum tum tagniwa a vɛ tiŋ Koosa nɔ. Ma funɛ chi nisitɛwa. 
EPH.2.2	Ma yaa funɛ tiŋ tɛɛnɛ nɔ maga nyinbaan taginnɛ awa siim tagna koora. Waa dɔ tɛɛnɛ nɔ tima ba naa maga vɛ tiŋ Koosa nɔ. 
EPH.2.3	Saha digi ya maga funɛ tiŋ chene. Lise tagna a naa funɛ nyɛn ya bambe ni awa ya titi daŋnɛ nyɛ ya yaa funɛ tum tum tagna damata. Chendaha Koosa fun na paan a du ya ni. Chenani o funɛ daŋni di o wa lɛrgi ya diŋsa awa tɛɛnɛ nɔ tim maga diŋsa funɛ ya kibɛgimnɛ.
EPH.2.4	Amaa Koosa daŋni ya kinkan a kpak ya siki hali a kaali a maga, 
EPH.2.5	a fun wa na ya ka ya yaa chi nisitɛ ya tum tagni ta daha. O fun yisi ya a li ya tum tagna ni di ya tiŋ un o lɛli ya a li ya sou ni a chi chenani o fun lɛli Yesu Kristo chen. Koosa funɛ suŋi yau kinkan a la gali chen ni. 
EPH.2.6	O fun a lɛli Yesu Kristo a li o sou ni di o zini a zu Koosa tɔhɔn ti. Domi o funɛ nyɛ ya wa Yesu Kristo ya nibɛgimnɛ, o chi ya wa un piin nyɛn dooni. 
EPH.2.7	Koosa funɛ ya chen maga a nyɛ ya a biksi ba naa maga nyɛn o tɔhɔn ti ni awa ba naa nyɛn tɛɛnɛ nɔ maga ni, chenani o funɛ daŋni ya kinkan a la gali a tum Yesu Kristo di o wa suŋi ya. O biksi nɔ nyɛnu hali saha naa vɛ kpak bɔ. 
EPH.2.8	Koosa funɛ suŋi ma ma se su un, chen ni o zi yisi mau a li ma tum tagna ni. Ma wa kikoti a ya chen a nyɛ ma titi ni. Chenani o tum a nyɛ ma ya o papaha ti. 
EPH.2.9	Chendaha ma vɛ kpak nyinbaan a daŋni sɔn. 
EPH.2.10	Koosa fun nyɛ ya wa Yesu Kristo ya nibɛgim, chen ni ya zi tum tum wereu a nyɛ un. O funɛ lisi yau saha digi di ya tum nan a nyɛ un.
EPH.2.11	Ba funɛ lul ma a li ba naa vɛ ya Ju tim nɛɛ. Ju tim ta yir ma ba naa ba vɛ teŋsi. Ba ka yir ba titi ba naa ba teŋsi. Ma lisi chenani ma fun nyɛn saha digi. 
EPH.2.12	Chen saha ti ma wa Yesu Kristo wa fun ya nibɛgim. Ma funɛ ya hɔɔrawa a vɛ lagmi Ju tima ba naa Koosa fun lisi a nyɛ o titi ni. Ba wa fun gur ma lagmi ba naa wa Koosa kpak nɔ bɛgim a li o vɔwɛ ta o fun kpa nyɛ ba chen. Chenani ma yaa nyɛn wuzu kam, ma wa fun zim Koosa a vɛ koti a kpak bambi bɛgim a li un ni. 
EPH.2.13	Ma funɛ nyɛn bar boli nee. Yesu Kristo fun sou di o kpa ma a wa dugli. 
EPH.2.14	Ju tima awa ba naa vɛ ya Ju tima wa kpak wu digi wa dɔŋ ni. O chi chechepure purige ba dɔŋ ni ba ya dɔma. Yesu Kristo funɛ sou ya daha, o chi o funɛ zak chechepure tire a lɔ a nyɛ Ju tima awa ba naa vɛ ya Ju tima ya nɔ bɛgim. 
EPH.2.15	O fun nyɛ chiksɛ naa Koosa fun nyɛ Ju tim ta ni chen peti, chen ni o zi lagmi Ju tim ta awa ba naa vɛ ya Ju tima ba burgi lul bɛgim o wati. Ba wa zi bu ya dɔma. 
EPH.2.16	Yesu Kristo funɛ sou a li o daakakli ti ni, o fun lagmi ba dɔŋ ni a nyɛ ba wa Koosa ya nɔ bɛgim. O fun kpa chenani ba fun te ha dɔŋa a yo ta. 
EPH.2.17	Yesu Kristo funɛ wa, o fun biksi nara Koosa laaboor weri naa nyɛ nibinsa kpak bara sɔɔna wɛ. O fun biksi Ju tima ba naa funɛ piin zim un. Ma naa vɛ ya Ju tima wa fun zim Koosa, Yesu Kristo funɛ biksi ma chen gbankou. 
EPH.2.18	Yesu Kristo funɛ sou a nyɛ ya chen daha, Koosa fun kpa o siim weri bɛgim a nyɛ ya naa ya Ju tima awa ma naa vɛ ya Ju tim ni. Waa nyɛ ya nyinbaan di ya wa ya kunyana Koosa suwachak.
EPH.2.19	Ma naa vɛ ya Ju tima, wa bu ya hɔɔra. Ma wa Koosa nara lagmi dɔŋ ni a li Koosa walɛ ni. 
EPH.2.20	Koosa nara chi dɛrɛ o sa. O witinsa ba naa funɛ nyɛn saha digi, awa o nitumɛ ba naa funɛ te biksi ba, ba chi dɛ ti zɛchik piilire. Yesu Kristo titi ya dɛ barmɔgli buŋkul. Lalaknɔ ma gbanko ya dɛ ti bar digirɛ. 
EPH.2.21	Koosa funɛ kpa ya a gbaari Yesu Kristo ni a sa dɛ ti o wer Koosa wati o nyɛn. 
EPH.2.22	Koosa siim weri ti nyɛ ma gbaari ba naa wa Yesu Kristo ya nibɛgim ni a burgi dɛ naa Koosa nyɛn chen bar digi.
EPH.3.1	Chendaha muu sumi Koosa ma daha. Domi mu funɛ biksi ma naa vɛ ya Ju tima di ma tiŋ Koosa, ba fun kpak min a tɔ dɛ. 
EPH.3.2	Ma wa fun zim di Koosa funɛ kpa o kina a naa la zi suŋi ma a du mu nin nee? 
EPH.3.3	Koosa funɛ te kpa o tutɔ ti a sogli a zi kpa un a li gbampulim a biksi min. Mu funɛ piin sɔbi nan wɛu tama a nyɛ ma. 
EPH.3.4	Ma bukoo a karimi tɔn naa mu fun sɔbi a nyɛ ma chen, ma zi zim chenani mu zim Yesu Kristo wu sogle mun wɛu. 
EPH.3.5	Saha digi hali lalaknɔ Koosa wa fun biksi o wu sogle ta mun. Amaa lalaknɔ o kpa au a li gbampulim a nyɛ o siim weri ti biksi o witinsi ta awa o nitumɛ ba naa o fun lisi a nyɛ o titi ni. 
EPH.3.6	Ma nyɛ mu biksi ma a muna. Ba naa vɛ ya Ju tima nyɛ ba se su Koosa laaboor weri ti, ba wa Ju tim ta ya nɔ bɛgim a bɔni Koosa papaha naa o fun vɔu di o nyɛ Ju tim ta ni chen. Ba wa Yesu Kristo ya nibɛgimnɛ a zi la kin naa maga Koosa fun vɔu di o nyɛ ba naa se su Yesu Kristo ni.
EPH.3.7	Koosa funɛ kpa o kpok tiu a nyɛ min di mu burgi o tumtumna a biksi nara o laaboor weri ti wɛ. O funɛ suŋi minu kinkan hali a la gali. O funɛ ya o papaharɛ. 
EPH.3.8	Min ya bichɛla a kaali o nara maga, amaa o funɛ lisi minnɛ di mu la biksi ba naa vɛ ya Ju tima o laaboor weri ti wɛ. O laaboor weri ti biksi ya Yesu Kristo wu were damata naa vɛ kpak peti wɛ. 
EPH.3.9	Koosa gbanko funɛ lisi min di mu biksi nara maga nyinbaan naa Koosa tutɔ ti tiŋ. Waa funɛ naami kina maga, a kpa o tutɔ ti a sogli o piili ni, 
EPH.3.10	a kpa a li gbampulim lalaknɔ, chen ni Koosa nitiŋɛ ta zi biksi siim kpoka awa kpok a naa maga nyɛn o tɔhɔn ti niu chenani o zima ti tum a kurgi. 
EPH.3.11	Koosa funɛ tiŋ o tutɔrɛ a li o piili ti ni a kpa du ya kunyana Yesu Kristo nin ni di o tum un. 
EPH.3.12	Domi ya se su un ka ya wa un ya nibɛgim, ya kpak bambe a vɛ ɔmi di ya la Koosa suwachaku. 
EPH.3.13	Mu namsi bar nɔu ma daha, amaa mu wara daŋni ma tusa chɔk chen daha. Ma ka nyɛ mu namsi nɔ nyɛ ma jirima a nyɛ ma kpak bambe.
EPH.3.14	Kin nama daha muu sumi ya kunyan Koosa ma daha. 
EPH.3.15	Ba naa maga nyɛn o tɔhɔn ti ni awa ba naa se su un tɛɛnɛ nɔ maga ni, waa ya ba nyana. 
EPH.3.16	Koosa kpak jirima awa chaani kinkan. Chendaha muu sumi unu di o nyɛ o siim weri ti lisi a li o kpok ti ni a du ma bambe ni, 
EPH.3.17	chen ni Yesu Kristo zi nyɛn dooniu a gbaari ma se su un daha. O kpok ti nyɛn ma ni nɛnɛ, ma gbanko zi daŋni unu awa dɔŋ ni a gbaari, 
EPH.3.18	chen ni ma wa Koosa nara maga zi kotiu a zim chenani Yesu Kristo daŋni ya a kaali a maga. 
EPH.3.19	Mu daŋni ma wa zim chenani Yesu Kristo daŋni ya chenu. O daŋni yau hali ya vɛ koti a zim a la peti, amaa mu daŋni o daŋni ti siu ma ni, chen ni ma zi weru o chi Koosa wer chen.
EPH.3.20	Koosa kpok naa nyɛn ya ni kote a nyɛ ya tum tuma a nyɛ un a kaali chenani ya vɛ lisi a ŋɔ un di o suŋi ya ya tum. 
EPH.3.21	O nitiŋɛ ta wa Yesu Kristo naa ya ba nyuhu tiina, zi nyɛ un jirimau hali saha naa vɛ kpak bɔ. Ami.
EPH.4.1	Mu waa naa ba fun tɔ dɛ ya kunyan ti daha, mu sumi mau di ma tiŋ chenani deŋlee wa ma tiŋ. Koosa funɛ yir ma di ma tiŋ chen. 
EPH.4.2	Ma ya jɛrgɛ tima a kpak dɔŋ wa kanyita saha maga. Maa suŋi dɔŋa, chen ni nara zi zimu di maa daŋni dɔŋau. 
EPH.4.3	Koosa siim weri ti funɛ nyɛ ma ya nɔ bɛgimu wa dɔŋ ni a nyɛ ma bara sɔɔna. Maa kpaŋi saha maga a kiya dɔŋa chen. 
EPH.4.4	Koosa siim weri ti ya nibɛgimnɛ. Ba naa maga se su Yesu, ba ya nibɛgimnɛ. Koosa gbanko funɛ lisi ma di chenani ma kpak bambi bɛgim un ni ya kibɛgimnɛ. 
EPH.4.5	Ya kunyan ti ya nibɛgimnɛ ka chenani ya se su un ya kibɛgim. Chenani ba kpa ni a chaksi ya, o ya kibɛgimnɛ. 
EPH.4.6	Koosa titi naa dɔ ya a nyɛn ya ni a nyɛ ya tum tuma a nyɛ un, o ya nibɛgimnɛ.
EPH.4.7	Yesu Kristo yaa suŋi yau di ya kaa suŋi ya dɔŋtima. 
EPH.4.8	Ba funɛ sɔbiu a li Koosa sɛm tɔn ti ni a ŋɔ,
EPH.4.8	“Yesu Kristo funɛ nyaŋi sintana,
EPH.4.8	o wa ba naa ba fun tɔ dɛ zini a zu Koosa tɔhɔn ti.
EPH.4.8	O funɛ wa tel dooni,
EPH.4.8	o fun kpa o papaha a nyɛ o nitiŋɛ ta ni.”
EPH.4.9	Nyini a na chenani ba fun sɔbi di o zini a zu Koosa tɔhɔn tiu. O mun ya di o funɛ te li doonee a tu wa di o wa nyɛn tɛɛnɛ nɔ maga ni. 
EPH.4.10	O saha funɛ wa peti tɛɛnɛ nɔ maga ni, o fun bur a zini a kaali Koosa nihɛɛ bar kani di o su kin naa maga Koosa fun naami. 
EPH.4.11	O funɛ lisi a li o papaha ti ni a nyɛ o nitiŋɛ ta ni, o fun nyɛ ba bɔnɛ ŋɔ nara o wɛ, bɔnɛ nyini o nitiŋɛ ta, bɔnɛ ka biksi ba o wɛ, 
EPH.4.12	chen ni o nara ba naa maga chi o bara zi zimu chenani ba zi tum ba tumau a nyɛ dɔŋ ni, a kpak un nɛnɛ a gbaari. 
EPH.4.13	Ya se su Koosa be a gbaari a wa zim un nɛnɛ, ya maga zi kpak nɔ bɛgimu wa dɔŋ ni. Ya ya chen, ya zi mak nibaalau a burgi a chi chenani Yesu Kristo wer a peti chen. 
EPH.4.14	Saha ti wa tel, ya wa zi bu chi ba naa se vɛ su un nɛnɛ. Ba chi arŋa naa peha viigire. Nibiksɛ ba naa vɛ zim Koosa yaa wa mur ba a daŋni ba yisi ba a li wuti tiŋi nyinbaan ni. Nibiksɛ ta yaa kpak un ba bambe ni di ba tum tum tagna maga hali a wa na chenani ba daŋni. 
EPH.4.15	O lawa ya mak nibaalu, chen ni ba wa zi bu muksi ya. Yesu Kristo ya ya nyuhu tiina. Ma nyɛ yaa daŋni dɔŋa a kisɛm dɔŋa wa wuti. Ya ya chen a gbaari, ya zi chi unu. 
EPH.4.16	Ya chi o bara luk pɛksiwa. Waa nyɛ o bara kpok a li boma naa chomse ya ni. Ya maga tum nɛnɛ a la daŋni dɔŋa aa tiŋ un nɛnɛ a gbaari, o bara zi na alaafɛu.
EPH.4.17	Domi ma wa ma kunyan ti ya nibɛgim daha, mu daŋni mu ŋɔ ma di ma ta nyɛni a chi ba naa vɛ zim Koosa nyɛni. Chenani ba lisi ya yɔrirɛ, 
EPH.4.18	ka ba se fun vɛ lɛli. Ba se kpoka wa fun nyɛ ba zim Koosa. Chendaha o vɛ koti a kpa o mi fali ti a nyɛ ba. 
EPH.4.19	Saha maga ba yaa tum chɔkumsi tuma awa doŋ tumwa aa ya se tima. Ba galɛ hiisa naali niu.
EPH.4.20	Chen laata ba fun biksi ma di maa tiŋ Yesu Kristo. 
EPH.4.21	Ba funɛ wa biksi ma o wɛ, ba funɛ ŋɔ o wuti tiu a nyɛ ma. Ma fun nu a la nɔɔni aa tiŋ un. 
EPH.4.22	Adaha lalaknɔ ma kpa ma gantɛl tuha wɛ a ta. A waa funɛ nyɛ maa tiŋ ma tutɔ daŋnɛ a kpa ma du nyinbaan naa ma zi chɔk ni. 
EPH.4.23	O lawa ma nyɛ Koosa kpa ma bambe liseu a burgi a kifalɛ a gbaari. 
EPH.4.24	Ma suwachak tuha wɛ a naa Koosa fun kpa a nyɛ ma, a waa la zi nyɛ ma wa chi un. Koosa ya wuti tiina awa tu chaan tiina a la tum tum were saha maga.
EPH.4.25	O chi ma maga ya Yesu Kristo bara luk pɛksiwa. Chendaha ma ta suni wɛ a nyɛ dɔŋ ni. Ma ka sɛm wuti sɛma a nyɛ ma dɔŋtim ni. 
EPH.4.26	Ma na paan a du nandigi ni, ma ta kpa chen a du ma tusi ni a vusi. 
EPH.4.27	Ma ta nyɛ sintana wa nyinbaan o nyɛ maa tum tum tagna. 
EPH.4.28	Ma ya ŋmɛɛrsa, ma gil ŋmɛɛli. Ma la di ma bara wilim ni, chen ni ma zi kotiu a lisi ma kina tuhu ni a suŋi fara tima. 
EPH.4.29	Ma ta sɛm nɔ tagna a nyɛ dɔŋ ni, amaa ma nyɛ ma sɛm maga suŋi a kpami ba naa maga la nu a. 
EPH.4.30	Ma vɛ tiŋ chenani mu sɛm nan, ma zi chɔk Koosa siim weri ti tuhau. Waa ya Koosa daana ma ni, hali saha naa Koosa zi wa la ma nyuuna a nyɛ ma. 
EPH.4.31	Ma kpa ma paan awa ma tu haasa awa chenani ma tɛsi a la zulimi dɔŋa a la chɔk dɔŋ sɔna a ta. 
EPH.4.32	Ma ka ya jɛrgɛ nara a kpak dɔŋa wa siki saha maga. Yesu Kristo siwi daha, Koosa fun gil ma tum tagna a nyɛ ma. Chendaha ma gbanko gil a nyɛ dɔŋ ni.
EPH.5.1	Ma ya Koosa bi daŋnɛwa lalaknɔ. Ma kpak unu ma bambe ni di maa chamsi un. 
EPH.5.2	Yesu Kristo funɛ sou ya daha, chen chi chenani Ju tim ta fun kpa kin a nawara sɔɔra weree awa sela a kɔɔri kɔɔra a nyɛ Koosa ni. Yesu Kristo fun sɔɔni Koosa tuha kinkan a biksi ya di o daŋni yau. Ma nyɛ ma nara daŋni te ma suwachak a chi un.
EPH.5.3	Ma ya Koosa narawa lalaknɔ. O wa deŋli wa maa sɛm dɔŋa sakaal tuma awa doŋ tuma a daŋni ma ya se tima wɛ. 
EPH.5.4	O gbanko wa wer di ma sɛm nɔ tagna awa womsi sɛma a kizɔ wa a ni. Maa ka zaami Koosa saha maga. 
EPH.5.5	Wuti ba naa maga la tum sakaal tuma awa doŋ tuma a la daŋni ba ya se tima wa zi su Koosa awa o be Yesu Kristo koor ti. Se tima chi nibinsa ba naa la nyɛ vursa wa jirimarɛ.
EPH.5.6	Ma ta nu nara womsi sɛma a nyɛ ba mur ma. Ba wara tiŋ Koosa nɔ. Chendaha o na paan a du ba ni a zi wa lɛrgi ba diŋsa. 
EPH.5.7	Ma ta lagmi ba naa la sɛm chen ni. 
EPH.5.8	Ma funɛ vɛ te zim Koosa, ma funɛ nyɛn birsi nee, amaa lalaknɔ ma wa Yesu Kristo ya nibɛgimnɛ, ma nyɛn nha nɛɛ. Chendaha maa tiŋ a chi ba naa nyɛn nha ni chen tiŋ. 
EPH.5.9	Ba naa nyɛn nha ni yaa tum tum werewa a nyɛ Koosa ni saha maga a ya nibin were a la sɛm wuti sɛma. 
EPH.5.10	Ma kpak un ma bambe ni a zaamsi ma tuma a nee a zi sɔɔni ya kunyan ti tuhau. 
EPH.5.11+EPH.5.12	Ma ta lagmi ba naa la tum tum yɔrisa birsi ni. Chenani ba tum a sogli nyɛ ya na hiisarɛ. Ma kpa ba tum tagna a li gbampulim, 
EPH.5.13	chen ni nha zi chaani a niu ka nara zim chenani ba yaa tum. 
EPH.5.14	Doonani nha nyɛn, birsa wa dugli dooni. Nandigi funɛ ŋɔ,
EPH.5.14	“Ma naa la chɔ birsi ni nan,
EPH.5.14	ma si a li ma sou ni,
EPH.5.14	chen ni Yesu Kristo zi chaani ma niu.”
EPH.5.15	Maa doso ma nyɛni ni. Ma ta tiŋi a chi womna, amaa maa tiŋ a chi ninɛɛgɛ. 
EPH.5.16	Nidamata tum tum tagniwa lalaknɔ. Ma ka nyini nyinbaan a tum tum were saha maga. 
EPH.5.17	Ma ta chi womna, amaa ma dɛu chenani Koosa daŋni ma tum a nyɛ un.
EPH.5.18	Ma ta nyɛ sin dɔ ma. Ma ka nyɛ Koosa siim weri ti dɔ ma. 
EPH.5.19	Maa lɔ boola naa Koosa siim weri ti nyɛ ma aa kipɛgi Koosa ma bambe ni saha maga. 
EPH.5.20	Ma kunyana Koosa tum tum damatau a nyɛ ma. Chendaha maa zaami un saha maga ya kunyan Yesu Kristo sɔn daha.
EPH.5.21	Ma kpa ma bambe a lagmi dɔŋ ni, chen ni ma zi nyɛ Yesu Kristo wa jirimau.
EPH.5.22	Nihaana, ma la nɔɔni a nyɛ ma baalasi ni a chi chenani ma la nɔɔni a du Koosa ni chen. 
EPH.5.23	Nibaal ya o haan nyuhu tiina, a chi chenani Yesu Kristo ya o nitiŋɛ ta nyuhu tiin chen. O funɛ yisi ba a li ba tum tagna ni chen. Ba waa chi o bara. 
EPH.5.24	Yesu Kristo nitiŋɛ ta la nɔɔni a nyɛ un. Chen vɛɛna, o lawa nihaana kpa chenani ba tumu a la nɔɔni a nyɛ ba baalasi ni.
EPH.5.25	Nibaala, maa daŋni ma haanasa, a chi chenani Yesu Kristo daŋni ba naa la tiŋ un. Hali o fun sou ba daha. 
EPH.5.26	O chi o funɛ kpa nire a chaksi ba a fiisi ba wa Koosa sɛm ni, chen ni ba zi kotiu a tum tum were a nyɛ un. 
EPH.5.27	Yesu Kristo funɛ ya chene, di wuzu digi o zi kpa ba naa kpak o jirimau a ya bambi chaan tima a ya niwere a wa Koosa suwachak. O wa zi bu na ba galimsa. 
EPH.5.28	Chenani Yesu Kristo daŋni o nitiŋɛ ta, nibaala gbanko kidaŋni ba haanasa chen. Nibaal kpa haan, ba yaa burgi nibɛgimnɛ. O daŋni o haan, o yaa duuti o titirɛ o daŋni chen. 
EPH.5.29	Nandigi wa ha o titi bara. O daŋni un a kidɛɛsi un. Yesu Kristo gbanko daŋni o nitiŋɛ tau a la dɛɛsi ba. 
EPH.5.30	Ba chi o bara luk pɛksiwa. Chendaha o daŋni ba kinkan chen. 
EPH.5.31	Ba fun sɔbi a li Koosa sɛm tɔn ti ni a ŋɔ,
EPH.5.31	“O weru di nibaal gil o nyana awa o niina a kpa haan,
EPH.5.31	chen ni o wa haan ti zi ya nibɛgimu.”
EPH.5.32	Mu zimu di nan bɔmu wa ma zim o mun. O biksi ya di Yesu Kristo awa o nitiŋɛ ta ya nibɛgimnɛ. 
EPH.5.33	O gbanko biksi ya di nibaala kidaŋni ba haanasa a chi chenani baa daŋni ba titi ka nihaani ta kinyɛ ba baalasa wa jirima.
EPH.6.1	Bichɛsa, o weru di maa tiŋ ma nyama awa ma numa nɔɔna. 
EPH.6.2	Saha digi Koosa funɛ kpa o chiksɛ fidalɛ a nyɛ Ju tim nawaal Mosis ni. A kidigi ya,
EPH.6.2	“Maa nyɛ ma nyama awa ma numa wa jirima.”
EPH.6.2	Chiksi nɔwa Koosa fun te a kpa gbaari vɔwi ti ni. 
EPH.6.3	O vɔwi ti funɛ ŋɔ di,
EPH.6.3	“Ma nyɛ ba jirima chen,
EPH.6.3	ma zi na alaafɛu a kpak miisa ziŋi.”
EPH.6.4	Nyama awa numa, ma ta kpa tu haasa a dɛɛsi ma bisa, chen ni ba zi na paanu a du ma ni. Ma dɛɛsi ba a kibiksi ba a chi chenani Yesu Kristo fun biksi ya chen.
EPH.6.5	Yosa, maa nyɛ ma kunyama wa jirima kinkan aa tiŋ ba nɔɔna ma bambe ni, a chi chenani maa tiŋ Yesu Kristo. 
EPH.6.6	Yosi bɔnɛ yaa tum kinkannɛ a li ba kunyan se ni. O wa kaali, ba gil. Ma ta tum a chi ba. Ma lisi di Yesu Kristo dɔ ma lalaknɔ. Ma kpak un ma bambe ni aa tum chenani o daŋni maa tum saha maga. 
EPH.6.7	Maa tum ma tuma awa tu sɔɔni, domi ma wa tum a nyɛ nibinsa duŋduŋnɛ. Ma tum aa nyɛ Yesu Kristo nee. 
EPH.6.8	Ma zimu di ma ya nibin hiise akoo ma ya yosa a tum tum were a nyɛ un, o zi wa bɔ ma chimu.
EPH.6.9	Kunyama, ma lisi di ma wa ma yosa kpak kunyana bɛgimnɛ ka o nyɛn Koosa tɔhɔn ti ni. Chendaha o lawa ma dɛɛsi ba nɛnɛ a ta hɔɔsi ba. Koosa wara daŋni bɔnɛ a kaali bɔnɛ.
EPH.6.10	Domi ma wa ya kunyan ti ya nibɛgimnɛ, ma waa kotee a na kpok a li o kpok zen ti ni. 
EPH.6.11	Ma nyini o kpok naa Koosa fun kpa nyɛ ma se ni, sintana wa zi koti a wa mur ma. 
EPH.6.12	Ya wara daŋni ya kpa Koosa kpok nɔ a chem nara. Ya ka daŋni un ya la chem siim kpoka awa kpok damata a naa la tum tum tagna kinkan awa ba naa maga vɛ zim Koosa a nyɛn buudaha ni. 
EPH.6.13	Ma kpak Koosa kpok ti nɛnɛ, chen ni sintana wa wa di o wa kpak ma, ma zi koti a nyaŋi unu hali o wa peti.
EPH.6.14	Maa il. Maa sɛm dɔŋa awa wuti a kitum tum were, 
EPH.6.15	a kisaksi aa ŋɔ nara ni Koosa laaboor weri ti wɛ saha maga. Ba nu un, Koosa zi nyɛ ba bara sɔɔnau. 
EPH.6.16	Ma nyɛ ma se su Koosa kinkan saha maga, chen ni sintana wa wa, o wa zi koti a namsi ma. 
EPH.6.17	Koosa funɛ a yisi mau a li ma tum tagna ni maa tiŋ un. Maa kpak chen nɛnɛ, a nyɛ o siim weri ti suŋi ma maa sɛm o sɛma. A waa la zi nyɛ ma nyaŋi ma dɔma. 
EPH.6.18	Maa sumi Koosa kin nama daha saha maga, chen ni o zi suŋi mau. Ma nyɛ o siim weri ti kibiksi ma chenani ma zi sumi Koosa. Ma il nɛnɛ awa kanyita kinkan ni, aa kisumi un di o suŋi o nara maga. 
EPH.6.19	Ma gbanko kisumi Koosa mu daha, di o nyɛ mu bambi kpok mu biksi nidamata o laaboor weri ti wɛ. O laaboor weri nɔwa, o fun kpa sogli hali wa zinan o kpa un a li gbampulim ni. 
EPH.6.20	Hali ba fun kpak min a tɔ dɛ, mu ha vɛɛn ya Koosa laaboor weri ti nitumirɛ. O deŋlu wa mu kpak bambi a biksi ba naa nyɛn bar nɔ o wɛ a ta kpa kundɔŋ a ta gantɛl ni.
EPH.6.21	Mu zim di ma daŋni ma nu chenani mu duu. Chendaha mu tum Tikikus ma wati. O ya ya niinbe daŋnirɛ a la tum ya kunyan ti tuma wa wuti ni. 
EPH.6.22	O zi ŋɔ mau chenani ya naa maga nyɛn bar nɔ duu. O sɛma zi kpami ma bambeu.
EPH.6.23	Ya kunyan Koosa awa ya kunyan Yesu Kristo zi suŋi mau awa ma dɔŋtima maga di ma se su ba nɛnɛ, chen ni ma zi kpak nɔ bɛgimu a kidaŋni dɔŋa kinkan. 
EPH.6.24	Koosa suŋi ba naa maga la daŋni ya kunyan Yesu Kristo awa daŋni naa vɛ kpak bɔ ni.
PHP.1.1	Min waa, Pɔɔl, la sɔbi tɔn nɔ a nyɛ ma. Mu wa Timoti ya naa ya Yesu Kristo tumtumsa zaami ma naa ya Koosa nara awa ma nihɛɛta awa ma nisuŋɛ a li Filipai ni. Ma wa Yesu Kristo ya nibɛgimnɛ.
PHP.1.2	Ya kunyana Koosa awa ya kunyan Yesu Kristo kisuŋi ma a kinyɛ ma bara sɔɔna.
PHP.1.3	Mu yaa lisi ma wɛu a la zaami Koosa ma daha. 
PHP.1.4	Muu sumi un ma daha, mu tuha sɔɔniu kinkan. 
PHP.1.5	Domi saha naa ma fun nu Koosa laaboor weri ti hali wa zinan, ma yaa suŋi minu di mu ŋɔ nara ni o wɛ. 
PHP.1.6	Mu kpak bambi di Yesu Kristo wa bur wa, Koosa zi wa peti tum naa o fun piin a tum ma niu. 
PHP.1.7	Mu daŋni mau kinkan. Chendaha o weru wa mu lisi ma wɛ nan saha maga. Ba kpak min a tɔ dɛ koo mu chiŋɛ Koosa laaboor weri ti gantɛl ni a sɛm nara ni di o kpak wutiu, Koosa yaa funɛ suŋi minu awa ma maga. 
PHP.1.8	Koosa ya mu sɛhɛra tiina di Yesu Kristo kpa o daŋni a nyɛ min mu daŋni ma kinkan.
PHP.1.9	Nannɛ muu sumi Koosa ma daha. Mu sumi unu di ma zi wa zim unu wuti ni a kidaŋni dɔŋa kinkan aa gbaari, 
PHP.1.10	chen ni saha maga ma zi kotiu a zim a lisi nyinbaan weri. Ma ya chen, Kristo wa bur wa, ma zi kotiu a chem un wa tu chaani a ta kpak galimsa. 
PHP.1.11	Yesu Kristo zi suŋi mau di ma ya nibin werewa kinkan a chi chen. Nara zi na mau a kidaŋni ba pɛgi Koosa a nyɛ un jirima.
PHP.1.12	Mu niinbisa, mu daŋni mu ŋɔ mau chenani ba fun kpak min a tɔ dɛ chen nyɛ Koosa laaboor weri ti pisiu a gbaari. 
PHP.1.13	Koor nyuhu tiina Siiza lanjimasa ba naa maga la il min awa nidamata a nyɛn bar nɔ, zimu di ba funɛ tɔ min dɛrɛ muu tiŋ Kristo daha. 
PHP.1.14	Nan daha, Yesu nitiŋɛ nidamata kpak bambe kpok a gbaari a biksi nara Koosa laaboor weri ti wɛ.
PHP.1.15	Nara bɔnɛ ba naa kpak handɔta min ni, ba biksi narawa Kristo wɛ. Bɔnɛ ka biksi o wɛ a suŋi min. 
PHP.1.16	Ba waa la daŋni min aa zim di Koosa funɛ kpa min a du bar nɔ, chen ni mu zi chiŋi o laaboor weri ti gantɛl niu. 
PHP.1.17	Ba naa kpak handɔta min ni, ba biksi narawa Kristo wɛ awa ba nyina nɛɛ. Ba ya se timwa a daŋni ba gbaari mu namsi ni a li dɛ nɔ ni.
PHP.1.18	Amaa o magu. Bɔnɛ biksi nara Kristo wɛ a li ba bambe nee, bɔnɛ ka biksi ba a li ba nyina ni. Kristo wɛwa ba maga biksi. Chendaha mu tuha sɔɔnɛu. 
PHP.1.19	Maa sumi Koosarɛ mu daha ka Yesu Kristo siim weri ti kisuŋi min. Chendaha mu zimu di ba zi wa yisi minu a li dɛ nɔ ni. Kin nama daha, mu tuha gbanko sɔɔni kinkan aa la. 
PHP.1.20	Mu kpak miisa koo mu siwɛɛ, mu se sɛrɛu lalaknɔ ka mu kpak bambi bɛgim Kristo ni, chen ni mu wa zi na hiisa a kpak bambi kpok kinkan. Mu ya chen, mu zi kpa mu barau a nyɛ un jirima kinkan a chi chenani mu ya nyɛ un jirima chen. 
PHP.1.21	Mu nyɛni mun ya baŋa? O mun ya Kristo. Mu sowɛɛ, mu wa un zi nyɛnu. Chen bɔɛɛ. 
PHP.1.22	Amaa mu kpak miisa, mu zi kotiu a tum tum were a gbaari a nyɛ un. Mu wa zim chenani mu zi lisi. 
PHP.1.23	A muksi minu mu bambi ni kinkan. Mu daŋni kinkan di mu sou a la nyɛn Kristo wati. Mu ya chen, waa kaali wa mu nyɛn bar nɔ. 
PHP.1.24	O deŋlu kinkan di mu nyɛn bar nɔ ma daha. 
PHP.1.25	Mu kpak bambi kin nama wɛ ni. Chendaha mu zim di mu zi nyɛn bar nɔu a koti a suŋi ma se su un a gbaari ka ma tusa sɔɔni kinkan. 
PHP.1.26	Ma wa min bu wa lagmi dɔŋ ni, min la zi ya ma jirima tiina, chen ni ma zi pɛgi Yesu Kristou kinkan mu daha.
PHP.1.27	Ma zim chenani o deŋliu wa maa tiŋ un. Maa tiŋ chen, chen ni mu wa wa ma wati lalaga koo mu vusu a nu ma wɛ, mu zi zimu di ma kpak nɔ bɛgimu wa dɔŋ ni a kpak nɛnɛ, a kpak un ma bambe ni kinkan di ma biksi nara Koosa laaboor weri naa nyɛ ba se su un wɛ. 
PHP.1.28	Ma ta ɔm ma dɔma hali tama. Nan la zi biksi ba di Koosa titi zi wa na ba galimsau a ta ba yɔri, a biksi ma di o zi yisi mau a li ma tum tagna ni hali o wa peti. 
PHP.1.29	Waa nyɛ ma se su Kristo a nyɛ ma gbanko namsi o daha. 
PHP.1.30	Mu funɛ nyɛn ma wati, ma funɛ na chenani mu namsiu. Lalaknɔ ma nu chenani mu ha vɛɛn a namsiu. Ma titi gbanko namsiu chen ni.
PHP.2.1	Ma naa la tiŋ Kristo nan o kpami mauu? Chenani oo daŋni ma belimi mauu? Ma wa Koosa siim weri ti ya nɔ bɛgimuu? Maa daŋni dɔŋa a kpak siki wa dɔŋ niuu? 
PHP.2.2	Kin nama ya chen, ma nyɛ ma lise ya kibɛgim, chen ni mu tuha zi sɔɔniu hali o wa peti. Ma gbanko kpak nɔ bɛgim a kidaŋni dɔŋa saha maga. 
PHP.2.3	Ma ta ya se tima a kidaŋni sɔna. Ma ta lisi di ma ya nibin werewa a kaali ma dɔŋtima. Ma ka ya jɛrgɛ tima. 
PHP.2.4	Ma ta nyini ma titi kina duŋduŋ, amaa ma nyini ma dɔŋtima kina wɛ gbanko. 
PHP.2.5	O lawa maa lisi a chi chenani Yesu Kristo funɛ lisi.
PHP.2.6	O du chenani Koosa durɛ saha maga,
PHP.2.6	amaa o wa fun saksi di o kpak un kpok.
PHP.2.7	O fun kpa chenani o du a ta gantɛl ni a kaali a wa burgi chenani nibinsa du.
PHP.2.8	O funɛ ya jɛrgɛ tiinnɛ a la tiŋ Koosa nɔ a sou.
PHP.2.8	Hali o fun sou a li daakakli ni.
PHP.2.9	Chendaha Koosa fun zer un buudaha a nyɛ un sɔn naa zenee a kaali sɔna maga,
PHP.2.10	chen ni ba naa maga Koosa fun naami ka ba nyɛn bawu maga ni zi wa gbiri o suwachak niu a nyɛ un jirima.
PHP.2.11	Ba maga zi wa ŋɔ gbampulim niu di Yesu Kristo ya ba kunyan ti.
PHP.2.11	Chen la zi nyɛ o nyana Koosa jirimau.
PHP.2.12	Mu bi daŋnɛ, mu funɛ nyɛn ma wati, ma funɛ tiŋ mu nɔu. Lalaknɔwa mu vɛ nyɛn ma wati, waa ya kibirigi wa ma ha vɛɛn tiŋ mu sɛm ta nɛnɛ. Saha maga maa nyɛ Koosa wa jirima kinkan aa kitum chenani deŋlee a chi ba naa Koosa yisi a li ba tum tagna ni. 
PHP.2.13	Saha maga Koosa yaa tum ma bambe niu, chen ni ma zi zim chenani o daŋni ma tumu.
PHP.2.14	Ma tum o tuma a ta zulimi ma dɔŋtima a kidi dɔŋwa amɔrɛ. 
PHP.2.15	Ma waa ya o bisa a kpak tu chaana a vɛ kpak galimsa. Ba naa ya nusun tima a la tum tum tagna kinkan, nyɛnu a go ma. Ma chaani ba bambaan ni a chi wula chaani buudaha ni, 
PHP.2.16	aa kibiksi ba chenani Koosa daŋni o kpa o mi fali ti a nyɛ ba. Maa tum nan, ka Kristo wa bur wa, ma zi ya mu jirima narau. Mu tum nama maga mu tum a nyɛ ma nan, a wa zi ya yɔri.
PHP.2.17	Ma se su Koosa ma tum a nyɛ un chen, chi chenani Ju tim ta fun kpa sela a kɔɔri kɔɔra a nyɛ un chene. Ba kpu min, mu tuha zi sɔɔniu. 
PHP.2.18	O lawa mu wa ma gbanko tusa sɔɔniu.
PHP.2.19	Ya kunyana Yesu Kristo nyɛ min bambi bɛgim mu tum Timoti ma wati lalaga, chen ni o wa bur wa, o zi kpami minu wa ma laaboora ni. 
PHP.2.20	O duŋduŋ nyɛn mu wati bar nɔ a bɔni chenani mu baga nyɛn ma ni. 
PHP.2.21	Ba naa kaɛɛ bar nɔ, ba baga nyɛn ba titi kinnɛɛ. Ba baga wa to Yesu Kristo kina ni. 
PHP.2.22	Ma zim chenani Timoti bambi du awa chenani mu wa un fun tum a chi nyana awa o be a biksi nara Koosa laaboor weri ti wɛ. 
PHP.2.23	Mu wa zim chenani kina zi du min ni, mu zi tum unu ma wati. 
PHP.2.24	Ya kunyan ti la nyɛ min bambi bɛgim di mu titi zi kotiu a wa na ma lalaga.
PHP.2.25	Mu lisi di o deŋlu di mu tum ya niinbe Ɛpafrodaitus ma wati lalaknɔ. Ma funɛ tum unu di o wa suŋi min. O funɛ kpaŋi o titiu kinkan di o wa min kitum bar nɔ nɛnɛ. 
PHP.2.26	O kpak unu o bambi ni kinkan di o wa na ma maga. O baga funɛ nyɛnu di ma nu di o bara wa fun lɛm. 
PHP.2.27	O ya wutirɛ di o bara wa fun lɛm ka o daŋni o sou, amaa Koosa funɛ kpak un sikiu o na alaafɛ. Koosa funɛ kpak min gbanko wa sikiu, domi o fu siwɛɛ, mu tuha fu zi chɔku a gbaari. 
PHP.2.28	Chendaha mu kpak un mu bambi ni a tum un ma wati lalaga. Ma na un, ma tusa zi sɔɔniu ka chenani maa tiŋ wa zi bu muksi min kinkan. 
PHP.2.29	O wa pu ma, ma la un a du wa tu sɔɔni ya kunyan ti daha. Ma nyɛ ba naa maga chi un wa jirima. 
PHP.2.30	Waa chiŋi ma bar chiŋɛ ni a tum tuma a nyɛ Kristo ni a suŋi min. Hali o fun la zu bar tagna ni a daŋni o sou.
PHP.3.1	Mu niinbisa, ma nyɛ ma tusa sɔɔni ya kunyan ti daha. Mu daŋni mu ŋɔ ma wu digirɛ. Mu funɛ te sɔbiu o wɛu a nyɛ ma a bura sɔbi nan. O zi suŋi mau ma ta cheli. Chendaha ma tuha sɔɔni di mu ya chen. 
PHP.3.2	Ma doso kinkan ba naa funɛ teŋsi ba titi bara a la tum tum tagna a la daŋni ba teŋsi ma gbanko chen. Ba chi vasa a naa ya yɔrirɛ a gba a tum tum tagniwa. 
PHP.3.3	Ba teŋsi ti wa ya wuti. Koosa wara daŋni ya teŋsi ya bara, domi o funɛ kpa o siim weri tirɛ a nyɛ ya, chen ni ya zi kotiu a jɛɛmi un wa wuti ni. Lalaknɔ Yesu Kristo ya ya jirima tiina. Ya wa bu kpak wu digi a li chenani nara tum tuma li ba titi kpok ni. 
PHP.3.4	Nandigi kote a kpak wu digi a li chenani nara tum tuma a li ba titi kpok ni, mu zi kaali ba magau. 
PHP.3.5	Ju tim ta funɛ lul min a li Bɛnjamin lul nɛɛ. Mu ya Ju narrɛ wuti ni. Mu funɛ ya wuzu bunɔpɛ, ba fun a teŋ min. Mu fun wa bi a burgi Farisi tim nidigi. Ba waa la tiŋ Koosa chiksɛ ta nɛnɛ. 
PHP.3.6	Nandigi wa zi koti a ŋɔ di mu funɛ chɔk au. Mu se funɛ sɛriu hali mu muksi ba naa tiŋ Yesu kinkan. 
PHP.3.7	Saha digi mu funɛ lisiu di kin nama ya mu nyɔɔrrɛ, amaa lalaknɔwa mu zim Kristo, mu zimu di a ya yɔrirɛ. 
PHP.3.8	Chenani mu fun tiŋ saha digi, lalaknɔ mu lisu di a chi chaasiwa. Nibine zim ya kunyana Yesu Kristo, chen kaali a nama maga kinkan. Chendaha muu daŋni mu zim di Kristo ya mu nyɔɔra. 
PHP.3.9	Mu daŋni di o wa min zi burgi nibɛgimnɛ hali o wa peti. Mu funɛ tiŋ Koosa chiksɛ ta, o ha funɛ vɛɛn na mu galimsau. Lalaknɔ mu si su Kristo, Koosa wa bu na mu galimsa. 
PHP.3.10+PHP.3.11	Mu daŋni mu zim Kristo duŋduŋnɛ nɛnɛ a kpak kpok naa Koosa fun kpa a lɛli Kristo a li o sou ni chene. Mu vɛɛna daŋniu mu namsi a sou a chi un, chen ni Koosa zi lɛli minu a li mu sou ni mu nyɛn o wati.
PHP.3.12	Mu wara sɛm di mu piin na kin nama magau. Mu ha wa ya nibin weri a peti. Kristo dɔ min lalaknɔ. Chendaha mu kpaŋi mu titiu kinkan di mu zi wa dɔ kin namau. 
PHP.3.13	Mu niinbisa, mu ha wa lisi di mu dɔ kin nama. Mu kpa mu bambi a du wu bɛgim nɛɛ. Mu suglɛ wuzuna naa kaali chenu aa kpak un mu bambi ni a na kin nawara nyɛn mu suwachak ni. 
PHP.3.14	Koosa funɛ yir min di mu wa lagmi Yesu Kristo ni a nyɛn o tɔhɔn ti ni wuzu digi. Chendaha mu kpaŋi mu titi di mu ya chen.
PHP.3.15	Ya naa maga la tiŋ Kristo aa kpak un nɛnɛ, ya maga kilisi chen. Ma bɔnɛ vɛ la nɔɔni chenani mu sɔbi chen, Koosa zi suŋi mau ma zim chenani mu biksi ma. 
PHP.3.16	Ma nyɛ yaa tiŋ chenani ya piinsa tiŋ hali wa zinan.
PHP.3.17	Mu niinbisa, o lawa ma zer mu ninu a li chenani mu tiŋ Kristo ni. Ya waa funɛ biksi ma nɛnɛ. Maa nyini ba naa la tiŋ ya biksi ti. 
PHP.3.18	Mu funɛ ŋɔ mau bu damata di nidamata vɛ Kristo daakakli biksi ti. Lalaknɔ mu bura ŋɔ mau awa siini ni. 
PHP.3.19	Ba titi daŋnɛ kaali kina maga. Ba zer ba titi a li ba tum tagna naa nyɛ ba na hiisarɛ daha. Baa lisi tɛɛnɛ nɔ maga kina duŋduŋnɛ. Kin nama daha, Koosa zi wa chɔk bau. 
PHP.3.20	Ya waa ka ya Koosa tɔhɔn ti nara. O nyɛn ya bambe niu di ya pɔ ya kunyan Yesu Kristo naa funɛ yisi ya a li ya tum tagna ni ya tiŋ un, o wa bur a li dooni a wa. 
PHP.3.21	O wa wa, o zi chɛrgi ya barau a naa vɛ kpoki a kɔɔri a a chi o titi bara naa kpak kpok awa chaani kinkan. O kpok nɔ gbanko zi nyɛ o lagmi kina magau a dɔ a.
PHP.4.1	Mu niinbisa, mu yaa daŋni mau kinkan. Ma waa ya mu jirima nara aa nyɛ mu tuha sɔɔni saha maga. Mu bi daŋnɛ, mu daŋni mu ŋɔ mau chenani ma zi tiŋ ya kunyan, chen ni ma zi kpak unu nɛnɛ. 
PHP.4.2	Mu sumi ya toosau Yuodia awa Sintaiki ba naa la tiŋ ya kunyan ti, di ba la nɔɔni wa dɔŋa. 
PHP.4.3	Nihaana nama awa Klɛmɛnt wa tumtumsa bɔnɛ wa min, ya waa funɛ tum kinkan di ya biksi nara tima Koosa laaboor weri ti wɛ. Mu dɔŋtiin birigi naa wa min la tum Kristo tuma, mu sumi hinu di i suŋi ba. Koosa fun sɔbi ba naa la o mi fali ti, sɔna a du o tɔn ni. Ba sɔna nyɛn dooni.
PHP.4.4	Ma nyɛ ma tusa sɔɔni saha maga ya kunyan ti daha. Mu zi bukoo nɔ mau, ma nyɛ ma tusa sɔɔni.
PHP.4.5	O zi wa bur wa lalagau. Chendaha o lawa ma ya jɛrgɛu nara wati. 
PHP.4.6	Ma ta nyɛ wu digi kimuksi ma, amaa maa zaami Koosa a kisumi un di o kpa kin naa maga ma daŋni a nyɛ ma. 
PHP.4.7	Koosa nyɛ ma bara sɔɔni kinkan. Chen zi nyɛn ma bambe awa ma lise niu domi ma wa Yesu Kristo ya nibɛgimnɛ. Chenani o ya chen kaali chenani ya zim.
PHP.4.8	Mu niinbisa, ma nyɛ mu lagmi a nama maga a ŋɔ ma. Ma yaa lisi kin naa ya wuti a kpak jirima a deŋli a chaani a wer. Kin nawara nara pɛgi, maa lisi a wɛ. 
PHP.4.9	Mu funɛ nyɛn ma wati, ma fun a nu mu biksi ti a na mu tuma. Maa lisi mu biksi ti wɛ aa kitum ma tuma a chi min. Ma ya nan, Koosa zi sɔɔni ma barau kinkan a nyɛn ma wati.
PHP.4.10	Ya kunyan ti funɛ nyɛ mu tuha sɔɔniu kinkan, domi ma funɛ bu biksi minu chenani ma baga nyɛn min ni. Saha digi ma funɛ kotiu a suŋi min a chi nan, amaa ma wa bu a na nyinbaan a suŋi min hali wa zinan. 
PHP.4.11	Mu wara sɛmu di kina pɔɔgi min. Chenani maga mu fun a du, mu funɛ na di kin nawara mu kpak chen mak minu. 
PHP.4.12	Mu zim chenani a fun pɔɔgi minu awa chenani mu ya kin tiina. Mu zim chenani lɔsa fun kpak minu awa chenani mu di diwe a puŋu. Kin naa maga ya min mu zim di a mak minu. 
PHP.4.13	Kristo kpak o kpok ti a nyɛ min, chen ni mu zi a chem kina magau.
PHP.4.14	O funɛ weru kinkan ma suŋi min a li mu namsi ni a chi nan. 
PHP.4.15	Ma Filipai nara, ma zimu nɛnɛ di mu funɛ te a biksi Masɛdonia nara Koosa laaboor weri ti wɛ a la saksi di mu kaali, ma duŋduŋ funɛ suŋi min nyinbaan ni. 
PHP.4.16	Mu funɛ nyɛn Tɛsalɔnika ni a daŋni kina, wuzu bilɛ bambaan ni ma fun kpa papaha a wa nyɛ min. 
PHP.4.17	Mu wara daŋni ma papaha duŋduŋnɛ. Mu daŋni chenani ma zi ya a sɔɔni Koosa tuharɛ. 
PHP.4.18	Ma papaha naa Ɛpafrodaitus fun kpa li ma wati, a mak chenani mu daŋni a kaali. Chenani ma fun ya nyɛ Koosa tuha sɔɔni kinkan. O chi Ju tim ta funɛ kpa sela a kɔɔri kɔɔra a nyɛ Koosa ni saha digi chene. 
PHP.4.19	Ma daŋni kundɔŋ, o zi lisi au a li o kidamata a naa o kpak a li Kristo ni, a suŋi ma. 
PHP.4.20	Koosa naa ya ya kunyana, kpak jirima kinkan hali saha naa vɛ kpak bɔ. Ami.
PHP.4.21	Mu zaami Koosa narau ba naa wa Kristo ya nibɛgimnɛ. Ya dɔŋtima ba naa wa min nyɛn bar nɔ, gbanko zaami mau. 
PHP.4.22	Koosa nara ba naa nyɛn tɔhɔn nɔ ni, zaami mau. Ba naa maga la tum koorsi ta nyuhu tiina Siiza dam zen ni zaami mau kinkan.
PHP.4.23	Ya kunyan Yesu Kristo suŋi ma maga.
COL.1.1	Min, Pɔɔl, naa Koosa fun lisi di mu burgi Yesu Kristo nitumi, la sɔbi tɔn nɔ a nyɛ ma.
COL.1.2	Mu wa ya niinbe, Timoti, zaami ya dɔŋtima ma naa ya Koosa nara a li Kɔlɔsɛ ni aa tiŋ Kristo nɛnɛ.
COL.1.2	Ya kunyan Koosa kisuŋi ma a kinyɛ ma bara sɔɔna.
COL.1.3	Saha maga ya yaa sumi Koosau a nyɛ ma. Waa ya ya kunyan Yesu Kristo ti nyana. Saha maga ya yaa zaami unu kinkan. 
COL.1.4	Ya funɛ nuu di ma se su Yesu Kristo a la daŋni Koosa nara nɛnɛ. Chendaha yaa zaami un chen. 
COL.1.5	Ma funɛ te nu Koosa laaboor weri naa ya wuti, Ɛpafras fun biksi ma di ma kpak bambi bɛgim di wuzu digi Koosa zi wa kpa kiwere naa o fun kpa chiŋsi o tɔhɔn ti ni chenu a nyɛ ma. Chendaha ma se su Yesu ka maa daŋni nara kinkan. 
COL.1.6	Koosa laaboor were tirɛ ba kpa a mɔɔli bar damata ni a gbaari. Nara kinkan se funɛ su Koosa, ba bur a tum tum were o daha. Saha naa ma se fun te lɛli a zim di Koosa funɛ suŋi mau, o gbanko fun nyɛ ma se su un, chen ni ma zi tum tum wereu. 
COL.1.7	Ɛpafras funɛ biksi ma laaboor weri ti. O wa ya waa ya Kristo tumtumsa. Oo tum Kristo tumwa wa wuti ni a nyɛ ya. Yaa daŋni unu kinkan. 
COL.1.8	Waa funɛ sɛm ya chenani Koosa siim weri ti suŋi ma di maa daŋni Koosa nara.
COL.1.9	O funɛ sɛm ya ma wɛ, ya yaa sumi Koosau aa nyɛ ma di o zi nyɛ ma wa zim o wɛu nɛnɛ a lɛli ma se di ma zim o tutɔ ti, a kpa o zima a nyɛ ma. 
COL.1.10	Ya daŋni ma zim nannɛ, chen ni ma zi tiŋu a chi chenani ya kunyan ti daŋni a sɔɔni o tuha saha maga, a tum tum were nɛnɛ a zim Koosa a gbaari, 
COL.1.11	a kpak kpok kinkan a li o kpok zen ti ni. Ma kpak o kpok ti, ma zi kotiu a kpak kanyita wɛ maga ni. Ma wa na namsi, ma zi kotiu a di un wa tu sɔɔn ni, 
COL.1.12	aa kizaami ya kunyana Koosa. Waa nyɛ ya nyinbaan di ya wa zu o tɔha naa la chaani, chen ni ya wa o nara zi wa di o kin nawara o fun vɔu di o nyɛ yau. 
COL.1.13	O fun a yisi ya a li sintana naa nyɛn birsi ni, nin awa kpok ni, a kpa ya a la du o be daŋni koor ti ni. 
COL.1.14	A li o be daŋni ti ni, Koosa funɛ la ya nyuuna a nyɛ ya a gil ya tum tum tagna a ta.
COL.1.15	Kristo bambi chi Koosa naa ya vɛ koti a naali, bambire. O be bɛgim ti zenee a kaali kina maga. 
COL.1.16	Koosa fun nyɛ o naami kin nawara maga nyɛn tɛɛnɛ nɔ maga awa buudaha ni, kin naa ya na awa a naa ya vɛ naali, siim maga awa kpok maga, a magwa o fun a naami a nyɛ o titi ni. 
COL.1.17	Waa funɛ te a nyɛn kina maga ni. O kpok ti daha, a nama maga ha vɛɛn nyɛn hali wa zinan. 
COL.1.18	Waa ya ba naa tiŋ un chen, nyuhu tiina. Ba naa tiŋ un chen chi o barawa. Waa nyɛ ba o mi fali ti. Koosa funɛ te lɛli un a li o sou ni, chen ni o duŋduŋ la zi te kina maga suwachak. 
COL.1.19	Yesu ya Koosa titi. O funɛ ya o tutɔrɛ o wɛ maga fun a nyɛn Yesu ni. 
COL.1.20	Koosa fun a nyɛ o be ti fun sou a li daakakli ti ni di o chɛl li, chen ni kin nawara maga nyɛn tɛɛnɛ nɔ maga awa buudaha ni wa Koosa zi kotiu a ya nɔ bɛgim a kpak bara sɔɔna.
COL.1.21	Saha digi ma wa fun a zim Koosa a la tum tum tagna a la lisi lise tagna. Chendaha ma fun a ya o dɔma. 
COL.1.22	Amaa lalaknɔ Koosa be ti sou daha, Koosa wa ma fun ya nɔ bɛgim, chen ni wuzu digi Kristo zi wa kpa mau a du Koosa suwachak ni, ma wa zi wa kpak galimsa o wati a ya tu chaan tima. 
COL.1.23	Amaa o lawa maa tiŋ wa wutiu a nyɛ ma se su un nɛnɛ, chen ni kundɔŋ wa to a la zi bur ma gantɛl, a kpak bambi bɛgim a li chenani ma fun te nu Koosa laaboor weri ti chen.
COL.1.24	Min ya o laaboor weri naa ba kpa aa biksi bar damati ni, tumtumna. Mu chiŋɛ ma bar chiŋi ni a namsi lalaknɔ ma daha, amaa mu tu sɔɔniu. Kristo funɛ nyɛn tɛɛnɛ nɔ maga ni, o fun a namsi kinkan o nitiŋɛ ba naa chi o bara chen daha. Mu namsu a gbaari un ni. 
COL.1.25	Koosa nyɛ mu tum a nyɛ o nitiŋɛ ta ni, chen ni mu zi suŋi bau kinkan. Waa funɛ nyɛ mu ya chen tumtumna a ŋɔ di muu biksi o laaboor weri ti maga hali a wa peti. 
COL.1.26	O laaboor weri ti funɛ sogliu nara wati saha digi. Amaa lalaknɔ Koosa funɛ kpa unu a li gbampulim a nyɛ o nara zim un. 
COL.1.27	O funɛ ya o tutɔrɛ o biksi o wu sogli nɔ mun a nyɛ o nara ni. Waa sir ya wu weri kinkan ba naa vɛ ya Ju tim chen wati. Nan ya o wu sogli ti. Kristo ti nyɛn ma ni. Chendaha ma kpak bambi bɛgim di wuzu digi Koosa zi wa kpa a li o jirima niu a nyɛ ma. 
COL.1.28	Kristo wɛ duŋduŋnɛ ya yaa biksi nara. Yaa kpami nara maga a biksi ba awa zima maga, chen ni ba zi wa ya nibin wereu kinkan, domi ba wa Kristo ya nibɛgimnɛ. 
COL.1.29	Chendaha mu si sɛri mu tum ni ka mu kpaŋi kinkan. Kristo la nyɛ min o kpok ti kinkan, chen ni mu zi kotiu a tum chen.
COL.2.1	Mu daŋni ma zimu chenani mu baga nyɛn ma awa Laodisia tima wa ba naa vɛ zim min. 
COL.2.2	Mu kpaŋi mu titiu di mu kpami ma maga, chen ni ma zi ya nibɛgimu domi maa daŋni dɔŋau a zim Koosa wu sogli mun nɛnɛ a ta beeli. O wu sogli ti ya Kristo. 
COL.2.3	Koosa zima awa nɛha maga nyɛn Kristo ni.
COL.2.4	Mu biksi ma nan, chen ni nandigi wa kpa sɛm naa chi wuti a sɛm ma, o wa zi koti a mur ma. 
COL.2.5	Mu wa ma bol wa dɔŋau, amaa mu baga nyɛn di ma maga se su Kristo kinkan ka maa tiŋ o nyinbaan aa kpak un nɛnɛ. Ma ya chen, mu tuha zi sɔɔniu.
COL.2.6	Ma fun la nɔɔni di Yesu Kristo ya ma kunyana. Chendaha maa tiŋ un nɛnɛ. 
COL.2.7	Ma nyɛ ma bambe kpak Yesu nɛnɛ a nyɛ ma se su un a gbaari, a chi chenani Ɛpafras fun te biksi ma chen. Maa zaami Koosa kinkan saha maga.
COL.2.8	Biksi bɔnɛ nyɛn doon ba yir zima. Nara bɔnɛ biksi a, amaa a ya yɔrirɛ. O ya nibinsa zimarɛ ba la alizin tagna wati. Adaha ma ta nyɛ ba wa kpak ma a muri. A nama wa li Kristo wati. 
COL.2.9	Chenani Koosa du nyɛn Kristo bara nɛɛ. 
COL.2.10	Kristo ya kina maga kpok tiina. Ma wa un ya nibɛgimnɛ. Chendaha ma kpak o mi fali ti.
COL.2.11	Ju tima yaa fun teŋsi dɔŋ barau, di ba biksi nara di Koosa dɔ ba. Amaa lalaknɔ ma wa Kristo ya nibɛgimnɛ. Waa funɛ yisi ma a li ma tum tagna ni. Nan chi o funɛ teŋsi mau. 
COL.2.12	Ba funɛ chaksi ma wa ni ni, chen funɛ chi ma wa Kristo lagmi sou. Ba fun a lagmi ma a sogli. Koosa fun a lɛli Kristo o sou ni. Ba funɛ chaksi ma chen gbanko funɛ chi Koosa a lagmi a lɛli ma wa Yesu a li ma sou ni. Ma se funɛ su a li chenani o tum a nyɛ un ni. Chendaha o fun tum a nyɛ ma chen. 
COL.2.13	Saha digi ma funɛ ya ba naa vɛ ya Ju timwa a vɛ zim Koosa. Ma tum tagna funɛ nyɛ ma chi nibin sitɛ. Lalaknɔ Koosa funɛ lɛli mau a li ma sou ni a chi chenani o fun lɛli Kristo chen. Waa funɛ gil ya tum tagna maga a nyɛ ya. 
COL.2.14	Chiksɛ naa ya fun chɔk awa tum tagna naa ya fun tum ka Koosa fun sɔbi a a du o tɔn ni, o fun duŋni a a ta. O chi o funɛ kpa au a kpaasi mari Kristo daakakli ti ni. 
COL.2.15	Yesu funɛ sou a li o daakakli ti ni, o fun a chɔk alizin tagna maga kpok a fun kpa a a li gbampulim, chen ni nara zi wa zimu di a ya yɔrirɛ lalaknɔ.
COL.2.16	Nandigi ŋɔ di maa di diwe digirɛ a la nyɔ kinyɔɔli digi a vɛ tiŋ wuzu zene awa pɛn falɛ wuzu zene awa hiisi wuzuna a na ma galimsa, ma ta nu ba wati. 
COL.2.17	Kin nama wa bu ya kibirige. Kristo kin nawara ya wuti chiŋɛ a bar chiŋi ni lalaknɔ. 
COL.2.18	Ma ta nyɛ nandigi wa ŋɔ di o lawa maa tiŋ a chi chenani oo tiŋu, chen ni ma wa zi wa na papaha naa Koosa kaa wa kpa nyɛ ma. O ŋɔ di ma ya nibin jɛɛgɛ a kinyɛ malaikasa jirima. O na kinawa a chi o deesi. Chendaha o ŋɔ di o zimu a kaali ma. O yir o titi nibin zen, amaa oo tiŋ chenani o gantɛl tuha kina wɛ durɛ. 
COL.2.19	O wara tiŋ Kristo naa ya ya nyuhu tiina. Ya waa ya o bara luk pɛksa a la na kpok awa suŋi a li un ni. O wa ya ya nibɛgimnɛ ka yaa bi a chi chenani Koosa daŋni yaa bi.
COL.2.20	O chi ma wa Kristo funɛ sou. Chendaha ma wa tɛɛnɛ nɔ maga zima wa kpak wu digi wa dɔŋ ni. Tɔ. Yɛrɛ maa tiŋ tɛɛnɛ nɔ maga zima ti a chi ma wa tɛɛnɛ nɔ tim maga ha vɛɛn ya nibɛgim? Yɛrɛ maa tiŋ nibinsa chiina, 
COL.2.21	a la ɔm di ma gbaŋsi kibɔnɛ a lɛmsi bɔnɛ aa di? 
COL.2.22	Chiina awa chiksɛ na nibinsa fun naami ka maa tiŋ a nan, a ya yɔrirɛ. 
COL.2.23	Chenani ba daŋni ba nyɛ malaikasa jirima a kilisi di ba ya nibin jɛɛgɛwa a kimuksi ba bara kinkan, nyɛ nara lisi di ba kpak zimau. Kin nama wa zi nyɛ ba gil ba tutɔ daŋnɛ.
COL.3.1	Koosa funɛ lagmi lɛli ma wa Kristo a li ma sou ni. Chendaha ma nyɛ ma bambe kilisi Koosa tɔhɔn ti kina wɛ. Kristo kanɛ Koosa nihɛɛ bar kani ni dooni. 
COL.3.2	Ma kpa ma lise maga a du Koosa tɔhɔn ti kin ta ni. Ma ta kpa ma lise maga a du tɛɛnɛ nɔ maga kina ni. 
COL.3.3	O chi ma funɛ sitiu. Lalaknɔ Koosa funɛ tɔ o mi fali naa maa nyɛn Kristo ni a chiŋsi. 
COL.3.4	Saha naa Kristo naa nyɛn ma ni, wa bur wa tɛɛnɛ nɔ maga, ma wa un zi wa lagmi dɔŋ niu a bɔni o jirima awa o chaani kinkan.
COL.3.5	Ma kpa ma tum tagna a ta. Ma ta kpa ma bara aa tum chɔkumsi tuma, a ta tum sakaal tuma koo tum tum tagna ma lisi tagna daha. Ma gbanko ta chi kidɔŋtima. Kidɔŋtim maga chi ba naa yaa nyɛ vursa wa jirima chene a ya yɔrirɛ. 
COL.3.6	Koosa na paanu a du ba naa la ya chen tim ni. Wuzu digi o zi wa lɛrgi ba naa vɛ tiŋ o nɔ diŋsau. 
COL.3.7	Ma wa ba naa vɛ tiŋ Koosa nɔ funɛ lagmi, ma gbanko funɛ tum tum tagnau a chi a.
COL.3.8	Amaa lalaknɔ ma gil a magau. Ma ta na paan a du nara ni. Ma ta chɔk ma dɔŋtim sɔna a ta pini dɔŋ zoma a ta sɛm sɛm tagna, 
COL.3.9	awa nusuna a nyɛ dɔŋ ni. Ma funɛ piin kpa ma gantɛl tuha kina wɛu a ta. Chendaha ma ta tum chen. 
COL.3.10	Lalaknɔwa ma kpak ma suwachak tuhu kin a naa Koosa fun kpa a nyɛ ma. A chi o titi kinawa. Waa la kɔɔri a saha maga, chen ni ma zi kotiu a zim un hali o wa peti. 
COL.3.11	Ba naa kpak Koosa suwachak tuhu kina wɛ, ba wara zim di digi ya Ju timwa ka digi ka vɛ yaali. Ba wara zim di digi teŋu ka digi ka vɛ teŋi. Ba wara zim di digi ya hɔɔrrɛ ka digi ka vɛ yaali. Ba wara zim di digi ya yomne ka digi ka vɛ yaali. Baa zimu di Kristo kaali kina maga. Waa nyɛn o nitiŋɛ ta maga wati.
COL.3.12	Ma ya Koosa narawa. O fun a lisi ma a nyɛ o titi ni a la daŋni ma kinkan. Ma kpak dɔŋa awa siki a kikɔɔri dɔŋa sɔna a ya jɛrgɛ tima a kpak kanyita a du nara ni, 
COL.3.13	aa kisuŋi ba. Ma wa ma dɔŋtima vɛ dɔŋa, ma gil a nyɛ ba. Ya kunyan ti funɛ gil ma tum tagnau a nyɛ ma. Chendaha ma gbanko gil ma dɔŋtima tum tagna a nyɛ ba. 
COL.3.14	Maa daŋni dɔŋa a kaali kina maga. Maa daŋni dɔŋa, ma zi kotiu a tum kin nama maga. 
COL.3.15	Ma nyɛ Kristo nyɛ ma bara sɔɔna a dɔ ma. Koosa fun a yir ma di ma maga kpak o bara sɔɔna, chen ni ma wa un zi ya bar bɛgimu. Nan daha maa zaami Koosa saha maga. 
COL.3.16	Ma nyɛ Kristo sɛma nyɛn ma bambe ni nɛnɛ a kpa o zima a biksi dɔŋa a kikpami dɔŋa a lɔ boola naa Koosa siim weri ti nyɛ ma, a kipɛgi Koosa aa kizaami un kinkan. 
COL.3.17	Kin naa maga maa ya awa chenani maga ma sɛm, ma nyɛ a maga li ya kunyan Yesu sɔn ti ni a kizaami ya kunyan Koosa o sɔn ti gbanko daha.
COL.3.18	Nihaana, o deŋlu wa maa tiŋ ma baalasa nɔɔna domi ma ya Yesu nitiŋɛwa.
COL.3.19	Nibaala, maa daŋni ma haanasa nɛnɛ a ta kpak tu haasa a du ba ni.
COL.3.20	Bichɛsa, maa tiŋ ma nyama awa ma numa nɔɔna a li kina maga ni, chen ni ma zi sɔɔni ya kunyan ti tuhau.
COL.3.21	Nyama awa numa, ma ta yaa kitɛsi ma bisa chen ni ba tusa zi chɔku.
COL.3.22	Yosa, maa tiŋ ma kunyama nɔɔna a li kina maga ni. Ma ta tum kinkan a li ba se duŋduŋ ni, amaa maa tum ma bambe ni saha maga, domi ma nyɛ ya kunyan Yesu jirimarɛ. 
COL.3.23	Ma wa tum a nyɛ nibinsi nɛɛ, amaa ma tum a nyɛ ya kunyan ti nɛɛ. Chendaha ma kpak un ma bambe ni a tum nɛnɛ saha maga. 
COL.3.24	Ma tum a nyɛ ya kunyana Yesu Kristo nee. Wuzu digi waa la zi wa bɔ ma ma chim a kpa kin nawara o fun kpa chiŋsi a nyɛ ma. 
COL.3.25	Ba naa la tum tum tagna, ba zi wa na bɔ tau a li ba tum tagna tumi ni. Koosa wa zi wa bɔ ba naa la tum tum tagna bɔnɛ a ka bɔnɛ.
COL.4.1	Ma naa kpak yosa, ma ya nɛnɛ a nyɛ ba. Ma lisi di ma kunyan ti nyɛn a li Koosa tɔhɔn ti ni.
COL.4.2	Ma yaa kisumi Koosa a doso di ma zaami un saha maga. 
COL.4.3	Maa sumi Koosa gbanko a nyɛ ya di o nyɛ ya nyinbaan ya sɛm nara ni o laaboor weri ti wɛ aa biksi ba o kisogli wɛ. O wu sogli ti ya Kristo. O laaboor weri ti daha ba fun tɔ min dɛ. 
COL.4.4	Maa sumi un di mu zi biksi o laaboor weri tiu nɛnɛ a chi chenani deŋli wa mu biksi, chen ni ba zi nu mu biksi tiu nɛnɛ.
COL.4.5	Ma wa ba naa vɛ tiŋ Yesu, lagmi dɔŋ ni, ma lisi chenani ma zi tiŋ wa nɛha a li ba wati. Maa biksi ba Koosa nyinbaan saha maga. 
COL.4.6	Maa doso chenani ma sɛm a nyɛ nara ni, chen ni ma sɛm maga zi weru a lɛm. Nar pɛɛsi ma wu digi, o lawa ma kotiu a ŋɔ un nɛnɛ.
COL.4.7	Tɔ. Ya bi daŋni, Tikikus, naa suŋi ya kinkan, zi ŋɔ ma mu wɛ magau. O wa ya ya ya kunyan ti tumtumsa. 
COL.4.8	Chendaha mu fun a tum un ma wati di o ŋɔ ma ya wɛ a kpami ma. 
COL.4.9	O wa Onisimus funɛ lagmi a la. Onisimus naa la suŋi ya kinkan, ya ma digirɛ. Yaa daŋni unu kinkan. Nara balɛ na zi ŋɔ mau chen naa maga funɛ ya bar nɔ.
COL.4.10	Ba fun tɔ min awa baal digi dɛ. O sɔn ya Aristakus. O wa Maak, Barnabas niinbe, zaami mau. Mu funɛ te ŋɔ ma Maak wɛu. O wa wa ma wati, ma la un du. 
COL.4.11	Jɔsua naa ba yir Jastus, gbanko zaami mau. Nara batora nama duŋduŋ ya Ju tima ba naa se su Yesu ka ba suŋi min kinkan a li Koosa koor ti tum ni a la belimi min.
COL.4.12	Ɛpafras gbanko ya ma digirɛ a zaami ma. O gbanko tum Yesu Kristo tumwa. O kpak unu o bambi ni a sumi Koosa a nyɛ ma saha maga di Koosa zi suŋi mau ma kpak nɛnɛ a zim o wɛ nɛnɛ hali o wa peti, chen ni ma wa zi beeli Kristo biksi ti, amaa ma zi koti a la nɔɔniu a tiŋ Koosa tutɔ ti maga. 
COL.4.13	Min ya Ɛpafras sɛhɛra tiina di o tum kinkanu a nyɛ ma awa ba naa maga nyɛn Laodisia awa Hirapɔlɔs ni. 
COL.4.14	Ya nibin daŋni luri tiina, Luk, awa Dimas gbanko zaami mau.
COL.4.15	Ma zaami Yesu nitiŋɛ ba naa nyɛn Laodisia awa ya towe Nimfa awa Yesu nitiŋɛ ba naa lagmi o dam ni chen a nyɛ ya. 
COL.4.16	Ma wa karimi tɔn nɔ peti, ma kpa un a la nyɛ Yesu nitiŋɛ ba naa nyɛn Laodisia ni chen, chen ni ba gbanko zi karimi unu. Ba gbanko zi kpa tɔnu a nyɛ ma. Ma wa la un, ma karimi un nɛnɛ. 
COL.4.17	Mu daŋni ma ŋɔ Arkipus ni di o lawa o tum tum naa Koosa fun kpa nyɛ un chenu a peti.
COL.4.18	Mu titi la sɔbi sɛm na bar nɔ a zaami ma. Maa lisi di mu ha vɛɛn tɔ dɛrɛ.
COL.4.18	Koosa suŋi ma.
1TH.1.1	Min, Pɔɔl, awa Silvenus wa Timoti zaami ma naa tiŋ ya kunyan Yesu chenu a li Tɛsalɔnika ni. Mu waa, Pɔɔl, la sɔbi tɔn nɔ a nyɛ ma. Ya kunyan Yesu Kristo ti awa ya kunyan Koosa dɔ ma.
1TH.1.1	Waa la zi suŋi ma a nyɛ ma bara sɔɔna.
1TH.1.2	Yaa zaami Koosau saha maga a la sumi un ma daha. 
1TH.1.3	Yaa ŋɔ ya kunyan Koosau chenani maa tum o tuma domi ma se su un. Maa tumu hali a wa ku, domi maa daŋni unu kinkan aa tiŋ un wa kanyita ni. 
1TH.1.4	Mu niinbisa, ya zimu di Koosa daŋni mau a fun lisi ma a nyɛ o titi ni. 
1TH.1.5	Domi ya funɛ te wa biksi ma Koosa laaboor weri ti wɛu, o wa fun ya ya sɛma duŋduŋnɛ ya biksi ma. Koosa siim weri ti funɛ kpa o kpok ti a du un ni. Chendaha ma nidigi vɛ beeli. Ma funɛ na chenani ya nyɛni maga duu a la biksi ma. Ma daha ya fun nyɛn chen, 
1TH.1.6	ka ma fun a tiŋ ya awa ya kunyan ti. Domi ma funɛ la nɔɔniu Koosa laaboor weri ti ni, nara funɛ muksi ma kinkan, amaa Koosa siim weri ti funɛ nyɛ ma tusa sɔɔniu kinkan. 
1TH.1.7	Chendaha ba naa maga se su Yesu a nyɛn Masɛdonia pulum awa Girik tim pulum ni, funɛ tiŋu a chi chenani maa tiŋ chen. 
1TH.1.8	Ma waa funɛ kpa Yesu laaboor weri ti a wa ŋɔ ba o wɛ, ba naa nyɛn bawu maga ni funɛ nu ma wɛu di ma se su Koosa. Ya wa bur a daŋni ya sɛm kinkan. 
1TH.1.9	Saha naa ya fun wa ma wati chen, ma funɛ la ya a duu a nu ya sɛma. Nara maga ŋɔ yau chenani ma gil vuga jirima nyɛɛli a burgi a tiŋ Koosa naa ya wuti tiina awa miisa tiina. 
1TH.1.10	Lalaknɔ maa tum o tumwa a la pɔ o be Yesu naa kaa wa li Koosa tɔhɔn ti ni a bur wa. Koosa funɛ lɛli unu a li o sou ni. Waa ya naa la zi yisi ya a li chenani Koosa zi na paan a du ya a lɛrgi ya diŋsa ni.
1TH.2.1	Mu niinbisa, ma titi zimu di ya funɛ nyɛn ma wati, ya tusa funɛ sɔɔni awa chenani ya tumu. 
1TH.2.2	Ma zim chenani Filipai tima fun te tum tum tagna a du ya ni a la pini ya kinkan ka ya zi wa pu ma Tɛsalɔnika ni. Ya funɛ nyɛn ma wati, ba naa funɛ nyɛn dooni ha vɛɛna muksi yau kinkan, amaa Koosa funɛ nyɛ ya o kpoku ya kpak bambi a ŋɔ ma o laaboor weri ti wɛ. 
1TH.2.3	Laaboor weri naa ya funɛ sɛm ma a la sumi ma di ma nu, o maga funɛ ya wutirɛ. Ya wara daŋni ya suni wɛ di ya mur ma a kidaŋni nyɔɔra ma daha. 
1TH.2.4	Ya sɛm sɛm naa Koosa daŋni ya sɛmnɛ domi waa funɛ lisi ya. Waa funɛ kpa o laaboor weri ti a du ya nisi ni, chen ni ya zi kotiu a biksi nara. Ya wara daŋni di nibinsa tusiwa sɔɔni, amaa ya daŋni Koosa tuhurɛ sɔɔni. O zim chenani ya bambe lisi duu. 
1TH.2.5	Ma zim nɛnɛ di ya funɛ biksi ma chen, ya wa funɛ pɛgi ma wa ya nyina nɛɛ a la mur ma. Ya wa funɛ mur narawa di ya la kina. Koosa ya ya sɛhɛra tiina kin nama ni. 
1TH.2.6	Ya wa funɛ daŋni sɔniwa ma wati koo nandigi wati. 
1TH.2.7	Ya fu daŋni ya kpak kpok ma wati, ya fu zi koti a kpak unu domi ya ya Kristo nitumɛ tawa. Ya funɛ nyɛn ma wati, ya funɛ kpak kanyitau dɛɛsi ma a chi nihaan yaa dɛɛsi o be chen. 
1TH.2.8	Domi ya funɛ daŋni mau kinkan, o wa fun ya di Koosa laaboor weri ti duŋduŋnɛ ya funɛ daŋni ya kpa a nyɛ ma. Hali ya funɛ daŋni ya kpa ya titi miisarɛ a nyɛ ma. 
1TH.2.9	Mu niinbisa, ma lisi chenani ya funɛ tum saha maga hali a wa ku, chen ni ya zi kotiu a biksi ma Koosa laaboor weri ti a ta bu muksi ma diwe daha.
1TH.2.10	Ma waa ya ya sɛhɛra tima. Koosa gbanko ya ya sɛhɛra tiina. Ya nyɛni kpa la ma wati funɛ deŋliu a wer kinkan. Nandigi wa fun koti a na ya galimsa. 
1TH.2.11	Ya funɛ dɛɛsi ma a chi chenani nyama dɛɛsi ba bisa chen. 
1TH.2.12	Ya funɛ belimi mau a la kpami ma a ŋɔ ma di ma tum tum naa la zi sɔɔni Koosa tuha. Waa ya naa funɛ yir ma di ma wa zu o koor ti. O wa ma zi wa bɔni o jirima awa o chaaniu wuzu digi.
1TH.2.13	Ya gbanko yaa zaami Koosau domi ya funɛ a wa ma wati a fun ŋɔ ma Koosa sɛma, ma funɛ nuu a la nɔɔni di a ya wutiu. A wa fun ya nibinsa sɛmwa amaa Koosa titi sɛmwa. O kpa o sɛma aa du ma naa se su un di aa tum ma ni. 
1TH.2.14	Mu niinbisa, kin nawara funɛ ya Koosa nitiŋɛ ba naa funɛ nyɛn Judia pulum ni a tiŋ Yesu Kristo chen, chen vɛɛna ya ma doon gbanko chen ni. Ma titi nara funɛ muksi ma kinkan a chi Ju tima funɛ muksi Yesu nitiŋɛ ta a li Judia pulum ni. 
1TH.2.15	Ju tim ta funɛ kpu ya kunyan Yesu, ka ba bɔnɛ fun kpu Koosa witinsi ta. Ba bɔnɛ fun bukoo a namsi ya kinkan a duŋni ya a ta. Nara nama wa fun sɔɔni Koosa tuha. Ba ya nara maga dɔmwa. 
1TH.2.16	Ba funɛ daŋni ya gil Koosa laaboor weri ti a ta sɛm kinyɛ ba naa vɛ ya Ju tim ni, domi ba nuɛɛ, Koosa fu zi koti a yisi bau a li ba tum tagna ni. Chen funɛ ya ba tum tagin a kaali ba tum tagna maga. Lalaknɔ Koosa na paanu kinkan a du ba ni a zi wa ta ba yɔri.
1TH.2.17	Mu niinbisa, ya waa wara, ba funɛ waligi yau a li ma ni, ya wa fun koti a na dɔŋa wuzu bilɛ. Amaa ya ha funɛ vɛɛn a lisi ma wɛu. Ma wɛ funɛ nyɛn ya bambe niu ka ya funɛ kpaŋi kinkan di ya wa na ma. 
1TH.2.18	O wa ya di bu bɛgimnɛ mu waa, Pɔɔl, funɛ kpaŋi di mu bur wa ma wati, amaa sintana funɛ tɔ ya nyinbaanu. Ya fun vɛ koti a waali. 
1TH.2.19	Amaa ma duŋduŋ ya ya jirima nara a nyɛ ya tusa sɔɔni a nyɛ ya kpak bambi bɛgim, domi saha naa ya kunyan Yesu wa bur wa, ya zi wa a di nyusumu o suwachak ni ma daha. 
1TH.2.20	Wuti ma waa ya ya jirima nara a nyɛ ya tusa sɔɔni kinkan.
1TH.3.1	A saha ti mu funɛ pɔu hali a wa ku a vɛ nu ma laaboora, adaha mu fun la nɔɔni di mu ha kpalimi Atɛns ni mu duŋduŋ, 
1TH.3.2	a fun a tum mu niinbe Timoti ma wati. Mu wa un lagmi aa tum Koosa tuma a la ŋɔ nara ni Koosa laaboor weri ti Kristo wɛ. Mu funɛ tum Timoti di o wa kpami ma a suŋi ma di ma se su Yesu nɛmɛ. 
1TH.3.3	Ma ta bur gantɛl ba la muksi ma daha. Ma zimu di o ya Koosa tutɔrɛ di ba zi namsi ba naa tiŋ o nyinbaanu. 
1TH.3.4	Saha naa ya fun nyɛn ma wati, ya fun te ŋɔ ma di ba zi wa namsi mau. Chen fun wa ya a chi chenani ya fun piin ŋɔ ma chen. 
1TH.3.5	Saha naa ma wɛ fun wa muksi min kinkan, mu funɛ tum Timotiu ma wati di o wa na chenani ma du, a naa ma se ha vɛɛn su Yesu akoo ma se wa su un. Mu wa zim, ami sintana wa zaamsi mau ka ma tiŋ o nɔ ka ya tuma chɔk a ta yɔri.
1TH.3.6	Timoti funɛ wa ma watiu a bur wa ya wati. Laaboor naa o fun wa a wa ŋɔ ya chen funɛ ya ya lɛmlɛmu kinkan. O funɛ ŋɔ yau chenani ma se su Yesu ka ma daŋni nara. O funɛ ŋɔ ya di ma ha vɛɛn a lisi ya wɛu nɛnɛ, a la daŋni ma na ya a chi chenani yaa daŋni ya na ma nan. 
1TH.3.7	Mu niinbisa, hali ya nyɛn muksi ni a la namsi nan, ma si suuli nyɛ ya tusa sɔɔniu ma daha. 
1TH.3.8	Ma kpak kpok a kitiŋ ya kunyan ti nɛnɛ, ya bambe zi kpoku ma daha. 
1TH.3.9	Ya wa zim chenani ya zi pɛgi Koosa. Ya waa sɛm ma wɛ o wati, ya tusa yaa sɔɔniu kinkan. 
1TH.3.10	Yaa sumi Koosau saha maga awa ba bambe ni di o nyɛ ya wa na ma bura, chen ni ya zi bukoo gbaari chenani ya fun piin biksi ma chenu a li Yesu nyinbaan tiŋi ti wɛ ni.
1TH.3.11	Ya kunyan Koosa awa ya kunyan Yesu wa nyɛ ya nyinbaan, ya zi wa ma watiu. 
1TH.3.12	Ya kunyan ti la zi suŋi ma maa daŋni dɔŋa kinkan awa nara maga a chi chenani yaa daŋni ma nan. 
1TH.3.13	Maa daŋni dɔŋa chen ni, Koosa zi nyɛ ma bambe kpoku, chen ni ya kunyan Yesu awa o walɛ maga a wa, ma zi wa kotiu a chiŋi ya kunyan Koosa suwachak ni awa tu chaana ka galimsa ta nyɛn ma ni.
1TH.4.1	Mu niinbisa, ya funɛ biksi mau chenani ma zi tiŋ Koosa di o tu kisɔɔniu. Chene maa tiŋ chen. Amaa ya sumi mau Yesu sɔn daha di ma bukoo tiŋ chen a gbaari. 
1TH.4.2	Ma zimu di ya kunyan Yesu kpok nyɛn chenani ya fun biksi ma chen ni. 
1TH.4.3	Koosa daŋni maa tum tum were duŋduŋnɛ a gil chɔkumsi tuma maga hali o wa peti. 
1TH.4.4	Ma nibaal maga, maa zim ma titi kpaki nɛnɛ a kilisi lisi were a kpa haan wa o nyinbaan. 
1TH.4.5	Ma ta daŋni nihaana yɔri yɔri a chi ba naa vɛ zim Koosa. 
1TH.4.6	Nandigi ta daŋni o dɔŋtiin haan, akoo fuksi un. Nar la ya nan, o tum tum taginnɛ a nyɛ un. Ya funɛ piin ŋɔ mau kin na wɛu a tɛ ma nin kinkan di ba naa la tum tum tagna nan, Koosa zi wa lɛrgi ba diŋsau a ta ba yɔri. 
1TH.4.7	Koosa wa fun lisi ya di ya tum chɔkumsa tuma, amaa o funɛ lisi yau di ya tum tum were. 
1TH.4.8	Adaha ba naa wa vɛ ya biksi nɔ, o wa vɛ chenani nibinsa fun biksi, amaa o vɛ chenani Koosa funɛ biksirɛ. Waa funɛ kpa o siim weri ti a du ma ni.
1TH.4.9	O wara daŋni mu sɔbi ma chenani ma zi daŋni dɔŋa, domi Koosa titi funɛ piin biksi ma nanu. 
1TH.4.10	Ya zimu di maa daŋni Yesu nitiŋɛ ba naa maga nyɛn Masɛdonia pulum ni. Adaha ya sumi mau ma ha vɛɛn kitum chen a gbaari. 
1TH.4.11	Ma kpaŋi ma titi aa tum ma tuma balimm. Ma ta zu ma dɔŋtima wɛ ni. Ma gbanko kidi ma bara wilim ni a chi chenani ya fun piin a biksi ma chen. 
1TH.4.12	Maa tiŋ nan ni, ba naa funɛ vɛ di se wa zi su Yesu chen, ba zi nyɛ ma jirimau. Ma wa zi nyini nandigi se ni di o nyɛ ma kundɔŋ.
1TH.4.13	Mu niinbisa, ya daŋni maa zim wutirɛ ba naa funɛ siti chen wɛ, chen ni ma tusa wa zi wa chɔk a chi ba naa vɛ kpak bambi bɛgim a li Yesu ni chen. 
1TH.4.14	Ya se su di Yesu funɛ sou ka Koosa lɛli un a li o sou ni. Chendaha ya se su di Koosa zi wa lɛli ba naa se funɛ su unu a sou a chi o funɛ lɛli Yesu chen. Saha naa o wa wa, o wa ba zi wa bur wau.
1TH.4.15	Ya waa la biksi ma chenani ya kunyan ti fun a biksi ya. Wuzu digi ya kunyan ti zi wa bur wau. O wa wa, ya naa kpak miisa bɔnɛ wa zi wa te la a ka ba naa sowɛɛ. 
1TH.4.16	Wuzu digi nara zi wa nu ya kunyan ti tau awa Koosa malaikasa nyuhu tiin ta wa o kaabul kuuli. Ba zi na ya kunyan ti titi ka o li Koosa tɔhɔn ti a tu wa tɛɛnɛ. O zi te a lɛli ba naa maga se funɛ su unu a li ba sou ni. 
1TH.4.17	O zi vaan lagmi ya naa kaɛɛ a kpak miisa, chen ni ya maga zi siu a la zini dobaala ni a la pu ya kunyan ti dooni a nyɛn o wati hali saha naa vɛ kpak bɔ. 
1TH.4.18	Ma ŋɔ laaboor weri nɔ a nyɛ dɔŋ ni aa kibelimi dɔŋa.
1TH.5.1	Mu niinbisa, o wara daŋni mu bu sɔbi saha naa kin nama zi wa ya wɛ a nyɛ ma. 
1TH.5.2	Ma titi yaa zim di a wuzu naa ya kunyan ti kaa wa bur wa, o waa chi chenani ŋmɛɛr yaa wa dusum chene. 
1TH.5.3	A saha naa nara yaa sɛm di alaafɛ nyɛnu ka ba vɛ ɔm kundɔŋ, muksi kinkan ya vaan wa pu ba lalaga. Ba nidigi wa zi li muksi ti ni. O zi jɛri bau a chi nihaan naa kpak lo. O wa kaa lul, wiili ti yaa jɛri unu. 
1TH.5.4	Mu niinbisa, ma zim a wuzu naa Yesu zi wa bur wau. Chendaha o wa zi jɛri ma a chi ŋmɛɛr. 
1TH.5.5	Ma maga chi fitin timwa aa tum gbampulim ni. Ya wa chi birsa tima a sogli aa tum. 
1TH.5.6	O wa werwa ya chɔ do a chi ba naa vɛ zim Yesu la chɔ do chen. Ma nyɛ ya si a si chiŋi a ta zɔɔli a chi ba naa nyɔ sin aa dɛɛsi. 
1TH.5.7	Dusum nɛ nara nyɔ sin aa dɛɛsi a la chɔ do. 
1TH.5.8	Ya chi fitin tima, ma ta nyɛ ya dɛɛsi chen. Ma nyɛ ya se suuli a kidaŋni nara a kpak bambi bɛgim di Koosa zi yisi yau a li ya tum tagna ni hali a wa peti. Ya ya chen ni, sintana wa zi nyaŋi ya. 
1TH.5.9	Koosa wa fun lisi ya di o na paan a du ya ni a ta ya yɔri, amaa o funɛ lisi yau di o yisi ya a li ya tum tagna ni hali a wa peti ya kunyan Yesu Kristo daha. 
1TH.5.10	O funɛ sou ya daharɛ chen ni o wa bur wa, ka ya maga ha vɛɛn nyɛn akoo a siti, ya zi wa kpak miisau a nyɛn o wati. 
1TH.5.11	Nan daha, ma kpami dɔŋa aa kisuŋi dɔŋa a chi chenani ma piinsa ya.
1TH.5.12	Mu niinbisa, yaa sumi mau di ma nyɛ ba naa ya kunyan ti fun lisi di ba ya ma nihɛɛta chen, wa jirima. Ba waa la tum o tuma kinkan ma wati a la nyini ma. 
1TH.5.13	Ma nyɛ ba jirima kinkan aa kidaŋni ba, domi tum naa baa tum nan daha. Ma la nɔɔni dɔŋ ni.
1TH.5.14	Mu niinbisa, ya ŋɔ mau wuti ni, ma ŋɔ nibin yarɛ ni a kikpami ba, a kisuŋi ba naa la ɔm wa ba kpak bambi, a kisuŋi ba naa se suuli gbarɛgɛɛ, aa kpak nara maga wa kanyita. 
1TH.5.15	Ma ta tum tum tagin a bɔ tum tagin. Maa kpaŋi a tum tum were duŋduŋ aa nyɛ dɔŋ ni awa nara maga ni.
1TH.5.16	Ma kut kpak tu sɔɔna kinkan, 
1TH.5.17	a kisumi Koosa saha maga, 
1TH.5.18	aa pɛgi un a li kin naa maga ya ma ni. Chene Koosa daŋni ma tum aa kitiŋ Yesu Kristo.
1TH.5.19	Ma ta tɔ Koosa siim weri ti tuma. 
1TH.5.20	Ma ta sɛm sɛm tagna a nyɛ laaboor naa Koosa witinsa ta sɛm a li o kpok ti ni chen. 
1TH.5.21	Ma nyini ba sɛma maga a nɛɛ a weru. A were ma kpak a. 
1TH.5.22	Koosa siim weri ti kpok vɛ nyɛn ba sɛm ta ni, ma vɛ a.
1TH.5.23	Koosa naa la nyɛ ma bara sɔɔna, zi nyɛ maa tum tum wereu a gbaari. O zi kok ma awa ma lisi wa ma siimau a li wu tagna ni, chen ni a zi weru hali saha naa ya kunyan Yesu Kristo wa bur wa. 
1TH.5.24	O waa naa funɛ yir ma di ma wa o wati, ya wuti tiina. Chendaha o zi kok ma.
1TH.5.25	Mu niinbisa, maa sumi Koosa a nyɛ ya gbanko ni, 
1TH.5.26	a kizaami ya niinbisa maga nɛnɛ.
1TH.5.27	Mu kpak ya kunyan ti kpoku di mu ŋɔ ma ma karimi tɔn nɔ a nyɛ Yesu nitiŋɛ ba naa maga nyɛn dooni.
1TH.5.28	Ya kunyan Yesu Kristo kisuŋi ma.
2TH.1.1	Mu waa, Pɔɔl, awa Sailas wa Timoti zaami mau.
2TH.1.1	Min, Pɔɔl, la sɔbi tɔn nɔ a nyɛ ma naa tiŋ Yesu a li Tɛsalɔnika ni. Ya kunyan Koosa awa ya kunyan Yesu Kristo dɔ ma.
2TH.1.2	Ba suŋi ma a kinyɛ ma bara sɔɔna.
2TH.1.3	Mu niinbisa, ya yaa zaami Koosau ma daha saha maga. O weru di yaa zaami un chen, domi ma se suuli gbaariu kinkan ka maa daŋni dɔŋa. 
2TH.1.4	Chendaha ya yaa ŋɔ Yesu nitiŋɛ doonani maga ya nyɛn di ma ya ya jirima narawa. Hali nara namsi ma kinkan, ma se ha vɛɛn su Koosau kinkan ka maa di ma namsi.
2TH.1.5	Koosa wa wa di o wa di tɛɛnɛ nɔ tim maga sɛria wa wuti, o zi wa ŋɔ di ma wa zu o koor ti, domi namsi naa ma namsi nan daha. 
2TH.1.6+2TH.1.7	Koosa ya wuti tiina. Ya kunyan Yesu awa o malaikasa ba naa chi di a kpak kpok, wa li Koosa tɔhɔn ti a wa, o zi nyɛ ma namsi ti awa ya namsi petiu a kpa namsi ti a du ba naa la namsi ma chen ni. 
2TH.1.8	Ba naa vɛ zim Koosa awa ba naa se vɛ su o laaboor weri ti ya kunyan Yesu wɛ, Koosa zi wa lɛrgi ba diŋsau a ta ba yɔri. 
2TH.1.9	Koosa wa yisi ba a li o bar nyɛni awa o jirima zen ti ni, ba zi wa namsiu a ta yɔri hali saha naa vɛ kpak bɔ. 
2TH.1.10	A wuzu naa ya kunyan ti kaa wa bur wa, ba naa maga se su un zi nyɛ un jirimau kinkan. Ma gbanko zi wa nyɛn dooniu a ya chen, domi ma se funɛ su Koosa laaboor weri naa ya fun wa biksi ma chen.
2TH.1.11	Chendaha ya yaa sumi un ma daha. Waa funɛ lisi ma di ma la o mi fali ti. Yaa sumi unu di o nyɛ ma o kpok ti yaa tiŋ o mi fali ti nɛnɛ. Ya vɛɛn a sumi unu di o suŋi ma ma kitum tum were a naa maga ma daŋni ma tum hali a wa peti, domi ma se su un. 
2TH.1.12	Ma tiŋ chen nɛnɛ, ya kunyan Yesu sɔn ti zi na jirimau ma daha, ka ma gbanko kaa na jirima, domi ma wa un ya nibɛgimnɛ. Ya Koosa awa ya kunyan Yesu Kristo kisuŋi ma ma nyɛn chen.
2TH.2.1	Mu daŋni mu bu ŋɔ mau lalaknɔ saha naa ya kunyan Yesu wa bur wa ka ya wa un wa lagmi wɛ. Mu niinbisa, mu sumi mau di, 
2TH.2.2	nara ŋɔ ma di ya kunyan ti piin bur wau, ma ta nyɛ o jɛri ma a li ma lise ni a ta nyɛ ba sɛma kimuksi ma. Nara nama ŋɔ ma di ba ya Koosa witinsiwa akoo ba karimɛ tɔnnɛ a ŋɔ di min sɔbɛɛ, ma ta nu ba sɛm ta. 
2TH.2.3	Ma fiɛŋ ma nyɛ nara kimur ma, domi tum tagna tiina la zi wa te a wa. Tɛɛnɛ nɔ tima ba naa vɛ zim Koosa hali a wuzu ti, zi wa siu aa tiŋ tum tagna tiin ti. O saha wa peti, Koosa zi kpa unu a du din dam ni. 
2TH.2.4	Tum tagna tiin nɔ zi wa ŋɔu di kinkin naa nibinsa jɛɛmi ya yɔrirɛ, a ŋɔ di o ya nibin zenne a kaali ba maga. Hali o zi la zu Koosa bar jɛɛmi damau a kani a ŋɔ di o ya Koosarɛ.
2TH.2.5	Ma wa lisi saha naa mu fun nyɛn ma wati chenn? Mu funɛ ŋɔ ma a nama maga wɛu. 
2TH.2.6	Lalaknɔ wu digi nyɛ a vɛ yaali, ka ma zim chen kin ti. Koosa wa lisi wu digi ti, tum tagna tiin ti zi wau. 
2TH.2.7	Nibinsa piin sogli a vɛ Koosa. Chen kin ti tɔ ba nyinbaan di ba vɛ Koosa gbampulim ni chen, hali o saha wa tel o kaali. 
2TH.2.8	Doone tum tagin tiin ti zi na nyinbaan a wa. Ya kunyan Yesu wa bur wa, o zi wa kpa o kpoku awa o jirima wa o hiisa a hiisa a du un niu o sou. 
2TH.2.9	Tum tagin tiin ti wa wa, o zi kpa sintana kpoku a tum tum zene awa alaazibu tuma kinkan, 
2TH.2.10	di o mur nara ba naa Koosa zi wa na ba galimsa a ta ba yɔri. O zi wa na ba galimsa chenu, domi ba wara daŋni wuti ti, chen ni o fu zi kotiu a yisi ba a li ba tum tagna ni ba tiŋ un. 
2TH.2.11	Chendaha Koosa zi nyɛ sintana kpa o kpok tiu a tum tum tagna, chen ni ba se zi su kinkin naa ya nusunau. 
2TH.2.12	Ba naa maga vɛ nyɛ ba se su wuti ti amaa a ka nyɛ ba tusa sɔɔni tum tagna tumi ni, Koosa zi di ba sɛriau a na ba galimsa.
2TH.2.13	Mu niinbisa, ya yaa zaami Koosau ma naa o daŋni nan daha. Ma se funɛ su o wuti ti. Chendaha o fun te kpa o siim weri kpok ti a yisi ma a li ma tum tagna ni a nyɛ o titi ni. 
2TH.2.14	Ya funɛ wa biksi ma Koosa laaboor weri ti wɛ, o fun a yir ma, chen ni wuzu digi ma zi wa bɔni ya kunyan Yesu Kristo jirima awa o chaaniu kinkan. 
2TH.2.15	Mu niinbisa, chen daha, maa kpak nɛnɛ aa tiŋ wuti biksi naa ya fun biksi ma saha naa ya fun nyɛn ma wati awa chenani ya fun sɔbi tɔn ni a nyɛ ma.
2TH.2.16	Ya kunyana Koosa la daŋni ya a fun suŋi ya, a kpami ya ya kpak bambi bɛgim un ni. 
2TH.2.17	O wa ya kunyan Yesu Kristo la kpami ma di ma tum tum were a kisɛm wu were duŋduŋ.
2TH.3.1	Mu niinbisa, maa sumi Koosa a nyɛ ya di ya koti a mɔɔli Koosa laaboor weri ti bawu maga ni, chen ni nidamata se zi su unu a chi chenani maa ya chen. 
2TH.3.2	Ma vɛɛn kisumi un di o yisi ya a li ba naa la tum tum tagna nisa ni, domi nara kinkan se wa su laaboor weri ti.
2TH.3.3	Amaa ya kunyan ti ya wuti tiina. O zi kpa o kpoku a nyɛ ma a yisi ma a li tum tagna naa sintana tum a du ma ni. 
2TH.3.4	Ya kunyan ti nyɛ ya se su ma di ma zi tiŋ kin naa maga ya fun biksi mau a chi ma la tiŋ lalaknɔ nan.
2TH.3.5	O suŋi ma ma daŋni Koosa nɛnɛ a kpa o kpok ti a nyɛ ma, chen ni ma zi kotiu a di ma namsi.
2TH.3.6	Mu niinbisa, ya kunyan Yesu Kristo ŋɔ ya di ya ŋɔ ma kin nama wɛ. Ma ta nyɛ ma wa ba naa kpak zanyɛrka lagmi, domi ba wara tiŋ ya biksi ti. 
2TH.3.7	Ma titi zimu nɛnɛ chenani ya nyɛni fun du ma watiu. Ma gbanko kinyɛn chen. Ya wa ma funɛ nyɛn, ya wa fun kpak zanyɛrka. 
2TH.3.8	Ya ka funɛ tum nha wa dusumu kinkan, chen ni ya zi diu a li ya bara wilim ni. Ya wa fun a daŋni di ma suŋi ya wa diwe ni. Kin naa maga ma yaa fun a nyɛ ya, ya yaa bɔ a nyuuniu. 
2TH.3.9	O funɛ deŋliu wa ya ŋɔ ma di ma suŋi ya wa diwe ni, amaa ya bara wilim nee yaa di a la biksi ma chenani ma zi tiŋ. 
2TH.3.10	Ya funɛ nyɛn ma wati, ya yaa fun a ŋɔ mau di nara vɛ daŋni tum tumi, o wa lawa ba di diwe.
2TH.3.11	Ya funɛ nu di ma bɔnɛ ya zanyɛrka timwa a la zu ba dɔŋtima wɛ ni. Chendaha ya sɔbi nan a nyɛ ma. 
2TH.3.12	Ya ŋɔ bau ya kunyana Yesu Kristo sɔn daha ba nyɛ ba se sɛrɛ ka ba di ba titi bara wilim aa kitum ba tuma balimm.
2TH.3.13	Mu niinbisa, ma ta wa ku wa tum were tumi ni. 
2TH.3.14	Nandigi nyɛn dooni a vɛ daŋni o tiŋ chenani ya sɔbi tɔn nɔ nan, ma ta nyɛ o lagmi ma ni, chen ni o zi na hiisau. 
2TH.3.15	Ma ta ya un a chi o ya ma dɔmnɛ, amaa ma kpaŋi a burgi o nyuha o tiŋ nyinbaan ti a chi ma niinbe.
2TH.3.16	Ya kunyana naa ya bara sɔɔn tiina, waa la zi nyɛ ma bara sɔɔna saha maga, a nyɛn ma wati.
2TH.3.17	Min, Pɔɔl, zaami mau. Mu titi la sɔbi sɛm na. Mu tɔna maga ni nannɛ mu yaa sɔbi mu sɔn.
2TH.3.18	Ya kunyana Yesu Kristo suŋi ma maga.
1TI.1.1	Min waa, Pɔɔl, la sɔbi tɔn nɔ. Koosa naa funɛ yisi ya a li ya tum tagna ni di yaa tiŋ un, awa Yesu Kristo naa nyɛ ya kpak bambi bɛgim un ni, ba funɛ ŋɔu di mu ya Yesu Kristo nitumi.
1TI.1.2	Mu la sɔbi tɔn nɔ a nyɛ Timoti naa si funɛ su Yesu wuti ni a li mu biksi ni.
1TI.1.2	Ya kunyana Koosa awa ya kunyan Yesu Kristo kpak hin siki a kisuŋi hin a nyɛ hin bara sɔɔna.
1TI.1.3	Mu daŋni i kpalimi Ɛfɛsus nɛɛ a chi chenani mu fun ŋɔ hin saha naa mu wa hin fun nyɛn ka mu gali Masɛdonia pulum ni chen. Nara ba naa nyɛn Ɛfɛsus ni, bɔnɛ biksi chenani vɛ ya wutirɛ. La ŋɔ ba di ba gil chen biksi. 
1TI.1.4	Ŋɔ ba di ba kpa ba mura awa ba nawaalsa sɔn biksi a ta, domi a wa nyɛ nara di dɔŋa amɔrɛ saha maga. Chenani baa tum wa nyɛ nara se su Koosa awa o wuti biksi ti. 
1TI.1.5	Mu ŋɔ hin nannɛ, chen ni ya tusa zi chaaniu ka ya kpak tuha bɛgim wa Koosa ni ka ya se su un wuti ya daŋni nara maga. 
1TI.1.6	Nibiksɛ nama funɛ bur wuti biksi ti niu a nyuksi ba nyinbaan. Saha maga baa di dɔŋa wa amɔrɛ yɔri yɔri. 
1TI.1.7	Ba kpak unu ba bambi ni a biksi nara Koosa chiksɛ wɛ, amaa ba wa fun zim sɛm naa ba biksi chen mun.
1TI.1.8	Ya zimu di Koosa chiksɛ ta weru, amaa o lawa nara zim a wuti munu. 
1TI.1.9	Koosa wa fun nyɛ o chiksɛ ta nibin were daharɛ. O fun kpa a a nyɛ ba naa vɛ tiŋ a, a vɛ tiŋ Koosa nɔ a vɛ daŋni ba zim un a la tum tum tagna a kpu nara hali ba nyama awa ba numa, 
1TI.1.10	a la tum chɔkumsi tuma a daŋni ba wa ba dɔŋtima nibaala kichɔ, a kpaksi nara a la yogli a la sɛm nusun sɛma a la chɔk nara sɔna a la tum tum naa vɛ tiŋ wuti nyinbaan biksi ti. 
1TI.1.11	Koosa naa zen kinkan a wer hali o wa peti, funɛ kpa o wuti biksi nɔ a du mu nin nee di mu kpa nyɛ nara ni. Waa ya o laaboor weri ti.
1TI.1.12	Mu zaami ya kunyan Yesu Kristo, domi o funɛ lisi minu di mu ya o tumtumna a kpa o kpok ti a nyɛ min di muu tum o tuma. 
1TI.1.13	Saha digi mu fun zim un a la chɔk o sɔn a la pini o zoma a la muksi o nitiŋɛ ta kinkan. Mu si wa fun su un. Chendaha mu wa fun zim chenani mu tum. Amaa Koosa funɛ kpak min sikiu, 
1TI.1.14	a suŋi min hali o vɛ kpak bɔ di mu si su un, chen ni mu zi kotiu a daŋni nara. Ba naa maga wa Yesu Kristo ya nibɛgim, o suŋi ya nan. 
1TI.1.15	Chenani mu kaa ŋɔ nan ya wuti sɛma a naa ya maga zi la nɔɔni. Yesu Kristo funɛ wa tɛɛnɛ nɔ maga di o wa yisi nara a li ba tum tagna ni baa tiŋ Koosa. Min funɛ tum tum tagna a kaali nara maga. 
1TI.1.16	Chendaha Koosa fun a kpak min siki ka muu tum tum tagna a kaali nara maga ka Yesu Kristo fun kpak kanyita kinkan min ni. Chenani ba fun ya a nyɛ min biksi ba naa la zi wa a nyɛ ba se su un, chenani ba zi wa la o mi fali naa vɛ kpak bɔ. 
1TI.1.17	Ma nyɛ ya yaa kipɛgi Koosa a kinyɛ un jirima kinkan. Waa ya ya koora naa nyɛnɛɛ hali saha naa vɛ kpak bɔ, a ya nibɛgim duŋduŋ. Nandigi wa koti a na un. Ami.
1TI.1.18	Mu be, Timoti, mu kpa sɛm nama a du i nin nee. Saha digi nara bɔnɛ funɛ sɛm i wɛ a li Koosa kpok ni. Nyɛ ba sɛm ta kpami hin i tum i tuma nɛnɛ a nyɛ Koosa ni, 
1TI.1.19	a kpak nɛnɛ aa tiŋ un wa tuha bɛgim ni. Bɔnɛ ka wa fun tiŋ wa tuha bɛgim a bur a chɔk ba se suuli kinkan. 
1TI.1.20	Nara balɛ naa ba yir Haiminius awa Alɛzanda, nyɛn ba ni. Mu fun lisi ba a du sintana nin ni, chen ni ba zi buksiu a ta chɔk Koosa sɔn.
1TI.2.1+1TI.2.2	Mu daŋni mu kpami hinu i sumi Koosa a kizaami un ba naa ya koorsa awa ba naa maga dɔ ya daha. Kisumi un di o suŋi ba, chen ni ya maga zi nyɛn wa bara sɔɔnau a tiŋ Koosa nɛnɛ aa nyɛ un jirima. 
1TI.2.3	Ya tum chen maga, o zi sɔɔni Koosa tuhau, 
1TI.2.4	domi o daŋni o yisi nara magwa a li ba tum tagna ni baa tiŋ un a wa zim o wuti ti. 
1TI.2.5	Koosa ya nibɛgimnɛ. Yesu Kristo gbanko ya nibɛgimnɛ a fun wa tɛɛnɛ nɔ maga a wa ya nibine, chen ni o zi la mo ninu Koosa wati a nyɛ ya. 
1TI.2.6	Kristo funɛ sou ya daharɛ, chen ni o zi kotiu a la nibinsa nyuuna a nyɛ ba. Saha nɔwa Koosa fun lisi di ya la biksi nara kin nama wɛ. 
1TI.2.7	Chendaha o fun nyɛ mu ya o nitumi a tum min di mu la biksi ba naa vɛ ya Ju tima di ba se su un ka ba wa zim wuti ti. Mu sɛma ya wutirɛ. Mu wa ya nusun tiina.
1TI.2.8	Chendaha mu daŋni nibaala ba naa maga tiŋ Koosa nɛnɛ a nyɛn bawu maga ni ba sumi un. Ba ta na paan a kidi dɔŋ wa amɔrɛ. 
1TI.2.9	Mu gbanko daŋni nihaana ba ta niŋi gata a chi sakaalsa a kiniŋi wa nɛha ni. Ba ta kpa malɛ damata a vɔti ba nyuksa a ta laari salma kina awa buŋkul were awa gar were. 
1TI.2.10	O ka bɔu di baa tum tum were domi baa tiŋ Koosarɛ. 
1TI.2.11	O lawa nihaana ya jɛrgɛu a moori aa kibuksi. 
1TI.2.12	Mu wa la nɔɔni di nihaana kibiksi koo a dɔ nibaala. O lawa ba mooriu. 
1TI.2.13	Koosa funɛ te naami Adam awa Iif. 
1TI.2.14	Sintana wa fun mur Adam, amaa nihaan tirɛ sintana fun mur o chɔk Koosa chiksɛ ta. 
1TI.2.15	Amaa nihaana ba naa la dɛɛsi bisa, ba kpak nɛnɛ a nyɛ ba se su Koosa kinkan a daŋni dɔŋa aa ya bambi tima, wuzu digi Koosa zi yisi bau a li ba tum tagna ni hali o wa peti.
1TI.3.1	Mu sɛm wutirɛ. Nar kpak un o bambi ni di o ya Yesu nitiŋɛ nyuhu tiina, o daŋni kiwerere. 
1TI.3.2	O lawa o kpak sɔn weriu nara wati a kpak nihaan bɛgim duŋduŋ a kpak o titi nɛnɛ a ya bambi tiina a tiŋ nɛnɛ a la hɔɔra a du o dam ni a koti aa biksi nara. 
1TI.3.3	O wa lawa o nyɔ sin a dɛɛsi a kpak nara wa tuha sa a kidaŋni o ya malɛ tiina. O lawa o ka ya jɛrgiu a kpak bara sɔɔna saha maga, 
1TI.3.4	a koti a nyini o walɛ nɛnɛ a nyɛ o bisa tiŋ o nɔ aa nyɛ un jirima. 
1TI.3.5	Nar vɛ koti a nyini o walɛ nɛnɛ, yɛrɛ o kaa ya a koti a nyini ba naa tiŋ Koosa? 
1TI.3.6	O si su Koosa tama, o wa kiya Yesu nitiŋɛ nyuhu tiina. O ya nyuhu tiina lalaga, o zi zer o titiu ka Koosa zi na o galimsa a chi o funɛ na sintana galimsa chen. 
1TI.3.7	O lawa ba naa vɛ zim Koosa, kinyɛ un jirimau, chen ni sintana wa zi wa mo o lo o di hiisa.
1TI.3.8	O lawa Yesu nitiŋɛ nisuŋɛ kpak nara jirimau a tum ba tuma a li ba bambe ni. Ba gbanko ta nyɔ sin a dɛɛsi a kidaŋni ba ya malɛ tima. 
1TI.3.9	Amaa o lawa ba kpak wuti naa funɛ sogli ka Koosa kpa un li gbampulim chenu a kpak tu bɛgim wa Koosa ni. 
1TI.3.10	O lawa Yesu nitiŋɛ ta te a zaamsi ba, chen ni ka ba di, ba zi ya ba nisuŋɛu. 
1TI.3.11	Nisuŋi naa ya nihaan, o lawa o kpak nara jirimau a kpak o titi nɛnɛ a ya wuti tiina a li kina maga ni. O ta lɔ nara gantɛl. 
1TI.3.12	Nisuŋi lawa o kpak nihaan bɛgim duŋduŋnɛ a kinyini o bisa awa o walɛ nɛnɛ. 
1TI.3.13	Ba naa la suŋi nɛnɛ, zi na jirimau a koti a kpak bambi aa ŋɔ nara ni chenani ya se su Yesu Kristo domi ya wa un ya nibɛgimnɛ.
1TI.3.14	Mu lisu di o wa zi vusi ka mu wa i wati. 
1TI.3.15	Mu vusɛɛ, tɔn nɔ zi biksi hinu chenani ya zi nyɛn wa dɔŋ niu. Ya naa la tiŋ Koosa naa nyɛnɛɛ, ya waa ya o wuti niilɛ. 
1TI.3.16	Wuti naa funɛ sogli ka Koosa lisi un a li gbampulim, yɛrɛ o zen mak.
1TI.3.16	Yesu Kristo fun wa burgi nibine,
1TI.3.16	ka Koosa siim weri ti fun biksi nara tima di chenani o ŋɔ o titi wɛ chen ya wutirɛ.
1TI.3.16	Koosa malaikasa funɛ nyini un ka Koosa wa lɛli un a li o sou ni a zini o tɔhɔn ti.
1TI.3.16	O nitiŋɛ ta fun a mɔɔli o laaboor weri ti bar damata ni ka nara se su un.
1TI.4.1	Koosa siim weri ti biksi nyɛn gbampulim ni di saha kurgɛ wau, nibin bɔnɛ zi wa buru a tiŋ Koosa. Ba ka zi wa nu alizin tagna biksiu a kitiŋ ba naa la mur ba nɔ. 
1TI.4.2	Biksi nɔ li nusun tima ba naa la daŋni ba mur nara nɛɛ. O bak ka wu bu to wu were koo wa tagna ni. 
1TI.4.3	Nara nama la biksi di nara kichi diwe bɔnɛ ka nibaala ta kpa haanasa. Amaa Koosa daŋni ba naa se su un a zim wuti ti di ba kpa diwe naa maga o fun naami chen a sumi un aa di. 
1TI.4.4	Kin nawara maga Koosa fun naami weru. O wara daŋni ya chi diwe bɔnɛ, amaa o daŋni ya kpa diwe magwa a sumi un aa kidi. 
1TI.4.5	Ya ya chen, Koosa zi kpa o ninu a sak diwe ta ni ka ya di.
1TI.4.6	I yaa lisi Koosa wuti biksi naa i fun la aa tiŋ, a kpa a biksi Yesu nitiŋɛ ta, i ya Yesu Kristo tumtum werire. 
1TI.4.7	Ta lagmi ba naa la biksi mura a naa vɛ ya Koosa wɛ, a nyɛ nara ni. Ba mur ta ya yɔrirɛ. Kpaŋi i titi kinkan Koosa wuti biksi ti nyɛn i bambi ni. 
1TI.4.8	I kpa i bara a tum di o kpok, chen weru, amaa ii tiŋ Koosa nɛnɛ, waa bɔɛɛ kinkan, chen ni i zi tum o tumau lalaknɔ awa saha naa wa wa. 
1TI.4.9	A waa ya wuti sɛma a naa ya maga zi la nɔɔni kinkan. 
1TI.4.10	Chendaha yaa tum ya tuma kinkan a nyɛ Koosa ni, domi ya kpak bambi bɛgimu un ni. O nyɛnu a daŋni o yisi nara maga a li ba tum tagna ni baa tiŋ un. O piin ya chenu a nyɛ ya naa se su un ni.
1TI.4.11	Kiŋɔ a kibiksi kin nama a nyɛ nara ni. 
1TI.4.12	Nyɛ i sɛma awa i nyɛni wa chenani i daŋni nara wa chenani i si su wa i tum were, biksi Yesu nitiŋɛ ta chenani ba zi tiŋ Koosa. I ya chen, nandigi wa zi ŋɔ di i ya bichɛllɛ. 
1TI.4.13	Hali mu wa wa i wati, kpak si sɛm a karimi Koosa sɛm tɔn ti nara suwachak ni a kibiksi ba Koosa wɛ. 
1TI.4.14	Ta suglɛ papaha naa Koosa fun nyɛ hin saha naa o wa yir hin di i ya o tumtumna a nyɛ o witiina sɛm a li o kpok ni ka Yesu nitiŋɛ nihɛɛti ta kpa ba nisa a sak hin ni. 
1TI.4.15	Nyɛ kin nama nyɛn i bambi ni i tiŋ a, chen ni nara maga zi na chenani i tum tum were a gbaariu. 
1TI.4.16	Kidoso i nyɛni ni awa chenani i biksi nara. I kpak kin nama nɛnɛ, wuzu digi Koosa zi wa yisi i wa ba naa la nu i nɔu a li ma tum tagna ni hali a wa peti.
1TI.5.1	Ta zulimi nihɛɛ, amaa sumi un a chi o ya i nyana. Kisɛm sɛma bunɔɔna wati a chi ba ya i niinbisa, 
1TI.5.2	awa nihaana a chi ba ya i niina, awa butoosa a chi ba ya i toosa. Kilisi chenani weree aa nyɛ ba.
1TI.5.3	Kinyɛ luhaana ba naa vɛ kpak nara ba nyini ba, wa jirima. 
1TI.5.4	Amaa luhaan kpak niisisa akoo bisa, ba nyini un a bɔ chenani ba nyana awa ba niina fun ya nyɛ ba. Chene ba zi tiŋ Koosau ba dam ni a sɔɔni o tuha. 
1TI.5.5	Luhaan vɛ kpak nandigi o nyini un ka o kpak bambi bɛgim Koosa ni a la sumi un di o suŋi un nha awa dusum, o ya luhaan wutirɛ. 
1TI.5.6	Amaa luhaan naa ka tiŋ o titi daŋni, o nyɛnu a chi o wa zim Koosa. 
1TI.5.7	Kibiksi kin nama a nyɛ i nara ni, chen ni nandigi wa zi koti a nyɛ ba sɔn tagin. 
1TI.5.8	Nandigi vɛ nyini o titi walɛ, o wa tiŋ Koosa nɛnɛ. O tum tagna a kaali ba naa vɛ zim Koosa, domi ba waa koti a nyini ba walɛ.
1TI.5.9+1TI.5.10	Luhaan bunsa kaali bun fumnɔra, ka o fun kpak baal bɛgim duŋduŋ a dɛɛsi o bisa nɛnɛ a la Koosa nara awa hɔɔra a du o dam ni a la suŋi ba naa nyɛn muksi ni a kpak un o bambi ni di o tum tum werewa, Yesu nitiŋɛ ta zi nyini unu.
1TI.5.11	Luhaana vɛ tel bun fumnɔra, ta nyɛ Yesu nitiŋɛ ta kinyini ba. Ba zi daŋni ba yu baal falɛu, ba wa zi bu kpak un ba bambi ni di ba tum Kristo tuma. 
1TI.5.12	Ba ya chen, ba zi chɔk ba vɔwiu di ba zi tum Kristo tumau duŋduŋ. Chendaha Koosa zi wa na ba galimsau. 
1TI.5.13	Luhaan butoosa gbanko zi kpak zanyɛrkau a gba nara damsa a zu ba wɛ ni aa lɔ nara gantɛl. 
1TI.5.14	Mu daŋni luhaan butoosa kiyu baalasau a lul bisa a kinyini ba dama, chen ni ya dɔma wa zi na nyinbaan a chɔk ya sɔn. 
1TI.5.15	Luhaan butoosi ta bɔnɛ piin bur Koosa nyinbaan tiŋi niu di ba tiŋ sintana. 
1TI.5.16	Nihaan naa tiŋ Kristo a kpak luhaana o walɛ ni, o lawa o nyini bau. Yesu nitiŋɛ ta ka nyini luhaana ba naa vɛ kpak nara.
1TI.5.17	Yesu nitiŋɛ nihɛɛta ba naa la nyini ba nara nɛnɛ a kpak si sɛm aa biksi nara Koosa wɛ kinkan, o lawa ba na jirima bilɛu. 
1TI.5.18	Ba fun a sɔbi a li Koosa sɛm tɔn ti ni a ŋɔ,
1TI.5.18	“Ma ta vɔu nuha naa la sɔrgi niŋmɛna di o chɛri a, nɔ.”
1TI.5.18	Ba fun bukoo sɔbi,
1TI.5.18	“Tumtumna kila o bɔta.”
1TI.5.19	Nandigi daŋni o fiksi Yesu nitiŋɛ nihɛɛ, nyɛ o kpa nara balɛ koo nara batora ba wa a ya sɛhɛra tima, chen ni i zi nu ba sɛmau. O vɛ ya chen, ta nu o wati. 
1TI.5.20	Ba naa la tum tum tagna, kpaŋi a burgi ba nyuuna nara suwachak ni, chen ni ba naa nuɛɛ zi ɔmu.
1TI.5.21	Mu chiŋi Koosa awa Yesu Kristo awa o malaikasa naa o lisi suwachak ni, mu ŋɔ hinu di ii tiŋ mu biksi ŋɔ. Ta nyini digi a kaali digi. 
1TI.5.22	Ta kpa i nisa a saksi nara ni lalaga di ba ya ya kunyan ti tumtumsa. Ta lagmi ba naa la tum tum tagna wati, amaa i kpak i titi wa tu chaan ni saha maga.
1TI.5.23	Ta nyɔ ni duŋduŋ, amaa i yaa kinyɔ sin tama, domi i lo wi yɔri yɔri. O zi suŋi hinu.
1TI.5.24	Bɔnɛ tum ba tum tagna gbampulim nɛɛ, chen ni ya zi zim a wɛu. Bɔnɛ ka tum ba tum tagna a sogli, chen ni ya wa zi zim a wɛ. Amaa wuzu digi Koosa zi wa di ba maga sɛriau. 
1TI.5.25	Ya zim tum were naa nibinsa tumu wɛ, hali a naa sogli wɛ, domi a zi wa li gbampulimu.
1TI.6.1	O lawa yosa kinyɛ ba kunyama awa jirimau, chen ni nandigi wa zi koti a chɔk Koosa sɔn a kisɛm di ya biksi ti ya yɔrirɛ. 
1TI.6.2	Ba kunyam ta ya Yesu nitiŋɛ, ba ta vɛ ba jirima nyɛɛli, domi ba ya ba dɔŋtima daha. Ba tum tuma kinkan a gbaari, domi ba dɔŋtim ta ba daŋni chen la zi na nyɔɔra a li ba tum ta ni. Kibiksi kin nama a nyɛ i nara ni.
1TI.6.3	Ba naa maga vɛ la nɔɔni ya kunyana Yesu Kristo wuti sɛma a naa nyɛ ya tiŋ un nɛnɛ, amaa a kpak ba titi biksi a nyɛ nara ni, 
1TI.6.4	ba zer ba titi a vɛ zim kundɔŋ. Saha maga ba yaa daŋni ba di amɔrɛrɛ kinkan a kidaŋni tɛl sɛma, chen ni ba naa la nu ba sɛm ta ya handɔta timawa a waligi dɔŋ ni a la chɔk dɔŋ sɔna a ya beeli tima. 
1TI.6.5	Nibiksɛ nama ya ba naa vɛ zim wuti ti, ka ba lisi lisi tagna saha maga. Ba yaa daŋni bara borare a du dɔŋ ni, a la lisi di ba naa tiŋ ba biksi ti chen zi wa ya malɛ timau.
1TI.6.6	O ya wutirɛ di ba naa tiŋ Koosa wuti biksi ti zi na nyɔɔrau kinkan, amaa ba kpak tu sɔɔna awa kin naa ba kpak chen ni. 
1TI.6.7	Ba funɛ lul ya, ya wa fun koti a kpa kundɔŋ a wa. Ya wa sou, ya wa zi vɛɛn koti a kpa kundɔŋ aa la. 
1TI.6.8	Ya kpak diwe a di a kpak kilaarɛ a laari, chen la zi puŋ ya. 
1TI.6.9	Amaa ba naa la daŋni ba ya malɛ tima, sintana zi wa zaamsi bau a mo ba lo a li ba womsa awa ba tum tagna daŋni ni, chen ni ba zi wa chɔku kinkan. 
1TI.6.10	Domi tum tagna damata li malɛ daŋni nɛɛ. Bɔnɛ kpak a ba bambe nee kinkan di ba na malɛ a la bur Koosa nyinbaan ni. Chen nyɛ ba tusa chɔk kinkan.
1TI.6.11	Amaa i waa naa la tiŋ Koosa, ta tum tum tagna chen ni. Nyɛ i si sɛri wa tum were tumi ni ka i tiŋ Koosa nɛnɛ. Nyɛ i si su un kinkan a ya jɛrgi a kidi i namsi a kidaŋni nara maga. 
1TI.6.12	I funɛ gil i tum tagna a chiŋi Koosa sɛhɛra tima nidamata suwachak ni, o fun kpa o mi fali naa vɛ kpak bɔ a nyɛ hin. Kpak un nɛnɛ. Nyɛ i si su un kinkan saha maga, chen ni i zi tiŋ unu nɛnɛ. 
1TI.6.13	Mu chiŋi Koosa naa funɛ naami kina maga, awa Yesu Kristo naa funɛ sɛm a kok o titi nɛnɛ a nyɛ Pɔntius Pailɔt ni a li ba suwachak ni, mu ŋɔ hinu di, 
1TI.6.14	ii tiŋ chenani mu fun biksi hin. Nyɛ i tuha kichaani, chen ni nandigi wa zi koti a chɔk i sɔn, hali ya kunyan Yesu Kristo wa bur wa. 
1TI.6.15	Koosa naa zenee a dɔ kina maga a ya koorsa maga kaŋkoora, waa la zi tum un saha naa o daŋni. 
1TI.6.16	Koosa duŋduŋ nyɛnɛɛ saha maga a li chaani naa nandigi zi vɛ koti a zuuli. Nandigi ha wa na un koo zi koti a na un. O kpok zen awa o jirima zi nyɛnu hali saha naa vɛ kpak bɔ.
1TI.6.17	Kibiksi ba naa kpak kidamata di ba ta daŋni sɔn a daha. Ba ta kpak bambi bɛgim a li ba kin naa la zi wa chɔk ni, amaa ba ka kpak bambi bɛgim Koosa naa la nyɛ ya kina maga di ya tusa sɔɔni ni. 
1TI.6.18	Kibiksi ba baa tum tum were nɛnɛ a kidaŋni ba bɔni ba kina a nyɛ ba dɔŋtima ni. 
1TI.6.19	Ba ya chen, ba zi kotiu a chiŋsi ba kina saha naa la wa nan a koti a kpak Koosa wuti miisa naa o zi kpa nyɛ ba.
1TI.6.20	Timoti, kiil kin tima mu fun kpa a du i nin ni chen. Ta lagmi ba naa la sɛm di ba biksi nara chenani ba zi wa zim Koosa. Ba biksi ti ya yɔrirɛ. Saha maga nara nama di ba titi womsi amɔrɛrɛ a la sɛm sɛm tagna. 
1TI.6.21	Bɔnɛ funɛ tiŋ ba a bur a tiŋ Koosa wuti nyinbaan.
1TI.6.21	O suŋi ma maga.
2TI.1.1	Mu waa, Pɔɔl, naa Koosa fun lisi di mu ya Yesu Kristo nitumi a tum di mu la ŋɔ nara ni o miisa naa o piin kpa nyɛ ya wɛ, domi ya wa Yesu Kristo ya nibɛgimnɛ.
2TI.1.2	Mu la sɔbi tɔn nɔ a nyɛ mu be daŋni Timoti naa si funɛ su Yesu a li mu biksi ni. Ya kunyana Koosa awa ya kunyan Yesu Kristo suŋi hin a kpak hin siki aa nyɛ hin bara sɔɔna.
2TI.1.3	Min la tum Koosa tuma awa tuha bɛgim ni a chi chenani mu nawaalsa fun tum chen. Mu yaa sumi Koosa a la zaami un i daha nha awa dusum. 
2TI.1.4	Mu lisu chenani i fun li mu watiu ka i tuha chɔku kinkan. Mu daŋni mu bu na hinu kinkan, chen ni i zi nyɛ mu tuha sɔɔniu hali a la gali. 
2TI.1.5	Mu lisu di i niina, Yunis, awa i naha, Lois se su Yesu wuti ni. Mu zimu di i gbanko si su unu a chi ba. 
2TI.1.6	Chendaha mu daŋni i lisi saha naa mu fun wa kpa mu nisa a sak hin ni, ka Koosa kpa o papaha a nyɛ hin chen. Ta tɔ un, amaa kitum un nɛnɛ. 
2TI.1.7	Siim weri naa Koosa fun kpa nyɛ ya chen, o wa nyɛ ya ɔm wa bambi kpaki ni, amaa o nyɛ ya o kpok ti, chen ni ya zi kotiu a daŋni nara a ya bambi tima.
2TI.1.8	Ta nyɛ hiisa kpak hin a li chenani i ŋɔ nara ni ya kunyan ti wɛ. Ta nyɛ hiisa gbanko kpak hin a li chenani ba tɔ min dɛ Kristo wɛ daha. Kpa kpok naa Koosa nyɛ hin aa saksi a na namsi o laaboor weri ti daha. 
2TI.1.9	Koosa funɛ yir ya di ya ya o titi nara a fun yisi ya a li ya tum tagna ni yaa tiŋ un. O wa fun ya chen di ya ya nibin werewa daha. Ya wa Yesu Kristo ya nibɛgimnɛ. Chendaha o funɛ ya Koosa tutɔrɛ a li o piili ni o suŋi ya chen. 
2TI.1.10	Doone o fun tum o be Yesu Kristo di o wa lisi ya a li ya tum tagna ni yaa tiŋ un. Nan biksi ya di o ya Koosa tutɔrɛ o suŋi ya. Kristo funɛ sou a li o daakakli ti ni, o fun a nyaŋi sou. Waa funɛ kpa Koosa laaboor weri naa funɛ sogli chen a biksi ya o mi fali naa vɛ kpak bɔ, wɛ.
2TI.1.11	Koosa fun lisi min di mu ya o nitumi a la biksi nara o laaboor weri ti wɛ. 
2TI.1.12	Chendaha ba fun kpak min a la tɔ dɛ ka mu namsi nan. Amaa mu ha vɛɛn kpak bambi kpoku, domi mu zim naa mu si suu. Mu zimu di o zi il o kin nawara o fun kpa a du mu nin ni hali saha naa o wa bur wa. 
2TI.1.13	I funɛ nyɛn mu wati, mu fun a biksi hin Koosa wuti wɛ di ii tiŋ un. Lalaknɔ kpak mu wuti biksi nɔ nɛnɛ. Nyɛ i si yaa su Yesu Kristo aa kidaŋni nara nɛnɛ, domi o wa ya ya nibɛgimnɛ. 
2TI.1.14	Koosa siim weri naa nyɛn ya ni nan, zi kpa o kpoku a nyɛ hin di i kpak Koosa papaha naa o fun kpa a du i nin ni chen nɛnɛ.
2TI.1.15	I zimu di ba naa maga funɛ nyɛn mu wati a li Azia pulum ni kaalu a ka min. Hali nara balɛ naa ba yir Figɛlus awa Hɛmɔjɛnis, ba gbanko funɛ kaaliu. 
2TI.1.16	Ɔnɛsifɔrɔs funɛ kpami minu bu damata. Chendaha mu sumi ya kunyan ti di o kpak o walɛ siki. O wa kpak hiisa a du min ni domi ba funɛ kpak min a tɔ dɛrɛ daha. 
2TI.1.17	O funɛ wa tel Room, o fun vaan piili a dɛu mu bar nyɛni hali a wa na min. 
2TI.1.18	I gbanko zimu nɛnɛ a li chenani o fun suŋi min kinkan a li Ɛfɛsus ni. Ya kunyan ti wa bur wa, o zi kpak un sikiu kinkan.
2TI.2.1	Mu be, ya wa Yesu Kristo ya nibɛgimnɛ. Chendaha Koosa la zi suŋi hin i kpak kpok. 
2TI.2.2	I funɛ nu ka muu biksi nara bu damata. I gbanko tiŋ mu nɔ sɛma aa kibiksi ba naa ya wuti tima ba zi kotiu a la biksi ba dɔŋtima.
2TI.2.3	I chi Yesu Kristo lanjimarɛ. Adaha i saksi a na namsi o daha. 
2TI.2.4	Lanjima la laal ni, o yaa gil o kina magau a ta gantɛl ni. O yaa daŋni o tuma sɔɔni o nyuhu tiina tuhau. 
2TI.2.5	Nar awa o dɔŋtima chɔ chɔchɔha a daŋni o di, o lawa o tiŋ ba nihɛɛti nɔu. 
2TI.2.6	Niparɛ naa la tum kinkan a li o ŋmaha ni, o zi na kiparɛ naa ba te kum chenu. 
2TI.2.7	Kilisi chenani mu sɛm hin nan. Koosa zi suŋi hinu ii zim mu sɛm ta muna.
2TI.2.8	Kilisi Yesu Kristo naa funɛ ya koor Devid lul be, a si a li o sou ni. Mu yaa ŋɔ nara niu Koosa laaboor weri ti wɛ, o wɛwa mu yaa ŋɔ ba. 
2TI.2.9	Koosa laaboor weri ti daha ba fun kpak min a la tɔ dɛ di mu namsi a chi tum tagna nitumi. Amaa ba wa koti a kpa o laaboor weri ti a tɔ dɛ. 
2TI.2.10	Chendaha mu di mu namsi maga, chen ni Koosa zi wa yisi ba naa o fun lisiu a li ba tum tagna a kpa o jirima zen naa vɛ kpak bɔ a nyɛ ba. Ya wa Yesu Kristo ya nibɛgimnɛ. Chendaha Koosa koti a ya chen. 
2TI.2.11	Ba funɛ sɛm wutirɛ,
2TI.2.11	“Ya wa un siwɛɛ,
2TI.2.11	wuzu digi ya wa un zi nyɛnu.
2TI.2.12	Ya di ya namsi maga,
2TI.2.12	wuzu digi ya wa un zi wa ya koorsau.
2TI.2.12	Ya vɛ un,
2TI.2.12	o gbanko zi vɛ yau.
2TI.2.13	Ya vɛ ya wuti tima,
2TI.2.13	o waa ya wuti tiinnɛ saha maga.
2TI.2.13	O wa koti a vɛ o titi.”
2TI.2.14	Kibiksi kin nama a nyɛ Yesu nitiŋɛ ta ni aa kitɛ ba nin Koosa suwachak ni di ba ta di dɔŋa wa amɔrɛ yɔri yɔri. Ba naa la di amɔrɛ chen ni, ba sɛma zi nyɛ ba naa la nu a chen bur Koosa tiŋi niu. 
2TI.2.15	Kpak un i bambi ni aa kitum Koosa tuma nɛnɛ, chen ni o wa zaamsi hin a peti, o zi ŋɔ di i kpaŋi i titiu. I biksi Koosa laaboor weri ti a nyɛ nara ni wa wuti ni, i wa zi wa na hiisa. 
2TI.2.16	Ta lagmi ba naa yaa biksi womsi mura a naa vɛ ya Koosa wɛ, a nyɛ nara ni. Ba naa la biksi chen ni, duŋni narawa a li Koosa wati a gbaari. 
2TI.2.17	Chenani ba yaa biksi nara chi chɔ naa la di nibine barawa. Nara balɛ naa ba yir Haiminius awa Failitus, nyɛn ba ni. 
2TI.2.18	Nara balɛ na funɛ gil Koosa wuti nyinbaanu a nyɛ ba naa se su Kristo bɔnɛ bur o tiŋi ni, domi ba biksiu di ya piin siu a li ya sou ni. 
2TI.2.19	Amaa Koosa laaboor weri ti chi dam zɛchikrɛ. O kpoku kinkan. Chendaha nandigi wa kiziigi un. O funɛ sɔbiu a sak zɛchik ti ni,
2TI.2.19	“Ya kunyan ti zim ba naa o dɔu.”
2TI.2.19	O gbanko funɛ sɔbiu a sak,
2TI.2.19	O gbanko funɛ sɔbiu a sak,
2TI.2.19	“Ba naa maga ŋɔɛɛ di ya kunyan ti dɔ ba,
2TI.2.19	ba gil ba tum tagna aa tiŋ un.”
2TI.2.20	Kidamata nyɛn sal zen ni. Ba kpa aniita awa salmasiwa a kɔɔri bɔnɛ a kpa daasa awa choha a kɔɔri bɔnɛ. Ba kpa aniita awa salma kin tau a chiŋsi a pɔ wuzu zene wuzu. Ba ka kpa daasa awa choha kin tau a tum tuma wuzu kam. 
2TI.2.21	Ba naa maga gil ba tum tagna, ba chi aniita awa salma kin nawara ba kpa chiŋsi a pɔ wuzu zene chene. Ba saksi ba titiu di ba tum tum were a nyɛ un. 
2TI.2.22	Ta tiŋ i titi daŋni a chi ba naa ya bunɔɔna, amaa kpak un i bambi ni a tum tum were kinkan a nyɛ i si su Yesu aa kidaŋni nara awa bara sɔɔni ni. Kilagmi ba naa kpak bambi chaanɛ a la sumi Koosa di o suŋi ba. 
2TI.2.23	Ta lagmi nibin womni ba naa yaa di dɔŋa wa amɔrɛ kin nawara ba vɛ zimi wɛ. I zimu di ba yaa di amɔrɛu hali o wa peti dɔŋ yooli ni. 
2TI.2.24	Ya kunyan ti tumtumna fiɛŋ o daŋni yo. O lawa o ya jɛrgiu a koti a biksi nara nɛnɛ awa kanyita ni. 
2TI.2.25	Saha naa o wa burgi womna nibiksɛ na nyuuna, o ta na paan a du ba ni. Ami Koosa zi nyɛ ba nyinbaanu di ba gil ba tum tagna a bur tiŋ un a wa zim o wuti ti. 
2TI.2.26	Ba ya chen, ba zi bur wa ba nɛsa niu a koti a chɔ a li sintana naa funɛ kpak ba a mo ba lo di ba tiŋ o nɔ ni.
2TI.3.1	Kinu mu sɛma. Tɛɛnɛ nɔ maga saha wa dugli o peti, o zi wa bɔmu kinkan nara wati. 
2TI.3.2	Nara zi wa nyɛn dooniu a kpak si a kidaŋni malɛ a zer ba titi aa ya diŋ vɛ nuulisi tima. Ba zi wa pini nara zomau a kivɛ ba nyama awa ba numa nɔɔna a ta zaami nara aa vɛ tiŋ Koosa. 
2TI.3.3	Ba zi vɛ ba dɔŋtimau a ya bambi kpok tima a ya tuha sa tima a chɔk ba sɔna a kitum chi garaŋzur tuma aa du ba ni. Ba zi ha tum wereu, 
2TI.3.4	a li nara gantɛl a ya wu zene tima aa lisi di ba ya nibin zenewa. Ba zi ya kidaŋni ba titi daŋnɛu a kaali chenani ba fu zi daŋni Koosa. 
2TI.3.5	Ba zi jɛɛmi Koosa wa ba nyina niu aa vɛ kpak o kpok ti. Ta lagmi ba naa la tum chen ni. 
2TI.3.6	Ba bɔnɛ la zu damsa a mur nihaana ba naa vɛ kpak nɛha. Ba banchisa la yaali ba tum tagna daha. Hali ba titi daŋnɛ la lɛrgi ba di ba ya chen. 
2TI.3.7	Nihaan nama yaa kpaŋi di ba buksi wu digi, amaa ba ka wa fun koti a zim un nɛnɛ. 
2TI.3.8	Nibiksɛ nama burgi ba gantɛlwa a chak Koosa wuti ti a chi nara balɛ naa ba funɛ yir Janis awa Jambrɛs, burgi ba gantɛlwa a chak Mosis saha digi. Nibiksɛ nama ya lise tagin timwa a nyuksi Koosa nyinbaan. 
2TI.3.9	Ba wa zi wa na nyɔɔra kinkan a li ba tum ni. Nara maga zi wa zimu di nibiksɛ na gbanko ya womniwa a chi ba funɛ zim di Janis awa Jambrɛs ya womniwa saha digi.
2TI.3.10	Amaa i chau chenani muu biksi nara nɛɛ awa chenani mu nyɛni du wa chenani mu kpak un a li mu bambi ni di muu tiŋ Koosa. I gbanko zimu di mu si yaa su Koosau ka mu daŋni mu dɔŋtima awa kanyita ni wa chenani mu di mu namsi. 
2TI.3.11	I gban zimu chenani mu dɔma muksi minu kinkan a li tɔsi a naa ba yir Antiɔk, Ikonium awa Listira ni, ka mu di namsi dooni. Amaa Koosa funɛ bu wa lisi minu a li mu namsi maga ni. 
2TI.3.12	Nibinsa zi yaa wa muksi ba naa la daŋni ba tiŋ Koosa nɛnɛ, domi ba wa Yesu Kristo ya nibɛgim. 
2TI.3.13	Amaa nimurɛ ba naa la tum tum tagna zi wa tumu aa gbaari. Ba wa la mur nara awa ba titi. 
2TI.3.14	Amaa ii ka tiŋ Koosa nyinbaan wuti ti. I zimu nɛnɛ ba naa funɛ te biksi hin o wɛ chen, di i si su un kinkan. 
2TI.3.15	I gban funɛ zim Koosa sɛm tɔn tiu a li i bichɛsi ni. Waa funɛ koti a nyɛ i si su Yesu Kristo, chen ni o zi yisi hinu a li i tum tagna ni. 
2TI.3.16	Koosa titi fun nyɛ ba naa funɛ sɔbi a li o sɛm tɔn ti ni saha digi chen di ba sɛm ta ya wutiu. O nitiŋɛ ta koti a kpa o sɛm tɔn ti a biksi nara o wuti ti wɛ. Ba gbanko koti a biksi ba chenani baa tum tum tagna awa chenani ba zi gil a a kitum tum were, 
2TI.3.17	chen ni o tumtumsa zi saksiu di ba tum tum were maga.
2TI.4.1	Mu chiŋe Koosa awa Yesu Kristo naa la zi wa di miisa tima awa nisitɛ sɛria a di o koor ti suwachak ni, 
2TI.4.2	Mu ŋɔ hinu di o lawa i biksi Koosa laaboor weri ti wɛ aa nyɛ nara ba naa la nu awa ba naa vɛ nuuli ni. I yaa la burgi ba naa la tum tum tagna nyuuna, aa kikpami ba a bur tiŋ Koosa nyinbaan. Saha maga ii biksi ba wa kanyita kinkan ni. 
2TI.4.3	Saha wau nibinsa zi vɛ wa nu Koosa wuti biksi ti, amaa ba zi wa tiŋ ba titi daŋnɛu a lagmi ba naa la zi wa biksi ba chenani ba daŋni aa gbaari. 
2TI.4.4	Ba zi wa buru a li Koosa wuti biksi ti ni, a kidaŋni baa nu mura. 
2TI.4.5	Amaa ii kpak o wuti ti nɛnɛ saha maga. I di namsi aa kibiksi Koosa laaboor weri ti wɛ a nyɛ nara ni aa kitum i tuma nɛnɛ a nyɛ un.
2TI.4.6	Mu waa wara, saha naa mu zi wa sou duglɛu. 
2TI.4.7	Mu miisa chi chɔchɔharɛ. Mu kpaŋu a chɔ peti ka mu si ha vɛɛn su Koosa. 
2TI.4.8	Ya kunyan ti wa bur wa di o di ya sɛria wa wuti, o zi bɔ min mu chimu, domi mu tum tum werewa a nyɛ un. O zi wa ya chenu a nyɛ ba naa maga la daŋni un a la pɔ un di o bur wa.
2TI.4.9	Kpaŋi i titi a bur wa mu wati lalaga. 
2TI.4.10	Dimas naa la daŋni tɛɛnɛ nɔ maga kina, funɛ gil minu a kaali Tɛsalɔnika. Krɛsɛns funɛ a gbau a kaali Galesia pulum. Taitus ka kaali Dalmesia pulum. 
2TI.4.11+2TI.4.12	Mu gbanko tum Tikikus Ɛfɛsus ni. Luk duŋduŋ nyɛn mu wati. I wa Maak kuwa mu wati, domi waa kote a suŋi min a li mu tum ni. 
2TI.4.13	I wa wa, i zer mu kuntu naa mu kpa ta Karpus wati a li Troas ni a kpa un kuwa, a pa mu tɔna gbanko. Doso a naa ya sela tɔna chen ni.
2TI.4.14	Machɛrɛ naa ba yir Alɛzanda chen funɛ muksi min kinkan. Ya kunyan ti zi wa di o tum tagna sɛriau. 
2TI.4.15	Doso kinyini un, domi ya funɛ nyɛn dooni, o yaa fun vɛ ya biksiu wa kpok ni.
2TI.4.16	Mu funɛ kok mu titi a li sɛria bar diili dɛ ti ni, nandigi wa fun chiŋi mu gantɛl ni. Mu si su di Koosa wa zi wa lisi chenani ba fun gil min. 
2TI.4.17	Amaa ya kunyan ti funɛ nyɛn mu watiu a kpa o kpok ti a nyɛ min, a fun nyɛ mu koti a sɛm Koosa laaboor weri ti wɛ a nyɛ ba naa vɛ ya Ju tim ni a lisi min a li bar tagin kinkan ni. 
2TI.4.18	O gbanko zi lisi minu a li tum tagin naa maga nibinsa zi wa tum a du min ni a nyɛ mu zu o koor naa nyɛn Koosa tɔhɔn ti ni. O la jirima kinkan hali saha naa vɛ kpak bɔ. Ami.
2TI.4.19	Mu zaami Akwila awa Prisila. Mu gbanko zaami Ɔnɛsifɔrɔs walɛ. 
2TI.4.20	Ɛrastus fun kpalimi Kɔrint ni ka mu fun gil Trofimus a li Mailitus ni, domi o wa fun kpak alaafɛ. 
2TI.4.21	Kpaŋi i titi a wa ka wa saha wa tel.
2TI.4.21	Yubulus, Pudɛns, Linus, ya towe Klɔdia, awa ya dɔŋtima ba naa maga nyɛn bar nɔ, zaami hinu.
2TI.4.22	Ya kunyan ti zi nyɛn i watiu.
2TI.4.22	Koosa kisuŋi ma maga.
TIT.1.1	Mu waa, Pɔɔl, naa ya Koosa tumtumna awa Yesu Kristo nitumi, min la sɔbi tɔn nɔ.
TIT.1.1	Koosa funɛ lisi min a tum di mu wa kpami ba naa Koosa fun lisi di ba se su un a wa zim o wuti, chen ni ba zi tiŋ unu nɛnɛ. 
TIT.1.2	Wuti biksi nɔ daha, ya kpak bambi bɛgim di o zi wa kpa o mi fali naa vɛ kpak bɔu a nyɛ ya. Koosa naa ya wuti tiina, funɛ te vɔu di o kpa o mi fali nɔ a nyɛ ya a zi naami tɛɛnɛ nɔ maga. 
TIT.1.3	O biksi ti funɛ sogliu. Saha naa o fun lisi, Koosa fun kpa un a li gbampulim a nyɛ o ya o laaboor weri ti. Koosa naa la yisi nara a li ba tum tagna ni, o funɛ kpa unu a du min di mu biksi nara o wɛ.
TIT.1.4	Min la sɔbi tɔn nɔ a nyɛ mu be Taitus naa si funɛ su Koosa wuti ti a li mu biksi ni. I wa min la tiŋ Koosa nyinbaan. Ya kunyan Koosa awa Yesu Kristo naa funɛ yisi ya a li ya tum tagna ni, zi suŋi hinu a nyɛ hin bara sɔɔna.
TIT.1.5	Mu funɛ gil hin Krit ni, i kpalimi dooni a kɔɔri Yesu nitiŋɛ kina a lisi nihɛɛta a li doonani maga baa lagmi. Lisi chenani mu fun ŋɔ hin. 
TIT.1.6	O lawa nihɛɛ kpak sɔn weri wa nara niu a kpak nihaan bɛgim duŋduŋ a kpak bisa ba naa se su Koosa. Ba ta chɔk o malɛ aa kitiŋ o nɔ. 
TIT.1.7	Chenani o ya Yesu nitiŋɛ nyuhu tiina aa tum Koosa tuma nan, o lawa o kpak sɔn weri wa nara niu. O ta ya diŋ vɛ nuuli tiina a ta na paan lalaga a du nara ni, a ta nyɔ sin kinkan a dɛɛsi, a ta kpak nara wa tuha sa, a ta daŋni o ya malɛ tiina. 
TIT.1.8	O lawa o la nara a du o dam niu aa kidaŋni o tum tum were saha maga. O lawa o ya nɛha tiinau a ya nibin weri naa tiŋ Koosa nɛnɛ a ya bambi tiina. 
TIT.1.9	O lawa o kpak Koosa laaboor weri naa ba fun te biksi unu nɛnɛ. Waa ya wuti tiina. O kpak chen nɛnɛ, o zi kotiu a kpa un a biksi nara a kpami ba, aa koti a burgi ba naa vɛ un nyuunau.
TIT.1.10	Nibin damata vɛ tiŋ Koosa nɔ a kpa ba sɛm yɔrisa a la mur ba dɔŋtima. Ju tima ba naa ŋɔ di ba se su Yesu, bɔnɛ la ya chen a kaali ba maga. 
TIT.1.11	Ba biksi tagna a naa lawa ba ta biksi, waligi narawa awa ba walɛ a ta a li Koosa nyinbaan wuti ti ni. Chendaha i ŋɔ ba di ba gil ba muri. Ba gbanko biksi chene di ba na malɛ. 
TIT.1.12	Ba sɛmbiri witinsi ta digi a li Krit ni funɛ ŋɔ saha digi, “Krit tima ya nusun timwa saha maga. Ba chi sel tagna a naa ya pumpo tima a kpak zanyɛrkarɛ.” 
TIT.1.13	O sɛm ta ya wutirɛ. I lawa i burgi Yesu nitiŋɛ ta nyuunau wa kpok ni, chen ni ba zi kpak Koosa wuti tiu nɛnɛ. 
TIT.1.14	Ba ta nu Ju tim ta mura awa chenani nibinsa ba naa vɛ wuti ti, ŋɔ ba. 
TIT.1.15	Kina maga weru a li ba naa tusa Koosa fun chaksi ni. Amaa ba naa tusa o fun vɛ chaksi ka ba se vɛ su un, kina maga ya doŋwa ba wati, domi ba lise awa ba tusa ya kitagniwa. 
TIT.1.16	Nibiksɛ na la ŋɔ di ba zim Koosau, amaa ba tuma biksɛɛ di ba wa zim un. Ba vɛ o nɔ a vɛ koti aa tum tum were. Chendaha ba chi kipɔtiwa o wati.
TIT.2.1	Amaa o lawa i kpa Koosa wuti biksi tiu aa biksi nara. 
TIT.2.2	Kibiksi nibaal hɛɛta di ba ta nyɔ sin aa dɛɛsi. O lawa ba ya nɛha timau awa bambe tima, chen ni nara zi nyɛ ba jirimau. Kibiksi ba di ba se su Yesu kinkan a kidaŋni nara maga a kidi ba namsi. 
TIT.2.3	Kibiksi nihahɛɛta gbanko di baa tum tum were, chen ni ba dɔŋtima zi nyɛ ba jirimau. Biksi ba ba ta chɔk ba dɔŋtim sɔna a ta nyɔ sin aa dɛɛsi. O lawa nihahɛɛti ta biksi nihaana baa tum tum wereu, 
TIT.2.4	chen ni ba se zi sɛriu ka baa daŋni ba baalasa awa ba bisa, 
TIT.2.5	a ya nɛha tima awa tu chaan tima a ya dam nihaan birige a ya jɛrgɛ tima aa tiŋ ba baalasa nɔɔna, chen ni ba naa vɛ tiŋ Kristo wa zi chɔk Koosa laaboor weri ti sɔn.
TIT.2.6	O lawa i gbanko biksi bunɔɔnau ba ya nɛha tima. 
TIT.2.7	I titi kitum tum were. I ya chen a li kina maga ni, chen la zi biksi ba chenani ba gbanko zi tum tum were. Kibiksi ba a li i bambi ni, chen ni ba zi nyɛ hin jirimau a li i biksi ti ni. 
TIT.2.8	Kpa wuti sɛma aa biksi ba, chen ni i dɔma wa zi koti a ŋɔ di i tum galimsau. I sɛm chen, hiisa zi kpak bau.
TIT.2.9	O lawa yosa tiŋ ba kunyama nɔɔnau saha maga aa nyɛ ba tusa kisɔɔni kina maga ni. Yosa ta lɛusi ba kunyama, 
TIT.2.10	akoo a ŋmɛ ba kina. O lawa baa tum tum wereu a nyɛ ba a ya wuti tima, chen ni ya Koosa naa funɛ yisi ya a li ya wu tagna ni, biksi ti zi kpak sɔn weriu.
TIT.2.11	Koosa daŋni o suŋi nibinsa magawa a yisi ba a li ba tum tagna ni baa tiŋ un. Chendaha o fun tum o be o wa tɛɛnɛ nɔ maga ni. 
TIT.2.12	Nan biksi ya di ya ta tum tum tagna a kidaŋni ya titi daŋnɛ a chi ba naa vɛ zim un. Lalaknɔ o daŋni ya ya bambi timwa awa wuti tima aa kitum tuma a naa la zi sɔɔni Koosa tuha. 
TIT.2.13	O lawa ya ya chenu a kpak bambi bɛgim aa pɔ a wuzu naa Yesu Kristo naa ya Koosa zen awa naa funɛ yisi ya a li ya tum tagna ni yaa tiŋ un, zi wa bur wa tɛɛnɛ nɔ maga awa o jirima awa o chaani kinkan ni. O wa bur wa, ya tusa zi sɔɔniu kinkan. 
TIT.2.14	O funɛ sou a daakakli ti nɛɛ a nyɛ ya, chen ni o zi la ya nyuunau a nyɛ ya a chaksi ya a dɔ ya a nyɛ ya se sɛm di ya tum tum were a nyɛ un.
TIT.2.15	Kibiksi kin nama a nyɛ nara ni. Kpa Koosa kpok naa o nyɛ hin chen a kpami ba naa la nu i biksi ti. Ba vɛ nu i nɔ, i kpaŋi i titi a ŋɔ ba di ba burgi ba nyuuna. Kpa Koosa kpok ti, chen ni nandigi wa zi koti a nyini hin di i ya bichɛllɛ.
TIT.3.1	Kilisi nara di baa kpa ba bambe a du ba koora awa ba nyuhu tim ni a tiŋ ba nɔɔna a kisaksi ba titi aa tum tum were saha maga. 
TIT.3.2	Kibiksi ba di ba fiɛŋ ba chɔk nibinsa sɔna, amaa o lawa ba ya nibin wereu awa nibin jɛrgɛ a kpak bara sɔɔna nara maga wati. 
TIT.3.3	Ya ha wa fun zim Koosa a ya womna saha digi. Ya funɛ tiŋ ya titi nyinbaannɛ a vɛ tiŋ o nɔ. Saha maga ya yaa daŋni ya titi daŋnɛwa ka ya tusa sɔɔni. Ya yaa chɔk ya dɔŋtima sɔniwa a di handɔta a du ba ni. Nidamata fun ha ya. Ya gbanko ka fun ha ba. 
TIT.3.4	Koosa naa weree a la daŋni ya, fun wa pu ya, 
TIT.3.5	o fun yisi ya a li ya tum tagna ni yaa tiŋ un. O wa fun ya chen ya titi tum were daharɛ, amaa o ka funɛ ɔm ya sikirɛ. O fun kpa o siim weri a du ya ni, di o chaksi ya tum tagna a li ya ni a kpa o mi fali ti a nyɛ ya. 
TIT.3.6	Yesu Kristo funɛ sou ya daharɛ. Chendaha Koosa fun koti a kpa o siim weri ti a du ya ni a kaali chenani o daŋni. 
TIT.3.7	O fun a suŋi ya di ya wa bu kpak galimsa o wati a nyɛ ya kpak bambi bɛgim di ya la o mi fali naa vɛ kpak bɔ. 
TIT.3.8	Chenani mu ŋɔ hin, nan ya wutirɛ.
TIT.3.8	Mu daŋni i yaa kibiksi narawa kin nama wɛ kinkan, chen ni ba naa se su Koosa se zi sɛri tum were tumi niu. Ba tum chen, ba zi wa na nyɔɔrau. 
TIT.3.9	Amaa ta di amɔrɛ wa ba naa la biksi ba nawaalsa sɔna wɛ a la yo dɔŋa Koosa chiksɛ daha. Kin nama ya yɔrirɛ a wa kpak nyɔɔra. 
TIT.3.10	Nar daŋni o purigi ba naa la tiŋ Yesu di ba tiŋ un, i tɛ un nin bilɛ. O vɛ di o wa zi nu i sɛma, i wa un wa bu kpak wu digi wa dɔŋ ni. 
TIT.3.11	Nibine naa la tum chen, biksi nara magawa di o tum tum tagniwa a bur tiŋ Koosa nyinbaan ti.
TIT.3.12	Mu zi tum Artimas koo Tikikus i watiu. Ba nidigi wa pu hin, i gil un a kuwa mu wati Nikɔpɔlis ni. Mu daŋni mu nyɛn doonee hali wa saha wa peti. 
TIT.3.13	Kpaŋi i titi a kisuŋi Zinas naa ya sɛria nidiili, awa Apɔlɔs ba saksi a pɔ ba val ti. Kpa kina maga baa daŋni a nyɛ ba. 
TIT.3.14	Kibiksi i nara ba se sɛri baa tum tum were, chen ni ba zi koti a suŋi ba naa la daŋni suŋi wuti niu. Ba ta ya nibin yɔrisa.
TIT.3.15	Ba naa maga nyɛn mu wati zaami hinu. Ya gbanko zaami ba naa maga tiŋ Yesu a la daŋni ya a nyɛn i watiu.
TIT.3.15	Koosa la zi suŋi ma maga.
PHM.1.1	Mu waa, Pɔɔl, naa ba fun tɔ dɛ domi mu ya Yesu Kristo sɛhɛra tiinnɛ, awa ya dɔŋtiin, Timoti, zaami hinu.
PHM.1.1	Min, Pɔɔl, la sɔbi tɔn nɔ a nyɛ i waa hin Failimɔn ni. I wa ya tum Yesu Kristo tumwa. 
PHM.1.2	Ya gbanko zaami ya towe Afia, Arkipus awa ba naa la tiŋ Kristo a lagmi i dam ni chen. Arkipus gbanko tum Yesu Kristo tumwa kinkan.
PHM.1.3	Ya kunyana Koosa awa ya kunyan Yesu Kristo suŋi ma maga a kinyɛ ma bara sɔɔna.
PHM.1.4	Mu niinbe, Failimɔn, mu yaa sumi Koosau a la zaami un i daha. 
PHM.1.5	Nibinsa yaa ŋɔ minu di i si su ya kunyan Yesu kinkan ka ii daŋni ba naa maga tiŋ Koosa nyinbaan. Chendaha mu ya chen. 
PHM.1.6	Muu sumi Koosau di o nyɛ i wa zim kiwere a naa maga o fun kpa nyɛ ya chen wɛ a gbaari, chen ni i wa ba naa tiŋ Yesu zi kpak nɔ bɛgim dɔŋ niu hali o wa peti. I ya chen ni, i zi nyɛ Yesu jirimau. 
PHM.1.7	Mu niinbe daŋni, hin la kpami min a la nyɛ mu tuha sɔɔni kinkan, domi ii daŋni ba naa maga la tiŋ Koosa nyinbaannɛ a la kpami ba.
PHM.1.8	Domi Kristo dɔ min nan, mu zi kpak bambi kpoku a ŋɔ hin chenani i zi ya. 
PHM.1.9	Muu daŋni hinu. Chendaha mu sumi hin di i suŋi min. Kilisi di mu ya nibaalhɛɛrɛ ka ba fun kpa min la tɔ dɛ domi mu ya Yesu Kristo sɛhɛra tiinnɛ. 
PHM.1.10	Mu sumi hinu i yoma Onisimus daha. O chi mu bere mu wati, domi o si funɛ su Kristore a li mu biksi ti ni dɛ bar tɔɔli nɔ ni. 
PHM.1.11	Saha naa Onisimus naa sɔn mun ya ‘nisuŋi’, fun nyɛn i wati, o funɛ ya yɔrirɛ. Lalaknɔwa o kaa tum chenani o sɔn ti mun du a nyɛ mu wa hin ni.
PHM.1.12	Min la tum un di o bur la i wati. O chi mu tum mu titirɛ. 
PHM.1.13	Mu daŋni o nyɛn mu watɛɛ dɛ nɔ ni a chiŋi i bar chiŋi ni a suŋi min. 
PHM.1.14	Mu wara daŋni o nyɛn mu wati ka i vɛ nyɛ un nyinbaan. Mu wara daŋni mu muksi hin i suŋi min, amaa kitum i tutɔ.
PHM.1.15	Kilisi chenani o chɔ a ka hin nan. I wa un wa fun nyɛn a ya tama. O wa bur wa, i wa hin zi lagmi nyɛnu hali saha naa vɛ kpak bɔ. 
PHM.1.16	Lalaknɔ o wa bu ya yoma kinkan. O ya ya niinbe daŋnirɛ. Mu daŋni unu kinkan. Lalaknɔ i zi daŋni unu a kaali min domi o ya i yomne ka o si su ya kunyana.
PHM.1.17	I wa min lagmɛɛ a tum Koosa tuma. Chendaha i la un a du a chi chenani i la min chen. 
PHM.1.18	O chɔk i kundɔŋ akoo o pɛŋ i malɛ, ŋɔ min mu bɔ hin. 
PHM.1.19	Mu titi la sɔbi nan a nyɛ hin. O pɛŋ i malɛ, mu vɔu di mu zi bɔ hinu. Mu biksi ti funɛ nyɛ i si su Yesu Kristo. Chendaha o chi min dɔ hin. 
PHM.1.20	Adaha, mu niinbe, kisuŋi min a chi chen aa kikpami min, domi ya maga tiŋ ya kunyana Kristore.
PHM.1.21	Mu zim di i zi tumu a kaali chenani mu sumi hin chen. 
PHM.1.22	Onisimus wa tel i wati, i kɔɔri dɛ a chiksi min. Mu kpak bambi bɛgimu di mu zi koti a wa ma watiu domi ma sumi Koosau a nyɛ min.
PHM.1.23	Ɛpafras naa nyɛn mu wati dɛ nɔ ni domi o si su Yesu Kristo, o zaami hinu. 
PHM.1.24	Maak, Aristakus, Dimas awa Luk gbanko zaami hinu. Ba wa min la tum Koosa tuma.
PHM.1.25	Ya kunyan Yesu Kristo kisuŋi ma.
HEB.1.1	Saha digi Koosa fun nyɛ o witinsa biksi ya nawaalsa o tutɔ wɛ. Nyinbaan damatiwa o fun kpa a biksi ba a gbaari tamtama. 
HEB.1.2	Amaa bunsa nama nɛɛ o fun nyɛ o be Yesu Kristo biksi ya o wɛ. Koosa funɛ nyɛ o naami tɛɛnɛ nɔ maga awa buudaha, a fun lisi un di tɛɛnɛ nɔ maga awa buudaha siili saha wa tel, o zi wa dɔ kina magau. 
HEB.1.3	Koosa funɛ kpa o jirima awa o chaani kinkan a nyɛ un. O bɔni chenani Koosa du, a kpa o kpok kinkan a sɛm a kpak tɛɛnɛ nɔ maga awa buudaha a lagmi dɔŋ ni. O funɛ sou, chen ni Koosa zi koti a chaksi nibinsa tum tagnau a li ba bambe ni baa tiŋ un. O funɛ si o sou ni a zini a zu Koosa tɔha, a fun la kani Koosa naa kpak kpok kinkan a kaali a maga, nihɛɛta bar kani ni.
HEB.1.4	Chenani o fun ya nan biksi ya di waa zenee a kaali Koosa malaikasa. Sɔn naa Koosa fun kpa nyɛ un chen, zenee a kaali a sɔna kinkan. 
HEB.1.5	Ba funɛ sɔbi a li Koosa sɛm tɔn ti ni di o ŋɔ,
HEB.1.5	“Zinan mu fa biksi narau gbampulim ni di mu ya i nyana.”
HEB.1.5	Ba gbanko fun sɔbi di o ŋɔ,
HEB.1.5	“Mu zi ya o nyanau ka o kaa ya mu be.”
HEB.1.5	Koosa wa fun ŋɔ nan o malaikasi ta digi daharɛ. O ka funɛ ŋɔ nan o be ti daharɛ. 
HEB.1.6	Koosa funɛ tum o be bɛgim tɛɛnɛ nɔ maga ni, a fun ŋɔ o wɛ,
HEB.1.6	“Nyɛ mu malaikasi ta maga kijɛɛmi un.”
HEB.1.7	Ba gbanko fun sɔbi a li o sɛm tɔn ti ni di o funɛ sɛm o malaikasi ta wɛwa,
HEB.1.7	“A chi peha awa dinne a saksi di a tum chenani mu daŋni lalaga.”
HEB.1.8	Amaa Koosa funɛ ŋɔ o be ti wɛwa,
HEB.1.8	“I waa naa ya Koosa, i koor ti zi nyɛnu hali saha naa vɛ kpak bɔ.
HEB.1.8	I dɔɔli maga deŋlu.
HEB.1.9	I si yaa sɛriu di i tum tum were a vɛ kpak wu digi wa tum tagna ni.
HEB.1.9	Chendaha mu waa naa ya i Koosa,
HEB.1.9	funɛ lisi hin di i kpak jirima kinkan awa tu sɔɔna a kaali kina maga.”
HEB.1.10	Ba gbanko fun a sɔbi di Koosa funɛ ŋɔ o be ti wɛwa,
HEB.1.10	“I waa naa zen kaali kina maga,
HEB.1.10	min funɛ nyɛ i naami tɛɛnɛ nɔ maga a li o piili ni.
HEB.1.10	Hali min nyɛ i kpa i nisa a naami buudaha gbanko.
HEB.1.11	Wuzu digi a maga zi wa chɔku,
HEB.1.11	amaa i zi nyɛnu hali saha naa vɛ kpak bɔ.
HEB.1.11	A maga chi takta naa vusɛɛ a la kusirɛ.
HEB.1.12	Wuzu digi i zi wa guti unu a ta a kpa digi a chiŋsi o bar chiŋi ni.
HEB.1.12	I ka wa zi kut chɛrgi a nyɛn hali saha naa vɛ kpak bɔ.”
HEB.1.13	Ba gbanko fun sɔbi di Koosa ŋɔ,
HEB.1.13	“Kuwa a wa kani mu nihɛɛta bar kani ni,
HEB.1.13	ka mu nyɛ i dɔma burgi i yosa.”
HEB.1.13	Koosa wa fun ŋɔ nan o malaikasi ta digi daharɛ. O ka funɛ ŋɔ nan o be ti daharɛ.
HEB.1.14	Baŋnɛ Koosa malaikasi ta ya? A maga ya siimsa a naa ya Koosa tumtumsa. O tum au di a wa suŋi ya, chen ni wuzu digi o zi wa lisi yau a li ya tum tagna ni hali a wa peti.
HEB.2.1	Chendaha o lawa ya kpaku nɛnɛ a li wuti biksi naa ya fun a nu a gbaari ni. Ya ya chen, ya wa zi a bur Koosa wuti nyinbaan ti ni. 
HEB.2.2	Ma zim chenani Koosa malaikasi ta fun a kpa o wuti chiksɛ a nyɛ Mosis ni saha digi. Ba naa maga tum tum tagna a vɛ tiŋ o nɔ, Koosa fun na ba galimsa a lɛrgi ba diŋsa. O funɛ deŋliu di o ya chen. 
HEB.2.3	Ya kunyan Yesu titi funɛ te biksi nara chenani Koosa daŋni o yisi ba a li ba tum tagna ni baa tiŋ un. Ba naa funɛ nu o biksi ti, ba waa funɛ wa ŋɔ ya di o ya wutirɛ. Ya vɛ o wuti biksi naa ya kibirigi nan, yɛrɛ ya kaa ya a chɔɔli chenani Koosa zi na ya galimsa a lɛrgi ya diŋsa? 
HEB.2.4	Koosa funɛ nyɛ ba tum tum zene awa alaazibu tuma a tiŋ o tutɔ a kpa o siim weri ti papaha a nyɛ ba di o biksi nara di o sɛm ta ya wutiu.
HEB.2.5	Lalaknɔ tɛɛnɛ nɔ maga wa chɔk ka Koosa kɔɔri kifali, o wa zi nyɛ o malaikasi ta dɔ un. 
HEB.2.6	Ba funɛ sɔbi a li o sɛm tɔn ti ni di ba biksi ya di sɛm na ya wutiu. Ba fun ŋɔ,
HEB.2.6	“Koosa,
HEB.2.6	hin funɛ naami nibinsa a nyɛ ba kpok tama,
HEB.2.6	amaa i baga nyɛn ba niu ka i nyini ba.
HEB.2.7	Saha naa la zi vɛ vusi,
HEB.2.7	i funɛ nyɛ i malaikasi ta zenu a kaali ba,
HEB.2.7	a kpa jirima awa chaani a nyɛ ba.
HEB.2.8	Hali i funɛ nyɛ ba dɔ kin naa maga i naamiu.”
HEB.2.8	Ba funɛ sɔbi di nibinsa dɔ kina maga, o mun ya Koosa wa kpa kundɔŋ a ta. Amaa ya zimu di chenani Koosa sɛm chen ha wa ya, 
HEB.2.9	amaa ma lisi Yesu wɛ. Koosa funɛ tum unu tɛɛnɛ nɔ maga ni a nyɛ o malaikasi ta zen a kaali un wuzu bilɛ, a nyɛ o sou nara maga daha, chen ni Koosa zi kotiu a suŋi ba. O funɛ sou chene, Koosa fun lɛli un a li o sou ni a nyɛ un o jirima awa o chaani kinkan. 
HEB.2.10	O funɛ deŋliu di Koosa naa funɛ naami kina maga di a nyɛ un jirima, nyɛ o be Yesu namsi a sou a peti o tuma a chi chen, chen ni Koosa zi koti a yisi nidamatau a li ba tum tagna ni a nyɛ ba burgi o bisa ba naa wa Yesu la zi wa bɔni o jirima awa o chaani kinkan. Chenani Yesu sou funɛ nyɛ o burgi ba nyuhu tiina birigi.
HEB.2.11	Naa funɛ nyɛ Koosa yisi ya a li ya tum tagna ni, o nyana awa ya nyana ya nibɛgimnɛ lalaknɔ. Chendaha Yesu vɛ kpak hiisa di o yir ya o niinbisa. 
HEB.2.12	Ba fun sɔbi a li Koosa sɛm tɔn ti ni di o ŋɔ,
HEB.2.12	“O Koosa,
HEB.2.12	mu zi biksi mu niinbisau i wɛ.
HEB.2.12	Mu wa ba zi lagmi dɔŋ niu a lɔ boola a pɛgi hin.”
HEB.2.13	Ba fun bukoo sɔbi di o ŋɔ, “Mu zi nyɛ mu si su Koosau.” Ba fun bukoo sɔbi butora tiina di o ŋɔ, “Mu wa bisa naa Koosa fun kpa a nyɛ min, nyɛn bar nɔ.”
HEB.2.14	Ba naa o funɛ yir Koosa bisa, ba waa ya nibinsa. Chendaha Yesu fun burgi nibine naa kpok purɛɛ a chi ya, chen ni o zi sou a kpa sintana awa o sou kpoku a ta, 
HEB.2.15	a yisi ba naa la ɔm sou a li un ni nidamatau a ta. Ba funɛ chi yosiwa ba ɔmi ti daha. 
HEB.2.16	Yesu wa fun burgi Koosa malaikasi ta digi di o suŋi ba. O ka funɛ burgi Ju tima ba naa ya Abraham bi lulɛ, digirɛ. 
HEB.2.17	Ju tim ta bɔnɛ funɛ ya Koosa dam kɔkɔɔrsa ba naa yaa kɔɔri kɔɔra a nyɛ Koosa ni, chen ni o zi lisi o nara tum tagnau a li ba ni. Yesu fun burgi a chi ya naa ya o niinbisa, chen ni o zi ya ya Koosa dam kɔkɔɔrau a kpak ya siki a nyɛ ya wa Koosa ya nɔ bɛgim. O wa fun bur gantɛl a li chenani Koosa funɛ daŋni o tum ni. 
HEB.2.18	Sintana fun a zaamsi Yesu a nyɛ o na namsi kinkan. Chendaha o koti a suŋi ba naa sintana zaamsi lalaknɔ.
HEB.3.1	Mu niinbisa, Koosa funɛ yir ma a lisi a nyɛ o titi ni. Ma lisi Yesu naa ya se su wɛ. Koosa funɛ tum un di o wa ya ya Koosa dam kɔkɔɔra. 
HEB.3.2	Saha digi Mosis wa fun bur gantɛl di o suŋi Ju tima ba naa ya Koosa narau, nɛnɛ. Chen vɛɛna, Yesu naa Koosa fun lisi di o suŋi ya, wa fun bur gantɛl a li ya suŋi ni nɛnɛ. 
HEB.3.3	Ju tim ta chi damnɛ. Mosis funɛ ya dam ti bar digi, amaa Yesu funɛ ya naa sa un. Chendaha o jirima kaali Mosis jirima kinkan. 
HEB.3.4	Damsi maga kpak a nisalɛwa, amaa Koosa duŋduŋ funɛ naami kina maga. 
HEB.3.5	Mosis funɛ nyini Koosa dam walɛ nɛnɛ, amaa o funɛ ya Koosa tumtumnɛ. O fun te biksi ba chenani Koosa zi wa tum wuzu digi. 
HEB.3.6	Amaa Kristo naa ya Koosa be, waa ya dam ti tiina. Ya kpak un nɛnɛ a nyɛ chenani ya kpak bambi bɛgim un ni ya ya jirima kin, ya ya o dam walɛwa.
HEB.3.7	Ba fun sɔbi a li Koosa sɛm tɔn ti ni di o siim weri ti funɛ ŋɔ,
HEB.3.7	“Koosa sɛm sɛma ma wati zinan,
HEB.3.8	ma ta nyɛ ma se kpoki a chi ya nawaalsa ba naa funɛ nyɛn nyabaan ni saha digi.
HEB.3.8	Chen saha ti ba funɛ zulimi un kinkan a zaamsi un.
HEB.3.9	Hali o fun nyini ba dooni bun fumnaasi,
HEB.3.9	ka ba ha fun vɛɛna muksi un kinkan.
HEB.3.10	Chendaha o fun a na paan a du ba ni a ŋɔ,
HEB.3.10	‘Ba yaa tum tum tagniwa saha maga,
HEB.3.10	a vɛ tiŋ mu wuti nyinbaan.
HEB.3.11	Mu funɛ na paanu a ŋɔ nɔ a nyɛ ba a ŋɔ,
HEB.3.11	ba wa zi wa zu mu bar hiisi.’ ”
HEB.3.12	Mu niinbisa, ma doso. Ma ta nyɛ ma se suuli bur gantɛl ka ma tum tum tagna, a bur tiŋ Koosa naa nyɛnɛɛ, nyinbaan. 
HEB.3.13	Chendaha maa kpami dɔŋa wuzu kama, chen ni ma nidigi wa zi nyɛ sintana nyɛ ma se kpok a kimur ma maa tum tum tagna. Koosa koti a suŋi ya lalaknɔ, amaa wuzu digi o wuzu suŋi ti wa peti. 
HEB.3.14	Ma lisi chenani ma se fun te su Kristo, ka ma fun wa zim un. Ma kpak un chen nɛnɛ hali ma nyɛni maga wa peti, ma zi wa bɔni o kinau wuzu digi.
HEB.3.15	Ba fun sɔbi a li Koosa sɛm tɔn ti ni a ŋɔ,
HEB.3.15	“Koosa sɛm sɛma ma wati zinan,
HEB.3.15	ma ta nyɛ ma se kpoki a chi ma nawaalsa ba naa funɛ nyɛn nyabaan ni chen.
HEB.3.15	Chen saha ti ba funɛ vɛ unu kinkan.”
HEB.3.16	Anti watɛɛ Koosa fun sɛm sɛma saha digi ka ba vɛ un chen? O funɛ sɛm sɛmwa a nyɛ ba naa maga Mosis fun kpa li Ijipt pulum ni. Ba waa ya ba naa funɛ vɛ un. 
HEB.3.17	Yɛrɛ Koosa fun na paan a du ba ni bun fumnaasi? O funɛ ya chene, domi ba funɛ tum tum tagniwa saha maga. O fun a na ba galimsa a nyɛ ba siti a li nyabaan ti ni. 
HEB.3.18	Yɛrɛ o fun ŋɔ nɔ a nyɛ ba a ŋɔ di ba wa zi wa zu o bar hiisi? Ba funɛ vɛ unu. Chendaha o fun ŋɔ nɔ a nyɛ ba a chi chen. 
HEB.3.19	Yɛrɛ Koosa fun ŋɔ di ba wa zi zu o bar hiisi ti? O fun ŋɔ ba chene domi ba se wa fun su un.
HEB.4.1	Chenani Koosa fun vɔu di ya zi wa zu o bar hiisi ti ha vɛɛn chiŋiu. Ma nyɛ ya doso a ta nyɛ ya se suuli bur gantɛl, chen ni Koosa zi nyɛ ya zu dooniu. 
HEB.4.2	Ba funɛ wa biksi ya Koosa laaboor weri ti wɛ a chi chenani Mosis gbanko fun biksi ba chen. Amaa ba wa fun na nyɔɔra a li un ni, domi ba se wa fun su un. 
HEB.4.3	Ba fun a sɔbi a li Koosa sɛm tɔn ti ni di o ŋɔ,
HEB.4.3	“Mu funɛ na paanu a ŋɔ nɔ a nyɛ ba a ŋɔ ba wa zi wa zu mu bar hiisi ti.”
HEB.4.3	O funɛ naami tɛɛnɛ nɔ maga peti, Koosa fun zu doon. Saha ti kpa la, o funɛ pɔ ba naa se su un di ba wa gbaari un ni dooni. 
HEB.4.4	Ba fun a sɔbi a li o sɛm tɔn ti ni a ŋɔ, “Wuzu bunɔpɛ wuzure Koosa fun naami tɛɛnɛ nɔ maga a peti a zu o bar hiisi ti.” Chendaha ya zim di o pɔ nannɛ. 
HEB.4.5	Amaa ba funɛ sɔbiu di o ŋɔ,
HEB.4.5	“Ba wa zi wa zu mu bar hiisi ti.”
HEB.4.6	Mosis funɛ biksi Ju tim ta Koosa laaboor weri ti wɛ a li nyabaan ti ni saha digi, ba se wa fun su un. Chendaha ba fun vɛ zu o bar hiisi ti. Nara bɔnɛ zu doon, domi Koosa vɔwi ti ha vɛɛn chiŋiu. 
HEB.4.7	Hali o chiŋɛu zinan. Saha naa Mosis awa Ju tim ta fun nyɛn nyabaan ti ni ka Koosa vɔu koor Devid di o ya Ju tim koora, chen vusu kinkan. Ba funɛ sɔbiu a li Koosa sɛm tɔn ti ni di Devid ŋɔ,
HEB.4.7	“Koosa sɛm sɛma ma wati zinan,
HEB.4.7	ma ta nyɛ ma se kpoki ka ma vɛ a.”
HEB.4.8	Jɔsua funɛ chiŋi Mosis bar chiŋi ni a kpa ba a zu pulum naa Koosa fun vɔu di o kpa nyɛ ba chen, doon laata fun ya Koosa bar hiisi ti. O fu nyɛn dooni, o vɔu ti fu wa zi chiŋi zinan a chi chenani Devid fun sɔbi chen. 
HEB.4.9	Wuzu bunɔpɛ wuzurɛ Koosa fun naami tɛɛnɛ nɔ maga a peti a zu o bar hiisi ti. Doonee ba naa maga se su un zi zu. 
HEB.4.10	Ba naa zu dooni zi hiisiu a li ba tum ni, a chi chenani Koosa gbanko fun a hiisi a li o tum ni chen. 
HEB.4.11	Ma nyɛ ya kpak un a li ya bambe ni di ya zu dooni. Ma ta nyɛ ya vɛ o nɔ a chi ba naa funɛ tiŋ Mosis chen, chen ni Koosa wa zi wa nyɛ ya zu dooni.
HEB.4.12	Koosa kpak miisa awa kpok kinkan. Chendaha o sɛm maga tum. A diu a kaali chi nɔsa lɛ a zu nara bambe ni a zim chenani ba lise maga du. 
HEB.4.13	Kin naa maga Koosa fun naami chen, puku a li gbampulim ni Koosa se ni. Wuzu digi o zi wa pɛɛsi ya magau chenani ya tumu.
HEB.4.14	Ya kpak naa ya Koosa dam kɔkɔɔra nizenu. O ya Koosa be, Yesu ti. O fun bur a zini a zu Koosa suwachak ni ya daha. Nan daha, o lawa ya kpak chenani ya se su unu nɛnɛ. 
HEB.4.15	Ya Koosa dam kɔkɔɔra ti zim chenani sintana ya wa zaamsi yau awa chenani ya vɛ kpak kpok a la daŋni ya chel. O funɛ nyɛn tɛɛnɛ nɔ maga ni, sintana fun zaamsi un a chi chenani maga o zaamsi ya lalaknɔ, amaa o wa fun chel hali tama. Chendaha o zim nan. 
HEB.4.16	Domi ya Koosa dam kɔkɔɔr ti chiŋɛ ya bar chiŋi ni Koosa suwachak ni, ma nyɛ ya kpak bambi. Koosa zi wa kpak ya sikiu a kisuŋi ya saha naa maga ya daŋni un.
HEB.5.1	Saha digi Koosa fun a lisi o dam kɔkɔɔra a li Ju tim ta ni di o chiŋi ba bar chiŋi ni o suwachak ni. O fun kpa ba papaha a kɔɔri kɔɔra a nyɛ Koosa ni ba tum tagna daha. 
HEB.5.2	Ju tima Koosa dam kɔkɔɔra titi wa fun kpak kpok di o tum tum were saha maga. Chendaha o ya jɛrgɛ wa ba naa la tum tum tagna a vɛ koti a tiŋ Koosa chiksɛ ta nɛnɛ. 
HEB.5.3	Domi o titi wa fun kpak kpok, o kɔɔri kɔɔra a nyɛ Koosa ni o tum tagna daha a gbaari nara kɔɔra ni. 
HEB.5.4	Nandigi wa fun lisi o titi di o ya Koosa dam kɔkɔɔra, chen ni nibinsa zi nyɛ un jirimau. Koosa duŋduŋ lisi un, a chi chenani o fun te lisi Ɛrɔn saha digi chen.
HEB.5.5	Chen vɛɛna, Kristo wa fun lisi o titi di o ya ya Koosa dam kɔkɔɔra, chen ni ya zi nyɛ un jirimau. Ba fun a sɔbi a li Koosa sɛm tɔn ti ni di o ŋɔ un,
HEB.5.5	“Zinan mu fa biksi narau gbampulim ni di mu ya i nyana.”
HEB.5.6	Ba fun bukoo sɔbi di o ŋɔ un,
HEB.5.6	“Hin la zi ya mu dam kɔkɔɔra hali saha naa vɛ kpak bɔ,
HEB.5.6	a chi Mɛlkizidɛk.”
HEB.5.7	Yesu funɛ nyɛn tɛɛnɛ nɔ maga ni a wa dugli siwi, o fun a sumi Koosa naa kpak kpok di o lisi un a li o sou ni. Koosa funɛ nu o sumiu, domi Yesu funɛ ya nibin jɛrgɛrɛ a la nyɛ un jirima. 
HEB.5.8	Yesu ya Koosa bere, amaa Koosa funɛ biksi unu di o tiŋ o nɔ a li o namsi ni. 
HEB.5.9	O funɛ biksi Koosa di o yaa kitiŋ o nɔ a li kina maga ni, Koosa fun koti a yisi ba naa maga tiŋ o nɔ a li ba tum tagna ni. Chenani o ya a nyɛ ba zi nyɛnu hali saha naa vɛ kpak bɔ. 
HEB.5.10	Ma lisi di Koosa piin lisi un di o ya ba Koosa dam kɔkɔɔra a chi Mɛlkizidɛk.
HEB.5.11	Mu daŋni mu ŋɔ ma wu damatiwa a gbaari chenani mu ŋɔ ma nan ni, amaa o bɔmu wa mu biksi ma, domi ma sɔɔnɛu wa ma zim. 
HEB.5.12	Ma ya Yesu nitiŋɛu a vusi, o fu lawa ma titirɛ kibiksi nara kin nama wɛ. Amaa ma ha vɛɛn a daŋni narawa kibiksi ma Koosa laaboor weri te tel kin timau. Ma chi bichɛsa ba naa la ɔsirɛ. Ma ha wa mak ku diili. 
HEB.5.13	Yesu nitiŋɛ chi bichɛsa ba naa la ɔsirɛ, ba zim Koosa wuti biksi ti tamnɛ. 
HEB.5.14	Yesu nitiŋɛ ba naa zim Koosa wuti biksi ti nɛnɛ, ba waa zim kiwere awa kitagna. Ba waa chi ba naa biee a di ku chen.
HEB.6.1	Ma nyɛ ya kpa Koosa laaboor weri te tel ti a chiŋsi a kidaŋni ya zim o laaboor weri ti maga a peti. O wa lawa ya sɛm dɔŋ ni chenani ya zi kpa ya tuma a naa ya yɔri a ta a nyɛ ya se su Koosa nɛnɛ, 
HEB.6.2	awa chenani nibinsa kpa ni a chaksi ba nara aa kurge awa chenani ya kpa ya nisa a saksi dɔŋ ni. O wa lawa ya sɛm dɔŋ ni chenani Koosa zi wa lɛli nisitɛ a li ba sou ni wuzu digi a di nibinsa maga sɛria. 
HEB.6.3	O ya Koosa tutɔrɛ, ma nyɛ ya kpa te tel biksi ti a chiŋsi a buksi kifalɛ.
HEB.6.4	Ba naa funɛ bur a li Koosa wuti nyinbaan ti ni, ba wa koti a bur tiŋ un. Ba se funɛ su Koosa ka ba zim un ka o fun kpa o siim weri ti a du ba ni. 
HEB.6.5	Ba fun a nu Koosa sɛma a zim di a ya wutiu. O fun kpa o kpok ti a du ba ni di o saksi a nyɛ ba nyɛn hali saha naa vɛ kpak bɔ. 
HEB.6.6	O funɛ ya nan magwa a nyɛ ba ka ba bur o tiŋi ni. O chi ba funɛ kpaasi Koosa be ti a mari o daakakli ti chene a nyɛ nara bu na o hiisa gbampulim ni. Chendaha ba vɛ koti a gil ba tum tagna bilɛ tiina.
HEB.6.7	Ya chi Koosa ŋmaharɛ. Doon mi ya ni ka kiparɛ bi nɛnɛ, chen ni ba zi wa kumu a di, Koosa nyɛ ya nyusum. 
HEB.6.8	Kɔha awa sɔta duŋduŋ nyu ya ni, ya ya yɔrirɛ. O wa zi vusi ka Koosa ŋɔ nɔ a nyɛ ya a kpa din a chɔk ya.
HEB.6.9	Mu bi daŋnɛ, ya wara lisi di ma chi kɔha awa sɔta bar nyɛni tirɛ. Ya se su di ma kpak chenani Koosa fun yisi ma a li ma tum tagna niu nɛnɛ a tum tum were a nyɛ un. 
HEB.6.10	O ya wuti tiinnɛ. O wa zi sugli ma tum were naa ma fun tum a nyɛ un awa chenani ma fun biksi di ma daŋni unu a li ma dɔŋtima suŋi ni. Hali ma ha vɛɛna suŋi ba chene. 
HEB.6.11	Ya daŋni kinkan di ma kpak un ma bambe ni di maa suŋi ba hali ma nyɛni saha wa peti. Maa ya chen, chen ni ma bambi bɛgim naa ma kpak Koosa ni chen, zi ya wutiu. 
HEB.6.12	Ma ta ya zanyɛrka tima. Ma ka tiŋ ba naa nyɛ ba se su Koosa nɛnɛ a kpak kanyita a li ba tiŋi ni. Ma ya chen, wuzu digi Koosa zi wa lisiu a li o kin ni a nyɛ ma, a chi o funɛ vɔu.
HEB.6.13	Koosa funɛ vɔu vɔwi a nyɛ Abraham ni, o fun hɛɛsi o titi sɔn di o zi nyɛ o ya wutiu. O sɔn ti kaali kina maga. Chendaha o fun hɛɛsi un chen. 
HEB.6.14	Koosa fun vɔu di o zi nyɛ un nyusumu kinkan a nyɛ un bi lulɛ damata. 
HEB.6.15	Abraham funɛ kpak kanyitau. Chendaha o fun na chenani Koosa fun vɔu a nyɛ un. 
HEB.6.16	Nibine vɔu wu digi, o yaa hɛɛsi sɔn naa kaali o sɔnnɛ di o biksi nara di o zi nyɛ o ya wutiu. Chenani o hɛɛsi chen kok un a li amɔrɛ diili ni. 
HEB.6.17	Koosa fun kpa o sɔn a gbaari o vɔu ti ni di o biksi ba naa kaa wa la un di o wa zi chɔk un. 
HEB.6.18	Koosa ya wuti tiina a vɛ chɛrgi o bambi. Chenani o fun kpa o sɔn ti a gbaari o vɔu ti ni kpami ya kinkan. Ya naa funɛ chɔ la Koosa wati di o suŋi ya koti a kpak nɛnɛ a li chenani ya kpak bambi bɛgim ni di o zi wa kpa o kinau a nyɛ ya wuzu digi. 
HEB.6.19	Ya bambi bɛgim nɔ chiŋɛu. O wa zi chɛrgi. O chi nyinbaannɛ yaa tiŋ a la di ya la zu Koosa bar nyɛni naa o fun lisi a nyɛ o titi ni a li o tɔhɔn ti ni. 
HEB.6.20	Yesu ya ya Koosa dam kɔkɔɔra a chi Mɛlkizidɛk hali saha naa vɛ kpak bɔ. Waa funɛ te ya suwachak a la zu dooni ya daha.
HEB.7.1	Mɛlkizidɛk funɛ ya Koosa naa zenee, dam kɔkɔɔra a nyɛn saha digi. O funɛ ya tɔhɔn naa ba yir Selɛm, koorre. Wuzu digi Abraham fun la chem laal a kpu koorsa. O funɛ nyɛn nyinbaan ni a la dama chen, Mɛlkizidɛk fun la chem un a sumi Koosa a du un ni. 
HEB.7.2	Abraham fun purigi o kina maga fi fi a lisi a digi a nyɛ un. Mɛlkizidɛk sɔn, o mun ya, ‘koor naa tum o tuma a deŋli’. O gbanko funɛ ya Selɛm tim koorre. Sɔn ti mun ya, ‘koor naa kpak bara sɔɔna awa nara ni’. 
HEB.7.3	Nandigi wa zim doonani o nyan awa o niina akoo o nawaalsa nyɛn. Nandigi wa zim saha naa ba fun lul un akoo saha naa o fun sou. Waa ya Koosa dam kɔkɔɔra hali saha naa vɛ kpak bɔ, a chi Yesu naa ya Koosa be chen.
HEB.7.4	Ma na chenani nibine zen mak. Abraham funɛ la chem laal a kpu koorsi ta a pa ba kina a bur wa, hali o fun a purigi au fi fi a lisi a digi a nyɛ un. 
HEB.7.5	Koosa funɛ kpa o chiksɛ ta a nyɛ Mosis ni, o fun ŋɔ di Ju tim ta purigi ba kina fi fi a lisi a digi a nyɛ Koosa dam kɔkɔɔrsa ba naa ya Livai bi lulɛ ni. Hali ba wa nara tima maga funɛ ya Abraham bi lulɛwa, Koosa funɛ ŋɔ ba di ba ya chen. 
HEB.7.6	Mɛlkizidɛk wa fun ya Livai bi lulɛ digi, amaa Abraham funɛ purigi o kina maga fi fi a lisi a digi a nyɛ un. Doone Mɛlkizidɛk fun sumi Koosa a du Abraham naa funɛ la chenani Koosa fun vɔu di o nyɛ un ni. 
HEB.7.7	Naa sumi Koosa a du nara ni, waa zen a kaali ba naa o sumi a du chen ni. 
HEB.7.8	Ju tim ta funɛ purigi ba kina fi fi a lisi a digi a nyɛ Koosa dam kɔkɔɔrsa, ba fun kpa un a nyɛ ba naa funɛ siti ni. Abraham funɛ lisi a li o kin ta ni a nyɛ Mɛlkizidɛk ni, o fun kpa a nyɛ naa ha vɛɛn nyɛn ni a chi chenani ba fun sɔbi a li Koosa sɔn tɔn ti ni chen. 
HEB.7.9	Abraham funɛ lisi a li o kin ta ni a nyɛ Mɛlkizidɛk ni, o chi Livai gbanko funɛ lisi a nyɛ un. 
HEB.7.10	Abraham be luli ha wa fun lul Livai, amaa o funɛ chi o ha nyɛn Abraham bara nɛɛ chen saha ti.
HEB.7.11	Koosa chiksɛ ta awa Ju tim ta Koosa dam kɔkɔɔrsa funɛ lagmi dɔŋ ni. Ba wa fun koti a yisi Ju tima a li ba tum tagna ni hali a wa peti. Chendaha Koosa fun tum Yesu Kristo. O wa fun ya Ɛrɔn bi lulɛ digi. O ka funɛ ya Koosa dam kɔkɔɔrrɛ a chi Mɛlkizidɛk. 
HEB.7.12	Yesu funɛ wa di o wa chiŋi Ju tima Koosa dam kɔkɔɔrsa bar chiŋi ni, Koosa fun chɛrgi o chiksɛ a naa o fun kpa a nyɛ Mosis ni chen. 
HEB.7.13+HEB.7.14	Ya zimu di Yesu wa fun ya ba naa Koosa fun lisi ba ya o dam kɔkɔɔrsa bi lulɛ digi. O ka funɛ ya Juda bi lulɛ digirɛ. Mosis wa fun ŋɔ di Koosa lisɛ Juda walɛ di ba ya Koosa dam kɔkɔɔrsa. Chen saha ti hali wa zinan, Juda bi lulɛ digi wa toli a tum chen tuma.
HEB.7.15	Lalaknɔwa ya piili a zim kin nama wɛ tama. Koosa dam kɔkɔɔra nifali a chi Mɛlkizidɛk funɛ wa ya wati. 
HEB.7.16	Nibinsa wa fun lisi un di o ya Koosa dam kɔkɔɔra. Kpok naa li o miisa naa vɛ kpak bɔ ni nyɛ o du chen. 
HEB.7.17	Ba fun a sɔbi a li Koosa sɛm tɔn ti ni di o ŋɔ Yesu ni,
HEB.7.17	“Hin la zi ya mu dam kɔkɔɔra hali saha naa vɛ kpak bɔ a chi Mɛlkizidɛk”.
HEB.7.18	Lalaknɔ Koosa dam kɔkɔɔra nifali ti chiŋɛ Ju tima Koosa dam kɔkɔɔrsa bar chiŋi ni. Chenani ba fun tum wa kpak kpok a ya yɔri. 
HEB.7.19	Chenani ya fun tiŋ Ju tim ta chiksɛ wa fun nyɛ Koosa bu vɛ na ya galimsa. Amaa lalaknɔ ya kpak bambi bɛgim a li naa nyɛ ya wa dugli Koosa.
HEB.7.20	Ju tim ta funɛ lisi ba Koosa dam kɔkɔɔrsa, o wa fun hɛɛsi di chenani ba ya chen chiŋi. 
HEB.7.21	Koosa funɛ nyɛ Yesu burgi ya Koosa dam kɔkɔɔra, o fun hɛɛsi di chenani o ya chen chiŋi. Ba fun sɔbi a li o sɛm tɔn ti ni di o ŋɔ un,
HEB.7.21	“Hin ya mu dam kɔkɔɔra fali hali saha naa vɛ kpak bɔ.
HEB.7.21	Mu fun hɛɛsi di mu wa zi chɛrgi mu bambi.”
HEB.7.22	Nan daha, ya zimu di chenani Yesu nyɛ ya wa Koosa ya nɔ bɛgim kaali chenani Ju tim ta wa un fun ya nɔ bɛgim.
HEB.7.23	Ju tim dam kɔkɔɔrsi ta funɛ iiu, domi nihɛɛta funɛ sitiu ka bɔnɛ chiŋi ba bar chiŋɛ ni. 
HEB.7.24	Yesu ka ya ya Koosa dam kɔkɔɔra hali saha naa vɛ kpak bɔ. Nandigi wa kuwa chiŋi o bar chiŋi ni. 
HEB.7.25	Chendaha o koti a yisi ba naa maga se su un di ba wa Koosa wati, a li ba tum tagna ni hali a wa peti. O nyɛnu hali saha naa vɛ kpak bɔ a la sumi Koosa saha maga ba daha.
HEB.7.26	Yesu ya Koosa dam kɔkɔɔra naa ya daŋni. Waa ya tu chaan tiina, a vɛ tum tum tagna hali tama. Koosa funɛ waligi unu a li nibinsa ba naa la tum tum tagna ni a kpa un a zini o zu Koosa tɔha di o kani o jirima bar kani ni. 
HEB.7.27	O wa Ju tima Koosa dam kɔkɔɔrsi ta wa ya nibɛgim. Ba waa yaa fun te kɔɔri kɔɔra a nyɛ Koosa ni di a chiŋi ba tum tagna bar chiŋi ni, a zi kɔɔri kɔɔra a nyɛ Koosa ni di a chiŋi nara tum tagna bar chiŋi ni. Yesu wa zi daŋni o ya chen. O funɛ sou chen, o fun kpa o titi a kɔɔri kɔɔra a nyɛ Koosa ni bu bɛgim duŋduŋ. 
HEB.7.28	Ju tim ta yaa funɛ tiŋ Koosa chiksɛu a la lisi ba Koosa dam kɔkɔɔrsa ba naa vɛ kpak kpok. Koosa ka fun lisi o be ti di o ya ya Koosa dam kɔkɔɔra a hɛɛsi di o wa zi wa chɔk chenani o lisi chen. O funɛ biksi Koosa di o yaa kitiŋ o nɔ a li kina maga ni a nyɛn hali saha naa vɛ kpak bɔ.
HEB.8.1	Nan wu birigirɛ ya daŋni ya ŋɔ ma. Yesu naa ya ya Koosa dam kɔkɔɔra, kani Koosa naa zene a kaali kina maga, nihɛɛ bar kani ni a li o tɔhɔn ti ni. 
HEB.8.2	Saha digi Mosis funɛ du lɛurɛ nyabaan ni a purigi un bilɛ, chen ni Koosa zi wa nyɛn dɛ mun niu. Lalaknɔ ya Koosa dam kɔkɔɔra nyɛn wuti lɛu naa Koosa fun du o tɔhɔn ti ni a tum o tuma a li dɛ mun ti ni ya daha.
HEB.8.3	Ju tim ta fun lisi ba Koosa dam kɔkɔɔrsi ta di ba kpa ba papaha awa ba sela a kɔɔri kɔɔra a nyɛ Koosa ni. Chendaha o lawa ya Koosa dam kɔkɔɔra kpa kundɔŋu a nyɛ Koosa ni. 
HEB.8.4	O ha fu vɛɛn nyɛn tɛɛnɛ nɔ maga ni, o fu wa zi ya ya Koosa dam kɔkɔɔra. Ju tim ta piin kpak ba Koosa dam kɔkɔɔrsa ba naa tiŋ ba chiksɛ tau a kpa nara tima papaha a nyɛ Koosa ni. 
HEB.8.5	Tum naa Ju tim Koosa dam kɔkɔɔrsi ta tum, ya chamsirɛ a li chenani Yesu tum a li Koosa tɔhɔn ti ni ya daha. Mosis funɛ saksi di o du Koosa lɛu ti nyabaan ni saha digi, Koosa funɛ ŋɔ unu,
HEB.8.5	“Doso a du un a chi chenani mu fun biksi hin bi naa ba yir Sainai ni chen”.
HEB.8.6	Tum naa Koosa fun kpa a nyɛ Yesu ni di oo tum o tɔhɔn ti ni, waa zenee a kaali chenani Ju tim Koosa dam kɔkɔɔrsi ta tum, kinkan. Chenani Yesu fun nyɛ Koosa wa ya ya nɔ bɛgim kaali chenani Koosa wa Ju tim ta fun te ya nɔ bɛgim saha digi, domi o nyɛ Koosa wa nyinbaannɛ di o suŋi ya kinkan. Chenani o fun vɔu di o suŋi ya zenee a kaali chenani o vɔu di o suŋi ba.
HEB.8.7	Chenani Koosa wa Ju tim ta fun te ya nɔ bɛgim wa fun suŋi ba a peti. Chendaha Yesu fun nyɛ Koosa wa ya ya nɔ bɛgim di o chiŋi o bar chiŋi ni. 
HEB.8.8	Koosa funɛ na Ju tim ta galimsau saha digi. Ba fun sɔbi a li o sɛm tɔn ti ni di o ŋɔ,
HEB.8.8	“Wuzu digi mu wa Ju tima ba naa ya Juda bi lulɛ,
HEB.8.8	zi bu ya nɔ bɛgimu.
HEB.8.9	O wa zi wa chi chenani mu fun te ba nawaalsi ta suwachak ba li Ijipt pulum ni,
HEB.8.9	ka mu wa ba zi ya nɔ bɛgim.
HEB.8.9	Ba fun chɔk chenani ba ŋɔ di ba zi tumu.
HEB.8.9	Chendaha mu fun chɔk chen a ta.
HEB.8.10	A wuzu ti wa tel,
HEB.8.10	nannɛ mu wa Ju tim ta zi bu ya nɔ bɛgimu.
HEB.8.10	Mu zi wa kpa mu chiksɛ tau a du ba bambe ni,
HEB.8.10	chen ni ba zi tiŋ a nɔu saha maga.
HEB.8.10	Min la zi wa ya ba Koosa.
HEB.8.10	Ba zi wa ya mu narau.
HEB.8.11	Nandigi wa zi wa biksi o niinbe chenani mu bambi du wɛ,
HEB.8.11	domi ba naa ya nibirige awa ba naa vɛ ya nibirige maga zi zim minu.
HEB.8.12	Mu zi kpak ba sikiu a gil ba tum tagna a nyɛ ba.
HEB.8.12	Mu gbanko wa zi lisi a wɛ”.
HEB.8.13	Koosa funɛ ŋɔ di o wa o nara zi bu ya nɔ bɛgimu, o biksi ya di chenani o wa ba fun te tum fun burgi kibuni. Kin naa maga la burgi kibunɛ a gbaari zi ya yɔriu lalaga.
HEB.9.1	Koosa wa Ju tim ta funɛ te ya nɔ bɛgim, o fun a biksi ba chenani ba zi jɛɛmi un, awa chenani ba zi du lɛu a la jɛɛmi un dooni. 
HEB.9.2	Ba fun a kpa gar a purigi lɛu ti bilɛ. Ba fun kpa fitina, tebul awa boroboro naa ba fun kpa a dau Koosa suwachak ni a du zɔɔnɔ dɛ ni a yir un Koosa bar lisi. 
HEB.9.3	Ba funɛ yir lɛu ti dɛ mun dɛ doonani Koosa fun lisi kinkan, 
HEB.9.4	a fun kpa salma a tɔ biŋbiŋa awa adaga zenzen a dau dooni. Bu bɛgim bun kam ba dam kɔkɔɔrsa nihɛɛ fun kpa poora naa sɔɔra weree a fu biŋbiŋ ti ni a nyɛ Koosa ni. Ba fun kpa diwe ta tama naa Koosa fun kpa nyɛ ba a li nyabaan ti ni ka ba yir un ‘mana’ a du salma gbaŋ ni. Gbaŋ nɔ awa Ɛrɔn da naa funɛ tasi o kpachaga chen awa Koosa chiksɛ naa o fun sɔbi a sak gbɛntɛl sulsi daha ni a nyɛ Mosis ni, a maga funɛ nyɛn adaga zenzen ti ni. 
HEB.9.5	Ba gbanko funɛ kpa kina balɛwa a chi Koosa malaikasa a dau adaga ti nyuhu ni. A waa funɛ biksi nara tima di Koosa naa kpak jirima kinkan awa chaani, nyɛn dooni. Ba chɛnɛ funɛ tɔ adaga ti doonani Ju tim dam kɔkɔɔrsa nihɛɛ ti fun pisi kɔɔri ti chɛl a ta, chen ni Koosa zi yisi nara timau a li ba tum tagna ni. Mu wara daŋni mu sɔbi a gbaari chenani mu piin sɔbi nan.
HEB.9.6	Ju tim ta funɛ kɔɔri lɛu ti peti, wuzu kam ba Koosa dam kɔkɔɔrsi ta yaa fun si a la zu zɔɔnɔ dɛ ti di ba tum ba tuma dooni. 
HEB.9.7	Ba Koosa dam kɔkɔɔrsi ta nihɛɛ ti duŋduŋ yaa fun si a la zu dɛ mun dɛ ti bun kam bu bɛgim. O fun kpa kɔɔri ti chɛl a nyɛ Koosa ni o tum tagna awa tum tagna naa nara tima vɛ zim di ba tumu daha. 
HEB.9.8	Koosa siim weri ti biksi ya a li kin nama ni di lɛu ti zɔɔnɔ dɛ ti funɛ tɔ nara tima nyinbaan, chen ni ba wa zi koti a zu doonani Koosa fun lisi kinkan. 
HEB.9.9	Chenani o fun du saha digi, o ha vɛɛn du chene hali wa zinan. Ju tima Koosa dam kɔkɔɔrsi ta fun kpa nara tima papaha a kɔɔri kɔɔra a nyɛ Koosa ni di a chiŋi ba tum tagna bar chiŋi ni. Chenani ba ya wa chaksi ba tum tagna a li ba bambe ni. 
HEB.9.10	Ju tim ta waa baga nyɛn kin nawara ba na gbampulim nɛɛ. Diwe bɔnɛ awa kinyɔɔlɛ bɔnɛ funɛ ya kichiilewa, ka nyinbaanasa naa ba sɔ ni kurgɛ. Yesu funɛ wa nyɛ Koosa wa ya ya nɔ bɛgim, o fun biksi ya di kin nama wa bu ya kibirigi.
HEB.9.11	Kristo naa ya ya Koosa dam kɔkɔɔra, nyinbaan ya kibirigi a kaali nyinbaan buni ti. Waa tum o tuma a nyɛ Koosa ni a li lɛu naa Koosa fun du o tɔhɔn ti ni. O waa zenee a kaali lɛu naa Ju tim ta fun du a li nyabaan ti ni saha digi chen. 
HEB.9.12	Kristo funɛ la zu lɛu naa Koosa fun du o tɔhɔn ti ni chen tuha a kaali doonani Koosa fun lisi kinkan a kpalimi dooni, o wa fun kpa buuna awa nupɔla chɛllɛ a nyɛ un dooni. O ka fun kpa o titi chɛl a nyɛ un, chen ni o zi kotiu a yisi ya a li ya tum tagna ni ya tiŋ un hali saha naa vɛ kpak bɔ. 
HEB.9.13	Ju tim ta Koosa dam kɔkɔɔrsi ta yaa fun kpa buuna awa nuwala chɛl a nyɛ Koosa ni a kpa nupɔl a fu o bara a kpa tɔ ti a zaasi ba naa chɔk ba chi ti, chen ni ba chaksi ba gbampulim ni. 
HEB.9.14	Kristo chɛl tum kinkan a kaali chen. Waa la chaksi ya tum tagna a li ya bambe ni, chen ni ya zi kotiu a tum tum were a nyɛ Koosa naa nyɛnɛɛ, ni. Ya tum tagna fu kpalimi ya ni, Koosa fu zi wa na ya galimsau a ta ya yɔri. Koosa siim weri naa nyɛn hali saha naa vɛ kpak bɔ, fun suŋi Kristo di o sou a nyɛ ya. O wa fun tum tum tagin hali tama.
HEB.9.15	Chendaha Kristo fun nyɛ nara awa Koosa bu ya nɔ bɛgim, chen ni ba naa o fun yir zi la kiwere naa o fun vɔu di o nyɛ bau. Kin tima zi nyɛnu a hali saha naa vɛ kpak bɔ. Saha naa Koosa awa Ju tim ta fun te ya nɔ bɛgim chen duŋduŋ funɛ chiŋi, Kristo fun sou a nyɛ ya, chen ni Koosa zi la ya nyuunau a nyɛ ya a yisi ya a li ya tum tagna ni ya tiŋ un.
HEB.9.16+HEB.9.17	Nar ŋɔ a chiŋsi ka o ha vɛ siwi, o nara wa zi pa o kina. Ba wa kitiŋ chenani o ŋɔ a chiŋi chen see ba biksi di o sir sou. 
HEB.9.18	Chendaha Koosa wa Ju tim ta funɛ te ya nɔ bɛgim, o fun biksi ba di ba kpu sela a lisi a chɛl a nyɛ un, chen ni o zi chiŋiu. 
HEB.9.19	Chen saha ti Mosis fun a biksi Ju tim ta chiksɛ naa maga Koosa fun kpa a nyɛ ba. O fun kpa nupɔla awa buuna a lisi a chɛl a lagmi ni ni. O fun kpa kiduha naa ba yir ‘hisɔp’, awa piisi pusa naa ba kpa tau kisɛm ni, a kpa lagmi dɔŋ ni a vɔu a tau ni wa chɛl ti ni a misi du Koosa chiksɛ tɔn awa nara tima maga ni. 
HEB.9.20	O fun ŋɔ ba,
HEB.9.20	“Chɛl nɔ naa mu kpa a misi ma nan,
HEB.9.20	o nyɛ chenani Koosa wa ma ya nɔ bɛgim chene chiŋi.
HEB.9.20	O ŋɔ ma di ma tiŋ chenani o sɛm chen”.
HEB.9.21	Mosis gbanko fun kpa ni wa chɛl ti a misi Koosa lɛu naa ba du nyabaan ti ni awa kin naa maga ba kpa a jɛɛmi un. 
HEB.9.22	Ju tim chiksɛ ta biksi ba di ba kpa sela chɛl a chaksi ba kina Koosa suwachak ni. O wa fun koti a yisi ba a li ba tum tagna ni, see ba te yoli sela chɛl ti a dau o suwachak ni.
HEB.9.23	Koosa lɛu ti awa kin naa maga nyɛn un ni funɛ ya Koosa tɔhɔn ti kina chamsirɛ. Chendaha Koosa fun ŋɔ ba di ba chaksi a chen. Chenani Yesu fun sou a chaksi Koosa tɔhɔn ti kina kaali sela chɛl ti kinkan. 
HEB.9.24	Kristo funɛ si o sou ni, o wa fun la zu Koosa lɛu naa nibinsa fun du chen, ka o fun ya Koosa tɔhɔn ti kin chamsa. O ka fun zini a zu Koosa wuti lɛu naa nyɛn o tɔhɔn ti ni. Lalaknɔ waa kpalimi a kani ya bar kani ni a li Koosa suwachak ni. 
HEB.9.25	Bun kam bu bɛgim Ju tim ta dam kɔkɔɔrsa nihɛɛ ti yaa fun kpa sela chɛlu a zu Koosa lɛu dɛ mun dɛ a nyɛ un di o chiŋi ba tum tagna bar chiŋi ni. Kristo wa fun zini a zu Koosa tɔhɔn ti lɛu ti a kpa o titi a nyɛ Koosa ni bu damata. 
HEB.9.26	O fu ya chen ni, saha naa Koosa fun naami tɛɛnɛ nɔ maga hali wa zinan, o fu zi namsi bu damatau a sou. Tɛɛnɛ nɔ maga siili saha funɛ wa dugli, o fun wa sou ya daha bu bɛgim a lisi tum tagna kpok a ta. 
HEB.9.27	Nibinsa maga zi sou bu bɛgim. Ba wa siti, Koosa zi wa di ba sɛriau. 
HEB.9.28	Chen vɛɛna, Kristo funɛ sou bu bɛgimnɛ a kpa o titi a nyɛ Koosa ni, chen ni o zi kotiu a yisi nidamata a li ba tum tagna ni baa tiŋ un. Kristo wa bur wa, o wa bu sou a chiŋi ya tum tagna bar chiŋi ni. O zi yisi ba naa la pɔ unu, a li ba tum tagna ni hali a wa peti.
HEB.10.1	Koosa chiksɛ naa nyɛ Ju tim ta yaa fun kɔɔri kɔɔra a nyɛ Koosa ni bun kam, wa koti a yisi ba naa wa o wati, a li ba tum tagna ni hali a wa peti. Chendaha a waa ya kibirige naa Kristo zi ya nyɛ ya simsimsa duŋduŋ. 
HEB.10.2	Ju tim chiksɛ ta fu kote a yisi ba naa la jɛɛmi Koosa a li ba tum tagna ni hali a wa peti, yɛrɛ ba ha vɛɛn zim di ba galimsa nyɛn ba ni? Ba chiksɛ ta fu lisi ba galimsa, ba fu zi gil di ba kɔɔri kɔɔrau a nyɛ Koosa ni. 
HEB.10.3	Amaa bun kam bu bɛgim ba Koosa dam kɔkɔɔrsa nihɛɛ ti yaa fun kɔɔri kɔɔrau a kpa nyɛ Koosa ni, chenani o yaa fun tum nyɛ ba lisi ba tum tagna wɛ. 
HEB.10.4	Wutirɛ nuwal awa buun chɛl wa kikoti a chiŋi nibinsa tum tagna bar chiŋi ni.
HEB.10.5	Chendaha Kristo funɛ saksi di o wa tɛɛnɛ nɔ maga, o fun a ŋɔ Koosa ni,
HEB.10.5	“Mu zimu di i wara daŋni nara kpa ba sela a kɔɔri kɔɔrsa a nyɛ hin.
HEB.10.5	Chendaha i fun saksi bara di i nyɛ min di mu la chiŋi a bar chiŋi ni a sou.
HEB.10.6	Chenani ba yaa kpa ba sela a fu a li biŋbiŋ daha ni a kɔɔri kɔɔra a nyɛ hin,
HEB.10.6	chen ni i zi yisi ba tum tagnau a li ba ni,
HEB.10.6	o wara sɔɔni i tuha.”
HEB.10.7	O fun ŋɔ un dooni,
HEB.10.7	“O Koosa, min nyɛn bar nɔ di mu tum chenani i daŋni,
HEB.10.7	a chi chenani ba fun sɔbi mu wɛ a li i sɛm tɔn ti ni chen.”
HEB.10.8	Ma lisi chenani o sɛm bar nɔ chen wɛ. O fun ŋɔ Koosa ni, “I wara daŋni nara kpa ba sela a fu a li biŋbiŋ daha ni a kɔɔri kɔɔra a nyɛ hin, chen ni i zi yisi ba tum tagnau a li ba ni. Chenani ba ya chen wara sɔɔni i tuha.” Amaa chiksɛ naa Koosa fun kpa nyɛ Mosis ni chen, funɛ biksi ba di ba ya chen. 
HEB.10.9	Kristo fun bukoo ŋɔ, “O Koosa, min nyɛn bar nɔ di mu tum chenani i daŋni.” Nan biksi ya di Koosa funɛ lisi Ju tim ta kɔɔra bunɛ tau a ta a kpa chenani Kristo fun sou a nyɛ ya a chiŋsi a bar chiŋi ni. 
HEB.10.10	Domi Yesu Kristo funɛ tiŋ Koosa tutɔrɛ a wa sou bu bɛgim duŋduŋ ya daha, Koosa dɔ ya lalaknɔ.
HEB.10.11	Wuzu kam Ju tima dam kɔkɔɔrsi ta yaa kɔɔri nara tima koorsau a nyɛ Koosa ni, amaa a wa nyɛ o yisi ba a li ba tum tagna ni hali a wa peti. 
HEB.10.12	Kristo funɛ sou ya daha, o fun a burgi ya kɔɔra a chiŋi ya tum tagna bar chiŋi ni bu bɛgim. O funɛ wa si o sou ni, o fun zini a zu Koosa tɔhɔn ti a la kani Koosa nihɛɛ bar kani ni. O kɔɔri nɔ zi chiŋiu hali saha naa vɛ kpak bɔ. 
HEB.10.13	O pɔ dooni hali wuzu naa Koosa zi nyɛ o dɔma wa burgi o yosa. 
HEB.10.14	O kɔɔri bɛgim ti daha, wuzu digi Koosa zi yisi ba naa maga o dɔu a li ba tum tagna ni hali a wa peti. Chenani o zi ya zi nyɛnu hali saha naa vɛ kpak bɔ.
HEB.10.15	Koosa siim weri ti ya kin nama sɛhɛra. Ba fun sɔbi a li Koosa sɛm tɔn ti ni di o ŋɔ,
HEB.10.16	“Nannɛ mu wa Ju tim ta zi bu ya nɔ bɛgimu.
HEB.10.16	Mu zi wa kpa mu chiksɛ tau a du ba bambe ni,
HEB.10.16	chen ni ba zi tiŋ a nɔu saha maga.”
HEB.10.17	Ba fun bukoo sɔbi di o ŋɔ,
HEB.10.17	“Mu wa zi bu lisi ba tum tagna wɛ.”
HEB.10.18	Koosa yisɛ ya tum tagna a li ya ni. Ya kɔɔri kɔɔra a gbaari chenani o ya chen, a ya yɔrirɛ.
HEB.10.19	Mu niinbisa, domi Yesu funɛ sou a nyɛ ya, ya na nyinbaanu lalaknɔ di ya zu lɛu ti dɛ mun dɛ ti doonani Koosa nyɛn. 
HEB.10.20	O chi gar naa ba fun kpa a purigi Koosa lɛu ti bilɛ ya Kristo barawa. Saha naa o fun sou chen, o fun puk nyinbaan fali di ya tiŋ un a la pu Koosa a la o mi fali ti. 
HEB.10.21	Yesu naa ya ya Koosa dam kɔkɔɔra zen ya naa la nyini ba naa maga la tiŋ un. 
HEB.10.22	Ma nyɛ ya la zu doonani Koosa nyɛn. Ya se su un nɛnɛ ka ya kpak tu bɛgim, o zi la ya duu. O chi o funɛ kpa Kristo chɛllɛ a misi ya di o chaksi ya bambe, chen ni ya wa zi bu kpak galimsa o suwachak ni. O gbanko chi o kpa ni a sɔ ya bara. 
HEB.10.23	Ya se su di chenani o fun vɔu a nyɛ ya chen, zi ya wutiu. Ma nyɛ ya kpak chenani ya ŋɔ nara ni di ya kpak bambi bɛgim un niu nɛnɛ. 
HEB.10.24	Ma nyɛ ya kpami ya dɔŋtima di ya maga kidaŋni dɔŋa a kitum tum were a nyɛ dɔŋ ni. 
HEB.10.25	Ya bɔnɛ wara lagmi dɔŋ ni a chi chenani ya fu zi du. Ma ta nyɛ ya tiŋ chenani ba tiŋi. Ya kunyan ti zi bur wa lalaga. Chendaha o lawa yaa kpami dɔŋau kinkan a gbaari.
HEB.10.26	Ya funɛ nu Koosa wuti sɛmau a kpa ya nyuuna a vɔu tum tagna tumi, kɔɔri digi wa to a la zi nyɛ Koosa yisi ya a li a ni. 
HEB.10.27	Ya tiŋ chen nyinbaan, ya zi ɔmu kinkan chenani Koosa zi kpa ya a gbaari ba naa maga vɛ un ni a na ya galimsa a ta ya yɔri. Chenani o zi na paan a du ya ni zi chi chenani din yaa di kina chene. 
HEB.10.28	Koosa chiksɛ naa o fun kpa a nyɛ Mosis ni, funɛ biksi Ju tim ta di ba nidigi vɛ kpak wu digi wa chiksɛ ta ni, ba yir sɛhɛra tima nara balɛ akoo nara batora. Ba na o galimsa, ba ta kpak un siki a kpa un a kpu. 
HEB.10.29	Nan funɛ du Ju tim ta ni chen saha digi, yɛrɛ o fu zi du ba naa kpa Koosa be a dau gbampulim ni a nɔsi? Ba kpa o chɛl naa chaksi ba bambe a nyɛ Koosa wa ba ya nɔ bɛgim a ŋɔ di o ya yɔrirɛ a pini Koosa siim weri naa la suŋi ba, zoma, ma wa lisi di Koosa zi wa lɛrgi ba diŋsau a kaali chenani Ju tim ta fun lɛrgi ba naa funɛ vɛ kpak wu digi wa Koosa chiksɛ saha digi chen diŋsauu? 
HEB.10.30	Ya zim chenani Koosa bambi du awa chenani ba fun sɔbi a li o sɛm tɔn ti ni di o ŋɔ,
HEB.10.30	“Mu zi bɔ ba naa la tum tum tagnau.”
HEB.10.30	Ba fun bukoo sɔbi di o ŋɔ,
HEB.10.30	“Mu titi zi wa di mu nara sɛriau.”
HEB.10.31	Ba naa wa zu Koosa naa nyɛnɛɛ, nin ni, yɛrɛ hansura zi kpak ba a mak.
HEB.10.32	Maa lisi chenani ma se fun te su Koosa ka ma tiŋ un nɛnɛ. Ma funɛ na namsiu kinkan, amaa ma tiŋi wa fun chɛrgi. 
HEB.10.33	Nara fun a pini ma zoma a nyɛ ma bara bora bu damata a li gbampulim ni. Ma na ka ma dɔŋtima namsi, ma gbanko ya namsi a nyɛ ba. 
HEB.10.34	Ma baga funɛ nyɛn ba naa ba fun tɔ dɛ chenu. Ba funɛ wa fuksi ma kina maga a li ma wati, ma tusa ha funɛ vɛɛn sɔɔniu, domi ma funɛ zimu di ma dɔ kin nawara kaali au a li Koosa tɔhɔn ti ni. Kin ta nyɛn hali saha naa vɛ kpak bɔ. 
HEB.10.35	Maa tiŋ nɛnɛ a chi chenani ma fun a tiŋ saha digi chen a ta bur gantɛl. Ma ya chen, Koosa zi wa bɔ ma ma chimu kinkan. 
HEB.10.36	Maa tiŋ o tutɔ wa kanyita ni, chen ni ma zi na kin nawara o vɔu di o nyɛ ma chenu. 
HEB.10.37	Ba fun sɔbi a li Koosa sɛm tɔn ti ni a ŋɔ,
HEB.10.37	“O wa zi vusi ka naa kaa wa chen wa.
HEB.10.38	Nara se su Koosa,
HEB.10.38	o wa zi bu na ba galimsa o wati a kpa o mi fali a nyɛ ba.
HEB.10.38	O tuha wa zi sɔɔni a li ba naa bur ba se suuli ni.”
HEB.10.39	Ya wa ya chen tima. Ya waa wa zi bur gantɛl a li Koosa ni o na ya galimsa a ta ya yɔri. Ya waa se ka zi su unu a la, chen ni wuzu digi o zi wa yisi yau a li ya tum tagna ni hali a wa peti.
HEB.11.1	Ya naa se su Koosa, ya zimu di wuzu digi o zi wa lisiu a li o kina ni a nyɛ ya. Ya kpak bambi bɛgimu kin nama ya ha vɛ naaliu. 
HEB.11.2	Nidamata ba naa funɛ nyɛn saha digi, nyɛ ba se su Koosa a sɔɔni o tuha.
HEB.11.3	Koosa funɛ sɛm a naami tɛɛnɛ nɔ maga, o fun kpa kin nawara ya vɛ koti a naali, a naami kin naa ya koti a na. Chenani ya se su di Koosa funɛ ya nan, biksi ya di o ya wutirɛ.
HEB.11.4	Baal digirɛ ba funɛ yir Abɛl, o se fun su Koosa. Chendaha o kɔɔra naa o fun kpa nyɛ Koosa ni zen a kaali o niinbe Keen kɔɔra. Koosa fun a la o papaha a bu vɛ na o galimsa domi o se su un. Abɛl fun sou, amaa o tuma ha vɛɛn a biksi yau.
HEB.11.5	Baal digirɛ ba funɛ yir Inɔk, o se fun su Koosa. Chendaha Koosa wa fun nyɛ o sou. Wuzu digi Koosa fun wa kpa un a zini a zu o tɔhɔn ti. Nandigi wa fun koti a na un. Ba fun a sɔbi a li Koosa sɛm tɔn ti ni, di Inɔk funɛ nyɛn, o yaa fun sɔɔni Koosa tuhau kinkan. 
HEB.11.6	Nibine si vɛ su Koosa, o wa zi sɔɔni Koosa tuha. Naa la daŋni o zim Koosa, o lawa o nyɛ o si su di o nyɛnu a wa bɔ ba naa dɛu un.
HEB.11.7	Baal digirɛ ba funɛ yir Nowa, o si fun su Koosa. Chendaha o fun koti a nu ka Koosa ŋɔ un di o kaa kpa nire a su tɛɛnɛ nɔ maga. Nowa fun tiŋ Koosa nɔ a koori arŋa. O funɛ kɔɔri un peti, o wa o walɛ fun zu o tuha ka Koosa yisi ba a li ni ti ni. Tɛɛnɛ nɔ tim maga fun siti, domi ba se wa fun su Koosa. Amaa Nowa si funɛ su unu. Chendaha Koosa bu vɛ na o galimsa.
HEB.11.8	Baal digirɛ ba funɛ yir Abraham, o si fun su Koosa. Koosa funɛ yir un, o fun a tiŋ o nɔ a gba a la pulum naa Koosa fun vɔu di o nyɛ un chen. O funɛ li o titi tɔhɔn ti ni, o wa fun zim doonani Koosa kpa un a la. 
HEB.11.9	O funɛ la tel pulum naa Koosa fun vɔu di o nyɛ un chen, o funɛ ya hɔɔrrɛ dooni. O wa o bisa, Aizik awa Jakɔb, funɛ nyɛn lɛwa nɛɛ. Ba gbanko fun a bɔni chenani Koosa fun vɔu a nyɛ Abraham ni chen. 
HEB.11.10	Amaa Abraham funɛ pɔu di o na tɔhɔn naa Koosa titi fun sa. O tɔhɔn ti kpak zɛchik weri a nyɛn hali saha naa vɛ kpak bɔ.
HEB.11.11	Abraham haan, Sara, funɛ hɛɛsiu a vɛ koti a lul be. Amaa o si funɛ su di Koosa zi kpa o kpoku a nyɛ un o lul a tum chenani o fun vɔu chen. 
HEB.11.12	Hali Abraham funɛ dugli siwi, bi damata funɛ li un ni. Ba iiu a chi wula naa nyɛn buudaha ni awa hɛchɛ naa nyɛn mɔɔga nɔ ni, ka nara vɛ koti a guri.
HEB.11.13	Nara tima maga funɛ siti, ba se ha funɛ vɛɛn su Koosau. Ba funɛ nyɛn, ba wa fun koti a la kin nawara Koosa fun vɔu di o nyɛ ba chen. O chi ba funɛ na a a li bar boli nee a kpak bambe di ba la a. Ba funɛ nyɛn tɛɛnɛ nɔ maga ni, ba funɛ biksi narau di ba ya hɔɔrawa dooni. 
HEB.11.14	Ba naa funɛ biksi nara chen, funɛ nyini ba bar nyɛni. 
HEB.11.15	Ba wa fun bura lisi pulum naa ba li chen wɛ. Ba funɛ lisi o wɛ, ba fu zi na nyinbaanu a bur la dooni. 
HEB.11.16	Amaa ba funɛ daŋni ba zu tɔhɔn naa Koosa titi fun sarɛ. Tɔhɔn ti zen kaali pulum naa ba li chen ni kinkan. Koosa tuha sɔɔni di ba yir un ba Koosa. Chendaha o fun saksi ba bar nyɛni a li o tɔhɔn ti ni a nyɛ ba.
HEB.11.17	A gantɛl nɛɛ Koosa fun tiŋ chenani o fun vɔu a nyɛ Abraham ni a nyɛ o lul be, a du un Aizik, o fun zaamsi un a ŋɔ un di o kpa o be a la kɔɔri kɔɔra a nyɛ un. Abraham funɛ saksi di o kpu o be ti, o si ha fun vɛɛn su Koosa. 
HEB.11.18	Ba fun a sɔbi a li Koosa sɛm tɔn ti ni di o funɛ ŋɔ Abraham ni,
HEB.11.18	“Aizik daha i zi na be damatau.”
HEB.11.19	Abraham funɛ zimu di Koosa funɛ kotiu a lɛli Aizik a li o sou ni. Hali o fun wa dugli sou kinkan, o chi Koosa funɛ lɛli un a li o sou ni.
HEB.11.20	Aizik gbanko si funɛ su Koosa. Chendaha o fun kpa o bisa, Jakɔb awa Isɔ, a du Koosa nin ni di oo suŋi ba.
HEB.11.21	Jakɔb si funɛ su Koosa. Chendaha o funɛ wa dugli siwi o fun kpa Josɛf bisa a du Koosa nin ni di oo suŋi ba. Chen saha ti o fun a huuni o daŋkpal ni a jɛɛmi Koosa.
HEB.11.22	Josɛf si funɛ su Koosa. Chendaha o funɛ wa dugli siwi, o fun a ŋɔ Ju tim ta ni chenani Koosa zi lisi ba a li Ijipt pulum ni. O gbanko fun a ŋɔ ba doonani ba zi sogli un.
HEB.11.23	Mosis nyana awa o niina se funɛ su Koosa. Chendaha ba funɛ lul un, ba fun a kpa un a sogli bar digi ni pɛnsa tora. Ba funɛ na di be ti weru, a vɛ tiŋ chenani Ijipt pulum koor fun sɛm. Ba wa funɛ ɔm un.
HEB.11.24	Mosis si funɛ su Koosa. Chendaha o funɛ wa bi, o wa fun la nɔɔni di nara tima yir un Ijipt pulum koor be. 
HEB.11.25	O funɛ daŋni di o wa Koosa nara lagmi a namsi a kaali chenani o funɛ daŋni o tum tum tagna wuzu bilɛ a na tu sɔɔna. 
HEB.11.26	O funɛ zimu di wuzu digi Koosa zi wa bɔ un o chimu. Chendaha o fun lisi di Ijipt tima pini o zoma a nyɛ o na namsi naa Koosa zi wa tum wuzu digi daha, chen fu bɔɛɛ wa o dɔ Ijipt tim wu were maga.
HEB.11.27	Chenani o si fun su Koosa nyɛ o vɛ ɔm Ijipt tim koora a yisi Ju tim ta a li dooni. O wa fun a bur nyinbaan ti ni. O funɛ chi o na Koosa naa nandigi vɛ koti a naalirɛ. 
HEB.11.28	Chenani o si fun su Koosa nyɛ o tiŋ Koosa nɔ a ŋɔ Ju tim ta ni di ba kpu sela a kpa a chɛl a misi ba dɛ zɔɔnɔsa ni, chen ni o malaika naa kpa sou a wa chen, o zi wa valu a gali ba bichɛsa ba naa ba te lul chen niu.
HEB.11.29	Chenani o si fun su Koosa nyɛ o purigi ni naa ba yir ni sɛm chen, bilɛ, chen ni Ju tim ta zi koti a ji jibaŋ kinkin tiu. Ijipt tim lanjimasa fun tiŋ ba a la tu ni ti, ka o wa tɔ ba a di ba maga.
HEB.11.30	Ju tim ta funɛ wa tel tɔhɔn naa ba yir Jɛriko chen, ba fun na di Jɛriko tim ta sa chechepure ziŋziŋirɛ a go tɔhɔn ti maga. Koosa fun ŋɔ Ju tim ta ni di ba valɛɛ a go tɔhɔn ti wuzu bunɔpɛ, o zi chelu. Ba se fun su o sɛm ti. Chendaha tɔhɔn ti chechepure ti fun chel wuzu bunɔpɛ wuzu ti. 
HEB.11.31	Sakaal tiin digirɛ ba funɛ yir Rehab, funɛ nyɛn dooni. Ju tim nihɛɛ fun tum nara di ba la sogli a nyini tɔhɔn ti ni a bur wa, Rehab fun a la ba du. O si fun su Koosa. Chendaha Ju tim ta fun vɛ kpa un a gbaari Jɛriko tim ba naa funɛ vɛ Koosa nɔ, a kpu.
HEB.11.32	Mu wa koti a sɔbi a ŋɔ ma lalaknɔ Gidiɔn, Berak, Jɛfta, Devid, Samuɛl, awa Koosa witinsa ba naa maga se su Koosa, wɛ. 
HEB.11.33	Ba fun la chem laal a nyaŋi koor zene. Ba yaa funɛ tum tum werewa a la kin nawara Koosa fun vɔu di o nyɛ ba. Nara fun kpa ba a du doonani gbogumtisa nyɛn, 
HEB.11.34	awa doonani din pɔ di o di ba, ka a vɛ ya ba kundɔŋ. Nara fun kpa chisi zene di ba kpu ba, amaa ba funɛ li ba nisi niu. Ba wa fun kpak kpok, amaa Koosa funɛ kpa o kpoku a nyɛ ba. Ba funɛ ya lanjima kpokwa a li laal ni a nyaŋi lanjimasa ba naa funɛ ya hɔɔra. 
HEB.11.35	Koosa funɛ lɛli nihaana ba naa se su un, nisitɛ a li ba sou ni. Ba fun kpaksi bɔnɛ a ŋɔ ba di ba vɛ Koosa, ba zi na nyinbaanu a chɔ li.
HEB.11.35	Ba ka funɛ na namsiu kinkan a sou, chen ni Koosa zi lɛli bau a du nyɛni naa weri a kaali chenani ba fun te nyɛn ni. 
HEB.11.36	Ba fun a mɔmsi bɔnɛ a kpa vurmsa a tuksi ba. Ba ka fun kpaksi bɔnɛ a vɔti ba a la tɔ dɛ. 
HEB.11.37	Ba fun kpa buŋkula a ka yaksi bɔnɛ a kpu. Ba gbanko fun kpa chisi zene a ka kpu bɔnɛ. Hali ba ka fun teŋsi a purigi ba bɔnɛ bara bilɛ a ta. Ba fun duŋni bɔnɛ a ka li ba damsi ni di ba kpa piisi awa buun tɔna a laari aa gba. Nara funɛ muksi ba kinkan a nyɛ ba na namsi a nyɛ ba buuri kɔha ni yɔri. 
HEB.11.38	Ba funɛ ya nibirigewa, amaa tɛɛnɛ nɔ tim maga baga wa fun to di ba nyɛ ba jirima. Ba yaa funɛ gba nyabaan awa kuŋkule nyuuna bar nyɛni ni a nyɛn gbɛntɛl bɔsa awa sela bar chɔɔli ni.
HEB.11.39	Koosa la biksi ya a li o sɛm tɔn ti ni di chenani ba se su un sɔɔni o tuha kinkan. Hali ba fun a namsi a kaali nara maga, amaa ba wa fun la kin naa maga Koosa fun vɔu di o nyɛ ba. 
HEB.11.40	O funɛ ya o tutɔrɛ di ba pɔ hali ba wa lagmi ya ni ka o zi yisi ya maga a li ya tum tagna ni hali a wa peti.
HEB.12.1	Ba naa maga se funɛ su Koosa ka ba vɛ bur gantɛl, iiu kinkan. O chiu di ba baga nyɛn ya ni ka ba go ya. Chendaha o lawa ya kpa tum tagna a naa bɔm wa ya gil a ta. Ya nyɛni chi chɔchɔharɛ. Ma nyɛ ya chɔ a tiŋ nyinbaan naa Koosa fun kpa nyɛ ya wa kanyita ni. 
HEB.12.2	Yesu duŋduŋ si funɛ su Koosa hali o wa peti. Chendaha o lawa ya nyini o se niu a kpaŋi ya titi a tiŋ chenani o tiŋ saha maga. Domi o funɛ zim di o tiŋ Koosa tutɔ ka o tuha wa sɔɔni kinkan, o fun nyɛ ba kpaasi un a mari daakakli ti ni a sou a na hiisa kinkan. Lalaknɔwa o kani Koosa nihɛɛ bar kani ni a li o tɔhɔn ti ni.
HEB.12.3	Ma kuɛɛ a daŋni ma bur gantɛl, ma lisi chenani tum tagna tima fun ha un awa chenani o fun di o namsi. 
HEB.12.4	Ma funɛ kpak unu a li ma bambe ni di ma vɛ tum tagna, amaa hali wa zinan nandigi wara daŋni o kpu ma chen daha. 
HEB.12.5	Ma nyɛ mu lisi ma chenani ba fun a sɔbi a li Koosa sɛm tɔn ti ni di o kpami ma naa ya o bisa. O fun ŋɔ,
HEB.12.5	“Mu be, mu wa buksi hin,
HEB.12.5	i nu mu sɛma nɛnɛ.
HEB.12.5	Mu zulimi hin,
HEB.12.5	ta nyɛ i tuha chɔki.
HEB.12.6	Mu biksi ba naa maga mu daŋnirɛ a la zulimi ba naa maga ya mu bisa.”
HEB.12.7	Ma tiŋ chenani o buksi ma chen, domi o wa o bisa kpak dɔŋa. Nyama wara buksi ba bisaa? 
HEB.12.8	Koosa wara buksi ma a chi chenani bisa nyama yaa buksi ba chen, ma wa ya o bisa. 
HEB.12.9	Ya titi nyama funɛ buksi ya ka ya nyɛ ba jirima. Koosa naa ya ya nyana gbanko a kpa o mi fali ti a nyɛ ya, buksi ya, o lawa ya nyɛ un jirimau a kaali chenani ya nyɛ ya nyama wa jirimau. 
HEB.12.10	Ya nyama funɛ buksi ya tama, a tiŋ ba titi tutɔ. Chenani Koosa buksi ya a la suŋi ya kaali chen, chen ni wuzu digi ya zi wa burgi tu chaan timau a chi un. 
HEB.12.11	Ya nyama funɛ buksi ya akoo Koosa la buksi ya, chen nyɛ ya tusa chɔku tama. O wa peti, ya zimu di o funɛ wer a nyɛ yau, domi o funɛ nyɛ ya tum tum werewa a kpak bara sɔɔna aa gbaari.
HEB.12.12	Kin nama daha, ma kpak bambe a tum tum naa kaɛɛ. 
HEB.12.13	Maa tiŋ Koosa wuti nyinbaan naa weree a chaani, chen ni ma dɔŋtima ba naa vɛ kpak kpok kinkan a tiŋ ma gantɛl, wa zi chel.
HEB.12.14	Maa kpak un ma bambe ni a kpak bara sɔɔna awa dɔŋ ni, a ya tu chaan tima. Tu chaan tima duŋduŋ la zi wa na ya kunyana. 
HEB.12.15	Koosa la suŋi ma di ma ya tu chaan tima aa gbaari. Ma doso ma ta nyɛ ma nandigi wa tɔ o nyinbaan. O bambe vɛ nyɛn un ni, chenani o lisi zi bu ma magau. Chen yɛɛ, yɛrɛ o zi wa du ma ni? 
HEB.12.16	Ma doso ma ta tum chɔkumsa tuma akoo a tiŋ a chi Isɔ funɛ tiŋ saha digi chen. Waa funɛ ya o nyan bi hɛɛ a vɛ zim Koosa a yogli o nyan kin naa maga a kpa malɛ a la yau diwe bɛgim. 
HEB.12.17	O nyana funɛ wa dugli siwi, Isɔ funɛ daŋni o sumi Koosa a kpa un a du Koosa nin ni. Amaa o nyana wa fun koti a ya chen, domi o funɛ yogli o nyan ti kina magawa. Hali o fun a wi kinkan, o wa fun koti a chɛrgi chenani o tum.
HEB.12.18	Ma wa chi Ju tima ba naa funɛ dugli bi naa ba yir Sainai saha digi. Doonee ba fun na kina awa ba se ni a fun koti a kpa ba nisa a gbaŋsi a. Ba waa funɛ na din zen awa birsa awa dobaal zen, 
HEB.12.19+HEB.12.20	a fun nu kaabul chɛɛma ka Koosa ta fun a ŋɔ ba. Ta ti fun ŋɔ ba,
HEB.12.19+HEB.12.20	“Doonani mu chiŋi nan chiu.
HEB.12.19+HEB.12.20	Nibine akoo sel nɔsi bi nɔ ni,
HEB.12.19+HEB.12.20	ma kpa buŋkula a yaksi un a kpu.”
HEB.12.19+HEB.12.20	Hansura fun kpak ba kinkan, ka ba fun sumi un di ta ti ta bu sɛm gbaari. 
HEB.12.21	Chenani ba na wa fun ya nyini hali tama. Mosis bara fun jigiri ka o ŋɔ, “Hansura fun kpak min hali a vɛ weri.”
HEB.12.22	Ma wa chi ba. Ma funɛ dugli bi naa ba yir Zaiyɔn ka o nyɛn Koosa tɔhɔn ti ni. Doonee Koosa naa nyɛnɛɛ, awa o malaika damata ka ba vɛ koti a gur a, nyɛn. Ba funɛ yir dooni Jɛrusalɛm titi. 
HEB.12.23	Ma funɛ dugli Koosa nara ba naa lagmi dooni ka ba sɔbi ba sɔna a du Koosa tɔn naa nyɛn dooni. Waa bu vɛ na ba galimsa a yisi ba a li ba tum tagna ni hali a wa peti. O gbanko zi di nara maga sɛriau. 
HEB.12.24	Ma funɛ wa zim Yesu naa funɛ nyɛ Koosa wa nibinsa bukoo ya nɔ bɛgim. O chi o kpa o chɛl tirɛ a misi ma bambe ni di o chaksi a. O chɛl ti zenee a kaali Abɛl naa o maana Keen fun kpu, chɛl.
HEB.12.25	Ma doso a kinu chenani Koosa sɛm ma. O funɛ sɛm Ju tim ta ni a li bi Sainai ni, ka ba vɛ un, ba wa fun koti a chɔ a li o nin ni. Ya vɛ di ya wa zi nu chenani o sɛm a li o tɔhɔn ti ni, chenani o zi lɛrgi ya diŋsa zi kaali chenani o ya bau. 
HEB.12.26	Koosa funɛ sɛm a li bi Sainai ni, o ta ti fun nyɛ tɛɛnɛ nɔ maga zigsi. Ba fun a sɔbi a li o sɛm tɔn ti ni di o funɛ vɔu a ŋɔ,
HEB.12.26	“Wuzu digi mu zi bu wa nyɛ tɛɛnɛ nɔ maga zigsiu a wa peti.
HEB.12.26	Mu zi wa zigsi buudaha gbankou a wa peti.”
HEB.12.27	O fun ŋɔ di o zi bu wa nyɛ tɛɛnɛ nɔ maga zigsiu. Chen biksi ya di o zi wa zigsi kin nawara o fun naamiu a ta a yɔri. Kin nawara o zi vɛ wa zigsi, zi nyɛnu.
HEB.12.28	Ya waa le la o koor naa kundɔŋ vɛ nyɛni a la zi zigsi un. Ma nyɛ ya pɛgi un chen daha. Ma nyɛ ya gbanko yaa kiɔm un a kinyɛ un jirima aa kijɛɛmi un, chen ni o tuha zi sɔɔniu. 
HEB.12.29	Wuti ya Koosa chi din naa koti a wa kpa kina maga a ta a yɔri.
HEB.13.1	Ma maga ya niinbisawa. Chendaha o lawa maa daŋniu saha maga. 
HEB.13.2	Ma ta suglɛ di ma la hɔɔra aa du ma damsi ni. Bɔnɛ funɛ ya chene saha digi, ba wa fun zim di ba la Koosa malaikasiwa a du. 
HEB.13.3	Maa lisi ba naa ba fun kpa la tɔ dɛ a chi ma nyɛn ba watɛɛ dooni wɛ. Maa gbanko kilisi ba naa la na namsi a chi ma titi la na namsi wɛ.
HEB.13.4	Nibaala awa ba haanasa kinyɛ dɔŋa awa jirima saha maga. Ba naa la daŋni nihaana yɔri yɔri a la tum chɔkumsa tuma, Koosa zi wa na ba galimsau.
HEB.13.5	Ma ta daŋni ma ya malɛ tima. Ma nyɛ kin naa ma kpak sɔɔni ma tusa. Ba fun a sɔbi a li Koosa sɛm tɔn ti ni di o ŋɔ,
HEB.13.5	“Mu wa zi kut gil ma a ta.”
HEB.13.6	Chendaha ya kpak bambi di ya sɛm,
HEB.13.6	“Koosa zi suŋi yau.
HEB.13.6	Ya wa zi ɔm chenani nibinsa zi ya a du ya ni.”
HEB.13.7	Maa lisi ba naa funɛ te wa biksi Koosa laaboor weri ti a nyɛ ma, a siti. Ma zim chenani ba funɛ tiŋ un nɛnɛu. Ma nyɛ ma se su Koosa a chi chenani ba se fu su un. 
HEB.13.8	Yesu Kristo naa funɛ nyɛn ba ni a nyɛn ya ni, ya nibɛgimnɛ. O wa zi chɛrgi hali saha naa vɛ kpak bɔ. 
HEB.13.9	Nara wa biksi ma a kurgɛ a li chenani ma nihɛɛta fun te biksi ma, ma ta bur wuti nyinbaan ti ni a tiŋ ba. Chiksɛ naa la biksi ma diwe diili wɛ, a wa suŋi ba. Chendaha a vɛ suŋi ma. Chenani Koosa kpa o kpok a nyɛ ma a la suŋi ma, chen kaali ba chiksɛ ta maga kinkan.
HEB.13.10	Ju tim dam kɔkɔɔrsa ba naa la tum Koosa lɛu tuma saha digi, ba waa funɛ kpak nyinbaan di ba di kɔɔrisi ta a li biŋbiŋnɛɛ. Daakakli naa Yesu fun sou chi ya biŋbiŋnɛ. Ba wa kpak nyinbaan di ba di a li un ni. 
HEB.13.11	Ju tim dam kɔkɔɔrsi ta nihɛɛ funɛ kpu sela a kpa a chɛl a la zu doonani Koosa fun lisi kinkan a nyɛ un di a chiŋi nibinsa tum tagna bar chiŋi ni. O funɛ nyɛ ba kpa sel timau a li ba bar nyɛni ti ni a li fu. 
HEB.13.12	Chendaha Yesu gbanko fun namsi kinkan a li Jɛrusalɛm gantɛl ni, chen ni o chɛl ti zi chiŋi ya tum tagna bar chiŋi niu. 
HEB.13.13	Ma nyɛ ya la pu un dooni ya wa un bɔni o hiisa. 
HEB.13.14	Ya wa kpak bar nyɛni a la zi nyɛn tɛɛnɛ nɔ maga ni a vusi. Ya pɔ Koosarɛ di o wa kpa ya a la zu o tɔhɔn ti. 
HEB.13.15	Yesu yaa suŋi ya yaa pɛgi Koosa a la ŋɔ nara o wɛ. Chenani ya ya chen chi kɔɔrrɛ ya kpa a nyɛ un. 
HEB.13.16	Ma ta suglɛ di ma tum tum were a kisuŋi dɔŋa saha maga. Chenani ya ya chen gbanko kɔɔr naa sɔɔni Koosa tuha kinkan.
HEB.13.17	Maa tiŋ ma nihɛɛti ta nɔɔna saha maga. Wuzu digi Koosa zi wa daŋni ba wa ŋɔ un chenani ba fun tum a nyɛ unu. Chendaha ba vɛ koti a hiisi a la nyini ma. Ma tiŋ ba nɔɔna, ba zi tum ba tuma wa tu sɔɔniu. Ma vɛ tiŋ ba nɔɔna, ma zi chɔk ba tusau ka o vɛ suŋi ma.
HEB.13.18	Maa sumi Koosa ya daha saha maga. Ya zimu di ya tiŋ unu wa tu bɛgim ni. Ma Koosa sumi ti zi nyɛ ya kotiu a tum chenani o daŋni ya tum saha maga. 
HEB.13.19	Amaa nɔnɔ ya kibirigi a kaali chen. Maa sumi Koosa o nyɛ min nyinbaan mu bur wa ma wati lalaga.
HEB.13.20	Koosa funɛ lɛli ya kunyan Yesu a li o sou ni. Ya chi o piisisiwa ka o ka ya ya nigbaŋi. O funɛ sou, o fun nyɛ Koosa wa nara bukoo ya nɔ bɛgim. Chenani o fun tum zi nyɛnu hali saha naa vɛ kpak bɔ. 
HEB.13.21	Koosa naa ya bara sɔɔna tiina, zi yisi kin naa maga ma daŋniu a nyɛ ma, chen ni ma zi kotiu a tiŋ o tutɔ nɛnɛ. Yesu Kristo la suŋi ya di ya tum tum were a sɔɔni Koosa tuha. Ma nyɛ ya nyɛ Yesu wa jirima kinkan hali saha naa vɛ kpak bɔ. Ami. 
HEB.13.22	Mu niinbisa, mu tɔn naa sɔbi a nyɛ ma nan, o wa ziŋ. Mu sumi mau di ma nu mu sɛma a naa la zi kpami ma, wa kanyita ni. 
HEB.13.23	Ma zimu di ba funɛ kpa Timotiu a tɔ dɛ. Ma nu laaboor weriu di ba lisi unu a li dooni. O wa mu wati lalaga, o wa min zi wa lagmi a wa ma watiu.
HEB.13.24	Ma zaami ma nihɛɛta awa Koosa nara ba naa maga nyɛn ma ni, a nyɛ ya. Ma niinbisa ba naa nyɛn Itali pulum ni, ba gbanko zaami mau.
HEB.13.25	Koosa suŋi ma maga.
JAS.1.1	Mu waa, Jems, naa ya Koosa awa ya kunyana Yesu Kristo tumtumna, zaami ma naa tiŋ Yesu a pisi bawu maga niu.
JAS.1.2	Mu niinbisa, ma wa na zaamsi, ma nyɛ ma tusa sɔɔni kinkan. 
JAS.1.3	Ma zimu di ma Yesu se suuli chiŋɛ zaamsi ti ni, ma zi koti a diu. 
JAS.1.4	Maa di hali a wa peti, ma zi ya nibin wereu a chi chenani Koosa daŋni ma du. 
JAS.1.5	Zima pɔɔgi ma bɔnɛ, ma sumi Koosa o kpa o zima ti a nyɛ ma. Waa kpa kina a nyɛ nara maga ni a kaali chenani o daŋni a vɛ zɛɛmi ba. 
JAS.1.6	Ma sumi Koosa, ma nyɛ ma se su un a ta beeli. Nibin beeli chi chenani peha yaa mo ni a la suwachak awa gantɛl chene. 
JAS.1.7+JAS.1.8	Nara du chen, ba ya tuhu bilɛ timwa. Ba ta lisi di ba zi na kundɔŋu a li Koosa wati.
JAS.1.9	Ma naa ya fara tima, Koosa wa zer ma buudaha, ma nyɛ ma tusa sɔɔni. 
JAS.1.10	Ma naa ya malɛ tima, saha naa Koosa wa bur ma gantɛl, ma gbanko nyɛ ma tusa sɔɔni, domi ma chi chenani bugilfita yaa vɛ vusi chene. 
JAS.1.11	Nha wa yɛli a num kinkan. Bugilfita ta yaa zaksiu a chɛsi a bu vɛ weri wa nyini. Chen vɛɛna, malɛ tima wa nyɛn ba kpiŋi ni, ba gbanko zi wa sitiu.
JAS.1.12	Tu sɔɔn nyɛn nibine naa yaa di o zaamsi nɛɛ. O zaamsi saha wa peti, Koosa zi wa kpa o mi fali naa o fun vɔu, a nyɛ ba naa la daŋni un nɛɛ. 
JAS.1.13	Ya na zaamsi, o wa deŋli di ya ŋɔ di Koosa la zaamsi ya di ya tum tum tagna. Koosa titi wara zaamsi nandigi di o tum tum tagna. Wu tagna gbanko wa kizaamsi un. 
JAS.1.14	Amaa ya bambe kidaŋnɛ la lɛrgi ya a la mo ya loona a nyɛ ya na zaamsi di ya tum tum tagna. 
JAS.1.15	Ya tiŋ ya bambe kidaŋnɛ, ya zi tum tum tagnau. Ya tum tagna nyinbaan wa peti, Koosa zi wa na ya galimsau a ta ya yɔri.
JAS.1.16	Mu bi daŋnɛ, ma ta mur ma titi. 
JAS.1.17	Kiwere naa maga yaa kpak nan a li Koosa naa nyɛn o tɔhɔn ni watɛɛ. Waa funɛ naami wula maga a du buudaha ni di aa chaani. O wara chɛrgi a chi barsɔn chɛrgi. 
JAS.1.18	O tutɔ nɛɛ o fun nyɛ ya burgi o bisa a li o wuti sɛm nuuli ni, chen ni waa dɔ ya a kpa ya a chiŋsi kin nawara maga o fun naami suwachak ni.
JAS.1.19	Mu bi daŋnɛ, ma lisi nan. Ma num wa Koosa sɛm nuuli ni, amaa ma ta num wa sɛmi ni aa ta na paan a du nara ni. 
JAS.1.20	Koosa daŋni yaa tum tum werewa a nyɛ un. Ya na paan, ya wa zi tiŋ chenani o daŋni. 
JAS.1.21	Chendaha o lawa ma kpa ma tum tagna magau a yo ta. Ma kpa ma bambe a nyɛ Koosa ni aa la o laaboor weri naa koti a yisi ma a li ma tum tagna ni hali a wa peti. O piin kpa unu a du ma bambi ni.
JAS.1.22	Ma nu Koosa sɛma a vɛ tiŋ a, ma ya mur ma titirɛ. 
JAS.1.23	Nar nu Koosa sɛma a vɛ tiŋ a, o chi nibine naa yaa nyini diga ni chene. 
JAS.1.24	O yaa na o titi diga ti ni aa kaali. O wa bu lisi chenani o fa du. 
JAS.1.25	Diga ti biksi ya chenani Koosa chiksɛ ta du. A weru hali a wa peti a biksi ya chenani ya zi gil ya tum tagna. Nibine nu Koosa chiksɛ ta a yaa lisi a naa la zi koti a yisi nara a li ba tum tagna ni wɛ a la tiŋ a a vɛ sugli, Koosa zi wa nyɛ un tu sɔɔnau a li tum naa o tum chen ni.
JAS.1.26	Nar ŋɔ di oo tiŋ Koosa a vɛ doso wa o sɛm ni, o mur o titirɛ. O Koosa tiŋi ti ya yɔrirɛ. 
JAS.1.27	Ya kunyana Koosa daŋni yaa tiŋ un wa wuti nɛɛ. O lawa yaa suŋi sunsa awa luhaana ba naa la namsi, aa gil tɛɛnɛ nɔ tim maga tum tagna a ta.
JAS.2.1	Mu niinbisa, ma naa se su ya kunyan Yesu Kristo naa ya jirima tiina kinkan, o wa lawa ma suŋi bɔnɛ a gil bɔnɛ. 
JAS.2.2	Ma wa lagmi dɔŋ ni di ma jɛɛmi Koosa ka malɛ tiina laari kiweri a du salma gbina a wa zu, ka fara tiina gbanko laari kizɛrgɛ a wa zu, 
JAS.2.3	ma nyɛ naa laari kiweri chen jirima kinkan a ŋɔ un, “Kila a la kani bar weri ni,” amaa ma ŋɔ fara tiin ti ni, “Chiŋi akoo kani tɛɛnɛ ti ni dooni.” 
JAS.2.4	Ma suŋi bɔnɛ aa gil bɔnɛ. Ma wa di ba sɛria ka o vɛ deŋli.
JAS.2.5	Mu bi daŋnɛ, maa nu. Koosa funɛ lisi fara tima a li tɛɛnɛ nɔ maga ni di ba se su un kinkan a wa dɔ o koor naa o fun vɔu di o kpa nyɛ ba, domi ba waa la daŋni un. Chendaha ba ya kin tima Koosa suwachak ni. 
JAS.2.6	Amaa ma wa zɛɛmi fara tima a la nyɛ malɛ tima ba naa kpak tuha sa a nyɛ ma namsi a lɛrgi ma a la sɛria nidiile tim suwachak, wa jirima ni. 
JAS.2.7	Ba waa la sɛm wu tagna a nyɛ sɔn weri naa Koosa fun kpa nyɛ ma chen.
JAS.2.8	Maa tiŋ Koosa koor chiksɛ naa ba fun sɔbi a li o sɛm tɔn ti ni chen, nɛnɛ di ma daŋni dɔŋa a chi ma titi, chen weru. 
JAS.2.9	Amaa ma nyɛ bɔnɛ jirima aa gil bɔnɛ, ma galimu. Koosa ŋɔ di ma chɔk o chiksi tiu. 
JAS.2.10	Nar tiŋ o chiksɛ ta maga a chɔk kibɛgim, o chɔk a magawa. Chen tiina galimu Koosa wati. 
JAS.2.11	Koosa ŋɔ di ma ta tum chɔkumsi tima. O ka vɛɛn ŋɔ di ma ta kpu niinbisa. Ma vɛ tum chɔkumsi tima a la kpu nibine, wuti ma chɔk Koosa chiksɛ ta magawa. 
JAS.2.12	Wuzu digi Koosa zi wa kpa o chiksɛ naa biksi ya chenani ya zi gil ya tum tagnau a wa di ya sɛria. Adaha maa tiŋ aa kisɛm chenani la zi sɔɔni o tuha. 
JAS.2.13	Saha naa Koosa wa kaa di ya sɛria, nar vɛ ɔm o dɔŋtiin siki, Koosa wa zi wa ɔm un siki. Chenani o kpak ya siki la zi nyɛ o ta na ya galimsa a ta ya yɔri.
JAS.2.14	Mu niinbisa, nar ŋɔ di o si su Yesu ka o vɛ tum tum were a nyɛ nara ni, o si suuli wa zi yisi un a li chenani Koosa zi ŋɔ di o galimu. 
JAS.2.15	Yesu nitiŋɛ vɛ kpak kilaarɛ wa zinan diwe, 
JAS.2.16	ka ma ŋɔ ba di ba nyɛ ba tusa sɔɔni domi Koosa zi nyɛ ba kilaarɛ awa diweu, chen nyɔɔra ya baŋa ba wati? 
JAS.2.17	Nara se su Yesu duŋduŋ ka ba vɛ tum tum were a suŋi nara, ba se suuli ti ya yɔrirɛ.
JAS.2.18	Amaa ma nidigi zi ŋɔ o dɔŋtiin niu, “Mu si su Yesu ka i tum tum were.” Mu zi ŋɔ unu, “Biksi min chenani nar si su Yesu ka o vɛ tum tum were. Chenani mu tum tum were biksi nara di mu si su Yesu.” 
JAS.2.19	Ma la nɔɔni di Koosa bɛgim nyɛnɛɛ. Chen deŋlu. Alizin tagna gbanko la nɔɔni di Koosa bɛgim nyɛnɛɛ. Chendaha ba ɔm a la jigiri. 
JAS.2.20	Ma ya womniwa kinkan. Mu ŋɔ ma di nar si su Yesu ka o vɛ tum tum were, o zi suuli ti ya yɔrirɛ. 
JAS.2.21	Ma lisi ya nawaal Abraham wɛ. Koosa funɛ ŋɔ un di o kpa o be a kɔɔri kɔɔra a li biŋbiŋ daha a nyɛ un ni chen. Abraham funɛ daŋni o tiŋ o nɔ. Koosa fun ŋɔ di o wa zi bu na o galimsa a li o yaali ni. 
JAS.2.22	Abraham si suuli awa o yaali funɛ ya kibɛgimne. O chen yaali ti la biksi ya di o si funɛ sir su Koosau. 
JAS.2.23	Sɛm naa ba fun sɔbi a li o sɛm tɔn ti ni chen, funɛ ya wutirɛ. Ba fun sɔbi di Abraham si su Koosa. Chendaha Koosa fun nyɛ o nyinbaan deŋli o suwachak ni. Koosa gbanko fun a yir un o chɛna. 
JAS.2.24	Chenani nibine si su Koosa awa chenani o tum tum were gbanko nyɛ Koosa bu vɛ na o galimsa.
JAS.2.25	Chene nihaan naa ba funɛ yir Rehab fun nyɛn saha digi. O funɛ ya sakaallɛ a funɛ la Ju tima ba naa Jɔsua fun tum chen a du o dam ni. Ba liili saha funɛ wa tel, o fun biksi ba nyinbaan digi ba tiŋ kaali a fun a fosi. O funɛ ya chen daha, Koosa wa fun bu na o galimsa.
JAS.2.26	Nibine bara vɛ kpak siima, o ya yɔrirɛ. Nibine si su Koosa a vɛ tum tum were, o si suuli ti gbanko ya yɔrirɛ.
JAS.3.1	Mu niinbisa, ma zim di Koosa zi wa di ya naa ya nibiksɛ sɛria a kaali ya dɔŋtima. Chendaha o wa lawa ma i a ya nibiksɛ. 
JAS.3.2	Ya maga yaa butiu kinkan. Nar vɛ buti o sɛm ni, o ya nibin werire kinkan a koti a kpak o titi nɛnɛ. 
JAS.3.3	Ya yaa kpa kabarikarɛ a du zaaga nɔ ni di o koti a tiŋ ya nɔ a tiŋ doonani ya daŋni o la. 
JAS.3.4	Ma gbanko kilisi arŋ zen wɛ. Pe zen yaa zer arŋ ti di o val lalaga. Arŋ ti niduse zi kotiu a kpa kiwewe naa yaa nyɛ arŋ ti deŋli aa val, chen ni ba zi nyɛ arŋ zen ti kila doonani ba daŋni o lau. 
JAS.3.5	Chene nibine zulum ya kiwewe aa la sɛm wu zene. Din wewe yaa kotiu a di kɔ zenzen.
JAS.3.6	Nibine zulum chi dinne. Ya zuluma kote a sɛm sɛm tagna a naa kurgɛɛ kinkan a la chɔk chenani ya bambe du. Hali o chi din naa yaa li sintana ni aa chɔk kina maga ya daŋni yaa tum. 
JAS.3.7	Nara kote a nyaŋi sel zene awa zimebisa wa duma wa ni kina maga. 
JAS.3.8	Nibine wa to a la zi koti a nyaŋi o zulum. Ya zuluma tagnɛ kinkan. Ya wa koti a kpak a. O chi dum naa kpa o huun aa kpu nibinsiwa. 
JAS.3.9	Ya kpa ya zulimiwa a sɛm sɛma a la pɛgi ya kunyana Koosa, ka vɛɛn a ŋɔ nɔɔsa a nyɛ ba naa Koosa fun naami a chi o titi. 
JAS.3.10	Nɔ bɛgim tirɛ ya kpa a pɛgi Koosa. Warɛ ya vɛɛn kpa ŋɔ nɔɔsa a nyɛ nara ni. Mu niinbisa, chen wa deŋli. 
JAS.3.11	Ma zim di bugul bɛgim wa kibul ni were awa ni tagin. 
JAS.3.12	Mu niinbisa, ma ha na ka soom nɔn sul nɔnau, akoo a na maŋgo ka o nɔn gɔnda nɔnauu? Adaha teku ni naa kpak yisa wa kikoti a burgi pul ni.
JAS.3.13	Nandigi kpak nɛha awa zima a li ma niuu? O nyɛ o nyɛni awa o tum were kibiksi nara di o kpak nɛha awa zima a ya jɛrgi. 
JAS.3.14	Amaa ma kpak handɔta awa tuha sa a ya se tima, ma ta daŋni sɔn a kisuni di ma kpak wuti zimau. 
JAS.3.15	Nan zima nɔ wa li Koosa wati. O ya tɛɛnɛ nɔ tim maga kinnɛ awa alizin tagna kin. 
JAS.3.16	Doonani nara kpak handɔta a ya se tima, ba yaa di dɔŋa wa amɔrɛ kpokwa a la tum tum tagna a naa kurgɛɛ, kinkan. 
JAS.3.17	Nibine naa kpak wuti zima naa li Koosa wati, waa kpak tu chaana a kpak bara sɔɔna nara wati a du balimm a ya jɛrgi a kpak ba siki kinkan a tum tum were aa nyɛ ba. O wara daŋni bɔnɛ a gil bɔnɛ, a vɛ ya nimuri tiina. 
JAS.3.18	Bara sɔɔn tima nyɛ nara kpak bara sɔɔna wa dɔŋ ni a nyɛn nyɛn weri.
JAS.4.1	Yɛrɛ maa yo dɔŋa aa la muksi dɔŋa saha maga? Ma titi daŋni nɛɛ maa yo dɔŋa. 
JAS.4.2	Ma daŋni kinawa, amaa ma ka wara na a. Chendaha ma saksi di ma yaa kpu nara aa dɔ a. Ma bambe nyɛn a ni, amaa ma ka wara na a. Chendaha maa yo dɔŋa. Ma wara sumi Koosa di o nyɛ ma. Chendaha ma vɛ na a. 
JAS.4.3	Maa sumi Koosa di o kpa kina a nyɛ ma, chenani ma bambi lise du wa deŋli. Ma duŋduŋ daŋni daha maa sumi Koosa. Chendaha o vɛ kpa a a nyɛ ma. 
JAS.4.4	Ma naa vɛ tiŋ wuti ti nan, ma wa zim di ma wa tɛɛnɛ nɔ tim maga ya chɛnsa, ma ya Koosa dɔmwaa? Nara la daŋni ba wa tɛɛnɛ nɔ tim maga ya chɛnsa, ba waa ya Koosa dɔma. 
JAS.4.5	Ma ta lisi di sɛmsɛm naa ba fun a sɔbi a du Koosa sɛm tɔn ti ni, ya yɔrirɛ. Ba funɛ sɔbiu a ŋɔ,
JAS.4.5	“Siim naa Koosa fun kpa a du ya ni chen,
JAS.4.5	o yaa kpak handɔtirɛ a li o titi daŋni ni.”
JAS.4.6	Amaa suŋi naa Koosa kpa a nyɛ ya, kpok kaali siim naa o kpa du ya ni chen. Ba funɛ sɔbiu a li Koosa sɛm tɔn ti ni di,
JAS.4.6	“O suŋi ba naa ya jɛrgɛwa,
JAS.4.6	amaa o burgi o gantɛllɛ a chak sɔn dɔŋtima.”
JAS.4.7	Adaha ma kpa ma bambe a du Koosa ni. Maa vɛ sintana, ka o zi chɔ a li ma ni. 
JAS.4.8	Ma wa dugli Koosa, o gbanko zi wa dugli mau. Ma naa la tum tum tagna, ma sɛm ma nisa a li ma tum tagna ni. Ma bambi bilɛlɛ tima, ma chaksi ma bambe a li ma lisi bilɛlɛ ta ni. 
JAS.4.9	Maa nyɛ ma tusa chɔk ka ma wi. Ma nyɛ ma mɔmsi burgi wiila awa ma tu sɔɔna ya tu chɔk. 
JAS.4.10	Ma zer ma titi a bur Koosa gantɛl ni, ka o zer ma buudaha.
JAS.4.11	Mu niinbisa, ma ta sɛm wu tagna a nyɛ dɔŋ ni. Ba naa la sɛm sɛm tagna a nyɛ ba niinbisa ni a la di ba sɛria, chen tima sɛm sɛm tagna a nyɛ Koosa chiksɛ ta ni a la di o sɛria. Maa di Koosa chiksɛ ta sɛria ti, ma wara tiŋ a. 
JAS.4.12	Koosa duŋduŋ la nyɛ chiksɛ a la di nara sɛria. O duŋduŋ la zi koti a yisi ya a li ya tum tagna ni hali a wa peti akoo a na ya galimsa a ta ya yɔri. Ma di ma dɔŋtima sɛria, yɛrɛ ma lisi di ma yau?
JAS.4.13	Ma bɔnɛ yaa ŋɔ, “Zinan akoo chɛ ya zi gbau a la tɔ digi a la nyɛn dooni buna a kpiŋi a na nyɔɔra.” Maa nu mu wati. 
JAS.4.14	Ma wa zim chenani ma nyɛni zi du chɛ. Ma chi burrɛ naa ma na nan. Ma bu nyini, ma wa zi bu na un. 
JAS.4.15	Ma nyɛ mu ŋɔ ma chenani ma zi sɛm. Maa sɛm di Koosa la nɔɔni, ya zi koti a nyɛnu aa tum ya tuma nan. 
JAS.4.16	Amaa lalaknɔ maa kpak ma bambi ni a ŋɔ di ma zi kpiŋiu a na nyɔɔra. Chenani maa sɛm chen ya yɔrirɛ.
JAS.4.17	Nar zim wu were a vɛ di o wara tum a, o galimu.
JAS.5.1	Malɛ tima, maa nu mu wati. Ma zi wa namsiu kinkan. Chendaha maa fɔuli a kiwi. 
JAS.5.2	Kidamata naa ma kpak chen, a chɔku ka chau piin di ma kilaarɛ. 
JAS.5.3	Ma malɛ tima kɔu. Kɔɔli ti la zi wa ya sɛhɛra a du ma ni a nyɛ Koosa na ma galimsa a ta ba yɔri. Tɛɛnɛ nɔ maga siili saha duglɛu ka ma kpa ma kidamata a chiŋsi chen. 
JAS.5.4	Ma fun a mur tumtumsa ba naa la tum ma ŋmaha ni a vɛ bɔ ba. Ma wara nu ba fɔulii? Koosa naa kpak kina maga kpok, o nu ba naa la kum ma ŋmaha ti kiparɛ chen wiilau. 
JAS.5.5	Tɛɛnɛ nɔ maga ni ma kpak malɛ kinkan ka la ya ma tutɔ. Ma di diwe a zen a chi nuhɛ naa ba yaa chamsi di ba la kɔrigi chen. 
JAS.5.6	Ma funɛ di ba naa nisa vɛ nyɛni sɛriau a kpu ba, amaa ba wa fun lɛli ba nɔ.
JAS.5.7	Mu niinbisa, ma kpak kanyita hali ya kunyan ti wa bur wa. Nipari kpak kanyitarɛ a pɔ doon bumi awa doon naa tiŋ gantɛl ka o zi kum kiparɛ. 
JAS.5.8	Ma gbanko kpak kanyita. Ma nyɛ ma bambe chiŋi bar bɛgim, domi wuzu naa ya kunyan ti zi wa bur wa, chen duglɛu.
JAS.5.9	Mu niinbisa, ma ta zulimi dɔŋa, chen ni Koosa wa zi wa di ma sɛria. O zi wa di ma sɛriau lalaga. 
JAS.5.10	Mu niinbisa, ma lisi Koosa witinsa ba naa funɛ nyɛn saha digi, a sɛm Koosa sɛm ta chen. Ma lisi chenani ba fun kpak kanyita a li ba namsi ni. Ma gbanko kpak chen kanyita. 
JAS.5.11	Ba tusa sɔɔnɛu lalaknɔ, domi ba funɛ di ba namsiu. Ma lisi chenani Jop fun di o namsi saha digi. Ma zimu di Koosa funɛ nyɛ o namsi chen, di o ɔm un siki a suŋi un.
JAS.5.12	Mu niinbisa, a naa kaali a nama maga, o wa werwa ma hɛɛsi Koosa tɔha akoo tɛɛnɛ nɔ maga koo kundɔŋ maga. Ma la nɔɔni akoo ma wa la nɔɔni, a ta hɛɛsi, chen ni ma wa zi zu Koosa sɛria bar diili dɛ.
JAS.5.13	Nandigi nyɛn ma ni a namsiuu? O sumi Koosa. Nandigi nyɛn ma ni a kpak tu sɔɔnauu? O lɔ boola a pɛgi Koosa. 
JAS.5.14	Nandigi nyɛn ma ni a wiuu? O yir Yesu nitiŋɛ ta nihɛɛta di ba wa ya nu a biti a du un ni a sumi Koosa a nyɛ un. 
JAS.5.15	Ba ya chen, ka ba se su di Koosa zi nyɛ wichɔɔrti tiina na alaafɛu, o zi na alaafɛu. Tum tagna naa o tum, Koosa zi gil a nyɛ unu. 
JAS.5.16	Adaha ma ŋɔ dɔŋ ni ma tum tagna wɛ ka ma sumi Koosa a nyɛ dɔŋ ni, chen ni wichɔɔrta wa kpak ma, Koosa zi tiibi mau. Nibin weri sumi Koosa, o sumi ti kpak kpoku kinkan. 
JAS.5.17	Saha digi Koosa witiina Ɛlaija funɛ ya nibinere a chi ya. O si fun sɛri o sumi Koosa di doon ta miili. Bunsa tora awa pɛnsa nɔra doon wa fun mi. 
JAS.5.18	A gantɛl ni o fun bu sumi Koosa di doon mi. Doon fun mi kinkan. Ba fun du kina aa kum.
JAS.5.19	Mu niinbisa, ma nidigi wa nyuksi wuti nyinbaan ti ka ma nidigi bu kpa un a bur wa, 
JAS.5.20	o lawa o zimu di nara wa yisi tum tagna nitumi a li o tum tagna nyinbaan ni, Koosa zi gil o tum tagna damatau a nyɛ un a ta bu na o galimsa a ta un yɔri. Ma zaami ba naa maga nyɛn ma wati a nyɛ min.
1PE.1.1	Mu waa, Pita, naa ya Yesu Kristo nitumi, la sɔbi tɔn nɔ a nyɛ ma naa nyɛn Pɔntus, Galesia, Kapadosia, Azia awa Baitinia pulumsi ni.
1PE.1.1	Ma ya hɔɔrawa tɛɛnɛ nɔ maga ni. Koosa funɛ lisi ma a nyɛ o titi ni. 
1PE.1.2	O funɛ ya ya kunyana Koosa tutɔrɛ saha digi o fun lisi ma chen. O siim weri ti waligi ma di ma burgi o nibin were, chen ni ma zi tiŋ Yesu Kristo nɔu. O sou chɛl ti la zi chaksi ma tum tagnau a li ma ni.
1PE.1.2	Koosa suŋi ma a nyɛ ma bara sɔɔna aa gbaari.
1PE.1.3	Koosa naa ya ya kunyan Yesu Kristo nyana, funɛ ɔm ya siki kinkan. Chendaha ma nyɛ ya pɛgi un saha maga. O funɛ lɛli Yesu Kristo a li o sou ni, a kpa o mi fali ti a nyɛ ya. Chendaha ya kpak bambi bɛgim, 
1PE.1.4	di wuzu digi ya zi la kiwere naa o fun kpa a chiŋsi o dɛ niu a li o tɔhɔn ni. A wa zi kut chɔk dooni. 
1PE.1.5	Koosa kpa o kpok a nyini ma naa se su un. O funɛ piin saksiu di o yisi ma a li ma tum tagna ni hali a wa peti. Tɛɛnɛ nɔ maga siili saha wa tel, o zi wa ya chenu gbampulim ni.
1PE.1.6	Ma nyɛ ma tusa sɔɔni kin nama daha. Lalaknɔ sintana la zaamsi ma a li wu kurgɛ ni, chen ni ma tusa zi chɔku wuzu bilɛ. 
1PE.1.7	Nibinsa yaa kpa salmau a du din ni di o burgi kiweri. Chen vɛɛna, Koosa nyɛ sintana zaamsi ma, chen ni o zi biksi di ma se suuli naa ma kpak un ni, chen ya wutirɛ. Ma se suuli ti Koosa wati, o kaali salma naa la zi wa chɔku. Saha naa Yesu Kristo wa bur wa nara suwachak ni, Koosa tuha zi sɔɔniu wa ya ni ka o zi nyɛ ya o jirima awa o chaani kinkan. 
1PE.1.8	Ma ha wa na un, amaa maa daŋni unu ka ma se su un. Chendaha Koosa piin nyɛ ma tu sɔɔna hali a la gali. 
1PE.1.9	Ma se un daha, o zi wa yisi mau a li ma tum tagna ni hali a wa peti.
1PE.1.10	Saha digi Koosa witinsa funɛ biksi nara chenani o zi suŋi ma a ya chen. 
1PE.1.11	Koosa siim weri naa funɛ nyɛn ba ni, fun a biksi ba di wuzu digi Kristo zi wa namsiu a sou a si a li o sou ni a na jirima kinkan a li Koosa wati. Ba funɛ lisi kin nama wɛ a kpaŋi a dɛu saha naa Kristo zi wa wa. 
1PE.1.12	Koosa siim weri ti gbanko wa fun biksi o witinsi ta di ba wa tum a nyɛ ba titi nɛɛ, amaa ba tum a nyɛ ma nɛɛ. Koosa fun a tum o siim weri ti a li o tɔhɔn ti ni di o kpa o kpok ti a nyɛ ba naa funɛ wa biksi ma Koosa laaboor weri ti wɛ. O witinsi ta funɛ sɛm o laaboor weri ti wɛu a daŋni ma zim un. Hali Koosa malaikasa daŋni ba zim o laaboor weri ti munu.
1PE.1.13	Adaha ma saksi chenani ma lisi a ya bambe tima a kpak bambi bɛgim a li chenani Koosa zi wa suŋi ma. O be Yesu Kristo wa bur wa nara suwachak ni, Koosa zi ya chenu. 
1PE.1.14	Saha naa ma fun zɛ zim un, ma funɛ tiŋ ma tutɔ daŋnirɛ. Ma ta tiŋ chen lalaknɔ, amaa maa tiŋ Koosa nɔ nɛnɛ. 
1PE.1.15	Waa ya tu chaan tiina. Chendaha o fun a lisi ma gbanko di ma kpak tu chaana a li ma tum maga ni a nyɛ un. 
1PE.1.16	Ba fun a sɔbi a li Koosa sɛm tɔn ti ni di o ŋɔ,
1PE.1.16	“Mu ya tu chaan tiinnɛ.
1PE.1.16	Chendaha ma kpak tu chaana.”
1PE.1.17	Maa sumi Koosa, ma yir un mu nyana. Wuzu digi o zi wa di nibinsa maga sɛriau a li ba tuma ni. O wara daŋni bɔnɛ aa gil bɔnɛ. Chendaha wuzuna a naa kaɛɛ nan, ma nyɛ un jirima kinkan. 
1PE.1.18+1PE.1.19	Ma lisi saha naa ma funɛ tiŋ ma nawaalsa nyinbaan naa funɛ ya yɔri chen, Koosa wa fun kpa salma akoo aniita a naa la zi wa chɔk, a la ma nyuuna a nyɛ ma di ma burgi aa tiŋ un. O ka fun a tum Kristo tɛɛnɛ nɔ maga ni di o wa sou o chɛl li. Koosa fun kpa chɛl weri ti a la ma nyuuna a nyɛ ma. Kristo funɛ chi piisibe werire naa Ju tima yaa fun kpa a la kɔrigi chene. 
1PE.1.20	O funɛ te lisi Kristore a zi naami tɛɛnɛ nɔ maga. Tɛɛnɛ nɔ maga siili saha wa dugli, Koosa fun tum un di waa tum nan a nyɛ ma. 
1PE.1.21	Kristo funɛ sou a li o daakakli ti ni, Koosa fun lɛli un a li o sou ni a kpa o jirima awa o chaani kinkan a du un ni. O daha ma se su Koosau ka ma kpak bambi bɛgim un ni.
1PE.1.22	Ma funɛ nu Koosa laaboor weri naa ya wuti chen, ma fun a chaksi ma tusa a li ma tum tagna ni a tiŋ un, chen ni ma fun piili a daŋni ma dɔŋtima a li bambe ni. Maa daŋni ba kinkan ma bambe ni. 
1PE.1.23	Koosa sɛma nyɛnu hali saha naa vɛ kpak bɔ. A wa zi kut chɔk. Koosa fun a kpa o mi fali ti a nyɛ ma a daha. 
1PE.1.24	Ba fun a sɔbi a li Koosa sɛm tɔn ti ni a ŋɔ,
1PE.1.24	“Nibinsa maga chi kɔsawa a kpak bunɔɔta a chi kɔsa yeligisa.
1PE.1.24	Yeligisa yaa looriu.
1PE.1.24	Kɔsa ka hul.
1PE.1.25	Amaa Koosa sɛma zi nyɛnu hali saha naa vɛ kpak bɔ.”
1PE.1.25	Kin nama ya o laaboor weri naa ba fun wa biksi ma chen.
1PE.2.1	Kin nama daha, ma kpa ma tum tagna maga a ta. Ma ta suni wɛ a nyɛ dɔŋ ni a ta kpak handɔta a du dɔŋ ni a ta pini dɔŋ zoma. 
1PE.2.2	O lawa ma chi bichɛl pilimsa ba naa la daŋni ba numa ilwa. Saha maga o lawa maa daŋni Koosa biksiu, chen ni o zi kotiu a suŋi ma ma bi. O lawa ma biu, chen ni wuzu digi Koosa zi wa yisi mau a li ma tum tagna ni hali a wa peti. 
1PE.2.3	Ma zimu di Koosa funɛ suŋi ma.
1PE.2.4	Ma wa dugli ya kunyan ti wati. O chi buŋkul naa Koosa fun lisi di o ya kizen a li o dam ni, amaa nisalɛ funɛ vɛ unu a ta. O kpa o mi fali ti a nyɛ ma. 
1PE.2.5	Ma naa kpak o mi fali ti, chi buŋkula a naa Koosa kpa sa o dam ti, chen ni o zi kotiu a nyɛn dooni. Ma chi ba naa funɛ ya o kɔkɔɔrsa saha digi, a kpa ma titi a nyɛ Koosa ni Yesu Kristo daha. 
1PE.2.6	Ba fun a sɔbi a li Koosa sɛm tɔn ti ni di o ŋɔ,
1PE.2.6	“Mu funɛ lisi buŋkul zenu naa mu kpa sa dɛ koŋa ni a li Jɛrusalɛm ni.
1PE.2.6	Ba naa maga se su Kristo,
1PE.2.6	o wa zi buti ba.”
1PE.2.7	Waa ya nizen kinkan a li ba naa se su un ni. Amaa ba funɛ sɔbi ba naa vɛ un chen wɛu a li Koosa sɛm tɔn ti ni a ŋɔ,
1PE.2.7	“Buŋkul naa nisalɛ vɛ a ŋɔ di o ya yɔrirɛ,
1PE.2.7	waa ya buŋkul zen a kaali a maga.
1PE.2.8	Buŋkul nɔ la zi mo nibinsi naŋgere ba chel,”
1PE.2.8	domi ba vɛu di ba wa zi nu Koosa laaboor weri ti. Koosa tutɔ funɛ ya chen.
1PE.2.9	Amaa Koosa funɛ lisi mau a li birsi ni a wa di o titi bar chaani kinkan ni. Ma chi o koorsiwa awa o kɔkɔɔrsi tawa. O funɛ lisi mau a nyɛ o titi ni di ma ŋɔ nara ni o alaazibu tuma wɛ. 
1PE.2.10	Saha digi o wa fun dɔ ma, amaa lalaknɔ o dɔ mau. O wa fun a ɔm ma siki saha digi, amaa ma la unu lalaknɔ.
1PE.2.11	Mu bi daŋnɛ, ma naa ya hɔɔra a li tɛɛnɛ nɔ maga ni, mu sumi mau di ma kpa ma tutɔ daŋnɛ a ta. Ya tutɔ daŋnɛ awa chenani Koosa daŋni yaa tiŋ, a chɔ aa du dɔŋ nɛɛ. 
1PE.2.12	O lawa ma kpak sɔn were ba naa vɛ zim Koosa watiu, chen ni ba wa fiksi ma di ma tum tum tagna, ba zi wa na ma tum were duŋduŋu. Koosa wa wa di o wa di tɛɛnɛ nɔ tim maga sɛria, nifiksi nama zi pɛgi unu ma daha.
1PE.2.13+1PE.2.14	Ma kpak ya kunyan ti sɔn. Chendaha maa tiŋ kaŋkoorsa awa koorsa ba naa maga tiŋ ba gantɛl, nɔ. O vɔti bau di ba lɛrgi ba naa la tum tum tagna diŋsa a kipɛgi ba naa la tum tum were. 
1PE.2.15	O ya Koosa tutɔrɛ ma kpa ma tum were aa tɔ womna ba naa vɛ zim chenani ma tiŋi nɔ sɛma. 
1PE.2.16	Ma ya nibin hiisewa, amaa ma gbanko ya Koosa yosiwa. Ma ta tum tum tagna aa sogli domi ma ya nihiise daha. 
1PE.2.17	Maa daŋni ma dɔŋtima ba naa se su Yesu, a kinyɛ Koosa awa koorsi ta nyuhu tiina Siiza awa nara maga jirima.
1PE.2.18	Ma tumtumsa, ma nyɛ ma kunyama wa jirima kinkan aa tiŋ ba nɔɔna. Ma kunyama ya jɛrgɛ akoo ba ya tu haasa timwa, ma nyɛ ba jirima aa kitiŋ ba chen ni. 
1PE.2.19	Ba kpak tu haasa a nyɛ ma na namsi, ma di un ka Koosa sɔɔni ma tusa. 
1PE.2.20	Ma tum galimsa awa tum tagna ka nara wa tuksi ma a daha ka ma di a, ba zi pɛgi mauu? Ma ka na namsi ma tum were daha ka ma di a, Koosa zi sɔɔni ma tusau. 
1PE.2.21	Koosa funɛ yir mau di ma ya chen. Kristo titi funɛ namsiu ma daha a biksi ma chenani ma zi tum a chi o funɛ tum chen. 
1PE.2.22	O wa fun kut a tum tum tagin. O wa fun suni wɛ a nyɛ nara ni. 
1PE.2.23	Ba funɛ pini o zoma a vɛ weri, o wa fun bur a pini ba zoma. Ba funɛ nyɛ o namsi, o wa fun a hɔɔsi ba, amaa o funɛ kpa o titu a du Koosa naa la di nara maga sɛria wa wuti ni nin ni. 
1PE.2.24	Kristo funɛ sou a li o daakakli ti ni, o fun kpa ya tum tagna a du o titi ni, chen ni ya wa zi bu tum tum tagna, amaa ya zi tum tum wereu. O chɔɔra funɛ nyɛ ma na alaafɛu. 
1PE.2.25	Ma funɛ chi piisi nyuksɛwa. Lalaknɔ ma funɛ burgiu a wa Kristo naa chi ma nigbaŋi, wati. Waa la nyini ma siimsa.
1PE.3.1	Nihaana, ma gbanko kitiŋ ma baalasa nɔɔna, chen ni ba bɔnɛ se vɛ su Koosa laaboor weri ti, ba zi daŋni ba burgiu a tiŋ un chenani maa tum daha. Ba wa zi burgi a tiŋ un ma sɛm daha, 
1PE.3.2	amaa ma tu chaana awa chenani ma nyɛ un jirima daha. 
1PE.3.3	Ma ta daŋni ma vɔti ma nyuksa a kilaari salma kina awa gar were di ma di tula. 
1PE.3.4	Chenani ma bambe du kaali kin nama maga. Chendaha maa ya nihaan jɛrgɛ. Wuzu digi ma salma kin ta awa ma gar were ta zi wa chɔku, amaa ma ka ya jɛrgɛ, o wa zi chɔk. Chenani maga ma du Koosa wati kaali kin naa maga ma kpak. 
1PE.3.5	Nihaana ba naa funɛ nyɛn saha digi chen, bɔnɛ fun tiŋ Koosa nyinbaan a kpak bambi bɛgim un ni a tiŋ ba baalasa nɔɔna. Chendaha ba fun a di tula o suwachak ni. 
1PE.3.6	Nihaan digi funɛ nyɛn doon. Ba yir un Sara. Waa funɛ di tula chen ni. O fun a tiŋ o baal Abraham nɔ aa yir un o kunyana. Maa tum tum were a vɛ ɔm wu digi, ma waa chi o lul bisa.
1PE.3.7	Nibaala, ma wa ma haanasa lagmi nyɛn nɛha ni. Ma kpok kaali ba kpok. Chendaha maa nyɛ ba jirima. Ma wa ba piin la Koosa mi fali ti. Ma vɛ ya chen, ma sumi zi tɔu.
1PE.3.8	Ma nyɛ mu lagmi a nama a ŋɔ ma. Maa kpak nɔ bɛgim wa dɔŋ ni a li kina maga ni. Ma ya niinbisiwa. Chendaha maa daŋni dɔŋa kinkan a ya jɛrgɛ aa kpak dɔŋa wa siki. 
1PE.3.9	Nara tum tum tagna a nyɛ ma, ma ta bur tum tum tagna a nyɛ ba. Ba pini ma zoma a vɛ weri, ma ka ta bur pini ba zoma. Ma ŋɔ ba di Koosa la zi suŋi ma. Koosa funɛ lisi ma a nyɛ o titi ni, o fun a vɔu di ma ya chen, o zi suŋi mau. 
1PE.3.10	Ba fun a sɔbi a li Koosa sɛm tɔn ti ni a ŋɔ,
1PE.3.10	“Naa maga la daŋni o nyɛn wa tu sɔɔna,
1PE.3.10	o ta sɛm sɛm tagna a ta suni wɛ a nyɛ nara ni,
1PE.3.11	a gil o tum tagna aa kitum tum were,
1PE.3.11	chen ni o kpak un o bambi ni a kpak nɔ bɛgim awa nara ni saha maga.
1PE.3.12	Koosa la nyini ba naa la tum tum were a la nu ba sumi,
1PE.3.12	amaa o yaa burgi o gantɛlu a chak ba naa la tum tum tagna.”
1PE.3.13	Ma yaa kpak un ma bambe ni a tum tum were kinkan, anti la zi muksi ma? 
1PE.3.14	Hali maa namsɛɛ di ma tum were daha, yɛrɛ ma tusa kaa wa sɔɔni? Chenani nibinsa zi wa ya ma, ma ta nyɛ hansura akoo muksi wa kpak ma. 
1PE.3.15	Ma nyɛ ma kunyan Kristo naa nyɛn ma ni, jirima. Waa ya tu chaan tiina. Nara pɛɛsi ma chenani ma kpak bambi bɛgim un ni, ma saksi a ŋɔ ba saha maga. 
1PE.3.16	Amaa ma doso a nyɛ ba jirima a ya jɛrgɛ ba wati. Ma kpak tuha kibɛgim awa Koosa ni, chen ni nara pini ma tum were a naa maa tum a nyɛ Kristo ni, zoma, hiisa zi kpak ba naa sɛm chenu. 
1PE.3.17	O ya Koosa tutɔrɛ ma namsi ma tum were daha, waa bɔɛɛ wa ma namsi ma tum tagna daha. 
1PE.3.18	Kristo titi funɛ sou bu bɛgimnɛ ma tum tagna daha, chen ni o zi kpa mau a la Koosa wati. Naa funɛ ya tum were nitumi, waa funɛ chiŋi ya naa ya tum tagna nitumɛ bar chiŋi ni. Ba funɛ kpu o barawa, amaa Koosa siim weri ti funɛ lɛli unu a li o sou ni, 
1PE.3.19	a nyɛ o fun sɛm siimsi naa ba fun tɔ dɛ chen. 
1PE.3.20	Siimsi nama wa fun tiŋ Koosa nɔ. Ba funɛ nyɛnu saha naa Nowa fun kɔɔri o arŋa saha digi chen. Chen saha ti Koosa kpak ba kanyita, amaa ni funɛ wa su, o fun a yisi nara mɛnasa duŋduŋ ni ti ni. 
1PE.3.21	Ni naa funɛ wa su Nowa saha ti chen chi chenani nara kpa nire a chaksi ma. Ba wara chaksi ma bara dɔŋwa, amaa maa sumi Koosa wa tu bɛgim, waa la zi yisi ma a li ma tum tagna ni maa tiŋ un. Koosa lɛlɛ Kristo a li o sou ni. Chendaha o koti a ya chen. 
1PE.3.22	O fun lɛli Kristo a zini kaali o tɔhɔn ti a nyɛ o kani o nihɛɛ bar kani ni a dɔ o malaikasi ta maga awa o kpok tima.
1PE.4.1	Kristo funɛ nyɛn tɛɛnɛ nɔ maga ni, o funɛ namsiu kinkan. Chendaha ma gbanko kisaksi ma lise ma zi namsiu. Chenani ma namsi zi suŋi mau ma gil ma tum tagna awa ma titi daŋnɛ, 
1PE.4.2	a kitiŋ Koosa tutɔ wuzuna naa kaɛɛ ni. 
1PE.4.3	Saha digi ma wa ba naa funɛ vɛ zim Koosa, funɛ lagmi dɔŋ ni. Chenani ma funɛ tum tuma a chi ba, chen saha ti funɛ magu. Ma funɛ tum chɔkumsi tuma a la daŋni ma titi daŋnɛ ka ma wa ma chɛnsa lagmi a di diwe a la nyɔ sin di ma dɛɛsi aa la nyɛ vursa wa jirima yɔri yɔri. 
1PE.4.4	O jɛri ba naa vɛ zim Koosau lalaknɔ di ma wa ba wa lagmi a tum ba tum tagna kinkan. Chendaha baa pini ma zoma. 
1PE.4.5	Koosa wa wa di o wa di ba naa kpak miisa awa ba naa sitɛɛ sɛria, o zi pɛɛsi ba chenani ba tumu. 
1PE.4.6	Chendaha Koosa fun nyɛ nara kpa o laaboor weri ti a nyɛ ma ni. Waa la di nara maga sɛria. Chendaha ba siti. Ma bɔnɛ fun siti, amaa ba siimsa kpak miisau a chi Koosa.
1PE.4.7	Tɛɛnɛ nɔ maga siili saha duglɛu. O lawa ma ya bambe timau, chen ni ma zi koti a sumi Koosa wa nɛha niu. 
1PE.4.8	O ya wu birigirɛ di ma kpak si sɛm a daŋni dɔŋa kinkan. Yaa daŋni dɔŋa kinkan ka ya dɔŋtima tum tum tagna a du ya ni, o wa zi muksi ya. 
1PE.4.9	Ma la dɔŋa aa du dɔŋ damsi ni a ta zulimi. 
1PE.4.10	Koosa funɛ kpa o papaha kurgɛu a nyɛ ba naa la tiŋ un ni. Ma dɛu kinkin naa o fun nyɛ ma chen a kpa un aa suŋi ma dɔŋtima. Ma maga ya chen, Koosa zi suŋi mau wu damata ni. 
1PE.4.11	Naa kpak Koosa papaha ti a kaa ŋɔ nara ni o wɛ, ma nyɛ o sɛm sɛm ta wa si sɛm ni. Naa kpak Koosa papaha ti a kaa tum a nyɛ o dɔŋtima ni, ma nyɛ o kpa Koosa kpok ti a tum nɛnɛ a nyɛ ba. Ya ya chen, Koosa zi na pɛgiu a li ya tum maga ni Yesu Kristo sɔn daha. Koosa zi kpak kpoku awa jirima kinkan hali saha naa vɛ kpak bɔu. Ami.
1PE.4.12	Mu bi daŋnɛ, ma ta nyɛ o jɛri ma di ma namsi kinkannɛ lalaknɔ. 
1PE.4.13	Ma waa la namsi a chi Kristo funɛ namsi. Chendaha ma nyɛ ma tusa sɔɔni. O wa bur wa, ka nara na o jirima awa o chaani kinkan, ma tusa zi wa sɔɔniu hali a la gali. 
1PE.4.14	Nara pini ma zoma maa tiŋ Kristo daha, ma gbanko nyɛ ma tusa sɔɔni. Nan biksi ma di Koosa funɛ kpa o siim weri naa kpak o jirima kinkan a du ma bambe ni. 
1PE.4.15	Ma zimu di ma ta kpu nara a ta ŋmɛɛli a ta tum tum tagna a ta zu nara wɛ ni. O wa ya Koosa tutɔrɛ maa namsi kin nama daha. 
1PE.4.16	Amaa ma ya Yesu Kristo nitiŋɛ. Maa ka saksi ma namsi o daha a ta nyɛ hiisa kpak ma. Maa zaami Koosa di maa tiŋ Kristore.
1PE.4.17	Koosa saksi di o di tɛɛnɛ nɔ tim maga sɛriau lalaknɔ. O wa wa, o zi te di ba naa o dɔ chen sɛriau a zi di ba naa se vɛ su o laaboor weri ti chen. O piili ya ni, yɛrɛ o kaa du ba ni? 
1PE.4.18	Ba fun a sɔbi a li Koosa sɛm tɔn ti ni,
1PE.4.18	“O bɔmɛɛ di Koosa yisi nibin were,
1PE.4.18	yɛrɛ o zi du tum tagna nitumɛ ba naa vɛ zim un?”
1PE.4.19	Chendaha ba naa tiŋ Koosa tutɔ a la na namsi lalaknɔ, o lawa baa tum tum were a kpa ba titi a du Koosa naa funɛ naami kina maga, nin niu. Waa ya wuti tiina.
1PE.5.1	Mu daŋni mu sumi ma naa ya Yesu nitiŋɛ nihɛɛtau. Mu gbanko ya nihɛɛrɛ, a ya Kristo namsi sɛhɛra tiina. O wa bur wa, mu wa ma zi bɔni o jirima awa o chaani kinkanu. 
1PE.5.2	Ba naa la tiŋ Koosa chi o piisisiwa. Waa nyɛ ma ya ba nigbaŋɛ. Maa nyini ba nɛnɛ. Ma ta nyini ma na nyɔɔra a li ma tum ni, amaa maa kpak un ma bambe ni di ma tum tuma a nyɛ ba kinkan. O wa ya muksirɛ ma tum chen. Ma tutɔrɛ maa tum. Chene Koosa daŋni. 
1PE.5.3	Ma ta dɔ ba naa Koosa fun kpa a nyɛ ma aa biksi ba kpok, amaa ma titi tum o tuma a biksi ba chenani ba zi tum. 
1PE.5.4	Chen ni Kristo naa ya ya nigbaŋi nihɛɛ, wa bur wa, o zi wa bɔ ma chimu ka o zi wa kpa jirima naa vɛ chɔki a nyɛ ma.
1PE.5.5	Nibaala, chen vɛɛna maa tiŋ ma nihɛɛta nɔɔna a ya jɛrgɛ tima. Ba fun a sɔbi a li Koosa sɛm tɔn ti ni,
1PE.5.5	“Koosa vɛ ba naa la zer ba titi,
1PE.5.5	amaa o suŋi ba naa ya jɛrgɛu.”
1PE.5.6	Ma ya nibin jɛrgɛ a kpa ma bambe a du Koosa naa kpak kpok kinkan ni, chen ni o saha wa tel, o zi zer ma buudahau. 
1PE.5.7	Waa la nyini ma. Chendaha ma kpa ma muksi maga a du un ni.
1PE.5.8	Ma dɔm sintana chi gbogumta naa la gba a la wire. O yaa dɛu nandigirɛ di o kpak a se. Chendaha ma ya bambi tima a kidoso aa il. 
1PE.5.9	Maa vɛ sintana. Maa nyɛ ma se ka su Koosa kinkan aa chiŋi wa bambi kpok ni. Ma zimu di ma niinbisa ba naa maga se su Koosa aa nyɛn bar damati ni, gbanko namsiu a chi ma. 
1PE.5.10	Ma namsi tama wa peti, Koosa naa la suŋi ma kina maga ni, zi kɔɔri ma kpoku kinkan. O funɛ yir mau di ma wa un bɔni o jirima naa vɛ kpak bɔ kinkan, domi ma wa Kristo ya nibɛgimnɛ. 
1PE.5.11	O kpok ti zi nyɛnu hali saha naa vɛ kpak bɔ. Ami.
1PE.5.12	Silvenus naa ya mu dɔŋtiin wuti tiina, waa suŋi min mu sɔbi tɔn we nɔ a nyɛ ma. Mu tɔn nɔ ni, mu daŋni mu biksi mau a kpami ma di chenani Koosa suŋi ma, o ya wutirɛ. Ma kpak chenani o suŋi ma chen nɛnɛ.
1PE.5.13	Yesu nitiŋɛ ba naa Koosa fun lisi a nyɛ o titi ni a li Room ni, zaami mau. Mu niinbe, Maak, gbanko zaami mau. 
1PE.5.14	Maa zaami dɔŋa nɛnɛ.
1PE.5.14	Koosa nyɛ ma maga bara sɔɔna domi ma wa Kristo ya nibɛgimnɛ.
2PE.1.1	Mu waa, Simɔn Pita, naa ya Yesu Kristo tumtumna awa o nitumi, min la sɔbi tɔn nɔ a nyɛ ba naa se su Yesu Kristo a chi ya se su un chen.
2PE.1.1	Ya se suuli ti kaalɛɛ. Waa ya wuti tiina. Chendaha ya se suuli ti awa ma se suuli naa ma kpak un ya kibɛgim. O gbanko ya Koosa a fun yisi ya a li ya tum tagna ni.
2PE.1.2	Lalaknɔ ma zim Koosa awa ya kunyan Yesu. Chendaha Koosa zi suŋi ma a kinyɛ ma bara sɔɔna aa gbaari.
2PE.1.3	Waa funɛ yir ya di o wa ya bɔni o jirima awa o chaani kinkan awa chenani o bambi du a fun kpa o kpok awa kin naa maga ya daŋni a nyɛ ya, chen ni ya zi kotiu a tum tum were a tiŋ un nɛnɛ. O ya chene a li chenani ya zim un ni. 
2PE.1.4	O vɔwɛ zenu kinkan a kaali kina maga. Ya wa la o kin naa o fun a vɔu di o nyɛ ya chen, ma zi kotiu a chɔ li ma titi daŋnɛ a naa la chɔk tɛɛnɛ nɔ tim maga, a wa bɔni chenani Koosa duu. 
2PE.1.5	Kin nama daha, ma nyɛ ma se sɛri a gbaari chenani ma se su Koosa. Ma ya nibin were a zim o tutɔ, 
2PE.1.6	a ya bambe tima a kidi ma namsi, a tiŋ un nɛnɛ, 
2PE.1.7	a ya nibin were ma dɔŋtima wati a kidaŋni ba. 
2PE.1.8	Ma tum tum were nama a gbaari, a zi nyɛ chenani ma zim ya kunyan Yesu Kristo bukoo zenu a gbaari. 
2PE.1.9	Amaa nara vɛ tum chen, ba chi nyulumiwa ba naa vɛ na nyinbaannɛ a vɛ koti a tiŋ nɛnɛ. O funɛ sugli chenani Koosa fun gil o tum tagna a nyɛ unu.
2PE.1.10	Mu niinbisa, Koosa fun lisi ma a yir ma. Chendaha ma nyɛ ma se sɛri a gbaari, chen ni ma zi a kpaku nɛnɛ. Ma kpak chen nɛnɛ, ma wa zi kut nyuksi o nyinbaan ti, 
2PE.1.11	ka ya kunyan Yesu Kristo zi la ma du koor naa nyɛnɛɛ hali saha naa vɛ kpak bɔ, ni. Waa funɛ yisi ma a li ma tum tagna ni maa tiŋ un.
2PE.1.12	Mu zimu di ma piin zim kin nama wɛu ka ma kpak o wuti naa ma la chen ma bambe ni nɛnɛ, amaa mu daŋni ma lisi a wɛu. 
2PE.1.13	Amaa mu ha vɛɛn nyɛn bar nɔ nan, o deŋlu di mu sɔbi tɔn nɔ a nyɛ ma, chen ni ma zi bukoo kilisi a wɛu. 
2PE.1.14	Mu zimu di o wa zi vusi ka mu sou a chi chenani ya kunyan Yesu Kristo fun ŋɔ min chen. 
2PE.1.15	Mu wa sou, mu tɔn nɔ zi nyɛ ma nyinbaanu maa lisi kin nama maga wɛ.
2PE.1.16	Ya funɛ biksi ma chenani ya kunyan Yesu Kristo zi wa bur wa wa o kpok ni, ya wa fun a ŋɔ mura naa kpak nɛharɛ a nyɛ ma. Ya funɛ ŋɔ ma chenani ya fun na o zenu awa o kpok ti kinkanu wa ya se ni. 
2PE.1.17	Ya wa un funɛ nyɛn bi nyuha ni, ya kunyana Koosa fun nyɛ un jirima awa chaani kinkan a nyɛ ta li o bar chaani a ŋɔ, “Mu be daŋni nɛɛnɛ. Waa ya min lɛmlɛm kinkan.” 
2PE.1.18	Ya wa un funɛ nyɛn dooni, ya fun nu ta ti ka o li buudaha ni.
2PE.1.19	Adaha sɛm naa Koosa witinsa fun sɛm saha digi, a ya wuti sɛmwa. O lawa maa nu au nɛnɛ. Ba sɛma chi fitina naa la chaani birsa nɛɛ hali Yesu Kristo wa bur wa. O fitin ti zi wa chiŋi a bar chiŋi niu a nyɛn ma bambe ni. 
2PE.1.20	O lawa ma zimu nɛnɛ di chenani Koosa witinsi ta fun sɔbi a li Koosa sɛm tɔn ti ni wa fun li ba titi nɛɛ. 
2PE.1.21	Koosa witinsi ta sɛma wa fun li nibinsa watɛɛ, amaa Koosa siim weri ti funɛ kpa o sɛma a nyɛ ba di ba kpa a biksi nara.
2PE.2.1	Witinsa ba naa funɛ vɛ zim Koosa, fun wa biksi Ju tima saha digi. Nibiksɛ ba naa vɛ zim un gbanko zi lagmi ma niu a sogli a biksi ma. Ba biksi naa vɛ ya wuti a la chɔk, wa tɔ ya kunyana naa siwɛɛ ba daha. Chendaha Koosa zi wa chɔk bau lalaga. 
2PE.2.2	Nidamata zi wa tiŋ bau aa tum chɔkumsi tuma, chen ni nara zi chɔk Koosa wuti nyinbaan ti sɔnu. 
2PE.2.3	Nibiksɛ ba naa ya se tima, zi biksi ba titi murau a nyɛ ma, a na nyɔɔra a li ma ni. Amaa Koosa wa zi vusi a wa di ba sɛria a na ba galimsa a ta ba yɔri.
2PE.2.4	O funɛ kpa o malaikasa ba naa funɛ tum tum tagna, bɔnɛ a du din dam ni. Waa funɛ nyɛ ba kpa ba a ta birsa bar nyɛni ni hali saha naa Koosa wa wa di o di tɛɛnɛ nɔ tim maga sɛria. 
2PE.2.5	Tɛɛnɛ nɔ tima ba naa funɛ nyɛn saha digi aa tum tum tagna kinkan, o fun a kpa ni a su tɛɛnɛ nɔ maga ba siti. O fun a yisi Nowa di o ŋɔ nara tima ni di ba bur aa tum tum were. Ni ti funɛ wa su, o wa nara banɔpɛ duŋduŋ funɛ nyaŋi a fosi. 
2PE.2.6	Koosa fun kpa din a du Sɔdɔm awa Gamɔra nara ba naa funɛ tum tum tagna kinkan saha digi, ni di ba maga siti. O funɛ daŋni o biksi ba naa la tum tum tagniwa chenani o zi wa ya a nyɛ ba. 
2PE.2.7	Baal digi funɛ nyɛn doon ba yir un Lɔt. Nara tima chɔkumsi tuma fun a muksi un kinkan, domi o funɛ ya nibin werire. Chendaha Koosa fun yisi un a li ba wati. 
2PE.2.8	Wuzu kam o yaa fun a nau a la nu nara tima tum tagna a naa nyɛ o bambi wi kinkan, wɛ. 
2PE.2.9	Koosa zim chenani o yisi ba naa la tiŋ un nɛnɛ a li ba namsi niu. O gbanko zimu chenani o chiŋsi ba naa la tum tum tagna hali saha naa o wa wa di o di tɛɛnɛ nɔ tim maga sɛria a lɛrgi ba diŋsa. 
2PE.2.10	O zi lɛrgi ba naa la tiŋ ba titi daŋnɛ aa vɛ tiŋ o nɔ, diŋsau hali a vɛ weri. Nibiksɛ na kpak ba bambewa a zer ba titi.
2PE.2.10	Ba wara nyɛ o malaikasi ta wa jirima, amaa ba ka pini ba zomwa. 
2PE.2.11	Koosa malaikasa ba naa kpak kpok kinkan a kaali nibiksɛ ta kpok, ba wara fiksi akoo a pini ba Koosa suwachak ni. 
2PE.2.12	Amaa nara nama chi sela zenewa a naa nyɛn dooni nara zi kpaksi a kpu. A wara lisi a chi nibinsa. Kin nawara ba vɛ zim a munwa, ba pini. Chendaha Koosa gbanko zi chɔk bau a chi sel na chɔk chen. 
2PE.2.13	Ba funɛ nyɛ nidamata namsiu. Chendaha Koosa zi nyɛ ba na namsiu. Ba tusa sɔɔniu baa tum tum tagna a su chenani ba bara daŋni nara maga suwachak ni. Ma wa ba lagmɛɛ a di diwe, ba yaa ya chene a nyɛ hiisa kpak ma. 
2PE.2.14	Saha maga ba dɛu nihaana a daŋni ba, chen ni ba wa ba zi tum chɔkumsi tumau. Baa tum tum tagniwa a vɛ puŋi. Ba kpa ba naa vɛ kpak kpok a mo ba lo. Ba ya se timwa kinkan. Chendaha Koosa fun ŋɔ nɔ a nyɛ ba. 
2PE.2.15	Ba vɛu di ba wa zi tiŋ Koosa wuti nyinbaan ti a vɛ zim doonani ba laali. Ba chi Belam, Bɔsɔ be, naa funɛ nyɛn saha digirɛ, a la daŋni malɛ naa o na a li o tum tagna daha. 
2PE.2.16	Amaa kokum fun wa ŋɔ un a chi nibine ta a burgi o nyuha di o gil o galɛŋ tuma.
2PE.2.17	Nibiksɛ nama chi bugul hulɛwa awa dobaala nawara vɛ kpak dooni. Koosa zi wa kpa bau a du birsa bar nyɛni naa o kpa chiŋsi ba kinkan, niu. 
2PE.2.18	Ba sɛma la biksi ya di ba ya womniwa a la daŋni sɔna. Saha maga ba yaa sɛm sɛm lɛmawa a nyɛ nara ni a mur ba di baa tum chɔkumsi tuma. Nara nama piili di ba tiŋ Koosa nyinbaan ti a gil ba naa la tum tum tagna. 
2PE.2.19	Nibiksɛ ta la biksi nara di ba naa nuɛɛ a tiŋ ba, ba lisi ba a ta, amaa ba titi ya tum tagna a naa la chɔk ba, yosiwa. Kinkin naa nyaŋi nibine, nyɛ o burgi kin ti yoma. 
2PE.2.20	Nara wa zim ya kunyan Yesu Kristo a nyɛ o yisi ba a li tɛɛnɛ nɔ tim maga tiŋi ni ka ba burgi a zu tɛɛnɛ nɔ tim tum tagna ni a nyaŋi ba, chenani ba nyɛn taginɛɛ a kaali chenani ba fun nyɛn. 
2PE.2.21	Ba funɛ te wa zim Koosa wuti nyinbaan ti a vɛ Koosa chiksɛ ta a li a gantɛl ni. Ba fu vɛ wa zim o wuti nyinbaan ti, chen fu bɔɛɛ. 
2PE.2.22	Chenani ba fun tum biksi ya di jɛɛgɛ ta ya wutirɛ. Ya ŋɔ, “Vaha yaa ok, a bur la di un. Kurchu naa ba sɔ ni, yaa bur a la chɔ vɛrɛ ni.”
2PE.3.1	Mu bi daŋnɛ, nɔnɔ ya tɔn bilɛ tiina mu sɔbi a nyɛ ma. Tɔna lɛ na tuha, mu daŋni maa lisi tu chaan kina wɛwa. 
2PE.3.2	Mu daŋni maa lisi sɛm naa Koosa witinsi ta fun sɛm saha digi wɛwa awa chenani ya kunyana naa funɛ yisi ya a li ya tum tagna ni yaa tiŋ un, fun a biksi o nitumɛ. Ba fun kpa chenani ba nu a wa biksi ma. 
2PE.3.3	O lawa ma zimu di tɛɛnɛ nɔ maga siili saha wa dugli, nibinsa ba naa yaa tiŋ ba tutɔ daŋnɛ, zi wau. Ba zi wa mɔmsi mau, 
2PE.3.4	a ŋɔ, “Ma kunyan ti wa fun vɔu di o zi bur wauu? Leene o ka? Saha naa Koosa fun naami tɛɛnɛ nɔ maga hali wa zinan, wu digi ha wa chɛrgi.” 
2PE.3.5	Ba vɛu di ba wa zi zim di saha digi Koosa funɛ sɛm sɛmwa a naami buudaha awa tɛɛnɛ nɔ maga. O fun nyɛ tɛɛnɛ si nii ni, 
2PE.3.6	a fun bu kpa ni ti a su tɛɛnɛ maga o chɔk. 
2PE.3.7	Lalaknɔ Koosa chiŋɛ buudaha awa tɛɛnɛ nɔ maga hali a wuzu naa o kaa di ba naa la tum tum tagna sɛria. O sɛria diili wa peti, o zi kpa dinu a chɔk a maga.
2PE.3.8	Mu bi daŋnɛ, ma ta sugli di Koosa na wuzu bɛgimnɛ o chi bun tusuk bɛgimnɛ. O ka na bun tusuga o chi wuzu bɛgim. 
2PE.3.9	Nara bɔnɛ lisi di ya kunyan ti vusiu a vɛ tum chenani o fun vɔwi. O daŋni ma gil ma tum tagniwa aa tiŋ un, chen ni o wa zi wa chɔk ma. Chendaha o kpak ma kanyita.
2PE.3.10	Ya kunyan ti wa wa, o kaa wa chi chenani ŋmɛɛr ya wa chene. Chen wuzu ti wa tel, o zi jimu a chi dinful. Buudaha zi wa nyigmiu ka din wa di tɛɛnɛ maga. 
2PE.3.11	Wuzu digi buudaha awa tɛɛnɛ nɔ maga zi wa chɔku a chi chen, nibin baŋwa ma kaa wa chi? Ma ya tu chaan tima a kitiŋ Koosa nɛnɛ, 
2PE.3.12	a pɔ di ma na Koosa waali tɛɛnɛ nɔ maga sɛria diili a kpak un ma bambe ni di o wa lalaga. Chen wuzu ti din zi wa chɔk buudahau. 
2PE.3.13	Amaa Koosa funɛ vɔu di o zi naami buudaha fali awa tɛɛnɛu. Ba naa maga nyɛn a ni wa zi bu koti a tum tum tagna. Ya kpak un ya bambe ni di ya pɔ un o ya.
2PE.3.14	Mu bi daŋnɛ, chenani ma ya chen, o lawa ma kpak se sɛmu awa tu chaan tima a kpak sɔn weri Koosa suwachak ni ka ma wa un kpak nɔ bɛgim. 
2PE.3.15	Ma lisi chenani ya kunyan ti nyɛ narawa nyinbaan lalaknɔ di ba gil ba tum tagna aa tiŋ un. Koosa funɛ kpa o zimarɛ a nyɛ ya niinbe daŋni Pɔɔl ni o fun sɔbi chen wɛ a nyɛ ma. 
2PE.3.16	O sɔbi kin nama wɛu a li o tɔna maga ni a nyɛ nara ni. O bɔmu di nara zim Pɔɔl biksi ti bɔnɛ mun. Chendaha ba naa vɛ zim Koosa a ya bambi bilɛ tima, bɔnɛ kpa un a chɛrgi o vɛ ya wuti ba biksi nara. Ba gbanko kpa Koosa sɛm tɔn ti a chɛrgi a biksi nara. Koosa zi wa chɔk bau.
2PE.3.17	Amaa, mu bi daŋnɛ, ma piin zim kin nama wɛu. Maa il a ta nyɛ nibiksɛ ba naa la chɔk Koosa laaboor weri ti, wa mur ma a burgi ma Koosa wuti tiŋi ni ma chel ma bar kpok ni. 
2PE.3.18	Ma ka nyɛ ya kunyan Yesu Kristo suŋi ma ma wa zim un nɛnɛ aa gbaari. Ma nyɛ ya nyɛ naa funɛ yisi ya a li ya tum tagna ni, jirima kinkan hali saha naa vɛ kpak bɔ. Ami.
1JN.1.1	Min waa, Jɔn, la sɔbi tɔn nɔ a biksi ma nandigi wɛ. Waa funɛ nyɛn dooni a li piili ti ni, a ya miisa maga tiina. Ya funɛ koti a nu o tau a na un awa ya se ni a nyini un a kpa ya nisa a gbaŋsi un. O funɛ biksi ya Koosa wɛu. 
1JN.1.2	Koosa funɛ kpa miisa maga tiin ti a tum tɛɛnɛ nɔ maga ni. Ya funɛ na unu, a ya o sɛhɛra tima a la ŋɔ ma Koosa mi fali naa vɛ kpak bɔ wɛ. Waa funɛ nyɛn Koosa ni saha maga, ka o fun kpa un a biksi ya. 
1JN.1.3	Ya daŋni ya biksi ma kin naa maga o yarɛ ya fun na a nu, chen ni ya wa ma zi lagmiu a li sɛm nan ni. Ya wa Koosa awa o be Yesu Kristo ya maga kpak nɔ bɛgimnɛ. 
1JN.1.4	Ya daŋni ma tu sɔɔniu kinkan. Chendaha ya sɔbi nan wɛ a nyɛ ma.
1JN.1.5	Nannɛ Yesu fun biksi ya o titi wɛ ka ya gbanko biksi ma. Koosa chi fitinne aa chaani. Birsa tama wa to un ni. 
1JN.1.6	Ya ŋɔɛɛ di ya wa un ya nibɛgimnɛ ka ya tum birsa tuma, ya suni wɛwa. Ya wa tiŋ wuti nyinbaan. 
1JN.1.7	Amaa ya nyɛ ya tusa chaani a chi chenani Koosa tuha chaani chen, ya wa ya dɔŋtima zi kpak nɔ bɛgimu ka Koosa be Yesu chɛl zi yisi ya doŋ magau a li ya ni.
1JN.1.8	Ya sɛmɛɛ di ya wara tum tum tagna, yaa mur ya titirɛ. Ya wa kpak wuti. 
1JN.1.9	Amaa ya la nɔɔni di ya tum tum tagniwa, Koosa zi gil au a nyɛ ya a yisi ya doŋ maga a li ya ni. Ya zimu di o zi ya chenu a nyɛ ya domi o ya wuti tiinnɛ ka o tum maga gbanko deŋli. 
1JN.1.10	Ya sɛmɛɛ di ya ha wa tum tum tagna, ya yir Koosa nusun tiinnɛ. Ya wa zim o chiksɛ ta.
1JN.2.1	Mu bisa, mu sɔbi nannɛ a nyɛ ma, chen ni ma zi ɔm ma tum tagnau. Amaa ya nandigi tum tum tagna, ya kpak naa la zi sumi ya kunyana Koosa a nyɛ yau. Waa ya Yesu Kristo naa ya tu chaan tiin ti. 
1JN.2.2	O funɛ sou ya tum tagna daharɛ, chen ni o zi koti a yisi yau a li Koosa paan ni. O wa fun sou ya tum tagna duŋduŋ daharɛ. O funɛ sou tɛɛnɛ nɔ tim maga tum tagna gbanko daharɛ.
1JN.2.3	Yaa tiŋ Koosa nɔ sɛma maga, ya sir zim di ya zim unu. 
1JN.2.4	Nar ŋɔɛɛ di o zim Koosau, amaa o wa tiŋ o nɔ sɛma, o suni wɛwa. O wa kpak wuti. 
1JN.2.5	Nar tiŋ o nɔ, waa sir a daŋni un nɛnɛ. Yaa tiŋ chen, ya sir zi zimu di ya wa un ya nibɛgimnɛ. 
1JN.2.6	Nar ŋɔ di o nyɛn Koosa nɛɛ, o tiŋ un a chi o be Yesu funɛ tiŋ un chen.
1JN.2.7	Mu bi daŋnɛ, o wa ya chiksi falirɛ mu sɔbi a nyɛ ma nan. O ha vɛɛn ya kibuni naa ma fun nu a li o piili ti ni chene. 
1JN.2.8	Amaa o vɛɛn ya chiksi falirɛ, domi lalaknɔ birsa saha kaalu, ka chaani saha ka wa di o wa chiŋi o bar chiŋi ni. Yesu wa ma tiŋ chiksi fali nɔwa.
1JN.2.9	Nar ŋɔɛɛ di o nyɛn bar chaani nɛɛ a ha o dɔŋtima, o ha vɛɛn nyɛn birsa nɛɛ. 
1JN.2.10	Amaa naa la daŋni o dɔŋtima, o waa nyɛn bar chaani ti nɛɛ. Kundɔŋ wa to dooni a la zi nyɛ o chel. 
1JN.2.11	Naa ha o dɔŋtima, o nyɛn birsa nɛɛ. O wa zim doonani oo la. Birsa ti tɔ o sewa ka o burgi nyulum.
1JN.2.12	Bichɛsa, mu sɔbi nannɛ a nyɛ ma, domi Koosa funɛ gil ma tum tagna a nyɛ mau Yesu daha. 
1JN.2.13	Nibahɛɛta, mu sɔbi nannɛ a nyɛ ma domi ma waa piin zim naa funɛ nyɛn dooni a li piili ti niu. Bunɔɔna, mu sɔbi nannɛ a nyɛ ma domi ma funɛ nyaŋi sintanau.
1JN.2.14	Nibahɛɛta, ma waa piin zim naa funɛ nyɛn dooni a li piili ti niu. Bunɔɔna, mu sɔbi nannɛ a nyɛ ma domi ma kpak kpoku a vɛɛn kpak Koosa sɛma ma bambe gbanko ni. Chendaha ma fun nyaŋi sintana.
1JN.2.15	Ma ta daŋni di ma tiŋ chenani tɛɛnɛ nɔ tim maga tiŋ. Maa daŋni tɛɛnɛ nɔ tim maga kina, ya kunyana Koosa daŋni ti wa to ma bambe ni. 
1JN.2.16	Kin nawara nibinsa bara daŋni awa kin nawara ba se daŋni awa kin nawara ba daŋni ba kpak a na sɔn, a nama wa ya ya kunyana Koosa kina. A ya tɛɛnɛ nɔ tim maga kinawa. 
1JN.2.17	Tɛɛnɛ nɔ maga awa kin nawara nara daŋni, a maga wa zi vusi, amaa naa tiŋ Koosa tutɔ, waa la zi wa na o mi fali naa vɛ kpak bɔ.
1JN.2.18	Mu bisa, tɛɛnɛ nɔ maga siili saha duglɛu. Ma funɛ nu di Yesu dɔm zen zi wa wau chen saha ti. Amaa Yesu dɔm damata piin liu a wa. Chendaha ya zim di tɛɛnɛ nɔ maga siili saha ti duglɛu. 
1JN.2.19	Ba bɔnɛ funɛ nyɛn ya wati, amaa ba wa fun ya ya walɛ. Ba fu funɛ ya ya walɛ, ba fu zi nyɛn ya watiu. Amaa chenani ba chɔ a li ya wati chen, biksi di ba wa ya ya walɛ.
1JN.2.20	Amaa Koosa funɛ kpa o siim weri ti a du ma bambe niu ka ma maga kpak zima. 
1JN.2.21	Mu sɔbi tɔn nɔwa a nyɛ ma, o wa ya di ma wa zim wuti ti. Ma zim wuti ti nɛnɛ, ma zi zim di nusuna wara li un ni.
1JN.2.22	Naa vɛ la nɔɔni di Yesu ya Kristo naa Koosa fun tum chen, o ya nusun tiinnɛ. Naa vɛ Koosa awa o be Yesu, o ya Kristo dɔmnɛ. 
1JN.2.23	Naa vɛ la nɔɔni di Yesu ya Koosa be, o gban vɛ Koosau. Naa la nɔɔni wa Koosa be wɛ, o vɛɛn zim o kunyana Koosau.
1JN.2.24	Ma ta suglɛ biksi naa ma fun te nu chen. Ma nyɛ chen nyɛn ma bambe ni, ma wa ya kunyana Koosa awa o be Yesu zi ya nibɛgimu. 
1JN.2.25	Ya kunyan ti fun vɔu di o zi nyɛ ya o mi fali naa vɛ kpak bɔu.
1JN.2.26	Mu sɔbi tɔn nɔwa a nyɛ ma a ŋɔ ma ba naa la daŋni ba mur ma ma li Yesu wɛ ni. 
1JN.2.27	Koosa funɛ kpa o siim weri ti a du ma bambe ni. Chendaha nara wa biksi ma a gbaari o biksi ti ni, o ya yɔrirɛ. Koosa siim weri ti ya naa la zi biksi ma kina maga nyinbaan. O biksi maga ya wutirɛ. Nusuna wa to un ni. Adaha ma nyɛ ma wa Yesu ya nibɛgim a chi chenani Koosa siim weri ti fun a biksi ma chen.
1JN.2.28	Mu bisa, maa ya chen. Yesu wa bur wa, hansura wa zi wa kpak ya. Hiisa gbanko wa zi wa kpak ya, chen ni ya wa zi wa chɔ li o wati chen saha ti. 
1JN.2.29	Ya zimu di Yesu wɛ maga deŋlu. Chendaha ya zim di ba naa maga tuma deŋlee, ba ya Koosa bisiwa.
1JN.3.1	Ma lisi chenani ya kunyana Koosa daŋni ya kinkan. Hali o yir ya o bisa. Ba naa la tiŋ tɛɛnɛ nɔ tim maga nyinbaan, wa zim un. Chendaha ba vɛ zim ya. 
1JN.3.2	Mu bi daŋnɛ, ya ya Koosa bisawa lalaknɔ. Chenani ya zi wa du wuzu digi, Koosa ha wa biksi ya. Amaa Yesu wa bur wa, ya zi wa du a chi unu. Ya se zi wa na unu wuzu digi a chi chenani o du chen. 
1JN.3.3	Adaha ba naa maga kpak chen bambi bɛgim, ba zi kpak unu ba bambe ni di ba ya tu chaan tima a chi chenani Yesu ya tu chaan tiin chen.
1JN.3.4	Ba naa maga la tum tum tagna, ba chɔk Koosa chire. Tum tagna maga ya Koosa chire. 
1JN.3.5	Ma zimu di Yesu funɛ wau di o wa yisi nara tum tagna maga a ta. O wa tum tum tagin hali tama. 
1JN.3.6	Ba naa maga wa Yesu ya nibɛgim, ba tum tum tagin, ba tusa wa yaa sɔɔni tum tagin ti daha. Ba naa maga yaa tum tum tagna, ba tum chene domi ba wa zim un.
1JN.3.7	Mu bisa, ma ta nyɛ nandigi mur ma. Ba naa maga la tum tum were, ba ya tu chaan timawa a chi Yesu. 
1JN.3.8	Ba naa maga la tum tum tagna, ba ya sintana bisiwa. Sintana funɛ tum tum tagnau a li piili ti ni hali wa zinan. Chendaha Koosa fun nyɛ o be wa tɛɛnɛ nɔ maga a wa chɔk sintana tuma.
1JN.3.9	Ba naa maga ya Koosa bisa, ba tum tum tagin, ba tusa wa yaa sɔɔni tum tagin ti daha. Koosa fun kpa o mi fali ti a du ba ni di ba ya o bisa. Chendaha ba tusa wara sɔɔni. 
1JN.3.10	Chene ma zi zim ba naa ya Koosa bisa awa ba naa ya sintana bisa. Ba naa vɛ tum tum were awa ba naa vɛ daŋni ba dɔŋtima, ba wa ya Koosa bisa.
1JN.3.11	Ya te lagmi Koosa laaboor weri naa ma fun nu dɔŋ ni, o wu birigi ya di yaa daŋni ya dɔŋtima. 
1JN.3.12	Ma ta wa chi Keen naa funɛ ya sintana be chen a kpu o niinbe. Ma zim kinkin naa nyuhu ni o fun kpu o niinbe tiuu? O funɛ tum tum tagniwa ka o niinbe ti ka tum tum were. Chendaha o fun kpu un.
1JN.3.13	Mu niinbisa, ba naa la tiŋ tɛɛnɛ nɔ tim maga nyinbaan ha ma, ma ta nyɛ chen jɛri ma. 
1JN.3.14	Chenani yaa daŋni dɔŋa biksi ya di Koosa funɛ lisi ya a li sintana nin ni a nyɛ ya o mi fali ti. Ba naa maga vɛ daŋni ba dɔŋtima, sintana ha vɛɛn dɔ ba. 
1JN.3.15	Ba naa ha ba dɔŋtima, o chi ba ya nara nikpuulɛwa. Ma zimu di nara nikpuuli wa kpak Koosa mi fali naa vɛ kpak bɔ, ti. 
1JN.3.16	Chenani Yesu fun sou ya daha biksi ya wuti daŋni. O weru wa yaa daŋni ya dɔŋtima chenu, hali a sou ba daha. 
1JN.3.17	Ma ya kin tima a na ma dɔŋtima ka ba namsi ka ma vɛ di ma wa zi suŋi ba, yɛrɛ Koosa daŋni ti kaa nyɛn ma ni? 
1JN.3.18	Mu bisa, ya ta daŋni ya dɔŋtima wa ya sɛma duŋduŋ ni. Ma nyɛ yaa daŋni ba wa wuti ni a tum tum were a nyɛ ba.
1JN.3.19+1JN.3.20	Yaa ya chen, ya zimu di yaa tiŋ chenani Koosa daŋni ya tiŋnɛ. Chenani yaa tiŋ un nyɛ ya tusa chɔk, o zi zim ya bambe niu domi o zenu a kaali ya a zim kina maga. 
1JN.3.21	Mu bi daŋnɛ, ya zimu di yaa tiŋ chenani o daŋni ya tiŋi, ya zi kpak bambi kpokau o suwachak ni. 
1JN.3.22	Ya sumi un kundɔŋ, o zi nyɛ yau, domi yaa tiŋ o nɔ sɛmwa a la tum tum naa la sɔɔni o tuha. 
1JN.3.23	Nannɛ ya zi tum a sɔɔni o tuha. O lawa ya nyɛ ya se su o be Yesu Kristou a kidaŋni dɔŋa a chi chenani o fun ŋɔ ya chen. 
1JN.3.24	Ba naa maga tiŋ Koosa nɔ sɛma, nyɛn un ni ka o ka nyɛn ba ni. Ya zimu di nan ya wutirɛ, domi waa funɛ kpa o siim weri ti a du ya ni.
1JN.4.1	Mu chɛn daŋnɛ, nara ŋɔɛɛ di ba ya Koosa witinsiwa a sɛm wa o kpok ni, ma ta nyɛ ma se su ba lalaga. Witinsa ba naa ya nusun tima, kinkan piin pisiu a kaali bawu maga ni. Chendaha maa doso ba ni. 
1JN.4.2	Nannɛ ma zi ya a zim Koosa witinsa ba naa kpak Koosa siim weri ti. Naa la nɔɔni di Yesu ya Kristo a la nɔɔni di o funɛ wa tɛɛnɛ nɔ maga a chi nibine, chen tiina kpak Koosa siim weri tiu. 
1JN.4.3	Naa vɛ la nɔɔni Yesu wɛ nan ni, Koosa siim weri ti wa to un ni. O ya Kristo dɔmnɛ. Ma funɛ nu di chen tima zi wa tɛɛnɛ nɔ magau. Ba piin wau.
1JN.4.4	Mu bisa, Koosa dɔ ma a fun kpa o siim weri ti a nyɛ ma. O kpok naa nyɛn ma ni chen, waa kpok kaali Kristo dɔm kpok naa nyɛn ba ni. 
1JN.4.5	Witinsa ba naa ya nusun tima awa tɛɛnɛ nɔ tim maga ya nibɛgimnɛ. Chendaha ba nu ba sɛma, 
1JN.4.6	amaa Koosa ka dɔ ya. Ba naa maga zim un, ba waa la nu ya sɛma. Ba naa maga vɛ zim Koosa, ba wa zi nu ya sɛma. Chendaha ya zi zim ba naa ya wuti tima awa nusuna.
1JN.4.7	Mu chɛn daŋnɛ, ma nyɛ yaa daŋni dɔŋa. Daŋni li Koosa watɛɛ. Naa la daŋni o dɔŋtiina, waa ya Koosa be aa zim un. 
1JN.4.8	Koosa ya daŋni tiina. Chendaha naa vɛ daŋni o dɔŋtiina, o wa zim un. 
1JN.4.9	Koosa funɛ tum o be bɛgim tɛɛnɛ nɔ maga ni, chen ni ya zi kotiu a la o mi fali ti. Chen biksi ya chenani Koosa daŋni ya. 
1JN.4.10	Ya laata te a daŋni Koosa, amaa waa te o daŋni ya. O funɛ tum o beu di o wa sou a lisi ya a li Koosa paan ni. Chen biksi ya o wuti daŋni.
1JN.4.11	Mu chɛn daŋnɛ, Koosa daŋni ya nan, o weru di ya gbanko kidaŋni dɔŋa. 
1JN.4.12	Nandigi ha wa zin na Koosa. Amaa yaa daŋni dɔŋa, Koosa nyɛn ya watiu a la suŋi ya, chen ni ya zi daŋni unu aa gbaari.
1JN.4.13	Ya zimu di o nyɛn ya watiu ka ya gbanko nyɛn un ni, domi o siim weri naa o fun kpa a nyɛ ya, waa kut nyɛn ya wati. 
1JN.4.14	Ya ya Koosa sɛhɛra timwa, domi ya funɛ na o be naa o fun tum a li tɛɛnɛ nɔ maga ni di o wa yisi ya a li ya tum tagna ni yaa tiŋ un. 
1JN.4.15	Naa la nɔɔni di Yesu ya Koosa bere, Koosa nyɛn tiin watiu ka o gbanko nyɛn Koosa ni. 
1JN.4.16	Ya zimu nɛnɛ di oo daŋni yau ka ya se su di waa ya daŋni tiina.
1JN.4.16	Naa la daŋni o dɔŋtiina nyɛn Koosa wati ka Koosa nyɛn un ni. 
1JN.4.17	Ya wa Yesu Kristo lagmi nyɛn ka o suŋi ya, chen ni ya zi daŋni unu hali o wa peti. O ya chene, chen ni ya wa zi wa kpak hansura a wuzu naa Koosa zi wa di tɛɛnɛ nɔ tim maga sɛria. 
1JN.4.18	Nandigi daŋni ya hali o wa peti, ya wa zi ɔm chenani o zi wa ya ya. Ya ɔm un, chen biksi di ya se wa su di o daŋni yau hali o wa peti.
1JN.4.19	Ya daŋni unu domi waa te a biksi ya di o daŋni yau. 
1JN.4.20	Nandigi ŋɔ di o daŋni Koosau a ha o dɔŋtiina, o ya nusun tiinnɛ. O vɛ koti a daŋni o dɔŋtiina naa oo na, yɛrɛ o kaa ya a daŋni Koosa naa o vɛ naali? 
1JN.4.21	Nannɛ Kristo fun biksi ya. Naa la daŋni Koosa, o lawa o daŋni o dɔŋtima gbankou.
1JN.5.1	Naa si su di Yesu ya Kristo naa Koosa fun tum chen, chen tiina ya Koosa bisi ta digirɛ. Ma daŋni nibine, ma zi daŋni o be ti gbankou. 
1JN.5.2	Ya daŋni Koosa aa tiŋ o nɔ, ya zimu di ya zi daŋni o bisi ta gbankou. 
1JN.5.3	Naa la daŋni Koosa zi tiŋ o nɔu. Chenani o daŋni ya tum wa bɔm. 
1JN.5.4	Ba naa maga ya Koosa bisa ka ba se su un nɛnɛ zi nyaŋi ba tutɔ daŋnɛu. 
1JN.5.5	Ba naa se su di Yesu ya Koosa bere duŋduŋ la zi ya chen.
1JN.5.6	Yesu Kristo funɛ wa tɛɛnɛ nɔ maga, ba wa fun chaksi un wa ni duŋduŋnɛ. Ba funɛ vɛɛn a kpu unu a gbaari ka o chɛl li. Koosa siim weri naa ya wuti tiina, waa ya sɛhɛra a li o chaksi awa o kpuuli ti ni. 
1JN.5.7	Adaha sɛhɛrasa tora nyɛnɛɛ, 
1JN.5.8	siim weri ti, Yesu chaksi ti awa o chɛl ti. Sɛhɛrasa tora nama ya kibɛgimnɛ. 
1JN.5.9	Ya piinsa nu nara sɛhɛrau. Amaa Koosa be sɛhɛra ti ya kizenzen a kaali nibinsa sɛhɛra kinkan. 
1JN.5.10	Naa si su Koosa be ti, o be ti sɛhɛra nyɛn un ni, ka o zim o be ti wɛ nɛnɛ. Naa si vɛ su Koosa, waa la ŋɔ di Koosa ya nusun tiinnɛ, domi o wa la nɔɔni a du Koosa sɛhɛra awa o be ti wɛ ni. 
1JN.5.11	Koosa sɛhɛra ti nɛɛnɛ. Waa funɛ kpa o mi fali naa vɛ kpak bɔ a nyɛ ya. Nan mi fali nɔ nyɛn o be ti nin ni. 
1JN.5.12	Naa wa Koosa be ti ya nibɛgim, waa kpak chen mi fali ti. Naa wa Koosa be ti vɛ ya nibɛgim, o wa kpak chen mi fali ti.
1JN.5.13	Mu sɔbi tɔn nɔ a nyɛ ma di ma naa se su Koosa be ti zi zimu di ma kpak Koosa mi fali naa vɛ kpak bɔu. 
1JN.5.14	Ya kpak bambe kpok di ya sumi un kin naa nyɛ o tuha sɔɔni, o zi nu ya watiu. 
1JN.5.15	Ya zim di o piin nu ya sɛmau, kin nawara ya sumi o wati, o zi nyɛ yau.
1JN.5.16	Ma na ma dɔŋtima ka ba tum tum tagna naa Koosa zi vɛ lɛrgi ba diŋsau ba siti, ma sumi un ba gil ba tum tagna ka o kpa o mi fali ti a nyɛ ba. Ba duŋduŋnɛ mu ŋɔ ma, di ma sumi Koosa a nyɛ ba chen. Nara tum tum tagna naa Koosa zi wa lɛrgi ba diŋsau ba siti, ma ta sumi Koosa a nyɛ ba. 
1JN.5.17	Kin nawara vɛ deŋli ya wu tagniwa, amaa ma tum tum tagna bɔnɛ, Koosa zi lɛrgi ma diŋsau ma siti.
1JN.5.18	Ya zimu di ba naa ya Koosa bisa chen, tum tum tagna, ba tusa wa zi sɔɔni. Koosa be ti la suŋi ba, chen ni sintana wa kikoti a la ba kpok.
1JN.5.19	Ya zimu di ya ya Koosa bisiwa. Ba naa maga vɛ ya Koosa bisa, ba waa nyɛn sintana nin ni.
1JN.5.20	Ya zimu di Koosa be Yesu ti funɛ wa tɛɛnɛ nɔ maga di o wa lɛli ya sewa, chen ni ya zi zim naa ya wuti tiinau. Ya wa o be Yesu Kristo ti ya nibɛgimnɛ. Waa ya Koosa wuti. Waa la nyɛ ya o mi fali naa vɛ kpak bɔ.
1JN.5.21	Mu bisa, ma doso ma ta nyɛ kundɔŋ wa lisi ma a li Koosa tiŋi ni.
2JN.1.1	Mu waa, nihɛɛ, la sɔbi tɔn nɔ a nyɛ nihaan naa Koosa fun lisi a nyɛ o titi ni awa o bisa ba naa mu daŋni kinkan.
2JN.1.1	Mu duŋduŋ laata la daŋni ma chen, amaa ba naa maga zim Koosa wuti, ba daŋni ma chene, 
2JN.1.2	domi wuti naa nyɛn ya maga bambe ni. Wuti ti zi kut nyɛnu hali a vɛ peti.
2JN.1.3	Mu zaami mau. Ya kunyana Koosa awa o be Yesu Kristo zi suŋi ya magau a kiɔm ya siki a nyɛ ya bara sɔɔna, chen ni ya zi tiŋ wuti tiu nɛnɛ aa kidaŋni dɔŋa.
2JN.1.4	Mu tuha sɔɔnɛu kinkan domi mu funɛ na ka i bisi ta bɔnɛ tiŋ wuti ti a chi chenani ya kunyana Koosa fun ŋɔ di ya tiŋ chen. 
2JN.1.5	Adaha mu sumi hinu ii tiŋ Koosa chiksɛ naa ya fun nu a li o piili ti ni chen. O wa ya chiksi falirɛ. O ŋɔ di o weru wa yaa daŋni dɔŋau, 
2JN.1.6	aa kitiŋ o nɔ. O chiksi naa ŋɔ ya di o lawa yaa daŋni dɔŋau, ma gbanko funɛ nu o wɛu a li o piili ti ni.
2JN.1.7	Lalaknɔ nusun tima kinkan nyɛnɛɛ. Ba wa la nɔɔni di Yesu Kristo funɛ wa tɛɛnɛ nɔ maga a wa burgi nibine. Ba naa vɛ la nɔɔni chen, ba ya nusun timwa a ya o dɔma. 
2JN.1.8	Ma nyini ma titi nɛnɛ, chen ni ma wa zi wa chel a chɔk ya tuma. Ma ya chen, ma zi wa na papaha naa Koosa kaa wa kpa nyɛ ma wuzu digiu.
2JN.1.9	Nandigi kpa wu digi a gbaari chenani ya fun biksi ma Kristo wɛ chen, Koosa wa to chen tiin ni. Ma kpak chenani ya funɛ biksi ma Kristo wɛ chen, Koosa awa o be Yesu zi nyɛn ma niu. 
2JN.1.10	Nandigi wa ma wati a wa gbaari chenani ya fun biksi ma Kristo wɛ chen, ma ta la un amaa ma ŋɔ un di o la. Ma ta tiŋ un li ta nyinbaan ni. 
2JN.1.11	Ba naa nyɛ un jirima, chen tima gbanko ya tum tagin nitumɛwa a chi un.
2JN.1.12	Mu kpak wu damatiwa a kaa ŋɔ ma, amaa mu wa zi sɔbi a a dau lalaknɔ. Mu daŋni mu wa ma watɛɛ, chen ni ya zi koti a na dɔŋau a sɛm a wɛ. Doone ya maga tusa zi sɔɔni hali a wa peti.
2JN.1.13	Ma towe bisa naa Koosa fun lisi a nyɛ o titi ni chen, ba zaami mau.
3JN.1.1	Mu waa, nihɛɛ, la sɔbi tɔn nɔ a nyɛ mu chɛn, Gaiyus, naa mu daŋni wuti.
3JN.1.2	Mu chɛna, mu sumi Koosau di i na alaafɛ, chen ni i tuma zi weru. Mu zimu di ii tiŋ Koosa nɛnɛ, 
3JN.1.3	domi Yesu nitiŋɛ ta bɔnɛ funɛ wa a wa sɛm min di maa tiŋ wuti nyinbaanu awa ma bambi maga ni. Mu funɛ nu chen, mu tuha fun sɔɔni kinkan. 
3JN.1.4	Saha naa mu yaa nu di mu bisa tiŋ Koosa wuti nyinbaannɛ, o yaa sɔɔni mu tuhau kinkan a kaali kina maga.
3JN.1.5	Mu chɛna, o weru di i yaa kila Yesu nitiŋɛ ta a du aa kisuŋi ba. Ma wa zim ba bɔnɛ, amaa ma yaa la bau a la suŋi ba. Chenani maa tum nan, ma sir tiŋ Koosa nyinbaanu nɛnɛ. 
3JN.1.6	Ba funɛ sɛm i wɛu a nyɛ Yesu nitiŋɛ ba naa nyɛn bar nɔ ni. Ba funɛ pɛgi hinu a li chenani ii daŋni ba ni. Ba wa saksi di ba li, i suŋi ba ba li nyinbaan ti ni nɛnɛ, chen ni i zi sɔɔni Koosa tuhau kinkan. 
3JN.1.7	Yesu daha baa gba tɔsa nan. Ba wara daŋni ba naa vɛ zim Koosa nyɛ ba kundɔŋ. 
3JN.1.8	Chendaha o weru wa yaa suŋi nara timau. Yaa suŋi dɔŋa chen ni, ya wa ba la biksi nara Koosa wɛ.
3JN.1.9	Min funɛ sɔbi tɔn a nyɛ Yesu nitiŋɛ ba naa funɛ nyɛn i tɔhɔn ni, amaa Diɔtrifis wa fun la nɔɔni di o tiŋ mu nɔ. O daŋni o burgi ma nihɛɛrɛ. 
3JN.1.10	Mu wa wa, mu wa ma zi sɛm chenani o yaa fun a yo o nɔu a la sɛm sɛm tagna a du min ni. Amaa chen duŋduŋ laata ya wu tagna oo tum. O wa zi la Yesu nitiŋɛ ba naa yaa val a la wa o wati. Hali o wa zi nyɛ o chɛnsa bɔnɛ la ba du. Ba la ba, o yaa daŋni o duŋni ba a li Yesu nitiŋɛ ta wati.
3JN.1.11	Mu chɛna, ta tiŋ chenani o tiŋi. Kitum tum were nyinbaan. Naa la tum tum were, Koosa dɔ un. Amaa naa ka la tum tum tagna, Koosa wa dɔ un.
3JN.1.12	Dimitrius ya nibin werire. Nara maga zimu di oo tiŋ Koosa wuti nyinbaannɛ nɛnɛ. Mu titi ŋɔɛɛ di o ya nibin werire ka i zim di mu sɛm ya wutirɛ.
3JN.1.13	Mu kpak wu damatiwa a kaa ŋɔ hin, amaa mu wa zi sɔbi a a dau lalaknɔ. 
3JN.1.14	Mu kpak bambiu di mu wa na hin lalaga. Mu wa pu hin, ya zi sɛm kin nama wɛu.
3JN.1.15	Koosa la zi nyɛ hin bara sɔɔna.
3JN.1.15	I chɛnsa ba naa nyɛn bar nɔ, zaami hinu. Zaami ya chɛnsa gbanko a nyɛ ya.
JUD.1.1	Mu waa, Juud, naa ya Yesu Kristo tumtumna awa Jems niinbe, min la sɔbi tɔn nɔ a nyɛ ma. Ya kunyana Koosa fun lisi ma a la daŋni ma ka Yesu Kristo kok ma. 
JUD.1.2	Koosa zi kpak ma sikiu a kidaŋni ma a nyɛ ma bara sɔɔna aa gbaari.
JUD.1.3	Mu bi daŋnɛ, mu funɛ daŋni mu sɔbi a sɛm ma chenani Koosa fun a yisi ma awa ya a li ya tum tagna ni yaa tiŋ un. Lalaknɔ o lawa mu sɔbiu a kpami ma ma kpak laaboor weri naa ya fun biksi ma Koosa wɛ chen nɛnɛ. Waa funɛ kpa o wuti nɔ a nyɛ o nara ni bu bɛgim. 
JUD.1.4	Amaa ba naa vɛ tiŋ Koosa, bɔnɛ fun sogli a wa gbaari ma ni. Ba funɛ chɛrgi Koosa laaboor weri naa biksi ya chenani Koosa fun a suŋi ya, a vɛ Yesu Kristo naa ya ya kunyana bɛgim. Ba funɛ ya chene di ba tum chɔkumsa tuma. Ba fun sɔbi a li Koosa sɛm tɔn ti ni saha digi di Koosa zi wa di ba sɛriau a na ba galimsa.
JUD.1.5	Ma piin zim kin nama wɛu nɛnɛ. Mu daŋni mu lisi mau saha naa Koosa fun a lisi Ju tima a li Ijipt pulum ni saha digi. A gantɛl nɛɛ o fun a kpu ba naa se vɛ su un. 
JUD.1.6	Koosa malaikasa ba naa funɛ vɛ o nɔ a li ba bar nyɛni ni, Koosa fun kpak ba a vɔu birsi bar nyɛni ni wa kpok ni hali wuzu zen naa o zi wa di ba sɛria. 
JUD.1.7	Ma gbanko lisi tɔsi naa ba yir Sɔdɔm awa Gamɔra awa tɔsi naa go a saha digi. Ba naa funɛ nyɛn dooni yau a chi Koosa malaikasi ta yaali. Ba fun a tum chɔkumsi tuma ka nibaala daŋni nibaala. Koosa fun kpa din naa vɛ kpak bɔ a kpa ba du a lɛrgi ba diŋsa kinkan. Nan la biksi ya di ya ta tiŋ chenani ba tiŋi.
JUD.1.8	Chen vɛɛna, nara nama la na kina a naa nyɛ ba tum tum tagna a du ba titi bara ni a chi ba deesi. Baa tiŋ ba tutɔrɛ a la pini Koosa malaikasa zoma. 
JUD.1.9	Hali Koosa malaikasa nyuhu tiina naa ba yir Maikil, wa tun nan. O wa sintana funɛ di amɔrɛ di anti maa wa dɔ Mosis bara, o titi wa fun pini sintana zoma a di un sɛria, amaa o funɛ ŋɔ di Koosa la zi zulimi un. 
JUD.1.10	Amaa nara nama pini kin nawara ba vɛ zimi zomwa. Tum naa baa tum a wa kpak nɛha a chi sela, a zi chɔk bau. 
JUD.1.11	Yɛrɛ o kaa wa du ba ni? Ba tiŋ chenani Keen fun tiŋ saha digirɛ. Ba waa la tum tum tagna di ba na nyɔɔra a chi Beelim funɛ tum saha digi chen. Ba zi sowu a chi chenani Kɔɔra fun sou chen, domi o funɛ burgi o gantɛlu a chak Mosis saha digi. 
JUD.1.12	Ba wa ma lagmɛɛ di ma di diwe, ba nyini ba duŋduŋnɛ a la di a la nyɔ kinkan. Chen la chɔk ma lagmi ti. Ba chi dobaala naa peha ya a vɛ mi doone. Ba chi bugili naa vɛ koti a nɔɔnirɛ, chen ni nara wa hur a luta a chɛsi a siti. 
JUD.1.13	Ba chi chenani peha yaa wa mo ni chene ka ba tum tagna naa nyɛ ba na hiisa a chi ni fukla. Ba chi wula naa nyɛn buudaha ni a gba chene. Koosa zi kpa au a du birsi ni hali saha naa vɛ kpak bɔ.
JUD.1.14	Baal digi funɛ nyɛn doon ba yir un Inɔk. O funɛ ya Adam bi lulɛ nidigirɛ a sɛm ba wɛ saha digi a ŋɔ, “Kina, Koosa wa o malaika damata wa wa, 
JUD.1.15	ba zi wa di nara maga sɛriau. Ba naa maga la tum tum tagna a sɛm sɛm tagna aa du Koosa ni, o zi na ba galimsau a ta ba yɔri.”
JUD.1.16	Nara nama yaa zulimi a la na nara galimsa saha maga. Ba yaa tiŋ ba titi daŋnirɛ a la daŋni sɔna a la pɛgi nara wa ba nyina ni di ba tiŋ ba a nyɛ ba malɛ.
JUD.1.17	Mu bi daŋnɛ, ma lisi chenani ya kunyan Yesu Kristo nitumɛ fun te biksi ma, 
JUD.1.18	a ŋɔ, “Tɛɛnɛ nɔ maga siili saha wa dugli, ba naa la tiŋ ba titi daŋnɛ, zi wa mɔm mau a li ma Koosa nyinbaan tiŋi ni.” 
JUD.1.19	Nara nama wara tiŋ Koosa siim weri ti nyinbaan, amaa baa ka tiŋ tɛɛnɛ nɔ tim maga nyinbaannɛ. Chendaha ba nyɛ nara purigi dɔŋ ni. 
JUD.1.20	Amaa, mu bi daŋnɛ, maa tiŋ Koosa nɛnɛ a gbaari, domi ma se su un. Ma nyɛ o siim weri ti suŋi ma maa sumi Koosa. 
JUD.1.21	Koosa daŋni mau. Chendaha maa tiŋ un nɛnɛ a ta gil o nyinbaan. Maa pɔ ya kunyan ti Yesu Kristo. O wa bur wa, o zi kpak ma sikiu a nyɛ ma o mi fali naa vɛ kpak bɔ.
JUD.1.22	Maa kpak ba naa la beeli wa siki, 
JUD.1.23	a yisi ba a li bar tagin ni. Ma gbanko kpak ba naa bur Koosa nyinbaan tiŋi ti ni siki. Amaa ma doso wa ba tum tagna ni a ha a.
JUD.1.24	Koosa kote a kpak ma di ma ta bur gantɛl. Wuzu digi o zi nyɛ ma tu chaanau awa tu sɔɔna hali a wa peti a kpa ma a du o suwachak ni. 
JUD.1.25	Waa funɛ tum ya kunyana Yesu Kristo di o wa yisi ya a li ya tum tagna ni. Koosa naa ya nibɛgim duŋduŋ kpak jirima kinkan awa kpok a kaali kina maga a li o piili ni a wa zinan kpa la hali saha naa vɛ kpak bɔ. Ami. Ma zaami ba naa maga nyɛn ma wati a nyɛ min.
REV.1.1	Min waa, Jɔn, la sɔbi tɔn nɔ a nyɛ Koosa tumtumsi ni di mu biksi ba chenani la zi ya lalaga. Koosa funɛ te kpa kin nama maga a sogli a zi kpa a a li gbampulim a nyɛ Yesu Kristo ni. Waa funɛ kpa a a nyɛ mu waa naa ya Yesu tumtum ni. 
REV.1.2	Mu funɛ kpa Koosa sɛmau, chenani Yesu Kristo biksi ya o titi wɛ awa kin naa maga mu fun na a nu a sɔbi a dau bar nɔ. 
REV.1.3	Ba naa karimi tɔn nɔ a ŋɔ ba dɔŋtim ni awa ba naa nu chenani la zi wa ya ka ba tiŋ mu sɛma, ba tusa zi sɔɔniu kinkan. Saha naa kin nama kaa wa ya duglɛu.
REV.1.4	Min waa, Jɔn, la sɔbi tɔn nɔ bar digi a nyɛ Yesu nitiŋɛ ba naa purige bunɔpɛ a li Azia pulum ni.
REV.1.4	Koosa naa funɛ nyɛn a ha vɛɛn nyɛn, o zi nyɛnu. O wa siimsa nɔpɛ a naa nyɛn o suwachak ni a li o tɔhɔn ni, 
REV.1.5	wa Yesu Kristo naa funɛ biksi ya Koosa wuti ti ka o te lɛli un a li o sou ni ya maga suwachak ni, ba maga zi suŋi mau a kinyɛ ma bara sɔɔna.
REV.1.5	Yesu ya koor zen a kaali tɛɛnɛ nɔ maga koorsa. Waa funɛ daŋni ya a kpa o chɛl a chaksi ya tum tagna a li ya bambe ni, 
REV.1.6	a vɔti ya koorsa a lisi ya di ya ya Koosa dam kɔkɔɔrsa di ya tum tuma a nyɛ o nyan Koosa ni. Yesu kpak jirima awa chaani wa kpok kinkan hali saha naa vɛ kpak bɔ. Ami.
REV.1.7	Maa il. O zi wa li dobaala tuhu niu di ba naa nyɛ ba kpa tim a tau o lɔgum hɛna a li o daakakli ti ni chen awa nara maga zi na unu. O wa bur wa, nibin kurgɛ maga zi wiu kinkan. O wa zi vusi. Ami.
REV.1.8	Koosa funɛ nyɛn a ha vɛɛn nyɛn, o zi nyɛnu. O waa naa kpak kina maga kpok, ŋɔ, “Mu vɛ kpak piili a nyɛn a vɛ kpak peti.”
REV.1.9	Mu waa, Jɔn, ya ma niinbe. Mu wa ma la namsi Yesu daha, amaa o suŋi yau ya di un, chen ni ya zi la zu o koor tiu wuzu digi. Ba fun kpa min a la nyɛ mu nyɛn pulum we naa ba yir Patmɔs ka ni go un. Ba funɛ ya chene, domi mu funɛ mɔɔli Koosa laaboor weri ti a ŋɔ nara wuti naa Yesu fun biksi ya a li gbampulim ni chen wɛ. 
REV.1.10	Aleedi wuzu digi Koosa siim weri ti fun wa si min ni a nyɛ mu na kin bɔnɛ a chi mu deesi. Mu fun nu ta zaŋa a chi kaabul, 
REV.1.11	ka o ŋɔ min, “Sɔbi chenani i kaa na a du tɔn ni a nyɛ Yesu nitiŋɛ ba naa nyɛn Ɛfɛsus, Sumana, Pɛgamum, Tiataya, Sardis, Filadɛlfia, awa Laodisia a li Azia pulum ni.”
REV.1.12	Mu fun burgi di mu na naa la sɛm chen a na fitinsa bar chiŋe kina nɔpɛ ka ba kpa salmasa a kɔɔri a. 
REV.1.13	Mu funɛ vɛɛn nau ka Yesu naa la yir o titi nibine be, chiŋi a bambaan ni. O funɛ laari takta ziŋnirɛ a kpa salma gar wi a kirisi o bambi. 
REV.1.14	O nyuha awa o nyuksa funɛ pilimiu kinkan a chi gar pilim ka o se sɛri a chi din a la chɛr nara se. 
REV.1.15	O naŋgere sɛri ti funɛ chi sulminne ba kpa kɔɔri kina a lili kinkan. O ta ti funɛ ku a chi ni bar chuuri kinkan. 
REV.1.16	O funɛ kpak wula nɔpɛwa o nindil ni a kpak chisi nɔsa lɛ o li o nɔ ni. O se funɛ chɛru a chi nha biee. 
REV.1.17	Mu funɛ na un, mu fun chel tɛɛnɛ ni a chi mu siwɛɛ. O fun wa pu min a kpa o nindil a gbaŋsi min a ŋɔ, “Ta ɔmi. Mu vɛ kpak piili a nyɛn a vɛ kpak peti. 
REV.1.18	Mu ya naa nyɛnɛɛ. Mu funɛ sou, amaa lalaknɔ mu zi nyɛnu hali saha naa vɛ kpak bɔ. Min dɔ sou awa ba naa sitɛɛ bar nyɛni. 
REV.1.19	Sɔbi kin nawara i na nan a dau. A bɔnɛ ya zinan kiniwa. Bɔnɛ ka zi wa yau. 
REV.1.20	Wula nɔpɛ a naa nyɛn mu nindil ni nan awa fitinsa bar chiŋɛ nɔpɛ ka ba fun kpa salma a kɔɔri a, a muna funɛ sogliu. Lalaknɔ a li gbampulimu mu zi kpa a munau a biksi hin. Wula nɔpɛ ta ya Koosa malaikasa nɔpɛ a naa la nyini Yesu nitiŋɛ ka ba purigi bunɔpɛ a li Azia pulum ni. Fitinsa bar chiŋɛ kina nɔpɛ ta ya Yesu nitiŋɛ ba naa purige bunɔpɛ dooni chen.”
REV.2.1	“Sɔbi kin nama a la nyɛ naa la nyini Yesu nitiŋɛ ta a li Ɛfɛsus ni. Mu waa naa kpak wula nɔpɛ mu nindil ni a val a go fitinsa bar chiŋɛ nɔpɛ ka ba fun kpa salma a kɔɔri a bambaan ni, ma nu chenani mu kaa ŋɔ ma. 
REV.2.2	Mu zim chenani ma bambe duu awa chenani ma kpak un ma bambe ni di ma tum ma tuma wa kanyita ni a ta kuuli. Mu zimu di ma wa kpak wu digi wa ba naa la tum tum tagna ni a zaamsi ba naa ŋɔ di ba ya Koosa wuti nibiksɛwa a na di ba ya nusun timwa. 
REV.2.3	Ma di ma namsiu a wa kanyita ni mu daha a vɛ bur mu tiŋi ni, 
REV.2.4	amaa wu digirɛ ma vɛ seen a yaali. Ma wara daŋni min a chi chenani ma fun te daŋni min chen. 
REV.2.5	Ma lisi chenani o fun te du a bur kuwa mu wati. Ma vɛ di ma wa zi bur wa, mu zi bur wa ma watiu lalaga a wa zer ma fitin bar chiŋsi a chɔk un. 
REV.2.6	Ma waa la ha tum tagna a naa Nikolaitan tima tum a chi chenani mu ha a. Chen weru.
REV.2.7	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni. Ba naa maga vɛ bur mu tiŋi ni, mu zi nyɛ ba nyinbaanu ba di Koosa mi fali bugil nɔnau. O bi Koosa tɔhɔn naa weri nee. Ba naa maga nyɛn dooni, ba tusa sɔɔnɛu kinkan.”
REV.2.8	“Sɔbi kin nama a la nyɛ naa la nyini Yesu nitiŋɛ ta a li Sumana ni.
REV.2.8	“Mu vɛ kpak piili a nyɛn a vɛ kpak peti. Mu funɛ sou, amaa lalaknɔ mu zi nyɛnu hali saha naa vɛ kpak bɔ. 
REV.2.9	Mu zim chenani ma namsiu kinkan a ya fara tima, amaa ma ta suglɛ di ma funɛ kpa kidamatiwa a chiŋsi a li Koosa tɔhɔn ti ni. Bɔnɛ nyɛn ma ni aa chɔk ma sɔna. Sintana dɔ ba, domi ba ŋɔ di ba ya Ju timwa a vɛ yaali. 
REV.2.10	Ma ta ɔm chenani ma namsi zi wa gbaari. Sintana zi wa nyɛ ba kpak ma bɔnɛu a tɔ dɛ di o zaamsi ma a nyɛ ma namsi kinkan wuzu fi. Ba daŋni ba kpu ma, ma kpak nɛnɛ ka mu zi kpa Koosa mi fali ti a nyɛ ma.
REV.2.11	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni. Ba naa kpak nɛnɛ hali a la tel o bɔ, Koosa wa zi kpa ba a gbaari ba naa o zi wa na ba galimsa a ta ba yɔri.”
REV.2.12	“Sɔbi kin nama a la nyɛ naa la nyini Yesu nitiŋɛ ta a li Pɛgamum ni.
REV.2.12	“Mu waa naa kpak chisi nɔsa lɛ ti o li mu nɔ ni, ma nu chenani mu kaa ŋɔ ma. 
REV.2.13	Mu zimu di doonani ma nyɛn nan, sintana dɔ nidamata. Hali o nitiŋɛ funɛ kpu naa ba yir Antipas domi o funɛ biksi nara mu wɛ, ma wa fun bur a li mu tiŋi ni. 
REV.2.14	Amaa wu bɔnɛwa ma vɛ seen a yaali. Bɔnɛ nyɛn ma ni a tiŋ naa ba yir Beelam chen biksi. O funɛ nyɛn saha digi a biksi baal naa ba yir Belak di o la biksi Ju tima chenani ba zi di vursa diwe a tum chɔkumsa tuma. 
REV.2.15	Bɔnɛ ka nyɛn ma ni a tiŋ Nikolaitan tima biksi. 
REV.2.16	Ma duŋni ba a ta. Ma vɛ duŋni ba, mu zi bur wa ma watiu lalaga a wa lisi chisi naa la li mu nɔ ni a chem ba.
REV.2.17	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni. Ba naa kpak nɛnɛ hali a la tel o bɔ, mu zi kpa diwe naa ba yir ‘mana’ ka o sogliu, a nyɛ ba ba di. Mu zi sɔbi sɔn falɛu a sak buŋkul pilimi ni a kpa nyɛ ba. Ba naa la a chen duŋduŋ la zi zim chenani sɔbi sak o kin ni.”
REV.2.18	“Sɔbi kin nama a la nyɛ naa la nyini Yesu nitiŋɛ ta a li Tiataya ni.
REV.2.18	“Mu waa naa Koosa be ka mu se sɛri a chi din a la chɛr nara se ka mu naŋgere sɛri ti funɛ chi sulminne ba kpa kɔɔri kina a lili kinkan, ma nu chenani mu kaa ŋɔ ma. 
REV.2.19	Mu zim chenani ma bambe duu awa chenani ma daŋni Koosa awa dɔŋa awa chenani ma se su un nɛnɛ. Mu gbanko zim di tum were naa maa tum wa kanyita ni lalaknɔ nan kaali te tel tum ta. 
REV.2.20	Amaa wu digirɛ ma vɛ seen a yaali. Nihaan digi nyɛn ma ni ba yir un Jɛzɛbɛl. O ŋɔ di waa ya Koosa nitumɛ ta digi, amaa o biksi ma di ma bur a tum chɔkumsi tuma a kidi vursa diwe. Ma waa la nɔɔni o nyɛn ma wati. 
REV.2.21	Saha naa mu fun ŋɔ un di o gil o tum tagni chen galɛu. O wara daŋni o bur a li o chɔkumsi tum ta ni. 
REV.2.22	Ma nu mu wati. O wa ba naa lagmi dɔŋ ni a tum chɔkumsi tum chen vɛ gil a, mu zi nyɛ wichɔɔrta kpak bau ba chɔ tɛɛnɛ ni a namsi kinkan. 
REV.2.23	Mu zi nyɛ o bisa sitiu, chen ni Yesu nitiŋɛ ta maga zi zimu di min ya naa zim chenani nibinsa bambe du. Mu zi bɔ ma magau a li chenani ma tum ni.
REV.2.24+REV.2.25	“Ma naa nyɛn Tiataya ni a vɛ tiŋ sintana wu sogle naa o biksi nara, mu daŋni ma duŋduŋnɛ kpak mu wuti biksi ti hali mu wa bur wa. Mu wa ŋɔ ma di ma bu ya wu digi. 
REV.2.26	Ma kpak nɛnɛ a sɔɔni mu tuha hali a la tel o bɔ, mu zi vɔti ma mu koorsau ma dɔ tɛɛnɛ nɔ tim maga. 
REV.2.27	Mu nyana funɛ kpa o kpok a nyɛ min di mu zi dɔ bau wa kpok ni. Ma zimu chenani tempile nikɔɔri yaa kpa o lugɛ da a chɛɛgi o tempilsa naa vɛ were. Ma zi dɔ ba chenu. 
REV.2.28	Mu jirima awa mu chaani a naa mu zi kpa a nyɛ ma, a zi chaaniu a chi chau wul.
REV.2.29	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni.”
REV.3.1	“Sɔbi kin nama a la nyɛ naa la nyini Yesu nitiŋɛ ta a li Sardis ni.
REV.3.1	“Mu waa kpak Koosa siimsa nɔpɛ awa wula nɔpɛ. Ma nu chenani mu kaa ŋɔ ma. Mu zim chenani maa tumu awa chenani nara sɛm di ma tiŋ minu nɛnɛ amaa ma wa tiŋ nɛnɛ. 
REV.3.2	Ma kaa tiŋ chen, o wa zi vusi ka ma bur mu tiŋi ni. Ma si chiŋi a kpak si sɛm a tiŋ nɛnɛ, chen ni ma zi peti tum naa Koosa fun kpa nyɛ ma di ma tumu. 
REV.3.3	Ma lisi chenani ma fun te nu Koosa laaboor weri ti a nyɛ ma se su un. Ma kpak un nɛnɛ a gil chenani ma vɛ tiŋ min nɛnɛ. Ma vɛ si chiŋi a kpak si sɛm a tiŋ min nɛnɛ, mu zi wa wa ma watiu ka ma vɛ zim mu wɛ. Mu waali ti zi chi chenani ŋmɛɛr ya wa ŋmɛ kina chen. 
REV.3.4	Ma naa nyɛn Sardis ni, bɔnɛ ha wa tum tum tagna naa nyɛ ma tusa doŋ. Mu zi nyɛ ma kipilimau ma laari a nyɛ ma wa min lagmi dɔŋ ni chenani ma ya chen daha. 
REV.3.5	Mu zi nyɛ ba naa kpak nɛnɛu hali a la tel o bɔ laari kipilimau ka mu zi nyɛ ba sɔna naa ba fun sɔbi aa du Koosa mi fali tɔn ti ni kpalimi dooni. Mu si sɛm mu nyana awa o malaikasi ta gbampulim niu a li ba suwachak ni di min dɔ ba.
REV.3.6	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni.”
REV.3.7	“Sɔbi kin nama a la nyɛ naa la nyini Yesu nitiŋɛ ta a li Filadɛlfia ni.
REV.3.7	“Mu waa naa ya tu chaan tiina awa wuti tiina a kpak koor Devid dam safibe. Mu kpa un a puti mu koor ti bulzɔɔnɔ, nandigi wa kikoti a far un. Mu kpa safibe ti a pur bulzɔɔnɔ ti, nandigi wa kikoti a puti un. 
REV.3.8	Mu zim chenani maa tumu awa chenani ma vɛ kpak kpoku, amaa ma tiŋ mu biksi ti a vɛ li mu gantɛl nara bambaan ni. Chendaha mu fun puk mu koor ti bulzɔɔnɔ di ma zu. Nandigi wa to a la zi tɔ un. 
REV.3.9	Ma nu mu wati. Ba naa ŋɔ ma di ba ya Ju timwa a ya nusun tima, sintana dɔ ba. Mu zi nyɛ ba wa gbiri ma suwachak niu a nyɛ ma jirima, domi ba zimu di mu daŋni mau. 
REV.3.10	Saha naa ba naa maga nyɛn tɛɛnɛ nɔ maga ni zi wa namsi kinkan, ka mu zi zaamsi ba, duglɛu. Ma funɛ tum ma tumau wa kanyita ni a chi chenani mu fun biksi ma. Chendaha mu zi wa lisi mau a li namsi ti saha ni. 
REV.3.11	Mu zi bur wau lalaga. Ma kpak chenani ma tiŋ min nɛnɛ, chen ni nandigi wa zi lisi Koosa mi fali naa mu zi kpa a nyɛ ma, a li ma ni. 
REV.3.12	Ba naa kpak nɛnɛ hali a la tel o bɔ, mu zi nyɛ ba burgiu a chi zantɔglsa a li Koosa bar jɛɛmi dam ni hali saha naa vɛ kpak bɔ. Mu zi sɔbi Koosa sɔn awa o tɔhɔn ti sɔnu a sak ba ni. O tɔhɔn ti ya Jɛrusalɛm fali naa Koosa zi nyɛ o wa nyɛn tɛɛnɛ nɔ maga ni wuzu digi. Mu gbanko zi sɔbi mu sɔn faliu a sak ba ni.
REV.3.13	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni.”
REV.3.14	“Sɔbi kin nama a la nyɛ naa la nyini Yesu nitiŋɛ ta a li Laodisia ni.
REV.3.14	“Mu waa naa ba ya yir Ami ka mu biksi nara Koosa wuti wɛ. Waa funɛ nyɛ mu naami kina maga a li o piili ti ni. 
REV.3.15	Mu zim chenani maa tum. Ma se wa sɛri a li chenani ma daŋni ma tum mu tuma, amaa ma wa bur a li mu tiŋi ni. Mu fu daŋni mu zim di ma se sɛriu akoo ma zi gil mu tiŋirɛ. 
REV.3.16	Domi ma se wa sɛri wa mu tiŋi ni, ma nyɛ sɛsirɛ kpak min. Ma nyɛ mu daŋni mu wa chɔk ma. 
REV.3.17	Ma ŋɔ ma titi ni, ‘Ya ya kin timawa kinkan a vɛ daŋni kundɔŋ.’ Mu zi ŋɔ ma chenani ma duu wuti. Ma ya fara timwa kinkan a chi nyuluma ba naa laari kizɛrgɛ. Ba naa maga na ma, ma wɛ zi ya ba sikiu. 
REV.3.18	Ma wa mu wati a wa yau salma naa ba fun kpa du din ni a chaksi di ma ya kin tima wuti awa gar pilima naa ma laari, chen ni ma wa zi bu na hiisa. Ma wa yau se luri a du ma se ni, chen ni ma zi bukoo kinau. 
REV.3.19	Mu zulimi ba naa maga mu daŋni a biksi ba ba tum tagna. Ma gil chenani ma funɛ tum a kpak si sɛm awa mu tiŋi ni. 
REV.3.20	Ma nu mu wati. Saha maga mu yaa chiŋi bulzɔɔnɔ nɛɛ a mo a la yir. Ba naa nu mu ta a puk bulzɔɔnɔ ti, mu zi zuu, chen ni ba wa min zi lagmiu a di diwe. 
REV.3.21	Ba naa kpak nɛnɛ hali a la tel o bɔ, mu zi nyɛ ba bɔni mu jirima bar nyɛniu Koosa chakpal ni. Mu funɛ kpak nɛnɛ hali a fun la tel o bɔ. Chendaha o nyɛ mu kani dooni.
REV.3.22	“Ma cheŋi ma diŋsa a nu chenani Koosa siim weri ti sɛm a nyɛ Yesu nitiŋɛ ba naa nyɛn Azia pulum ni.” O fun sɛm chen peti a kaali.
REV.4.1	A gantɛl ni mu fun bu nyini a na kundɔŋ a chi mu deesi.
REV.4.1	Koosa tɔhɔn ti bulzɔɔnɔ funɛ puku, ka ta zaŋa naa mu fun te nu chen chi kaabul fun ŋɔ min, “Zini kuwa bar nɔ ka mu biksi hin chenani la zi wa ya.” 
REV.4.2	Koosa siim weri ti fun vaan te mu suwachak a nyɛ mu zini a zu. Mu fun nyini a na Koosa jirima bar nyɛni ka nandigi kani dooni. 
REV.4.3	O se funɛ liliu a chi buŋkul were a naa sɛrɛ a chaani, ka doonkagla naa chi suwasi ni go un. 
REV.4.4	Bar kanɛ fumlɛ danaasi funɛ go un. Nihɛɛta nara fumlɛ danaasi funɛ kani doonma ni. Ba maga funɛ laari kipilimiwa a chik salma nyuchigsa. 
REV.4.5	Din fun nyiksi awa nasɛha a li Koosa jirima bar kani ti. Fitin hɛmsɛ abanɔpɛ funɛ nyɛn o suwachak ni. A waa funɛ ya Koosa siimsa nɔpɛ. 
REV.4.6	Bɛɛŋa naa funɛ pɛn a lili a chi diga gbanko funɛ nyɛn o suwachak ni. Sela naasi funɛ chiŋi a go un a gbaari.
REV.4.6	A maga se funɛ iiu a nyɛn a se awa a naŋkporsi ni. 
REV.4.7	Sel digi funɛ chi gbogumtirɛ, digi chi nupɔl, digi ka kpak nyuha a chi nibine, digi ka kpak nyuha a chi tiisi naa pisi o chɛnɛ. 
REV.4.8	A maga funɛ kpak chɛnɛ anɔnɔrawa ka se ta su a bara maga. Ba yaa funɛ lɔ boola a vɛ hiisi a ŋɔ,
REV.4.8	“Ya kunyana Koosa naa ya tu chaan tiina a kpak kina maga kpok,
REV.4.8	i vɛ kpak piili a nyɛn a vɛ kpak peti.”
REV.4.9	Sela naasi ta funɛ lɔ a booliwa a pɛgi naa funɛ kanɛ Koosa jirima bar kani ni, domi o kpak jirima awa chaani kinkanu a nyɛn hali saha naa vɛ kpak bɔ. 
REV.4.10	A funɛ lɔ a bool ta chene, nihɛɛta nara fumlɛ danaasi ta yaa fun siu a pimi tɛɛne ni a jɛɛmi naa funɛ kanɛ Koosa jirima bar kani a nyɛn hali saha naa vɛ kpak bɔ, ni. Ba yaa fun bini ba salma nyuchigsau a dau a li o suwachak ni a kpa aa chiksi a ŋɔ,
REV.4.11	“Ya kunyana awa ya Koosa,
REV.4.11	hin naami kina maga.
REV.4.11	O ya i tutɔrɛ a nyɛn.
REV.4.11	Chendaha o deŋli wa ya jɛɛmi hin,
REV.4.11	domi i kpak jirima awa chaani wa kpok kinkan a kaali a maga.”
REV.5.1	Mu fun nyini a na ka naa kanɛ Koosa jirima bar kani ni chen, funɛ kpak tɔnnɛ o nindil ni. Ba fun sɔbi a sak o suwachak awa o gantɛl ni a guti un a tɔ un tɔɔli bunɔpɛ. 
REV.5.2	Malaika digi funɛ kpak ta kpok a nyɛn dooni. Waa funɛ mɔɔli a ŋɔ, “Anti ya nizen a la zi wa kasi kitɔɔli nama a puk tɔn nɔ?” 
REV.5.3	Nandigi wa ta ba naa nyɛn Koosa tɔhɔn ti ni akoo tɛɛnɛ nɔ maga ni koo nisitɛ bar nyɛni ni a ya nizen di ba wa puk un a nyini o tuha ni. 
REV.5.4	Mu funɛ na di nandigi wa to a ya nizen a la zi la puk tɔn ti a nyini o tuha ni, sini fun li mu se ni kinkan. 
REV.5.5	Nihɛɛti ta digi fun bur a ŋɔ min, “Ta nyɛ i sini kilili. Naa ba yir gbogumti chen a li Juda buuri ni, waa ya koor Devid bi luli. O funɛ kpaku hali o bɔ a nyaŋi o dɔma a koti a kasi kitɔɔlisa nɔpɛ ta a puk tɔn ti. Kina, waa nɛɛnɛ.” 
REV.5.6	Mu fun nyini a na ka piisi be nyɛn doon. O chi ba funɛ kɔrigi unu. O fun chiŋi a dugli Koosa jirima bar kani ti ka sela naasi ta awa nihɛɛta nara fumlɛ danaasi ta go dooni. Piisi be ti funɛ kpak nyindaasa anɔpɛ awa se nɔpɛwa. O se nɔpɛ ta funɛ ya Koosa siimsa nɔpɛ naa Koosa fun tum tɛɛnɛ nɔ maga ni. 
REV.5.7	Piisi be ti fun la la tɔn ti a li naa kanɛ Koosa jirima ba kanɛ nindil ni. 
REV.5.8	Piisi be ti funɛ la, sela naasi ta awa nihɛɛta nara fumlɛ danaasi ta fun si a pimi tɛɛnɛ ni o suwachak ni. Nihɛɛti ta maga funɛ kpak gɔnjisiwa awa salma gbaŋsa a kpa kin naa sɔɔra weree a du a tuha ni. Kin naa sɔɔra weree chen funɛ ya Koosa nara sumi. 
REV.5.9	Ba fun lɔ bool fali a ŋɔ,
REV.5.9	“I ya nizenu wa i la tɔn ti a kasi kitɔɔli ta a puk un.
REV.5.9	Ba funɛ kpu hin,
REV.5.9	i fun kpa i chɛl a la nidamata nyuuna a nyɛ Koosa ni.
REV.5.9	I funɛ lisi bau a li pulumsa awa buurisa maga ni ka ba maga sɛm sɛm kurgɛ.
REV.5.10	I funɛ vɔti ba koorsa a lisi ba di ba ya Koosa dam kɔkɔɔrsa a tum tuma a nyɛ ya Koosa ni.
REV.5.10	Ba zi dɔ tɛɛnɛ nɔ tim magau.”
REV.5.11	Mu fun bukoo nyini a na ka Koosa malaikasa nyɛn dooni. Ba funɛ iiu a vɛ kpak guri a chiŋi a go doon maga. Mu funɛ nu a, 
REV.5.12	ka a lɔ bool wa ta zaŋa ni a ŋɔ,
REV.5.12	“Piisa be naa ba fun kɔrigi chen,
REV.5.12	o deŋlu wa ya jɛɛmi hin,
REV.5.12	domi i dɔ kina maga a kpak zima awa kpok wa jirima wa chaani kinkan wa tu sɔɔni.”
REV.5.13	Doone mu fun nu kin naa maga funɛ nyɛn Koosa tɔhɔn ti awa tɛɛnɛ nɔ maga wa nisitɛ bar nyɛni wa teku ni ka a fun lɔ bool a ŋɔ,
REV.5.13	“Ma nyɛ ya pɛgi naa kanɛ Koosa jirima bar kani ni awa piisi be ti,
REV.5.13	domi ba kpak jirima awa chaani wa kpok kinkan hali saha naa vɛ kpak bɔ.”
REV.5.14	A funɛ lɔ a bool ti peti, sela naasi ta fun ŋɔ, “Ami,” ka nihɛɛti ta fun si a pimi tɛɛnɛ ni a jɛɛmi ba.
REV.6.1	Piisi be ti funɛ la tɔn ti, o fun kasi kitɔɔli naa te chen a puk tɔn ti bar digi. Sela naasi ta digi fun ŋɔ min a chi nasɛha, “Kuwa a wa na.” 
REV.6.2	Mu fun la nyini a na zaag pilim ka o nyɛn dooni. Naa funɛ zini zaag ti chen funɛ kpak toha awa hɛmwa ka ba fun kpa salma nyuchiga a chik o nyuha. O fun la chem laal a nyaŋi o dɔm damata.
REV.6.3	Doone piisi be ti fun kasi kitɔɔli alɛ tiina a bu puk tɔn ti tama a gbaari. Sel naa funɛ chi nupɔl chen, fun ŋɔ min, “Kina.” 
REV.6.4	Mu fun nyini a na zaag sɛm ka o nyɛn dooni. Ba funɛ kpa chisi zen a nyɛ naa funɛ zini zaag ti chen. Ba gbanko funɛ kpa kpokre di o la a la nyɛ tɛɛnɛ nɔ tim maga la chem laal a kpu dɔŋa a nyɛ un.
REV.6.5	Doone piisi be ti fun kasi kitɔɔli atora tiina a bu puk tɔn ti tama a gbaari. Sel naa kpak nyuha a chi nibine chen, fun ŋɔ min, “Kina.” Mu fun nyini a na zaag bilim ka o nyɛn dooni. Naa funɛ zini zaag ti chen funɛ kpak kina kizaamsirɛ o nin ni. 
REV.6.6	Mu fun nu ta a li sela naasi ta bambaan ni ka o ŋɔ, “Kila a la bɔ ba naa tum wuzu bɛgim chen wa poge gbaŋpuluma akoo mɛ gbaŋpulumsa tora, amaa doso a ta chɔk nu ti akoo sin.”
REV.6.7	Doone piisi be ti fun kasi kitɔɔli anaasi tiina a bu puk tɔn ti tama a gbaari. Sel naa kpak nyuha a chi tiisi naa pisi o chɛnɛ, fun ŋɔ min, “Kina, 
REV.6.8	mu fun nyini a na zaaga ka o chi suwasi ni ka o nyɛn dooni. Naa funɛ zini zaag ti chen, sɔn funɛ ya ‘sou’. Nidigi sɔn funɛ ya ‘nisitɛ bar nyɛni’ fun tiŋ o gantɛl. Ba fun purigi tɛɛnɛ nɔ maga bunaasi a lisi bar digi a nyɛ ba di ba kpa nyinbaan kurgɛ a kpu ba naa maga nyɛn dooni. Nara balɛ ta fun kaali a nyɛ lɔsa awa wichɔɔrta chel dooni. Ba gbanko fun kpa chisi zene awa sel zene a kpu ba.
REV.6.9	Doone piisi be ti fun kasi kitɔɔli anyuun tiina a bu puk tɔn ti tama a gbaari. Mu fun nyini a na ka biŋbiŋa nyɛn dooni. Ba naa tɛɛnɛ nɔ tim maga fun kpu domi ba funɛ biksi ba Koosa laaboor weri ti wɛ a vɛ bur gantɛl a li ba biksi ni, ba funɛ nyɛn biŋbiŋ ti mun nɛɛ. 
REV.6.10	Ba fun tɛsi ta zaŋa a ŋɔ, “Ya kunyana, hin ya tu chaan tiina awa wuti tiina a kpak kina maga kpok. Yɛrɛ o zi vusi ka i di tɛɛnɛ nɔ tim maga sɛria a lɛrgi ba diŋsa chenani ba fun kpu ya chen daha?” 
REV.6.11	Ba naa funɛ nyɛn Koosa jirima bar kani ti ni a go, bɔnɛ fun kpa takta ziŋɛ pilima a nyɛ ba a ŋɔ ba di ba hiisi tama, hali tɛɛnɛ nɔ tim maga wa kpu ba niinbisa a chi ba funɛ kpu ba a gbaari peti.
REV.6.12	Doone mu fun nyini a na ka piisi be ti fun kasi kitɔɔli anɔra tiina a bu puk tɔn ti tama a gbaari. Tɛɛnɛ nɔ maga fun vaan zigsi kinkan ka nha fun biri a chi dinhala. Pɛna fun burgi kisɛm a chi chɛl, 
REV.6.13	ka wula fun li buudaha a wa tu tɛɛnɛ nɔ maga a chi chenani peha yaa ya soom galsa chesi chen. 
REV.6.14	Buudaha funɛ gutiu a chi ba guti kichɔɔli a nyuksi, ka bɛ awa pulumsi naa ni go chen maga fun tur a bar nyɛnɛ ni. 
REV.6.15	Tɛɛnɛ nɔ tim maga koorsa, nibirige ta, kin tima, lanjimasa nyuhu tima, ba naa funɛ ya yosa awa ba naa funɛ ya nihiise, ba maga fun chɔ la zu gbɛntɛl bɔsa awa bɛ bambaanisi ni. 
REV.6.16	Ba funɛ sumi di bɛ ta chesi ba ni, chen ni naa kanɛ Koosa jirima bar kani ni wa zi na ba, ka piisi be ti wa zi kpa o paan a du ba ni a na ba galimsa a ta ba yɔri. 
REV.6.17	Ba fun ŋɔ dɔŋ ni, “Wuzu zen naa Koosa kaa wa na paan a lɛrgi ya diŋsa, telu. Anti la zi koti a chem un?”
REV.7.1	A gantɛl ni mu fun nyini a na ka Koosa malaikasa naasi chiŋi tɛɛnɛ nɔ maga koŋsa naasi ta ni. Ba fun tɔ tɛɛnɛ nɔ maga peha bar lilɛ anabaasi, chen ni peha ti wa kikoti a ya tɛɛnɛ ni akoo ni ni koo a viigi bugila. 
REV.7.2	Koosa funɛ nyɛ a kpok di a chɔk tɛɛnɛ awa ni. Doone mu fun na malaika digi fun li nha bar yɛli ka o kpak kin naa o kpa dani nara a nyɛ Koosa ni o nin ni. O fun yir kinkan awa ta zaŋ ni a ŋɔ malaikasa naasi ta ni, 
REV.7.3	“Ma nyɛ mu te dani Koosa tumtumsa a li ba tilsa ni ka ma zi chɔk tɛɛnɛ awa ni wa bugila.” 
REV.7.4	Nandigi fun ŋɔ min chenani Koosa malaika ti zi dani Koosa tumtumsa a mak. O funɛ dani tusuk kɔk di fumnaasi danaasiwa a li Ju tim buuri fidalɛ ni. 
REV.7.5	O funɛ dani tusuk fidalɛwa a li Juda awa Rubɛn wa Gad a li ba maga buurisi ta ni. 
REV.7.6	O funɛ dani tusuk fidalɛwa a li Asa awa Naftalai wa Manasɛ a li ba maga buurisi ta ni. 
REV.7.7	O funɛ dani tusuk fidalɛwa a li Simɛɔn awa Livai wa Isaka a li ba maga buurisi ta ni. 
REV.7.8	O funɛ dani tusuk fidalɛwa a li Zɛbulun awa Josɛf wa Bɛnjamin a li ba maga buurisi ta ni.
REV.7.9	A gantɛl ni mu fun nyini a na ka zɛmɛ kinkan nyɛn dooni. Nandigi wa fun koti a gur ba. Ba funɛ li tɛɛnɛ nɔ maga pulumsa awa buurisa maga ni ka ba maga sɛm sɛm kurgɛ. Ba fun laari takta ziŋɛ pilima a kpak bone kpachaga ba nisa ni a chiŋi Koosa jirima bar kani awa piisi be ti suwachak ni. 
REV.7.10	Ba fun tɛsi wa ta zaŋ ni a ŋɔ, “Koosa naa la kani o jirima bar kani ni awa piisi be ti, ba maga funɛ yisi ya a li ya tum tagna ni hali a wa peti a kpa ya wa bar nɔ.” 
REV.7.11	Sela naasi ta awa nihɛɛti ta awa malaikasa a naa maga fun si a pimi tɛɛnɛ ni Koosa jirima bar kani suwachak ni a jɛɛmi un, 
REV.7.12	a ŋɔ, “Ami. Ya pɛgi a zaami hin, domi i kpak zima awa jirima wa chaani wa kpok kinkan hali saha naa vɛ kpak bɔ. Ami.”
REV.7.13	Nihɛɛti ta digi fun bur a pɛɛsi min, “Ba naa laari takta ziŋɛ pilima nan, anti ya ba? Leene ba li?”
REV.7.14	Mu fun ŋɔ un, “Mu wa zim ba, ŋɔ min.”
REV.7.14	O fun ŋɔ min, “Ba fun val a wa li namsi kinkan saha a kpa piisi be ti chɛl a chaksi ba kilaarɛ di a ta kpak doŋa. 
REV.7.15	Chendaha ba nyɛn Koosa jirima bar kani suwachak ni a la tum o tuma saha maga a li Koosa tɔhɔn nɔ ni. Koosa titi zi kpalimi ba watiu. 
REV.7.16	Lɔsa awa nyɔksa wa zi bu kpak ba. Nha awa nunum gbanko wa zi pu ba. 
REV.7.17	Piisi be naa duglɛ Koosa jirima bar kani zi ya ba nigbaŋiu a zi te ba suwachak a dɛu ni pali di ba nyɔ. Hali Koosa titi zi fisi siniu a ta a li ba se ni.”
REV.8.1	Doone piisi be ti fun kasi kitɔɔli anɔpɛ tiina a puk tɔn ti maga. Doon funɛ duu balimm kinkan hali a wa tel minti fumtora. 
REV.8.2	Chen saha ti funɛ wa kaali, ba fun kpa kaabulsa nɔpɛ a nyɛ malaikasa nɔpɛ ta ni. A waa yaa chiŋi Koosa suwachak ni.
REV.8.3	Salma biŋbiŋa funɛ nyɛn Koosa jirima bar kani suwachak nɛɛ. Malaikasi ta digi fun kpak salma gbaŋa a kpa kin naa sɔɔra weree a du un ni a wa chiŋi o suwachak ni. Kin naa sɔɔra weree chen funɛ ya Koosa nara sumi. Ba fun kpa kin naa sɔɔra weree kinkan a gbaari un di malaika ti kpa fu a nyɛ Koosa ni. 
REV.8.4	Kin naa sɔɔra weree nyɔɔsa awa Koosa nara sumi fun zini buudaha a li doonani malaika ti chiŋi Koosa suwachak ni chen. 
REV.8.5	O funɛ fu kin naa sɔɔra weree chen a peti, o fun zer din ti a biti du salma gbaŋ ti tuha ni a zer a maga a yo ta tɛɛnɛ nɔ maga ni. Tɛɛnɛ fun zigsi kinkan ka nasɛha nyiksi a jim kinkan.
REV.8.6	Doone malaikasa nɔpɛ ta fun saksi di a hu a kaabulsa.
REV.8.7	Malaikasi ta te tel tiina fun hu o kaabul. Doonbe naa funɛ sɛri a chi chɛl vaan chesi tɛɛnɛ nɔ maga ni ka nasɛha nyiksi a du un ni. O fun purigi tɛɛnɛ nɔ maga butora a lisi bar digi a fu tɛɛnɛ ti awa bugila wa kɔsa a naa nyɛn un ni.
REV.8.8	Alɛ tiin di fun hu o kaabul. Ba fun kpa kundɔŋ a chi bi zen ka din di un a yo du ni ni. O fun purigi ni ti butora a lisi bar digi a chɛrgi un o burgi chɛl, 
REV.8.9	chen ni kinyine awa arŋsa a naa maga nyɛn un ni, funɛ chɔku.
REV.8.10	Atora tiin ti fun hu o kaabul. Wul zen naa funɛ chaani kinkan, fun li buudaha a wa chel tɛɛnɛ nɔ maga ni. Malaika ti fun purigi pula awa nise butora a lisi bar digi a nyɛ wul ti chɔk a. 
REV.8.11	Wul ti sɔn funɛ ya ‘Haasa’. Nise awa ni ti fun haasi ka nidamata fun nyɔ un a siti.
REV.8.12	Anaasi tiin ti fun hu o kaabul. Ba fun purigi nha awa pɛna wa wula butora a lisi a chaani bar digi a ta. Ba gbanko fun purigi dusum awa nha a lisi a chaani bar digi a ta.
REV.8.13	Mu fun nyini a na ka tiisi nyɛn dooni a za buudaha bar boli ni. O fun ŋɔ wa ta zaŋ ni, “Malaikasa tora a naa kaɛɛ nan wa hu a kaabulsa, yɛrɛ o kaa wa du ba naa nyɛn tɛɛnɛ nɔ maga ni?”
REV.9.1	Anyuun tiin ti fun hu o kaabul. Mu fun na wul naa li buudaha a wa chel tɛɛnɛ nɔ maga ni. O fun kpak kpok a puk bɔ naa vɛ kpak bar peti, bulzɔɔnɔ. 
REV.9.2	O fun puk bɔ ti bulzɔɔnɔ ka nyɔɔsa kinkan fun wa li bɔ ti ni a chi din zenzen nyɔɔsa. Nyɔɔsi ta fun du kuum buudaha ni. 
REV.9.3	Hɔɔna fun li nyɔɔsi ta ni a tu tɛɛnɛ ka a fun kpok a chi numsa. 
REV.9.4	Ba fun ŋɔ a di a ta se kpachaga koo kɔsa, amaa a la dusi ba naa malaika ti vɛ dani ba tilsa duŋduŋ. 
REV.9.5	Hɔɔni ta wa kpak nyinbaan di a kpu ba, amaa a namsi ba pɛnsa nyuun. Chenani numa wi awa chenani a namsi ba ya kibɛgimnɛ. 
REV.9.6	Pɛnsa nyuun ta tuhu ni, nara tima zi daŋni ba kpu ba titiu, amaa ba wa kikoti. O chi sou chɔ a ka ba.
REV.9.7	Hɔɔni ta funɛ chi zaagna a naa ba saksi a di a la chem laal. A se funɛ chi nibinsa sewa ka ba fun chiksi salma nyuchigsa. 
REV.9.8	A nyuksa funɛ chi nihaana nyuksiwa ka a nyina fun chi gbogumta nyina. 
REV.9.9	Ba fun kpa lugɛ lɛusɛ a tɔ a bambe ka a chɛnɛ ta fewi funɛ chɛɛmi a chi zaag damata chɔ. 
REV.9.10	A munzuuna funɛ chi num munzuhurɛ. Chenani a kpa a munzuuni tima a dusi nara funɛ ya a kpok a koti a namsi ba pɛnsa nyuun. 
REV.9.11	Malaikasi ta digi funɛ nyɛn doon ba yir un a li Ju tim sɛm ni, Abadɔn. Ba funɛ yir un a li Girik tim sɛm ni, Apɔliyɔn. O mun ya, ‘naa la chɔk kina’. Waa funɛ ya hɔɔni ta koora a il bɔ naa vɛ kpak bar peti.
REV.9.12	Ba fun ŋɔ min chenani nibinsa zi wa te namsi peti. Ba fun ŋɔ min chenani ba zi namsi bilɛ tiina a gbaari.
REV.9.13	Doone malaikasa nɔra tiin ti fun hu o kaabul. Mu fun nu ta a li salma biŋbiŋ naa nyɛn Koosa suwachak bambaan ni. 
REV.9.14	Ta ti fun ŋɔ malaika ti ni, “Lisi malaikasa naasi naa ba fun vɔti a du mɔɔga naa ba yir Yufretis nɔ ni a ta.” 
REV.9.15	Malaikasa naasi ta fun li mɔɔga ti ni a purigi tɛɛnɛ nɔ maga nara butora a lisi ba digi di a kpu ba. Ba fun kpa a a chiŋsi hali a wuzu naa Koosa fun ŋɔ di a tum chen. 
REV.9.16	Lanjimasa ba naa funɛ zini zaagna a la laal bar chemi fun tiŋ malaikasa naasi ta gantɛl. Ba fun ŋɔ min di ba iiu nara vɛ koti a gur ba. 
REV.9.17	Nannɛ mu fun na zaagna nizinɛ ta a chi mu deesi. Ba funɛ laari lugɛ lɛusɛwa ba suwachak ni. A funɛ sɛriu a chi din a vɛɛn sɛri a chi sumin. Zaagni ta nyuuna funɛ chi gbogumta nyuuniwa ka nyɔɔsa naa ya kibilim a chi sumin awa din funɛ li a nɔni ni. 
REV.9.18	Nyɔɔsa naa ya kibilim a chi sumin awa din a naa funɛ li zaagni ta nɔɔni ni fun kpu tɛɛnɛ nɔ tima ba naa maga malaikasa naasi ta fun purigi butora a lisi bar digi chen. 
REV.9.19	Zaagni ta munzuuna funɛ kpak dum nyuuniwa a munzuuna bar peti ta ni. A fun kpa a a nyɛ nara namsi a gbaari chenani ba nɔɔna kpu ba chen.
REV.9.20	Tɛɛnɛ nɔ tima ba naa maga malaikasa naasi ta ha fun vɛ lisi di a kpu ba, wa fun gil ba tum tagna a bur tiŋ Koosa. Ba yaa funɛ jɛɛmi alizin tagniwa a kpa salma, aniita, lugɛ naa sɛrɛ a chi sumin, buŋkula awa daasa a kɔɔri vursa a naa vɛ naali akoo a nu sɛma koo a val, a jɛɛmi a. 
REV.9.21	Ba yaa funɛ kpu nara a tum luri bilim tuma a daŋni nihaana yɔri yɔri a la ŋmɛ. Tum tagna naa maga ba yaa funɛ tum, ba wa fun gil a a bur tiŋ Koosa.
REV.10.1	Doone mu fun nyini a na ka malaika zenzen digi nyɛn dooni, a fun li Koosa tɔhɔn ti. Dobaal funɛ go un ka doonkagla fun go o nyuha. O se funɛ chaaniu a chi nha ka o naŋgere nyiksi a chi din. 
REV.10.2	O funɛ kpak tɔn wewe o nin ni ka o puk. O fun tu wa tɛɛnɛ nɔ maga a kpa o naŋgeri dil a du teku ni ni a kpa naŋgeri gal a chiŋsi jibaŋ ni. 
REV.10.3	O fun kaasi a chi gbogumta wi, ka nasɛhasa nɔpɛ a naa funɛ nyɛn doon, tɛsi a bur a nyɛ un. 
REV.10.4	A funɛ tɛsi a peti, mu funɛ daŋni mu sɔbi chenani yɛɛ, amaa ta funɛ ŋɔ min a li Koosa tɔhɔn ti ni a ŋɔ, “Ta sɔbi chenani nasɛhasa nɔpɛ ta sɛmi a dawi. Mu daŋni a sogliu.”
REV.10.5	Malaika naa naŋgeri dil funɛ nyɛn ni ni ka o naŋgeri gal ka chiŋi jibaŋ ni chen, o fun zer o nindil buudaha ni, 
REV.10.6	a hɛɛsi Koosa naa nyɛnɛɛ hali saha naa vɛ kpak bɔ. Waa ya naa funɛ naami buudaha awa tɛɛnɛ wa teku ni wa kin naa maga nyɛn a ni. Malaika ti fun hɛɛsi a ŋɔ, “Ma ta nyɛ ya sɔɔni. 
REV.10.7	Malaikasa nɔpɛ tiin ti funɛ wa hu o kaabul, Koosa naa funɛ te kpa chenani o funɛ lisi a sogli a zi kpa a a li gbampulim a biksi o witinsa ba naa funɛ ya o tumtumsa, o zi tum chenani o daŋni o ya saha digiu.”
REV.10.8	Doone ta naa funɛ ŋɔ min a li Koosa tɔhɔn ti ni fun bu ŋɔ min, “La zer tɔn we naa funɛ puk chen a li malaika naa naŋgeri nyɛn ni ni awa jibaŋ ni chen nin ni.”
REV.10.9	Mu fun la ŋɔ malaika ti ni di o nyɛ min tɔn we ti. O fun ŋɔ min, “Kpa un a se. O zi lɛmu a chi toon a li i nɔ ni, amaa o zu i tuha, o zi haasiu.”
REV.10.10	Mu fun la tɔn we ti a li o nin ni a se un. Chenani o fun sɛm chen sir ya. O funɛ lɛm a chi toon a li mu nɔ niu amaa o funɛ haasiu mu tuhu ni. 
REV.10.11	Mu funɛ se un peti, o fun bu ŋɔ min, “Mu daŋni i la biksi chenani Koosa fun sɛm pulum damata awa ba naa la sɛm sɛm kurgɛ awa ba koorsa wɛu.”
REV.11.1	Doone ba fun kpa da naa ba yaa kpa maksi kina a nyɛ min a ŋɔ, “Si a la maksi Koosa bar jɛɛmi dama awa biŋbiŋa naa nyɛn un ni chen. I gbanko la gur ba naa la jɛɛmi un dooni. 
REV.11.2	Ta maksɛ Koosa bar jɛɛmi dam sali ta, domi ba naa vɛ zim Koosa chen, zi wa zu dooniu a chɔk tɔhɔn naa o fun lisi a nyɛ o titi ni, a val o daha ni pɛn fumnaasi dalɛ ni. 
REV.11.3	Chen saha ti mu zi nyɛ nara balɛ laari taktasa a naa la lɔk barau a biksi nara tima Koosa sɛma wɛ wuzu tusuga awa kɔksa lɛ di fumnɔra.”
REV.11.4	Ba waa ya bugila lɛ ba yir ‘ɔlif’ awa fitinsa bar chiŋse kina balɛ. A waa nyɛn Koosa naa dɔ tɛɛnɛ nɔ maga, suwachak ni. 
REV.11.5	Ba naa maga funɛ daŋni ba hɔɔsi a, din fun wa li ba nɔɔniu a kpu ba. Nannɛ ba yaa funɛ kpu ba dɔma. 
REV.11.6	Saha naa ba funɛ biksi nara Koosa sɛm wɛ chen, ba funɛ kpak kpoku a nyɛ doon ta miili a nyɛ pulse sɛri a chi chɛl. Ba gbanko funɛ kpak kpoku a nyɛ wichɔɔrta kinkan wa kpaksi nara a chi chenani ba daŋni.
REV.11.7	Ba funɛ biksi Koosa sɛma a peti, sel zen naa kpak kpok kinkan funɛ wa li bɔ naa vɛ kpak bar peti chenu a chem ba yo niu. O fun nyaŋi ba a kpu ba maga, 
REV.11.8	a nyɛ ba bara chɔ tɔhɔn zen naa ba fun kpaasi ba kunyana a mari daakakli ti, nyinbaan ni. Ba gbanko funɛ yir tɔhɔn ti Sɔdɔm akoo Ijipt. 
REV.11.9	Ba naa funɛ li pulum maga awa buuri a la sɛm sɛm kurgɛ, fun na ba bara ka ba chɔ dooni a ta nyɛ nara la sogli ba. Ba zi ya chenu wuzu butora awa wuzu bore. 
REV.11.10	Sel zen ti wa kpu nara balɛ ta, tɛɛnɛ nɔ tim maga tusa funɛ sɔɔniu, domi ba nyɛ ba na namsiu kinkan. Ba funɛ zɔ zɔɔlɛu a kpa dɔŋa wa kina. 
REV.11.11	Wuzu butora awa wuzu bore gantɛl ni, Koosa fun tum o siim weri ti di o lɛli ba a li ba sou ni. Nara funɛ na ba ka ba bu chiŋi, hansura fun kpak ba kinkan. 
REV.11.12	Doone nara balɛ ta fun nu ta kpok a li Koosa tɔhɔn ti ni ka o ŋɔ ba, “Ma zini kuwa bar nɔ.” Ba fun zini a kaali buudaha ka dobaal tɔ ba ka ba dɔma nyini ba. 
REV.11.13	Tɛɛnɛ ti fun vaan zigsi kinkan a kpu ba nara tusugsa nɔpɛ a purigi tɔhɔn ti bufi a lisi bar digi a chɔk. Ba naa funɛ ka, hansura fun kpak ba hali a la gali ka ba nyɛ Koosa naa nyɛn o tɔhɔn ti ni wa jirima kinkan.
REV.11.14	Namsi bilɛ tiin ti funɛ wa peti, amaa o wa fun vusi ka naa ya butora tiin chen, wa ya.
REV.11.15	Doone malaikasa nɔpɛ tiina fun hu o kaabul. Mu fun nu ta kpoka a li Koosa tɔhɔn ti ni ka a ŋɔ, “Ya kunyana awa Kristo naa o fun lisi a nyɛ o titi ni kpak kpok a dɔ tɛɛnɛ nɔ maga. Waa la zi dɔ un hali saha naa vɛ kpak bɔ.” 
REV.11.16	Nihɛɛta nara fi danaasi ba naa funɛ kani a go Koosa chen, fun si pimi tɛɛnɛ ni a jɛɛmi un a ŋɔ,
REV.11.17	“Ya kunyan Koosa naa kpak kina maga kpok,
REV.11.17	i wa kpak piili aa nyɛn.
REV.11.17	Ya zaami hinu di i funɛ kpa i kpok zenu a piili a dɔ tɛɛnɛ nɔ tim maga.
REV.11.18	Saha telu di i na paan a lɛrgi ba diŋsa a di ba naa sitɛɛ, sɛria.
REV.11.18	Chendaha ba naa vɛ zim hin,
REV.11.18	fun na paan kinkan a du hin ni.
REV.11.18	Saha telu di i bɔ i witinsa ba naa ya i tumtumsa,
REV.11.18	awa i nara ba naa maga ya nizene awa niwisa a la nyɛ hin jirima, chem.
REV.11.18	Saha telu di i kpa ba naa funɛ chɔk tɛɛnɛ nɔ kina maga a ta ba yɔri.”
REV.11.19	Nihɛɛti ta funɛ sɛm peti, ba fun puk Koosa bar jɛɛmi dam naa nyɛn o tɔhɔn ti ni, bulzɔɔnɔ, ka tɛɛnɛ nɔ tim maga fun na o tuha. Doonee ba fun na adaka awa doonani ba fun sɔbi di Koosa wa nara funɛ ya nɔ bɛgim. Nasɛha fun nyiksi a tɛsi. Tɛɛnɛ fun zigsi ka doonbe chesi kinkan.
REV.12.1	Doone dana zenzen fun nyɛn buudaha ni. Haan digi funɛ nyɛn doon. O wa o kilaarɛ fun chaani a chi nha, ka o naŋgere zɔŋ pɛn daha ni. Wula fidalɛ funɛ nyɛn nyuchik naa o fun chik chen ni. 
REV.12.2	O funɛ wa duuri a daŋni o lul a la wi.
REV.12.3	Dana zen digi funɛ gbaari un ni a li buudaha ni. Sel zen sɛm funɛ nyɛn doon. O funɛ kpak nyuuna nɔpɛ awa nyindaasa fire a chiksi koorsa nyuchigsa nɔpɛ. 
REV.12.4	Sel zen ti fun purigi buudaha butora a lisi bar digi a kpa o munzuha a chaasi wula a ta tɛɛnɛ nɔ maga ni. Sel zen ti fun chiŋi nihaan naa la duuri chen suwachak ni, chen ni o lulɛɛ, o zi se be tiu. 
REV.12.5	O fun lul nibabichɛla naa la zi wa bi a dɔ tɛɛnɛ nɔ nara maga wa kpok kinkannɛ. Ba fun wa fuksi be ti bu bɛgim a nyɛ Koosa naa kanɛ o jirima bar kani ni a li o tɔhɔn ti ni. 
REV.12.6	Nihaan ti fun chɔ kaali nyabaan. Koosa funɛ kɔɔri bar nyɛni a nyɛ un dooni di o nyɛn ba nyini un wuzu tusuga awa kɔksa lɛ di fumnɔra.
REV.12.7	Doone Koosa malaikasa awa a nihɛɛ naa ba yir Maikil, fun lagmi dɔŋ ni di a la chem sel zen ti awa o malaikasa laal ni a li Koosa tɔhɔn ti ni. 
REV.12.8	Koosa malaikasi ta fun nyaŋi sel zen ti wa o walɛ a fun vɛ nyɛ a bu nyɛn dooni. 
REV.12.9	A fun duŋni a a ta tɛɛnɛ nɔ maga ni di a nyɛn dooni. Sel zen ti awa sintana ya kibɛgimnɛ. Waa ya naa ba yir dum ti a nyɛn a vusi a ya alizin tagna koora. Saha maga o yaa mur tɛɛnɛ nɔ tim magau.
REV.12.10	Doone mu fun nu ta kpok a li Koosa tɔhɔn ti ni ka o ŋɔ, “Ya funɛ nyaŋi naa yaa funɛ fiksi ya niinbisa Koosa suwachak niu saha maga a duŋni un a ta. Koosa naa ya ya koor wuti, funɛ kpa Kristo kpok a gbaari o kpok ni a lisi naa la muksi ya chen a li ba bambaan ni. 
REV.12.11	Chenani Kristo naa ya Koosa piisi be, fun sou awa chenani ya niinbisa fun biksi nara o wɛ a fun saksi di ba sou a nyɛ un, kin nama funɛ nyaŋi sintana. 
REV.12.12	Ma nyɛ ya naa maga nyɛn Koosa tɔhɔn ti ni tusa sɔɔni, amaa yɛrɛ o kaa wa du ba naa maga nyɛn tɛɛnɛ nɔ maga ni domi sintana wa ma nyɛnɛɛ. O na paanu kinkan, domi o zimu di o nyɛni saha wa zi vusi.”
REV.12.13	Sel zen ti funɛ na di ba duŋni un a ta tɛɛnɛ nɔ maga ni chen, o fun la muksi nihaan naa funɛ lul nibabichɛla, kinkan. 
REV.12.14	Ba fun kpa tiisi zen chɛnɛ lɛ a nyɛ haan ti ni di o za a la nyabaan ti, chen ni ba zi nyini un dooni a kok un a li sel ta ni bunsa tora awa pɛnsa nɔra. 
REV.12.15	Doon sel zen ti fun nyɛ ni pal kinkan a li o nɔ ni a chi pul, chen ni o zi chuŋi un kaaliu. 
REV.12.16	Amaa tɛɛnɛ funɛ puku a nyɔɔsi ni ti maga a suŋi nihaan ti. 
REV.12.17	Sel zen ti funɛ na chenani yɛɛ, a paan fun bu si a du nihaan ti ni a gbaari. O fun bur a la chem ba naa maga tiŋ Koosa chiksɛ nɔ a ŋɔ nara ni di Yesu dɔ ba wa laal ni. Ba waa ya nihaan ti nibabichɛla bi lulɛ. 
REV.12.18	Chen saha ti sel zen ti fun wa chiŋi teku ni nɔ ni.
REV.13.1	Doone mu fun na sel zen digi ka o li ni ni. O funɛ kpak nyuuna nɔpɛ awa nyindaasa fire a chiksi koorsa nyuchigsa kin fi o nyindaasi ni. Ba fun sɔbi sɛm nawara la pini Koosa zoma a sak o nyuuna nɔpɛ ta ni. 
REV.13.2	Sel zen ti funɛ chi wiibagarɛ ka o naŋgere awa o nɔ chi gbogumta. Sel zen naa funɛ chiŋi ni nɔ ni chen, fun kpa o kpok kinkan awa chenani o dɔ tɛɛnɛ nɔ tim maga a kpa du o nin ni. 
REV.13.3	Mu funɛ nau ka ba huusi sel zen naa li ni ni chen, nyuhu digi di ba kpu un, amaa bar huusi ti funɛ petiu ka o vɛ siwi. Tɛɛnɛ nɔ tim maga funɛ na chenani yɛɛ, alaazibu fun kpak ba ka ba tiŋ sel zen ti. 
REV.13.4	Ba fun jɛɛmi un a ŋɔ dɔŋ ni, “Anti zen a tel un akoo a kpak kpok di o wa un yo dɔŋa?” Ba gbanko funɛ jɛɛmi sel zen naa funɛ chiŋi ni nɔ ti ni, domi o funɛ kpa o kpok magau a nyɛ un.
REV.13.5	Ba fun nyɛ sel zen naa funɛ li ni ni chen nyinbaan di o pini Koosa zoma kinkan a dɔ tɛɛnɛ nɔ tim maga pɛn fumnaasi dalɛ. 
REV.13.6	O fun pini Koosa awa o bar jɛɛmi dama wa ba naa maga nyɛn o tɔhɔn ti ni zoma. 
REV.13.7	Ba fun nyɛ sel zen ti nyinbaan di o la chem Koosa nara wa laal ni a nyaŋi ba a kpa kpok a nyɛ un di o dɔ pulumsa awa buure ba naa maga la sɛm sɛm kurgɛ. 
REV.13.8	Koosa funɛ te sɔbi ba naa maga la zi wa la o mi fali ti, sɔna a du o tɔn ti ni a zi naami tɛɛnɛ nɔ maga. O piisi be naa ba fun kpu chen, dɔ tɔn ti. Ba naa maga sɔna vɛ nyɛn tɔn ti ni, funɛ jɛɛmi sel zen tire.
REV.13.9	Ma cheŋi ma diŋsa a nu mu sɛm na nɛnɛ. 
REV.13.10	O ya Koosa tutɔrɛ ba zi wa kpaksi ma bɔnɛ a tɔ dɛ a kpa chisi zene a kpu ma bɔnɛ. O lawa ma naa ya Koosa nara di ma namsi wa kanyita niu a kpak nɛnɛ hali o bɔ wa tel. Kin nama zi sir yau.
REV.13.11	Doone mu fun na sel zen digi ka o li tɛɛnɛ ni. O funɛ kpak nyindaasa lɛwa a chi piisi be a sɛm sɛm zene wa ta zaŋ ni. 
REV.13.12	O funɛ chiŋi sel zen naa nyuha funɛ huusi a peti chen, gantɛl nɛɛ a kpa o kpok a muksi ba naa maga nyɛn tɛɛnɛ nɔ maga ni di ba jɛɛmi sel zen nɔ. 
REV.13.13	Sel zen naa funɛ li tɛɛnɛ ni chen, fun tum tum zene damata. Hali o funɛ nyɛ din li buudahau a tu wa tɛɛnɛ nara maga suwachak ni. 
REV.13.14	Domi kpok naa sel zen naa nyuha funɛ huusi a peti chen, fun kpa a nyɛ un chen, o fun koti a tum tum zene a la mur tɛɛnɛ nɔ tim maga. O fun ŋɔ ba di ba kɔɔri vura o chi sel zen naa nyuha funɛ huusi ka o ha vɛɛn kpak miisa chen a jɛɛmi un. 
REV.13.15	Ba funɛ kpa kpok a nyɛ naa funɛ li tɛɛnɛ ni chen di o nyɛ vur ti kinyini a koti a sɛm sɛma. Vur ti fun ŋɔ di ba kpaksi ba naa maga vɛ jɛɛmi un, a kpu. 
REV.13.16	O gbanko fun kpa o titi dana a dani nara ba naa maga ya nibirige awa ba naa vɛ yaali, kin tima awa fara tima, ba naa ya yosa awa ba naa vɛ yaali a li ba nindilsa awa ba tilsa ni. 
REV.13.17	Sel zen ti sɔn awa kɔksa nɔra di fumnɔra danɔra funɛ ya o dani. Nandigi wa fun kpak nyinbaan di o kpiŋi see o kpak dani nɔ a li un ni.
REV.13.18	Ma kpak zima, ma zi zimu di kɔksa nɔra di fumnɔra danɔra chiŋɛ baal digi sɔn bar chiŋi nɛɛ.
REV.14.1	Doone mu fun nyini a na ka piisi be ti wa kɔk di fumnaasi danaasi tusugsa nara funɛ chiŋi bi naa ba yir Zaiyɔn. Ba funɛ sɔbi o sɔn awa o nyana sɔnnɛ a sak ba tilsi ni. 
REV.14.2	Mu fun nu ta kpok a li Koosa tɔhɔn ti ni a chi ni chuuri gbɛntɛl ni awa nasɛha jimi kinkan. Ta ta gbanko funɛ chi nidamata la mo gɔnjisa. 
REV.14.3	Ba naa wa piisi be ti funɛ chiŋi, ba se funɛ chem doonani Koosa jirima bar kani awa sela naasi ta wa nihɛɛta fumlɛ danaasi ta fun nyɛn, a lɔ bool fali. Kɔk di fumnaasi danaasi tusugsa ba naa piisi be ti fun lisi a li tɛɛnɛ nɔ tim maga, ba duŋduŋ funɛ koti a lɔ bool fali ti. 
REV.14.4	Ba wa fun kpak haanasa akoo a daŋni nihaana yɔri yɔri a ya tu chaan tima. Piisi be ti funɛ lisi bau a li tɛɛnɛ nɔ tim maga ni, chen ni ba wa zi bu waligi dɔŋ ni. Ba waa ya ba naa o fun te lisi a nyɛ Koosa ni. 
REV.14.5	O waa funɛ lisi ba a li ba tum tagna hali a wa peti. Nandigi wa kibu koti a fiksi ba.
REV.14.6	Doone mu fun nyini a na ka malaika funɛ za buudaha bar boli ni. O fun chuŋi Koosa laaboor weri ti di o la nyɛ pulumsa awa buure ba naa maga la sɛm sɛm kurgɛ a nyɛn tɛɛnɛ nɔ ni. 
REV.14.7	O fun ŋɔ ba ta zaŋa ni, “Ma nyɛ Koosa wa jirima a kipɛgi un o zenzen daha. Waa funɛ naami buudaha awa tɛɛnɛ wa teku ni wa nise. Saha telu di o di nara maga sɛria. Chendaha o lawa ma jɛɛmi un chenu.”
REV.14.8	Malaikasa lɛ tiina fun za a tiŋ te tel tiin ti gantɛl a ŋɔ, “Tɔhɔn zen naa ba yir Babilɔn, fun chɔk. Chɔkumsi tuma a naa o nara fun tum, chi sin kpokre o fun muksi ba ba nyɔ.”
REV.14.9	Malaikasa tora tiin ti fun za a tiŋ abalɛ ta mun ni a ŋɔ ta zaŋa ni, “Ba naa maga la jɛɛmi sel zen naa funɛ li teku ni ni chen akoo o vura a nyɛ o kpa o dana a dani ba nindilsa awa ba tilsa, 
REV.14.10	Koosa na paan kinkan a du ba ni a lɛrgi ba diŋsa. O paan kinkan chi sin kpokre ba vɛ kpa kundɔŋ a pulsi, naa o muksi ba di ba nyɔ. O zi nyɛ ba kpa bau a du din ni di ba namsi kinkan a li piisi be ti awa o malaikasa naa o fun lisi a nyɛ o titi ni suwachak ni. 
REV.14.11	Din naa nyɛ ba namsi, nyɔɔsa zini buudaha hali saha naa vɛ kpak bɔ. Ba naa funɛ jɛɛmi sel zen ti awa o vur ti a nyɛ o kpa o sɔn a dani ba, ba waa la namsi a vɛ hiisi.”
REV.14.12	Chendaha o lawa Koosa nara ba naa la tiŋ Koosa chiksɛ nɔ ka ba vɛ bur Yesu tiŋi ni, ba li lalaknɔ namsi wa kanyita niu.
REV.14.13	Doone mu fun nu ta a li Koosa tɔhɔn ti ni ka o ŋɔ, “Sɔbi chenani mu kaa sɛm nan a dau. Ba naa tum tuma aa nyɛ ya kunyan ni a wa siti, ba tusa zi sɔɔniu.”
REV.14.13	Koosa siim weri ti fun ŋɔ a gbaari, “I sɛma ya wutirɛ.” Koosa zi bɔ ba ba chimu a nyɛ ba hiisi a li ba tum kpok kinkan ni ka ba tusa sɔɔni.
REV.14.14	Mu fun nyini a na ka Yesu naa ya nibine be fun kani dobaal pilim daha ni. O funɛ chik salma nyuchigrɛ a kpak gorga diili o nin ni. 
REV.14.15	Malaika fun li Koosa bar jɛɛmi dama a sɛm ta zaŋa a ŋɔ un, “Tɛɛnɛ nɔ maga kina kumi saha telu. Zer i gorga a la kum.” 
REV.14.16	Doone Yesu naa funɛ kani dobaal ti ni chen fun viigi o gorga a kum tɛɛnɛ nɔ maga kina.
REV.14.17	Malaika digi fun li Koosa bar jɛɛmi dama naa nyɛn o tɔhɔn ti ni. O gbanko funɛ kpak gorga diilire.
REV.14.18	Malaikasa tora tiina naa la nyini din ti, fun li biŋbiŋ ti suwachak a fun tiŋ o gantɛl a sɛm ta zaŋa a ŋɔ a nyɛ naa o sak chen ni, “Zer i gorga diili a teŋsi bugil naa maga ba yir ‘vain’ ka a nɔna sɛri chen maga.” 
REV.14.19	Malaika ti fun viigi o gorga ti a teŋsi bugil ta nɔna a lagmi a dau doonani ba hɛmsi a ni. Dooni awa Koosa paan kinkan ya kibɛgimnɛ. 
REV.14.20	Doonani ba hɛmsi a ni wa Jɛrusalɛm wa bol. Ba funɛ hɛmsi nɔna naa malaika ti fun lagmi a dau chen, chɛl kinkan fun li. Chɛl ti maga funɛ li, o fun pal a tɔ tɛɛnɛ maali kɔksa lɛ a zini buudaha o wa nibine nyuha mak.
REV.15.1	Doone mu fun nyini a na ka dana zen naa nyɛ alaazibu fun kpak min, fun nyɛn buudaha ni. Malaikasa nɔpɛ fun kpak wichɔɔrta a naa kurgɛ, kina nɔpɛ a nyɛn dooni. Ba wa kaali a nyɛ wichɔɔrtisi ta kpaksi tɛɛnɛ nɔ tim maga, chenani Koosa na paan a du ba ni a lɛrgi ba diŋsa zi wa petiu.
REV.15.2	Mu fun na Koosa nara ba naa maga vɛ jɛɛmi sel zen ti akoo o vura a vɛ nyɛ o kpa o sɔn awa kɔksa nɔra di fumnɔra danɔra a dani ba. Ba fun chiŋi a dugli bɛɛŋa naa funɛ pɛn a lili a chi diga ka din nyɛn o daha ni, a kpak gɔnjisa a naa Koosa fun kpa a nyɛ ba. 
REV.15.3	Ba funɛ lɔ Mosis naa funɛ ya Koosa tumtumna awa piisi be ti bool a ŋɔ,
REV.15.3	“Ya kunyana Koosa naa kpak kina maga kpok,
REV.15.3	alaazibu fun kpak ya i tum zene daha.
REV.15.3	I waa naa ya tɛɛnɛ nɔ tim maga koora.
REV.15.3	Tum naa maga i tum,
REV.15.3	a ya deŋliu a ya wuti.
REV.15.4	Ya kunyana,
REV.15.4	i duŋduŋ ya bambi chaani tiina.
REV.15.4	Chendaha o deŋlu di nibinsa maga kinyɛ hin jirima a ŋɔ ba dɔŋtim ni chenani i zen mak.
REV.15.4	Tɛɛnɛ nɔ tim maga zi wa chiŋi i suwachak niu a jɛɛmi hinu,
REV.15.4	domi ba zimu di i tuma maga deŋlu.”
REV.15.5	Ba funɛ lɔ bool ti peti, mu fun na ka doonani Koosa fun lisi kinkan o bar jɛɛmi dam ti ni, zɔɔnɔ puk. 
REV.15.6	Malaikasa nɔpɛ naa funɛ kpak wichɔɔrtisa nɔpɛ ta fun li dooni. A fun laari kipilima kinkan a wer ka salma gar we kirisi a bambe. 
REV.15.7	Ba fun la chiŋi sela naasi naa chiŋɛ a go Koosa jirima bar kani ti chen digi suwachak ni. O fun kpa Koosa naa nyɛn hali saha naa vɛ kpak bɔ, paan kinkan awa chenani o lɛrgi tɛɛnɛ nɔ tim maga diŋsa a du salma gbaŋsa nɔpɛ ni a nyɛ malaikasi ta ni. 
REV.15.8	Koosa jirima awa o chaani wa o kpok kinkan funɛ chi nyɔɔsa su o bar jɛɛmi dam ti. Hali malaikasi ta nyɛ wichɔɔrsa nɔpɛ ta kpaksi tɛɛnɛ nɔ tim maga a peti, nandigi wa kizu dooni.
REV.16.1	Doone mu fun nu ta a li Koosa bar jɛɛmi dam ti ni ka o fun ŋɔ malaikasi ta ni, “Ma kpa Koosa paan kinkan awa chenani o lɛrgi tɛɛnɛ nɔ tim maga diŋsa naa nyɛn salma gbaŋsi ta ni a la bini a biti du ba ni.”
REV.16.2	Tel te tiin ti fun te la biti a dau tɛɛnɛ ni. Chɔɔra tagna a naa nyɛ nara namsi kinkan, fun nyɛn ba naa sel zen ti fun dani ka ba jɛɛmi o vur ti chen.
REV.16.3	Malaikasa lɛ tiina fun la biti a du teku ni ni. O fun burgi a chi siwi chɛl di kin naa maga nyɛn un ni siti.
REV.16.4	Atora tiina fun la biti a du pula awa nise ni a maga burgi chɛl. 
REV.16.5	Mu fun nu malaika ti ka o ŋɔ Koosa ni, “I waa naa ya bambi chaani tiina a vɛ kpak piili aa nyɛn, chenani i na tɛɛnɛ nɔ tim maga galimsa deŋlu. 
REV.16.6	Ba funɛ kpu i nara awa i witinsa ka ba chɛl li a chɔ tɛɛnɛ ni. O deŋlu wa i nyɛ ba chɛl ba nyɔ lalaknɔ.” 
REV.16.7	Doone mu fun nu ta a li biŋbiŋ ti ni ka o ŋɔ, “Ya kunyana Koosa naa kpak kina maga kpok, chenani i na ba galimsa deŋlu a ya wuti.”
REV.16.8	Malaikasa naasi tiina fun la biti a du nha ni, chen ni o nunum kinkan fun na nyinbaan a suksi nara. 
REV.16.9	Nha ti funɛ nyɛ o nunum kinkan ti suksi ba, ba fun ŋɔ nɔɔna a nyɛ Koosa ni, domi waa funɛ nyɛ wichɔɔrsi ta kpaksi ba. Ba wa fun gil ba tum tagna a bur a nyɛ un jirima.
REV.16.10	Malaikasa nyuun tiina fun la biti a du kin nawara sel zen naa funɛ li ni ni chen, dɔ. O koor ti bar nyɛni fun wa biri ka o nitiŋɛ fun na paan a dusi ba zuluma. 
REV.16.11	Ba fun ŋɔ nɔɔna a nyɛ Koosa naa nyɛn o tɔhɔn ti ni ba chɔɔri ta awa ba namsi kinkan daha, amaa ba wa fun gil a li ba tum tagni ta ni.
REV.16.12	Malaikasa nɔra tiina fun la biti a du mɔɔga zen naa ba yir Yufretis. O maga fun hɛɛsi, chen ni koorsa ba naa kaa li nha bar yɛli a wa chen zi na nyinbaanu a wa. 
REV.16.13	Doone mu fun na ka alizin tagna tora a chi sampɔrsa fun wa li sel zen naa duŋni nihaan ti awa sel zen naa li ni ni wa witiina naa vɛ zim Koosa, nɔɔni ni. 
REV.16.14	Alizin tagna tora ta funɛ kpak kpok di a tum tum zene damata. Ba fun gba a lagmi tɛɛnɛ nɔ tim maga koorsa awa ba walɛ, chen ni Koosa wuzu zen naa o zi wa di ba sɛria chen wa tel, ba zi chem unu a li laal ni.
REV.16.15	Maa nu chenani ya kunyana ŋɔ ma. O ŋɔ, “Mu zi bur wau ka ma vɛ zim mu wɛ a chi ŋmɛɛr. Chenani Koosa bu vɛ na ma galimsa chi ma gatiwa. Ma doso a kilaari a saha maga, chen ni mu wa wa, ma wa zi kpak bar kpal a chiŋi ma na hiisa nara suwachak ni.”
REV.16.16	Chen saha ti alizin tagni ta fun te koorsa ba naa a fun lagmi dɔŋ ni suwachak a la tel doonani ba yir Amagɛdɔn a li Ju tim sɛm ni.
REV.16.17	Doone malaikasa nɔpɛ tiina fun la biti a du buudaha ni. Mu funɛ nu ta kpoku a li Koosa jirima bar nyɛni ni ka o ŋɔ, “Chenani mu di tɛɛnɛ nɔ tim maga sɛria duglɛ petiu.” 
REV.16.18	Nasɛha fun nyiksi a jim ka tɛɛnɛ fun zigsi kinkan. Saha naa Koosa fun naami nibinsa hali chen saha ti, tɛɛnɛ ha wa zigsi chen. 
REV.16.19	Babilɔn awa tɛɛnɛ nɔ maga tɔ zene fun chesi Koosa fun lisi chenani Babilɔn tima fun tum tum tagna damata a kpa o paan kinkan a du ba ni a lɛrgi ba diŋsa. O funɛ chi o nyɛ ba sinnɛ di ba nyɔ ba biti o maga a nyɔ. 
REV.16.20	Bɛ maga fun a burgi a chɔ tɛɛnɛ ni awa pulumsi naa maga ni go chen fun nyuksi. 
REV.16.21	Doonbe kinkan fun li buudaha a wa yaksi nara. Doonbe ta yuyuk awa niŋmɛna booto yuyuk funɛ ya kibɛgimnɛ. Nara tima fun ŋɔ nɔɔna a nyɛ Koosa ni domi waa funɛ nyɛ doonbe ta yuyuk.
REV.17.1	Doone malaikasa naa funɛ kpak salma gbaŋsa, digi fun wa ŋɔ min, “Sakaal tiin digi kanɛ mɔɔga damata bambaan ni. Kuwa a wa na chenani Koosa zi lɛrgi o diŋsa. 
REV.17.2	Tɛɛnɛ nɔ tim maga awa ba koorsa wa un funɛ tum sakaal tuma. Chenani ba wa un fun tum chi sinnɛ ba nyɔ a dɛɛsi.”
REV.17.3	Koosa siim weri ti fun nyɛ malaika ti zer min a la nyabaan. Sel zen sɛm naa funɛ kpak nyuuna nɔpɛ awa nyindaasa fi funɛ nyɛn dooni. Ba fun sɔbi sɛm nawara la pini Koosa zoma kidamata a du un ni ka sakaal tiin ti fun zini un. 
REV.17.4	O funɛ niŋi kibilima awa kisɛmwa a laari tula kina naa ba kpa salma awa buŋkul lilɛ a kɔɔri, kidamata. O funɛ kpak salma gbaŋa a li o nin ni a kpa kidoŋa a li o sakaal tum ni a du un ni. 
REV.17.5	Ba fun sɔbi o sɔn naa mun soglee a sak o til ni. Ma nyɛ mu kpa un li gbampulim a ŋɔ ma. O mun ya, “min ya Babilɔn naa ya tɔ zen awa sakaal tima wa ba naa maga la tum tum doŋa kinkan niina.” 
REV.17.6	Mu funɛ na di nihaan ti nyɔ Koosa nara awa ba naa ba fun kpu domi ba ha vɛ bur Yesu gantɛl tiŋi ni, chɛl a dɛɛsi.
REV.17.6	Alaazibu fun kpak min kinkan o daha. 
REV.17.7	Malaika ti fun ŋɔ min, “Yɛrɛ i nyɛ alaazibu kpak hin chen ni? Nihaan ti awa sel zen naa kpak nyuuna nɔpɛ awa nyindaasa fi ka o zini un, o wa un kpak mun naa soglee. Mu zi ŋɔ hin chenani o duu. 
REV.17.8	Sel zen naa i fun na chen, wa bu to o miisa ni. O wa zi vusi ka o li bɔ naa vɛ kpak bar peti chen ni a kaali din dama. Koosa funɛ te sɔbi ba naa maga la zi wa la o mi fali ti, sɔna a du o tɔn ti ni a zi naami tɛɛnɛ nɔ maga. Ba naa kaɛɛ a na ka sel zen naa funɛ sou chen bu kpak miisa, alaazibu zi kpak bau kinkan.
REV.17.9	“Ninɛɛgɛ duŋduŋ la zi zim nan mun. Sel zen ti nyuuna nɔpɛ ta ya kuŋkule nyuuna nɔpɛ ka nihaan ti nyɛn a bambaan ni. Sel zen ti nyuuna nɔpɛ ta gbanko ya koorsa nɔpɛwa. 
REV.17.10	Koorsi ta nara banyuu wa fun bu dɔ nandigi amaa digi ha vɛɛn dɔu. Ba ha wa vɔu nara banɔpɛ tiin ti koora. Ba wa vɔu un, o wa zi dɔ nara a vusi. 
REV.17.11	Sel zen ti funɛ ya koor gbanko. O wa si o sou ni a bu kpak miisa, o zi kpa o titiu a gbaari koorsa nɔpɛ ta ni a dɔ. O wa dɔ peti, o zi la zu din dam tiu.
REV.17.12	“Sel zen ti nyindaasa fi ya nara ba zi wa vɔti ba koorsa. Ba wa vɔti ba, ba wa sel zen ti zi dɔ kerifi bɛgimu. 
REV.17.13	Ba fun lagmi a la nɔɔni di sel zen ti zi ya ba kaŋkoorau. 
REV.17.14	Ba wa ba walɛ zi la chem piisi be ti wa o nitiŋɛ ba naa o fun lisi a nyɛ o titi ni ka ba vɛ bur a li o tiŋi ni, wa laal ni. Waa la zi nyaŋi koorsi ta, domi waa ya koorsa maga kaŋkoora.”
REV.17.15	Malaika ti fun bu ŋɔ min, “Lisi chenani nihaan sakaal ti fun kani mɔɔg damata bambaan ni. A waa ya pulumsa awa buure ba naa maga la sɛm sɛm kurgɛ. 
REV.17.16	Sel zen ti wa o nyindaasa fi a naa ya koorsa zi ha nihaan tiu. O wa ba zi lɛrgi o gar were tau a ur o bara ni a kpu un a se a fu un wa din ni. 
REV.17.17	O ya Koosa tutɔrɛ ba zi ya chen. O fun kpa un a du ba nyuuni ni di ba la nɔɔni a kpa sel zen ti a ya ba nihɛɛ hali Koosa sɛma wa ya wuti.
REV.17.18	“Nihaan sakaal tiina naa i na chen, ya Babilɔn tɔ zen ka o dɔ tɛɛnɛ nɔ tim koorsa maga.”
REV.18.1	A gantɛl ni mu fun na malaika digi ka o li Koosa tɔhɔn ti a tu wa tɛɛnɛ nɔ maga. O fun kpak kpok kinkan a nyɛ doon maga chaani. 
REV.18.2	O fun tɛsi wa ta zaŋ ni a ŋɔ, “Tɔhɔn zen naa ba yir Babilɔn, fun chɔk. Alizin tagna awa zimebisa a nawara doŋee kinkan duŋduŋ nyɛn dooni. 
REV.18.3	O wa tɛɛnɛ nɔ tim maga funɛ tum sakaal tuma kinkan. O chi o funɛ kpa sin a nyɛ ba ba nyɔ. O wa ba koorsa gbanko fun tum sakaal tuma ka nikpiŋɛ ba naa funɛ nyɛn bawu maga ni, fun na nyɔɔra kinkan a li un ni.” 
REV.18.4	Doone mu fun nu ta a li Koosa tɔhɔn ti ni ka o ŋɔ,
REV.18.4	“Ma naa ya mu nara,
REV.18.4	ma waligi ma titi a li un ni.
REV.18.4	Ma wa un tum tum tagna,
REV.18.4	mu zi kpa ma a gbaari un niu a lɛrgi ma diŋsa.
REV.18.5	Mu lisu di o tum tagna iiu kinkan.
REV.18.5	Nibine zi vɛ koti a guri a.
REV.18.6	Waa funɛ nyɛ nara tum tum tagna kinkan.
REV.18.6	Ma nyɛ ba la tum tum tagna bilɛ lalaknɔ a nyɛ un.
REV.18.6	Chenani o wa ba tum sakaal tuma funɛ chi sinnɛ o kpa nyɛ ba.
REV.18.6	Ma nyɛ ba kɔɔri sin bilɛ lalaknɔ a la nyɛ un.
REV.18.7	O funɛ kpak kin naa maga o daŋniu ka nara fun nyɛ un jirima kinkan.
REV.18.7	Ma nyɛ ba la namsi un lalaknɔ chen ni o tuha zi chɔku.
REV.18.7	O yaa kpa o titirɛ a ŋɔ,
REV.18.7	‘Min ya koor nihaan.
REV.18.7	Mu wa ya luhaan naa tuha chɔkɛɛ.’
REV.18.8	Nan daha,
REV.18.8	wichɔɔrtisa awa lɔsa zi vaan wa kpak unu o tuha chɔk,
REV.18.8	ka din fu un.
REV.18.8	Min ya naa ya ma kunyan Koosa zenu kinkan a zi di o sɛria.”
REV.18.9	Tɛɛnɛ nɔ tim maga koorsa ba naa wa un tum sakaal tuma, zi wa na tɔ zen tiu ka o bu din, ba zi wiu o daha. 
REV.18.10	Hansura zi kpak bau kinkan o daha. Ba zi lagmi dɔŋ niu a chiŋi bar boli ni a ŋɔ dɔŋ ni, “Yɛrɛ o du Babilɔn tɔ zen ti ni? Kerifi bɛgim tuhu nɛɛ Koosa na o galimsa a ta un yɔri.”
REV.18.11	Nikpine ba naa nyɛn bawu maga ni zi wiu o daha, domi nandigi wa bu ka a yau ba kina. 
REV.18.12	Ba naa nyɛn dooni wa bura yausi ba salma, aniita, buŋkul lilɛ, buŋkul were, gar kurgɛ a naa ya kisɛma awa kibilima, kin nawara ba kpa daasa awa bɔl nyin wa sulmin wa lugɛ wa buŋkul zen a kɔɔri ka a malɛ kpok. 
REV.18.13	Ba gbanko wa bura yausi ba ŋmaga, poora naa sɔɔra weree, tulale naa ba yir firaŋkinsens awa mɛr, sin, nu, sau, mɛ, nuhɛ, piisisa, zaagna, loori munzuta a naa zaagna lɛrgi, awa yosa. 
REV.18.14	Nikpiŋɛ ta zi ŋɔ dɔŋ niu, “Ba naa maga nyɛn doon a la daŋni kinkan di ba yausi ya kin nama, situ. Kiwere a naa maga funɛ nyɛn dooni chen, kaalu. A wa zi bu bur wa.” 
REV.18.15	Nikpiŋɛ ba naa funɛ na nyɔɔra kinkan a li nara tima ni chen, zi chiŋi bar boli niu a nyini chenani la ya. Hansura zi kpak bau kinkan ba wi o daha. 
REV.18.16	Ba zi ŋɔ dɔŋ niu, “Yɛrɛ o du un ni? Ba naa funɛ nyɛn dooni, fun laari gar kurgɛ a naa ya kisɛma awa kibilima a di tula naa ba kpa salma awa buŋkul lilɛ wa buŋkul were a kɔɔri. 
REV.18.17	Kerifi bɛgim tuhu nɛɛ, kin nama maga wa bu toli.
REV.18.17	“Niduse awa ba nihɛɛta wa ba naa nyɛn arŋsi ni a gba nidamata, fun lagmi a chiŋi a li bar boli ni, 
REV.18.18	a na tɔ zen ti ka o bu din. Ba funɛ wi o daha a ŋɔ dɔŋ ni, ‘Tɔhɔn nɔ funɛ zen a kaali tɔsi ta maga.’ 
REV.18.19	Ba fun zɔk hɛɛra a saksi ba nyuuni ni di ba biksi nara di ba tusa chɔku kinkan, a ŋɔ dɔŋ ni, ‘Yɛrɛ o du un ni? Ba naa maga dɔ arŋsa yaa funɛ tum au dooni di ba na nyɔɔra a li o kidamati ni. Kerifi bɛgim tuhu nɛɛ, o kina maga wa bu toli.’ ”
REV.18.20	Doone mu fun nu ta ka o ŋɔ, “Ma naa ya Koosa nitumɛ awa o witinsa wa ba naa maga nyɛn o tɔhɔn ti ni, ma nyɛ ma tusa sɔɔni kinkan domi tɔ zen ti chel daha. Waa funɛ na o galimsa a ta un yɔri ma daha.”
REV.18.21	Malaika kpok fun zer buŋkul a chi nam a yo du teku ni ni a ŋɔ, “Nannɛ Koosa fun kpa o kpok a chɔk Babilɔn tɔ zen, ka o bu vɛ nyɛni. 
REV.18.22	Ba naa la mo gɔnjisa a la hu gbetelsa awa kaabulsa wa fun bura ya a maga dooni. Ba naa kpak ba sɛmbiri tuma awa ba naa la nam sau wa fun bura ya a maga dooni. 
REV.18.23	Nandigi wa zi bu suk fitina dooni akoo a lagmi o chɛnsa di ba wa di diwe o haan fali dam ni. Nikpiŋɛ ba naa funɛ nyɛn dooni chen funɛ zim kpiŋi a kaali ba maga. Ba naa la tum tu bilima tumi a nyɛn dooni, fun mur nidamata.”
REV.18.24	Babilɔn tima dɔ ba naa funɛ ya Koosa witinsa awa o nara, sou. Hali ba dɔ ba naa maga ba fun kpu tɛɛnɛ nɔ maga ni, sou. Chendaha o fun lɛrgi ba diŋsa a ta ba yɔri.
REV.19.1	A gantɛl ni mu fun nu zɛmɛ kinkan ta zaŋa a li Koosa tɔhɔn ti ni ka ba ŋɔ, “Ma nyɛ ya pɛgi Koosa, domi o kpak jirima awa chaani kinkan wa kpok a lisi ya a li ya tum tagna ni hali a wa peti. 
REV.19.2	Chenani o di nara sɛria deŋlu a ya wuti. O funɛ na sakaal tiina naa zen chenu galimsa a ta un yɔri, domi o funɛ nyɛ tɛɛnɛ nɔ tim maga wa un tum sakaal tumwa. Waa funɛ lɛrgi o diŋna domi o funɛ kpu o tumtumsiwa.” 
REV.19.3	Ba fun tɛsi a ŋɔ, “Din naa fu un chen, nyɔɔsa zini buudaha hali saha naa vɛ kpak bɔ. Ma nyɛ ya pɛgi Koosa chen daha.” 
REV.19.4	Nihɛɛta nara fumlɛ danaasi ta awa sel zene naasi a naa funɛ go Koosa jirima bar nyɛni fun si a pimi o suwachak ni a jɛɛmi un a ŋɔ, “Ami. Ma nyɛ ya maga pɛgi un a gbaari.”
REV.19.5	Doone mu fun nu ta a li Koosa jirima bar nyɛni ni ka o ŋɔ, “O deŋlu di ba naa maga ya nizene awa ba naa vɛ yaali a ya o tumtumsa a la ɔm un, ba pɛgi un.” 
REV.19.6	Mu fun bu nu zɛmɛ kinkan ta a chi ni chuuri kinkan awa nasɛha tɛsi, ka ba ŋɔ, “Ma nyɛ ya pɛgi Koosa. Waa dɔ kina maga a kpak kina maga kpok a ya ya kunyana. 
REV.19.7	Waa ya nizen a kaali kina maga. Chendaha o lawa ya pɛgi unu ka ya tusa sɔɔni kinkan. Saha telu di piisi be ti kpa haan naa saksɛ o titi a pɔ. 
REV.19.8	Ba funɛ nyɛ o haan ti nyinbaanu di o laari kichaani weri. A waa ya tum were naa Koosa nara fun tumi.”
REV.19.9	Malaikasi ta digi fun wa ŋɔ min, “Sɔbi chenani mu kaa sɛm nan a dau. Ba naa ba zi yir ba wa piisi be ti di diwe a li haan fali dam ti ni, ba tusa zi sɔɔni.” O funɛ sɛm nannɛ a peti a bu sɛm tama a gbaari, “Sɛm na ya Koosa wuti sɛmwa.”
REV.19.10	Mu fun gbiri o suwachak un di mu jɛɛmi un, amaa o funɛ ŋɔ minu, “Ta ya chen, domi mu wa hin awa i niinbisa ba naa funɛ ŋɔ nara ni di Yesu dɔ ba, ya o tumtumsa. Kijɛɛmi Koosa duŋduŋ.”
REV.19.10	Chenani Yesu fun biksi nara tima wuti ti awa chenani Koosa witinsi ta fun biksi, ya kibɛgimnɛ.
REV.19.11	Doone mu fun nyini a na ka Koosa tɔhɔn ti bulzɔɔnɔ puk, ka zaag pilim chiŋi dooni. Ba funɛ yir naa la zini un chen, wuti tiina awa naa tiŋ o ŋɔ. O yaa funɛ la laal ni saha maga a la di o dɔma sɛria awa chenani deŋlee ni. 
REV.19.12	O se funɛ chi dinfullɛ ka o fun chik salma nyuchik damata o nyuhu ni. Ba fun sɔbi sɔn naa nandigi vɛ zim o mun a gbaari un ni, a sak un ni. 
REV.19.13	Takta ziŋi naa o fun laari chen maga fun tɔ wa chɛl ni ka ba yir un ‘Koosa laaboor weri ti’. 
REV.19.14	Lanjima damata ba naa nyɛn Koosa tɔhɔn ti ni fun tiŋ o gantɛl a zini zaag pilima a laari kipilima were. 
REV.19.15	Ba nyuhu tiina fun kpak chisi nɔsa lɛ o li o nɔ ni naa o zi lisi a nyaŋi tɛɛnɛ nɔ tim maga. O zi sɔ bau wa kpok kinkan ni a hɛmsi bugil ta nɔna naa malaika ti teŋsi a lagmi a dau, a bar hɛmsi ni. Dooni awa chenani Koosa na paan kinkan a la zi lɛrgi tɛɛnɛ nɔ tim maga diŋsa ya kibɛgimnɛ. Waa kpak kpok a kaali kina maga. Chendaha o zi koti a ya chen. 
REV.19.16	Ba fun sɔbi sɔn a sak lanjimasa nyuhu tiin ti takta ziŋi awa o naŋgeri ni. O funɛ ya, ‘Mu ya koorsa maga kaŋkoora.’
REV.19.17	Mu fun na malaika ka o chiŋi nha suwachak ni. O fun tɛsi kinkan awa ta zaŋ ni a nyɛ zimebisa a naa maga la za buudaha ni a ŋɔ, “Ma wa lagmi a di diwe naa Koosa zi nyɛ ma kinkan. 
REV.19.18	O zi kpa koorsa, lanjimasa awa ba nihɛɛta, zaagna awa ba naa zinɛ a, ba naa ya nibirige awa ba naa vɛ yaali, ba naa ya yosa awa ba naa vɛ yaali, a wa ba magwa o zi kpa nyɛ ma ma di.”
REV.19.19	Doone mu fun na sel zen naa funɛ li ni ni awa tɛɛnɛ nɔ tim maga koorsa wa ba lanjimasa ka ba la di ba la chem naa la zini zaag pilim ti awa o lanjimasa wa laa ni. 
REV.19.20	Koosa tɔhɔn lanjimasi ta fun nyaŋi tɛɛnɛ nɔ tim maga lanjimasi ta a kpaksi sel zen ti awa witiina naa vɛ zim Koosa. Witiin ti yaa funɛ tum tum zenewa sel zen ti suwachak ni di o mur ba naa sel zen ti fun kpa o sɔn a dani ba a la jɛɛmi o vura. Koosa tɔhɔn lanjimasi ta fun kpa sel zen ti awa witiin ti a la yo a du bɛɛŋ naa din bu saha maga ni ka ba nyini. 
REV.19.21	Koosa tɔhɔn lanjimasi ta nyuhu tiina naa funɛ zini zaag pilim ti, fun lisi chisi nɔsa lɛ ti a li o nɔ ni a kpu tɛɛnɛ nɔ maga lanjimasa ba naa kaɛɛ. Zimebisa fun li buudaha a wa di ba puŋ a ka.
REV.20.1	Doone mu fun na malaika ka o li Koosa tɔhɔn ti a tu wa tɛɛnɛ nɔ maga. O fun kpak zɔgli yuk awa bɔ naa vɛ kpak bar peti bulzɔɔnɔ saafibe a li o nin ni. 
REV.20.2	O fun kpak sel zen sɛm naa funɛ te duŋni nihaan ti a vɔu un wa zɔgli ti ni hali bun tusuga. Waa ya sintana naa ba yir dum ti a nyɛn a vusi a ya alizin tagna koora. 
REV.20.3	Malaika ti fun kpa un a yo du bɔ naa vɛ kpak bar peti chen ni a kpa saafibe ti a pur bɔ ti zɔɔnɔ a pɛri. O funɛ ya chene, chen ni o wa zi bu koti a mur tɛɛnɛ nɔ tim maga hali bu tusuk ti wa peti. Chen saha ti wa tel, ba zi lisi unu a nyɛ o hiisi tama.
REV.20.4	Doone mu fun na jirima bar kanɛ dooni. Ba funɛ kpa kpok a nyɛ ba naa kanɛ dooni di ba di sɛriasa. Mu gbanko funɛ na ba naa tɛɛnɛ nɔ tim maga fun kpu domi ba funɛ biksi ba Yesu wuti wɛu. Ba wa funɛ jɛɛmi sel zen ti akoo o vura, a vɛ nyɛ o kpa o sɔn a dani ba tilsa awa ba nisa. Kristo fun lɛli ba a li ba sou ni a nyɛ ba wa un ya koorsa a dɔ bun tusuga. 
REV.20.5	Ba warɛ o fun te lɛli a li ba sou ni. O wa fun lɛli ba naa funɛ siti a kpalimi chen hali bun tusuga fun wa tel. 
REV.20.6	Ba naa Kristo fun te lisi a lɛli ba a li ba sou ni, ba tusa zi sɔɔniu. Ba zi ya Koosa awa Kristo dam kɔkɔɔrsau ka ba wa un dɔ bun tusuga. Saha ti wa peti ka Koosa zi wa na ba naa kpalimi chen galimsa a ta ba yɔri, o wa zi wa la nɔɔni di o ya chen a nyɛ ba.
REV.20.7	Bun tusuk ti wa peti, ba zi wa lisi sintanau a li bɔ ti ni. 
REV.20.8	O zi la gbau a mur tɛɛnɛ nɔ nara a lagmi ba wa ba naa ba yir Gɔg awa Megɔg di ba la chem Koosa nara wa laal ni. Ba zi wa iiu kinkan a chi mɔɔga hɛchɛ naa nandigi vɛ koti a guri. 
REV.20.9	Ba zi wa li bawu maga niu a go Koosa tɔhɔn ka o nara nyɛn dooni. O daŋni dooni bar nyɛni kinkan. Koosa zi wa tum dinu o li buudaha a wa chɔk ba naa maga go un. 
REV.20.10	Doone ba zi zer sintana naa gbaɛɛ a mur nara a yo du a gbaari sel zen ti awa witiina naa vɛ zim Koosa a li bɛɛŋ naa din di saha maga ni. Doonee ba wa un zi namsi kinkan hali saha naa vɛ kpak bɔ.
REV.20.11	Doone mu fun na jirima bar kani naa zenee a pilimi a wa na naa kani un ni. Tɛɛnɛ nɔ maga awa buudaha vɛ nyɛn o suwachak ni, amaa bar digi wa fun to a zi sogli. 
REV.20.12	Mu fun na tɛɛnɛ nɔ tim maga ba naa funɛ ya nibirige awa ba baa funɛ vɛ yaali ka Koosa lɛli ba a li ba sou ni. Ba funɛ chiŋi o jirima bar kani suwachak nɛɛ. Ba fun puk Koosa mi fali tɔn ti awa tɔni naa ba fun sɔbi ba tuma a du a tuhu ni. O fun di ba sɛria a li chenani ba sɔbi a du tɔni ta ni. 
REV.20.13	Ba naa funɛ siti ka ba sogli ba tɛɛnɛ awa teku ni ni awa ba naa funɛ nyɛn nisitɛ bar nyɛni ni, ba maga funɛ chiŋi dooni. O fun di ba sɛria a li tum naa ba tum ni. 
REV.20.14	Ba fun kpa sou kpok awa nisitɛ bar nyɛni a yo du bɛɛŋ naa din nyɛn saha maga ni di a wa chɔk. 
REV.20.15	Ba naa ba ha vɛ sɔbi ba sɔna a du Koosa mi fali tɔn ti ni, ba fun kpa ba a yo du bɛɛŋ ti gbanko ni.
REV.21.1	Doone mu fun nyini a na ka buudaha awa tɛɛnɛ nɔ maga wa teku ni fun nyuksi. Koosa funɛ naami buudaha awa tɛɛnɛ nɔ maga kifalɛ di a chiŋi a bar chiŋi ni. 
REV.21.2	Mu gbanko fun na Koosa tɔhɔn naa o fun lisi a nyɛ o titi ni ka o li o tɔhɔn ti a tu wa tɛɛnɛ nɔ maga. Ba funɛ yir un Jɛrusalɛm fali, domi o funɛ naami unu di o chiŋi kibuni ti bar chiŋi ni. O funɛ chi chenani nihaan yaa saksi di o yu baal chene. 
REV.21.3	Mu fun nu ta kpok a li Koosa jirima bar kani ni ka o ŋɔ, “Kinu mu wati. Lalaknɔ Koosa awa nibinsa zi lagmi nyɛnu. Ba zi ya o narau ka o ka ya ba Koosa. 
REV.21.4	O zi fiisi ba sine magau a ta a li ba se ni. Sou awa namsi wa bara wiha wa zi bu nyɛn. Chenani o fun te du wa bu toli.”
REV.21.5	Doone naa funɛ kanɛ a li Koosa jirima bar kani ni, fun ŋɔ min, “Mu naami kina maga kifalɛ.” O fun bu ŋɔ min, “Sɔbi chenani mu kaa ŋɔ hin nan a dau, domi mu sɛma deŋlu a ya wuti. 
REV.21.6	Mu tum peteu. Mu vɛ kpak piili a nyɛn a vɛ kpak peti. Mu mi fali naa mu kpa nyɛ nara ni chi nisire. Ba naa maga nyɔksa kpak, mu zi nyɛ ba nyɔ dooniu yɔri. 
REV.21.7	Ba naa maga kpak nɛnɛ hali a la tel o bɔ, mu zi nyɛ ba nyɔ dooniu. Mu zi ya ba Koosau ka ba ka ya mu bisa. 
REV.21.8	Amaa ba naa bur a li mu tiŋi ni a li nara gantɛl a la tiŋ doŋ tuma a la kpu nara a la tum chɔkumsi tuma a la tum tu bilim tuma a la jɛɛmi vursa a ya nusun tima, mu zi na ba galimsau a kpa bau a yo du bɛɛŋ naa din nyɛn saha maga ni a ta ba yɔri.”
REV.21.9	Doone malaikasa naa funɛ kpak salma gbaŋsa a kpa wichɔɔrtisa nɔpɛ a du a ni, digi fun wa ŋɔ min, “Kuwa mu biksi hin piisi be ti haan.” 
REV.21.10	Koosa siim weri ti fun nyɛ malaika ti zer min a la zini bi ziŋziŋi nyuha. O fun biksi min Jɛrusalɛm fali naa Koosa fun lisi a nyɛ o titi ni ka o li o tɔhɔn ti a tu wa tɛɛnɛ nɔ maga. 
REV.21.11	Koosa funɛ kpa o jirima awa o chaani kinkan a du un ni ka tɔhɔn ti funɛ chaani a chi buŋkul lilɛ. 
REV.21.12	Ba funɛ sa chechepure mɔgli ziŋirɛ a go un. O funɛ kpak bulzɔɔnɔ fidalɛwa ka malaikasa fidalɛ il bulzɔɔnɔsi ta. Ba funɛ sɔbi Ju tim buure nara fidalɛ sɔna a marigi a ni. 
REV.21.13	Bulzɔɔnɔsa tora funɛ chem nha bar yɛli. A batora chem pul mun. A batora ka chem nha bar cheli. A batora ka chem pul nyuha. 
REV.21.14	Ba fun kpa buŋkul fidalɛ a sɔbi piisi be ti nitumɛ nara fidalɛ sɔna a sak a ni a kpa a du chechepure ti zɛchik ni. 
REV.21.15	Malaika naa funɛ sɛm min funɛ kpak da zaamsirɛ a li o nin ni di o zaamsi tɔhɔn ti awa o chechepure ti wa o bulzɔɔnɔsi ta. 
REV.21.16	Tɔhɔn ti bar mɔgle ta funɛ mak dɔŋwa. Malaika ti fun zer o da ti a maksi un. O funɛ ya tusuga awa kɔksa nyuunwa a go a la kaali a chem a vɛɛn ziŋ buudaha ni chen. 
REV.21.17	O fun maksi chechepure ti biksi di o ya naŋgere kɔksa lɛ di fidanɔrawa. Malaika ti funɛ maksi a chi nara maksirɛ. 
REV.21.18	Ba funɛ kpa buŋkul wer naa ba yir ‘jasipa’ a sa chechepure ti a kpa salma naa la lɛli a chi diga a sa damsa. 
REV.21.19	Ba funɛ kpa buŋkul were a naa kurgɛ a sa zɛchik ti a saksi dɔŋ ni. Ba funɛ te kpa ‘jasipa’ a sa a zi kpa buŋkul were naa ba yir ‘safa’ a sak un ni. Ba fun bu kpa atora tiin naa ba yir ‘aget’ a sak a bu kpa anaasi tiin naa ba yir ‘ɛmɛral’ a sak. 
REV.21.20	Ba fun bu kpa anyuun tiin naa ba yir ‘ɔniks’ a sak a bu kpa anɔra tiin naa ba yir ‘kanilian’ a sak. Ba fun bu kpa anɔpɛ tiin naa ba yir ‘kɔɔts’ a sak a bu kpa mɛnasa tiin naa ba yir ‘bɛril’ a sak. Ba fun bu kpa dikto tiin naa ba yir ‘topas’ a sak a bu kpa fi tiin naa ba yir ‘kalkɛdoni’ a sak. Ba fun bu kpa fi di kibɛgim tiin naa ba yir ‘tɛkuwas’ a sak a bu kpa fidalɛ tiin naa ba yir ‘amɛtis’ a teŋ gantɛl a sak. 
REV.21.21	Ba funɛ kpa buŋkul were fidalɛ naa ba yir ‘pil’ a kɔɔri bulzɔɔni fidalɛ ta, a kpa salma weri a chi diga a kɔɔri nyinbaanasa.
REV.21.22	Ba wa fun sa Koosa bar jɛɛmi dama, domi ba naa nyɛn dooni funɛ jɛɛmi ba kunyana Koosa naa kpak kpok a kaali kina maga awa piisi be ti bawu maga ni. 
REV.21.23	Ba naa funɛ nyɛn dooni wa funɛ nyini nha awa pɛn se ni di a nyɛ ba chaani. Koosa awa piisi be ti jirima awa ba chaani kinkan funɛ nyɛ ba chaani. 
REV.21.24	Tɛɛnɛ nɔ tim maga zi val o chaani ti niu awa ba koorsa zi kpa ba jirima a wa gbaari un niu. 
REV.21.25	Ba wa zi far bulzɔɔnɔsi ta, domi dusum wa toli. A yaa puk chene saha maga. 
REV.21.26	Tɛɛnɛ nɔ tim maga zi kpa ba jirima kinkanu a wa gbaari un ni. 
REV.21.27	Tum tagna nitumɛ awa ba naa tum chɔkumsi tuma a la suni wɛ, ba wa zi koti a zu dooni. Ba naa ba fun sɔbi ba sɔna a du piisi be ti mi fali tɔn ti ni duŋduŋ la zi zu dooni.
REV.22.1	Malaika ti fun biksi min Koosa mi fali pul naa la chaani a chi diga. O funɛ li Koosa awa piisi be ti jirima bar kani nɛɛ, 
REV.22.2	a pal tu la tɔhɔn ti nyinbaan zen bambaan ni. Koosa mi fali bugila funɛ nyu a chiŋi pul ti nɔsi ni, a ya fun nɔn nɔni fidalɛwa bun bɛgim. A kpachaga nyɛ tɛɛnɛ nɔ tim maga na alaafɛ. 
REV.22.3	Kin nawara Koosa fun ŋɔ nɔ a nyɛ wa zi nyɛn tɔhɔn ti ni. Koosa awa piisi be jirima bar kani nyɛn dooni.
REV.22.3	Chendaha ba tumtumsa duŋduŋ nyɛn dooni a la jɛɛmi ba. 
REV.22.4	Ba na Koosa seu ka o fun sɔbi o sɛn a marigi ba tilsa, 
REV.22.5	a nyɛ ba ya koorsa hali saha naa vɛ kpak bɔ. Dusum wa fun to dooni, domi ba kunyan Koosa la nyɛ ba chaani. Ba wara daŋni nha akoo fitinsa nyɛ ba chaani dooni.
REV.22.6	Doone malaika ti fun ŋɔ min, “Chenani mu kaa ŋɔ hin deŋlu a ya wuti. Ya kunyana Koosa naa funɛ kpa o siim weri ti a du o witinsi ta ni, funɛ tum o malaika di o biksi o tumtumsa chenani la zi wa ya lalaga.”
REV.22.7	Yesu ŋɔ ma, “Ma nu mu sɛm na. O wa zi vusi ka mu bur wa. Ba naa maga se su chenani mu sɔbi a li tɔn nɔ ni, ba tusa zi sɔɔni.”
REV.22.8	Min, Jɔn, funɛ nau a nu kin nama maga. Mu funɛ na a nu kin nama peti, mu fun gbiri malaika naa funɛ biksi min, suwachak ni di mu jɛɛmi un. 
REV.22.9	Amaa o funɛ ŋɔ minu, “Ta ya chen, domi mu wa hin awa i niinbisa ba naa ya Koosa witinsa ka ba tiŋ tɔn nɔ sɛma nɔ, ya Koosa tumtumsiwa. Kijɛɛmi o duŋduŋ.” 
REV.22.10	O fun bu ŋɔ min, “Ta kpa sɛm naa nyɛn tɔn nɔ ni a sogli, domi o wa zi vusi ka a zi ya wuti. 
REV.22.11	Chen saha ti wa tel, ba naa la tum tum tagna awa tum doŋa, ba zi tum au a gbaari. Ba naa ka la tum tum were, ba zi tum au a gbaari. Ba naa ya tu chaan tima gbanko tusa zi chaaniu a gbaari.”
REV.22.12	Yesu ŋɔ, “Ma nu mu wati. O wa zi vusi ka mu wa bɔ ma chim a li chenani ma tum. 
REV.22.13	Mu vɛ kpak piili a nyɛn a vɛ kpak peti.
REV.22.14	“Ba naa chaksi ba kilaarɛ di a ta kpak doŋa a kpak nyinbaan di ba zu tɔhɔn ti bulzɔɔnɔ a di Koosa mi fali bugili nɔna, ba tusa zi sɔɔniu. 
REV.22.15	Amaa ba naa la tum tum doŋa a la tum tu bilim tuma a la tum chɔkumsi tuma a la kpu nara a la jɛɛmi vursa ka ba tusa sɔɔni awa nusun ni, ba maga zi wa kpalimi tɔhɔn ti dentil niu.
REV.22.16	“Min, Yesu, funɛ tum mu malaika di o mɔɔli kin nama maga a nyɛ ba naa maga la tiŋ min ni. Min ya koor Devid be luli. Mu chaani kinkan chi chau wul.”
REV.22.17	Koosa siim weri ti awa piisi be haan ti la ŋɔ, “Ma wa.”
REV.22.17	Ba naa maga nu ba sɛma zi gbaari a ŋɔ, “Ma wa.”
REV.22.17	Ma naa maga nyɔksa kpak, ma wa nyɔ Koosa mi fali ni yɔri.
REV.22.18	Min, Jɔn, la te ba naa maga nu tɔn nɔ sɛma, nin kinkan. Nandigi wa kpa kundɔŋ a gbaari mu sɛm nama ni, Koosa zi kpa wichɔɔrtisa a naa malaikasa nɔpɛ ta kpaku a gbaari chenani o kaa lɛrgi o diŋnau. 
REV.22.19	Nandigi lisi kundɔŋ a li tɔn nɔ ni, Koosa wa zi nyɛ o zu o tɔhɔn ti a di o mi fali bugili nɔn a naa wɛ mu ŋɔ ma a li tɔn ti ni.
REV.22.20	Naa chiŋɛ mu sɛm na gantɛl ni ŋɔɛɛ di, “Wuti o wa zi vusi ka mu bur wa.” Nyɛ o ya a chi chenani i ŋɔ chen.
REV.22.20	Ya kunyana, bur kuwa.
REV.22.21	Ya kunyan Yesu kisuŋi ma maga.
