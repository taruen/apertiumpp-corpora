MRK.1.1	O glanapen o Evangeliester Jezus Kristusester o Devlester čaveste. 
MRK.1.2	Her hi čindo ani profeteske Jzajas: Dikehe, me bičevaua miro našepaskeres glane tute, ta kerela tuke o drom šuker. 
MRK.1.3	I rakermasker‐bašo ani fulelo phub: Kerene o Devlesker drom, kerene šuker lesker tikne droma! 
MRK.1.4	Johanes boldes ani fulelo phub ta rakerdeslo mišto vaške o mekepen lenger došienge. 
MRK.1.5	Ta o celo them Judea, ta hake džene Jeruzalemester gejen pen lehe vri, ta mekenele ta boldeslo len ani pani Jordan, ta phukerdenle lenger došia. 
MRK.1.6	Johanes has kole e balenca ta i morceno girtlo drana lesker trupo, ta chaslo haišreki ta gvin. 
MRK.1.7	Job rakerdes ta phendeslo: Kana vela jek pala mande, kova hi zoreleder her me. Me hom ger kučo ta peraua tele ta bandava leskr kirichenger padi. 
MRK.1.8	Me boldedom tumen o panester, job bolderela tume o boldo mulester (dulo duchester).
MRK.1.9	Keake vela, ta vejes o Jezus ana kova ciro drana Nazaret ani Galilea, ta vejeslo boldo i Johanesester ani pani Jordan. 
MRK.1.10	Ta štejeslo drani pani pre, dikheslo o bolepen piro, ta vejes i boldo mulo (dulo ducho) her i ponisteri tele, ta ačeli prale leste. 
MRK.1.11	Ta i bašo dejes godlo i bolepenester: Tu hal mer kam'o čavo, tu feltel mange. 
MRK.1.12	Ta o mulo (ducho) trades les vri ani fulelo phub (kokero them). 
MRK.1.13	Ta job has ani fulelo phub štarmerdeš dives ta štarmerdeš rati, ta o beng kamele midžiko kova lehe. Job has paš i divje pedenge (Tieren) ta i engle kanden pen les.
MRK.1.14	Ta has Johanes štildo, vejes Jezus pale Galilea, rakerdeslo o evangelio e Devlesker themeste, ta phendes: 
MRK.1.15	O ciro hi pherdo, ta vejes o Devlesker them; vele tume vaverčandes ta pačena o evangelieske.
MRK.1.16	Ta gejeslo langs o baro paneste, dikheslo o Simon ta o Andreas, leskr phral ta mačerden le ani baro pani, jon hin mačepangere. 
MRK.1.17	Jezus phendes lenge: Kandene man pale, keake kamaua me, ta hi tume dženengere mačengere. 
MRK.1.18	Ta kanderdenlen les pale, te mekenle lauter. 
MRK.1.19	Ta gejeslo kater i bresle dureder, dikheslo o Jakobuses o Zebedeus lesker čavo, ta Johanes, lesker phrales, kole kerdene lenger kova paše pani. 
MRK.1.20	Job dejes lenge sik godlo. Jon mekene leskr dad Zebedeus i but kermangerenca ta kandenele les pale.
MRK.1.21	Jon gejene pala Kapernaum, ta job gejes sik ano kurko ani kangeri ta sikerdes len. 
MRK.1.22	Jon kerena bare jaka, ta job sikerela har jek kai hi zorelo, ger her i livrenger‐s kermangere. 
MRK.1.23	Has i dženo an lenger kangeri, kova has i midžiko mu'o an leste. 
MRK.1.24	Kova dejes godlo. Ta phenelo: Ho kame mender, men hi či ta butikerahas tuke, Jezus o Nazareno? Vejel tu, ta marehas man? Me džanaua her hal: O boldo Devleskero. 
MRK.1.25	Jezus preterdes les ta phendes: Hal pokoni, ta džahas lester vri. 
MRK.1.26	Ta o čikelo mulo krotltes les, dejes godlo leskr zorelo bašeske ta gejes lester nikli. 
MRK.1.27	Jon šunena lauter keake, ta phučenele ta phenden: Ho hi kava i nevo sikerpen? Ta o čikele mule phendeslo len, ta jon kanderden les. 
MRK.1.28	Ta lesker bravolo has sik hajerdo ano celo them Galilea.
MRK.1.29	Her ta gejene drani kangeri vri, vejene len i Jakobuseste ta Johaneseste ani kher o Simoneste ta Andreaseste. 
MRK.1.30	O Simonester romniaker dai has naseli, ta sik rakerdenle lehe later. 
MRK.1.31	Pala gejeslo paše late, andeslo la paše laker vast, ta haderdeslo la pre, ta sik gejes lakr naslepen nikli, ta kerdesli lenge lakr kova mišto. 
MRK.1.32	Ta vejes pale brevul, ta gejes o baro kham tele, andenle les hakene nasele ta kolen hin i midžike mule celo pherde. 
MRK.1.33	Ta i celo foro has ketene glano vuder. 
MRK.1.34	Ta job kerdes but sasto, kones hin buteder naslepen, ta trades buteder beng vri, ta mekeslo len ger ta rakerdenle, vel ta prinšerden les.
MRK.1.35	Taisarla štejeslo sik pre, gejes vri, ta gejes ani fulelo gunč, ta priserdeslo kote. 
MRK.1.36	Simon ta hakene ta hin paše leste gejen les pale. 
MRK.1.37	Ta hacerdenlen les, phendenlen: Hakene rodene tuke! 
MRK.1.38	Job ta phendes lenge: Meken men ta džahas ani vaver gab ta foria, ta rakeraha nina kote, doske vejom. 
MRK.1.39	Ta job rakerdes an lengr kangerenge ani celo Galilea ta trades i bengen vri.
MRK.1.40	Ta vejes i gerelo leste, mangdeslo, pejes tele lesker čang ta phendeslo les: Ta kame tu, keake našte (sei) ta vaua sasto. 
MRK.1.41	O Jezus kaideslo lester, štakerdes lesker vast vri, taperdes les ta phendes les: Me kamaua: Hal sasto! 
MRK.1.42	Her ta rakerdes gejes o ger sik drana leste, ta job has sasto. 
MRK.1.43	Job bičerdes les sik nikli, preterdes les ta phendes: 
MRK.1.44	Dike, ta phene kaimeneste čomoni, dža tuke, ta sikere tuke o rašaieste, ta ane, her ta vejes sasto, her o Mozes phendes, lengr i bodeske. 
MRK.1.45	Her te gejeslo vri rakerdeslo o kova vri, ta rakerdeslo o labeste, keake ta našti džala o Jezus kome gar ani foro drin, ta vejeslo ger haierdo, job ačes ano kokero gunč; ta jon vejene leste o lauter rikender.
MRK.2.1	Pala buteder divese gejeslo papele pala Kapernaum. 
MRK.2.2	Ta has hajerdo, ta job his ani kher, vejen but ketene, keake ta hin len glani vuder kenk kunč buter. Ta job rakerdeslo lenge o lab. 
MRK.2.3	Ta ve ene ta anena i bango dženo, koles hidžerden štar džene. 
MRK.2.4	Ta andenlen les ger glani but čelenge, čakerdenle o kheresker čakerpen tele, kai his job, ta has kome piro mekjenle o čiven tele, kai bašes o bango dženo. 
MRK.2.5	Ta dikhes o Jezus lengr pacerpen phendes job apo bango dženes: Čavo, me mekava tire došia. 
MRK.2.6	Pala bešena buteder i livrenger‐sikermangere ta fanele ani lengr dzia: Her rakerela kava keake! 
MRK.2.7	Job čingerelo o Devleste. Kon našti ta meken o došia her o Devel kokeres. 
MRK.2.8	Ta hajerdes Jezus ani leskr šero, ta panderden keake paše lende, phendes job ape lenge: Hoske pandervena keake ane tumare dzia? 
MRK.2.9	Ho hi phareder, ta phene apo bango dženes: Tire došia hi tuke meklo; oder ta phene: Šte pre, ane tiro čiven ta naše tuke? 
MRK.2.10	Ta džanehas tume, ta hi o dženenger čavo api phub keake zorelo, ta mekelo o došia keake (phendeslo api bango dženes): 
MRK.2.11	Phenaua me tuke: Šte pre, an tiro čiven, ta džahas an tiro kher. 
MRK.2.12	Te kava štejes sik pre, andes lesker čiven, ta gejes glane hake džene nikli, keake, ta kerdena bare jaka, šarden o Devles ta phenden: Keake čomoni dikhames kome ger. 
MRK.2.13	Job gejes komoli i baro paneste vri, ta hake čel vejen paše leste, ta job sikerden len.
MRK.2.14	Ta našeslo langs lende, dikheslo Levi o čavo o Alfeusester, job bešdes glane hundakesker kher, ta phendeslo ape leste: Dža manca! Ta job štejes pre ta gejes les pale. 
MRK.2.15	Her ta bešeslo ani leskr kher paše chamaskero, bešdena but hundakengere ta došengere o Jezuseste ta leskr sikermangere, jon has but, kai kandenlen les. 
MRK.2.16	O librengere‐sikermangere ta i Fariseare dikjane, ta chajeslo o hundakengerenca ta o došengerenca, ta jon phenden ape leskre sikermangerenge: Hoske chalo ta pielo tumaro sikermasker‐rai o hundakengerenca ta o došengerenca? 
MRK.2.17	Her ta šundas kava Jezus, phendeslo apa lende: Naslepaskero hi ger kai o sastenenge, job hi kai i naselenge dženenge. Me vejom ger ta kharaues o lače džene, me kharaues o došiengere.
MRK.2.18	Ta o sikermangere o Johanesester ta o Farizeeste chana buteder moli či. Ta phendenle leste: Hoske chana o sikermangere o Johaneseste ta o Farizeenger buteder moli či, ta tire sikermangere kerene ger keake. 
MRK.2.19	Ta phendes o Jezus lenge: Naštene ta chana o romedenger džene či, keake raha ta hi o romedino paše lende. Keake raha, ta hi o romedino paše lende, našte ačenelen ger bokheles. 
MRK.2.20	Kana vejena divese, ta vel o romedino lenge čordo, ta her an kova dives chana lenge či. 
MRK.2.21	Kenk dženo sivelo i koter i nevo pochtanester api phuro coches, ger ta cerdelo o nevo koter i phureder tele, ta vela o cheb bareder. 
MRK.2.22	Kenk dženo čorelo nevo mol ane phure morcene pedenge, ta o mol vele mulo, ta o morcene pede hin našerdo. I nevo mol našti ani nevo morcene pedenge drin špildo.
MRK.2.23	I vaver kopo, ta gejes o rai ani kurko druche gib, vela ta lejen leskre sikermangere gib tele. 
MRK.2.24	Ta phenden o Farizeare leske: Hoske kerene ani kurko, ta hi ger mišto? 
MRK.2.25	Job ta phendes lenge: Draverden tume ger, ho kerdes o David ta haslo čorelo, ta haslo bokhales her leskre džene, kai his len paše leste? 
MRK.2.26	Har ta gejeslo an kova ciro o baro rašaies Abiathar ani devlesker kher, ta chajeslo kova maro, kai našte chajes kaimeneste har i rašaienge, ta dejeslo nina leskr malenge? 
MRK.2.27	Ta job phendes lenge: O kurko hi kerdo vaške i dženes, ger o dženo i kurkeskro. 
MRK.2.28	Doske hi o dženenger čavo nina o rai o kurkeske.
MRK.3.1	Ta job gejes ani khangeri. Kote has i dženo, koves has i čilačo vast. 
MRK.3.2	Jon dejene jak ape leste, ta kerelo les ani kurko sasto, ta phukeden len ape leste. 
MRK.3.3	Job phendes apa kova dženes, kai has kole čilači vast: Ve kai ani maškeral. 
MRK.3.4	Ta job phendes lenge: Hi mišto, ta kere lačo kova ta midžiko, ta hildervahas i džiben oder ta marahas? 
MRK.3.5	Jon hin pokoni. Ta job dikhele chojemen ape lende, lesker dzi dukheslo prala lengr kašakopen, ta phendeslo o dženeske: Štaker tiro vast vri! Ta job štakerdes li vri, ta leskr vast has pale sasto. 
MRK.3.6	O Farizeare gejen pen vri, ta rakerdenlen sik o dženenge Herodeseskro her ta maren pen les.
MRK.3.7	Jezus našes leskr sikermangerenca paše baro pani, ta but čel i Galilester ta Judester gejen 
MRK.3.8	pen les pale ta nina o Jeruzalemester ta Idumester, ta i vaver rikester o Jordaneste, ta i themester i Tyrus ta Sidon vejes i baro hufka leske, her ta šunden lesker baro kovester. 
MRK.3.9	Job phendes lesker sikermangerenge: Anen mange i bero vaške i čeleske džin ta vel me ger knoblmen. 
MRK.3.10	Job kerdas but saste, keake hakeni her hin midžiko kova ana lenge, ta gejenle trucake lehe ta taperen‐le les. 
MRK.3.11	Ta dikhene kole čikele mule les, pejenle glana leste tele, dejene godli ta phendene: Tu hal i Devlesker čavo. 
MRK.3.12	Job preterdes len, te kerene les ger hajerdo.
MRK.3.13	Te job štejes api brego, ta khardeslo kolen kai kamjeslo, ta jon vejene. 
MRK.3.14	Job lejes kole dešdui, ta has len paše leste, ta bičerelo len api rakerpen vri. 
MRK.3.15	Job dejes lenge i zorlopen, ta tradenlen o bengen vri. 
MRK.3.16	O Simoneste dejeslo o lab Petrus, ta Jakobus o čavo o Zebedeusester, 
MRK.3.17	ta Johanes i phral Jakobusester dejes job o lab Boanerges, 
MRK.3.18	kava kharde veradenger čave, ta Andreas, ta Filipus, ta Bartolomeus, ta Mateus, ta Tomas, ta Jakobus, o čavo o Alfeusester, ta Tadeus, 
MRK.3.19	ta Simon o Kanara, ta Judas Iskariot, kova kai phukerdes apa leste. 
MRK.3.20	Her ta gejenle khere, has but džene ketene, keake ta chanele buter ger lengr maro. 
MRK.3.21	Ta šunden kova lesker dai ta lesker phrala, gejenle vri, ta taperdenle les, ta phendenle: Job vejes narbelo. 
MRK.3.22	Ta kole librenger sikerpangere, kai vejena o Jeruzalemender phendena: Les hi o beng Belzebul ana leste, ta drucho baro beng tradela kole vaver bengen vri. 
MRK.3.23	Job khardes lenge ketene, ta rakerdes lenge ani parnisende: Her ta tradela o beng i benges, 
MRK.3.24	ta hi i them an peske vaverčandes, keake našte ta ačela ger o them. 
MRK.3.25	Ta hi i kher an peske vaverčandes, keake našte ta ačela ger o kher. 
MRK.3.26	Ta štela o beng an peske vri, keake hilo nikli ta job ačelo buter ger, ta lesker kova hi vri. 
MRK.3.27	Kenk dženo našti velo ani kher o zorelester ta čorelo lesker kova, ta phandelo sikeder o zoreleste, pala našte čorelo leskr kher vri. 
MRK.3.28	Čačo me phenau tumenge: Hake došia vel o dženenger čavenge meklo, ta hake prasepenia kai kerdenle. 
MRK.3.29	Kova kai prasela o boldo muleste, kova vela kenk mekapen ani hamaskri, kova kerdas doš, kai ačela ha. 
MRK.3.30	(Jon phenden „les hi čikalo mulo“.)
MRK.3.31	Kana vejena leskr dai ta leskr phrala, ta ačena štejenle vri, ta bičerdenle lehe drin, ta vela job vri. 
MRK.3.32	O čel bešdas drumo leste, ta phenden lehe: Dike, tiri dai ta tire phrala hin vri ta rodene tuke. 
MRK.3.33	Job phendas lenge: Kon hi miri dai, kon hin mire phrala? 
MRK.3.34	Ta job dikhes kola kai bešden leste trujum, ta phendeslo: Dike, ake miri dai ta mire phrala. 
MRK.3.35	Kava ta kerelo ho kamela o Devel, kava hi miro phral, miri phen, ta miri dai.
MRK.4.1	Ta job sikerdes papele langs o baro paneste. Ta vejene i baro hufka lehe ketene, keake ta štejeslo ani bero ta bešjeslo api baro pani; o celo čel has api them langs o baro paneste. 
MRK.4.2	Ta job sikerden len but drucha parnisende, ta phendes lenge ani leskr sikerpen: Šunena: 
MRK.4.3	Dike, gejes i hacho vrin, ta vicerdeslo lesker gib vri. 
MRK.4.4	Ta vejes, her job vicerdes lesker gib, pejes čomoni api drom, pale vejene o čirkle o bolepenester ta chanene les pre. 
MRK.4.5	Čomoni pejes api barester kunč, kai his ger but phub; gejes sik pre, vel ta has o phub ger chor. 
MRK.4.6	Her ta gejes o baro kham pre, has len mule, vel ta has len kenk drab. 
MRK.4.7	Čomoni pejes tele boriate, ta kole boria vejene bares, ta has len mule, keake ta dejes kenk gib. 
MRK.4.8	Čomoni pejes api lačo phub, ta andes gib, vel ta gejes la pre, ta vejes la bares, keake ta hidžerdes čomoni trianda, čomoni šobvardeš, čomoni šel kopo. 
MRK.4.9	Ta job phendes: Kova, koles ta hi kan, kova šune. 
MRK.4.10	Ta haslo kokeres, phučen les o dešedui, kai haslen paše leste, prala kava parniseste. 
MRK.4.11	Ta job phenela ape lende: Tume našte (sei) džanene o čorochanepen o Devlesker themester; kolen ta hin vri, vela hako ani parnisepen rakerdo, 
MRK.4.12	ta dikhenele o jakenca, ta dikhenele či; ta šunen lengr kanenca, ta hajvenele či, ta riserden pen ger, ta lengr došia vel lenge ger meklo. 
MRK.4.13	Ta job phendes lenge: Hajeven tume kava parnise ger, her našte ta hajvene tume hake vaver parnisepen? 
MRK.4.14	O chacho vicerelo o lab. 
MRK.4.15	Kola kai hin langs o drom: kai hi o lab vicerdo, ta šundene, pala vela sik o beng, ta anela o lab nikli, ta has drane lengr dzi vicerdo. 
MRK.4.16	Keake hin nina kale, kai hi apo baresker kunč vicerdo; ta šunden kale kova lab, 
MRK.4.17	anenelen les sik i dziviate pre, ta ane lenge hi kenk drab, jon rikerene ger vri, ta vel pala i midžiko ciro, ta i bibanderpen i labeste, pala hi len sik chojemen. 
MRK.4.18	Vaver hi, kai velen tele boria vicerdo: kava hi kole, ta šunene o lab, 
MRK.4.19	ta kova phubienger traš, o chochepen o bravalepenester, ta o kamapen o vaver pedenca vejene čorochanes drin, ta pucene o lab, keake ta ačene kenk gibester. 
MRK.4.20	Kole kai hi api lačo phub vicerdo, kale hi kolen, her ta hunen o lab, ta anene les pre, ta andene gib, jekto trianda, jekto šobvardeš, ta jekto šelkopo.
MRK.4.21	Ta job phendes lenge: Vele pale i momeli, ta kerene les tele i koršnica ta tele i čiven? Ger doleske. Ger ta vele api momelipaskero tardo? 
MRK.4.22	Či hi gardo, mo ta hi ger hajerdo, ta či džala čorochanes, ta vela ger ana dives. 
MRK.4.23	Kova koles kai hi kan, kova šune. 
MRK.4.24	Ta job phendes ape lenge: Dejene jak, ho šunene tume! Keake but ta dejene tume, keake but vejene pale, ta tume vel kome buteder pašal. 
MRK.4.25	Kava ta hi, koves vejes buteder, ta kova ta hi či, koveste vela kava ho hislo, čordo.
MRK.4.26	Job phendes nina: Keake hi o Devlesker themeske, her te vicerdo o dženo gib api phub. 
MRK.4.27	Job kamela ta sovelo ta štejeslo paši dives ta paši rati, o gib vele vri ta vele bares, ta job džanele les ger. 
MRK.4.28	Ta o phub hidžerela an peske gib, sikeder i zenelo, pale i sungeli, pale i pherdo gib ani sungelo. 
MRK.4.29	Ta vejes o gib vri, pala bičervele job sik i činepaskeri, vel ta has o činemasker ciri kai.
MRK.4.30	Ta job phenele: Her mo te rakerahas o Devlesker themeste, ta hovester parnisepen mo ta sikerahas les? 
MRK.4.31	Keake hi har i pepurester tikno gib, kova kai vela ani phub vicerdo, ta hi tikneder telo hakeni gib, 
MRK.4.32	kai hin api phub, ta hi kome vicerdo, džala les pre, ta vele bareder her hakeni drabenge, ta kerela keake bare patria, ta ačene o čirikle o bolepenester tele les. 
MRK.4.33	Ta but keake parnisenca rakerdeslo o lab, keake kai naštene ta hunena. 
MRK.4.34	Ta job rakerdes lenge foni ani parnisende, ta hi len kokeres, sikerdes job leskre sikermangerende lauter.
MRK.4.35	Ta job phenela kova diveste, ta vejes brevul: Mek men ta džas menge api vaver rik. 
MRK.4.36	Ta jon mekjene o čel, ta andenle les paše lende, keake ta haslo ano bero, ta has nina vaver bere pašal. 
MRK.4.37	Pala vejes i baro braval, ta vejes o pani ano bero drin, keake te vejes les phardo pani. 
MRK.4.38	Job ta sodeslo palduno i bereste api pernica. Jon kerene pen les džanglo ta phenden leske: Sikerpasker‐rai, hi tuke jek, ta marahas? 
MRK.4.39	Ta job štejes pre, preterdes o braval ta phendes o baro paneste: Ač pokoni ta lalerehe! Ta o braval bašeslo pes, ta vejes celo pokoni. 
MRK.4.40	Ta job phendes lenca: Hoske darene tume keake? Hi tumen kenk pacepen? 
MRK.4.41	Jon trašen pen ta phenden vaverkend: Kon hi kava, ta kandelo les o braval ta o baro pani?
MRK.5.1	Ta jon vejene vaver rikeste o baro paneste ani Gerazinesker them. 
MRK.5.2	Te vejeslo drani bero vri, vejes leske sik drani handakenge i dženo, kones his i čikelo mulo ani leste. 
MRK.5.3	Job čejes ani handakenge, ta kenkes našte bandeldes les či, ger i verkliende. 
MRK.5.4	But kopo vejeslo kliderdo ta bandlo i verklende, ta job cerdeslo o verklia, ta i kliderpenia, ta kenkes vejeslo kerdo lester. 
MRK.5.5	Ta ha, dives ta rati rikerdeslo pes ani handakenge ta ani brege pre, dejes godlo, ta kurdas pes i barenge. 
MRK.5.6	Ta dikheslo Jezuses duralester, našeslo apa leste, 
MRK.5.7	pejeslo lester tele, dejes godlo i zorelo bašester ta phenelo: Me kamau či tuter Jezu o baresker Devlesker čavo! Me dau tuke sovel paše Devel: dukhe man ger! 
MRK.5.8	Ta job kames ta phendes: Dža nikli kava dženester tu čikalo mulo! 
MRK.5.9	Job phučeslo nina: Her khare tu? Ta job phendes ape leste: Legion hi miro lab, mare hi but. 
MRK.5.10	Ta job mangdes les, ta tradelo les ger vri kava themester. 
MRK.5.11	His kote langs i brege i baro hufka bala, kole chanena. 
MRK.5.12	Ta i mule mangden les ta phenden: Bičervehe men ani kole balende, ta džahas ane lende drin. 
MRK.5.13	Ta job phendes: Vaške mange! Te kole čikele mule gejen pen vri, ta vejene ani bale drin; kova hufka našena sik i brego tele i baro godlenca ani baro pani, les hin dui šal, jon tasjen ani baro pani. 
MRK.5.14	Ta o balenger valete našjen ta phenden les ani foro ta api gabia, ta o džene gejene vri, ta dikhene ho dejes. 
MRK.5.15	Te jon vejene api Jezuseste ta dikhene koles kai vejes bengester dukdo, bešdo, ridlo ta gosvero, ta jon darene len pen. 
MRK.5.16	Kole kai dikden les, ginden lenge drin, her gejes koles kai his o benges, ta gejes o balenca. 
MRK.5.17	Jon mangden les, ta džal peske lo lender. 
MRK.5.18	Te štejeslo ani bero drin, mangdas kova, kav has o beng ano leste, ta ačelo paše leste. 
MRK.5.19	Job kamelo ger, ta phendeslo leste: Dža tuke an tiro kher paše tire, te phene lenge, ho kerdes o rai bares tuke, ta her kaideslo tuke. 
MRK.5.20	Job gejes ta rakerdes ani kole dešforia, ho kerdes bares o Jezus lehe, ta lauter kerdena bare jaka.
MRK.5.21	Ta gejes Jezus papele prali baro pani ani bero, has but čel ketene paš leste, ta job his paš o baro paneste. 
MRK.5.22	Pala vela jek i moskerender i kangeriender, o labeste Jairus. 
MRK.5.23	Ta dikhes kova les, pejeslo tele lesker čangenca, mangdeslo les ta phendes: Miri čai hi api meripen. Vehe ta kere tiro vast ape late, ta veleli sasti ta džideli. 
MRK.5.24	Job gejes paše leste, ta but čel vejen les pale, ta gnobltes les. 
MRK.5.25	I romni, kai has dešedui berš i naslepen, ta hasli but naslepangere, joi štejes but dukhepen vri vaške lenge, 
MRK.5.26	ta dejes len laker celo love, ta vejesli bute ger sasto, gejes ha čilačeder. 
MRK.5.27	Ta šundesli o Jezusester, pale vejesli ta taperdesli palduno lesker ripen. 
MRK.5.28	Joi phendes: Ta taperau foni lesker ripen, pala vaua sasti. 
MRK.5.29	Ta sik hasli sasti laker naslepenester, ta joi hajerdes ano laker trupo, ta hi laker dukhedo nikli. 
MRK.5.30	Ta Jezus kai hajerdes sik ani leste ta gejes o zorelepen lester vri, riserdes pes lo o čelenge ta phendes: Kon taperdes mire kolenge? 
MRK.5.31	Ta lesker sikermangere phenden ape leste: Tu dikhe ta knoblvela tuke o čel, ta phenehe: „Kon taperdes man?“ 
MRK.5.32	Ta job dikhes trujum, ta dikhelo kola, kai kerdes les. 
MRK.5.33	Pala vejes i romni, joi dardes lake, džandeli mišto her gejes lake, pejesli glan leste tele, ta phendesli leske i celo čačepen. 
MRK.5.34	Job ta phendes ape late: Čai, tiro pacepen hilderdes tuke, ma traše tuke, ta vejal sasto tiri naslepenester!
MRK.5.35	Her te rakerdeslo, pale vejene gadže i kangeriater moskerester ta phenden: Tiri čai mujes, hoske pharele tu o sikerpasker‐raieste. 
MRK.5.36	Her ta šundes Jezus o rakerpen her te phenden le, phendeslo api kangeriater moskereste: Ma traše tuke, pace foni. 
MRK.5.37	Job mekjeslo ger ta našeslo leske jekes pale, her Petrus, ta Jakobus, ta Johanes o phral o Jakobuseste. 
MRK.5.38	Ta jon vejene an o kangeriater moskerester kher, pala dikhes job o godlepen, ta her ta rondenle. 
MRK.5.39	Ta job gejes drin, ta phendes ap lenge: Hoske dejene tume keake godlo ta rondenes? O čai hi ger mulo, joi sovele! Ta jon sanden pen les vri. 
MRK.5.40	Job tradeslo hakene vri, andes o dadeste ta i dajake i čaiater, te kolen kai hin paše leste, ta gejes vrin, kai bašes i čai. 
MRK.5.41	Pala andeslo o čaiakr vast, ta phendes lake: Talitha kumi! kava kharela: Čai me phenau tuke: šte pre! 
MRK.5.42	Ta sik štejes i čai pre, ta gejesli trujum; joi has dešedui berš phuro. 
MRK.5.43	Ta jon kerdenele bare jaka. Job phendes lenge bisermaske, ta vele ger hajerdo, ta phendes, mo ta dejen lake ta chal.
MRK.6.1	Kater gejeslo nikli, ta vejes an lesker dadesker foro, ta leskre sikermangere našen pen leske pale. 
MRK.6.2	Ta vejes o kurko, sikerdes job ani kangeri, ta but, kai šunden leste, kerden bare jaka prala lesker sikerpen, ta phenden: Kater hilo kava lauter, ta keake bari hi i gosverepen kai vejes les. Ta leskre kova hin keake bares drucho leskre vastenge. 
MRK.6.3	Hi kava ger o kaštengero, o Mariater čavo, ta i phral o Jakobusester, Josester, Judas ta Simonester? Ta hin leskre pheja ger kai? Ta len has chojermen lester. 
MRK.6.4	Ta Jezus phendes ape lenge: I profeto hi ger šardo an lesker dadenger foro, ta an lesker kakopen, ta an lesker kher. 
MRK.6.5	Ta job našte kerdeslo kenk baro kova kote, foni ger but kai hin i bresla naseli, ta čideslo lesker vast ap lende, ta kerdaslo len saste. 
MRK.6.6	Ta job kerdes bare jaka prala lenger bipacepen. Ta gejeslo druchi gibia trujum ta sikerdeslo.
MRK.6.7	Ta job khardes kola dešedui paš leste, ta bičerdes le dui ta dui vri, ta dejes len zorlepen prale kole čikele mulenge. 
MRK.6.8	Job phendes lenge nina, ta anden pen len či api dromeste her i kašt: kenk posita, kenk maro ta kenk love an lesker girtlo; 
MRK.6.9	mo ta hidžerden le kircha, ta cerdenle kenk dui ripen ape lende. 
MRK.6.10	Ta phendes ape lenge: Kai ta džan tume ani kher, kote ačene džin ta džan tume dureder. 
MRK.6.11	Kole kai rikerene tume ger pre, ta šunen pen ger, ta kolender džanene vri ta krodlervena o čik tumare pirender, lenge o boteste. 
MRK.6.12	Ta jon gejen vri, ta rakerden len, ta vele len vaverčandes. 
MRK.6.13	Ta jon tradene nina but bengen vri, ta makjen le buteder nasele i džetester drin, ta vele len saste.
MRK.6.14	Ta o kralo Herodes šundes les, ta lesker lab has hajerdo; ta job phendes: Johanes o boldeskero štejes o mulender pre, ta keake kerdes lo keake bare kova. 
MRK.6.15	I vaveren phenden: Job h Elias; ta kome vaver phenden: Job hi i profeto her jekes i profetenge. 
MRK.6.16	Her ta šundas kava Herodes phendeslo: Johanes, kai kurdom lesker šero tele, kova štejes pre i mulender. 
MRK.6.17	Kava Herodes bičerdes, ta taperden o Johaneses, ta ta kliderdenle les, ta anden len les ano štilepen, vaška i Herodiasake, lesker phralesker Filipus leskr romni, vel ta andeslo la i romniake. 
MRK.6.18	Ta Johanes phendes api Herodeste: Kava hi ger mišto, ta lejel tu tiro phralesker romni. 
MRK.6.19	Herodias hidžerdes les pale, ta kamel ta marele les, ta joi našte ger. 
MRK.6.20	Herodes trašes o Johanes, vel ta džandeslo, te hilo i čačo ta i boldo rom. Ta job rakjes les, ta kerdas but, ta šundes les pale, te job kamel ta šunel les. 
MRK.6.21	Her te vejes i lačo dives, i pernopester dives o Herodeses, job dejes kole bare dženenge, ta bare kuremangerenge ta railengr gadženge i Galilester i chaben. 
MRK.6.22	Pala vejes o Herodias lakr čai drin, te kheldesla, ta feldes o Herodeste, ta nina kolen, kai bešjen drumi chamaskero. Ta phendes o kralo api čaiate: Mange mander ho kamehe, me dau tuke les! 
MRK.6.23	Job dejes lake sovel: Ho kame ha mander, me dau tuke les džin i paš miro kralesker themeste. 
MRK.6.24	Joi gejes vri ta phendes laker daiake: Mo ta kamaues me? Joi ta phendes: O boldesker Johanesester šero. 
MRK.6.25	Joi gejes sik drin paši kraleste, mangdes les ta phendes: Me kamaua, ta ane mange sik api čaro o boldesker Johanesester šeres. 
MRK.6.26	O krales has ger mišto, ta vaške i sovles, ta kolen kai hin paše chamaskero, kamel ta phendeslo gar: na! 
MRK.6.27	Job bičerdes i kuremaskeres kote, ta phendes, ta andeslo lesker šero api čaro. 
MRK.6.28	Kava kurdes leskro šero tele ano štilepen, ta andes lesker šero api čaro, ta dejes les i čaiate, ta i čai dejes les laker dake. 
MRK.6.29	Ta šundene leskre sikermangere, vejene len, ta lejen lesker mulo trupes, ta čiden les ani handako.
MRK.6.30	Ta i sikermangere vejen ketene paše Jezuseste, ta phenden leste lauter ho kerden len ta sikerden len. 
MRK.6.31	Ta job phendes ape lenge: Džan tumenge kokeres ani kokero kunč, ta ačene tume i bisla; ta kolen kai vejene ta čejene his but, ta his len kenk ciro ta chanene. 
MRK.6.32	Ta jon gejene ani bero drin, ta gejen paši rik ani fulelo phub. 
MRK.6.33	Ta jon gejen nikli, ta but hajerden les ta našjenle drani hake foria api pirenca ketene ta vejenlen lenge glan. 
MRK.6.34	Her ta štejes Jezus vri dikheslo but čel, ta job džiskertelo les prala lende, vel ta his len her bakerenge, kai hi len kenk beršero, ta job sikerdes len but. 
MRK.6.35	Vel ta has pale duro vejen leskr sikermangere ta phenden: Kava kunč hi fuleles ta hi nina duro. 
MRK.6.36	Mek len, ta gejen pen le ani gabia ta ani montaia, ta kinena pen len chaben, ta našte chan penle. 
MRK.6.37	Job ta rakerdes, ta phendes apa lenge: Dejen tume lenge ta chal! Jon ta phenden apa leste: Mo ta džahas koi, ta kinahas i dui šel nikelenge maro, ta me dahas lenge ta chal? 
MRK.6.38	Ta job phendes apa lenge: Keci maro hi tumen? Džan tume koi ta dikhena pale! — Ta dikhen pen les, phendenle: Panč maro ta dui mačenge. 
MRK.6.39	Ta job phendes lenge, ta bašjen penle koterende tele api zenelo. 
MRK.6.40	Ta jon mekjen penle tela hufkerende, ta šelenge ta pančmerdešenge. 
MRK.6.41	Ta job andes kola panč marenge ta kola dui mačenge, dikhes api bolepen pre, parkerdeslo ta phages o mareste ta dejes les lesker sikermangerende ta dejenpen lenge les, ta nina kola dui mačenge koterdeslo hakene vri. 
MRK.6.42	Ta jon chandena lauter džin ta hislen čalo. 
MRK.6.43	Ta jon haderden dešedui korčnica perdo koter vri. 
MRK.6.44	Kola kai chandena has panč šal romen.
MRK.6.45	Ta sik phendeslo apa lesker sikermangerenge, ta džalalen ani bero drin, ta gejenpen len pala Betsaida glan leste, ta mekjes job o čeles. 
MRK.6.46	Ta mekjeslo len, gejeslo api brego ta priservelo. 
MRK.6.47	Ta has pale duro, has o bero maškeral api baro paneste, ta job has kokeres api phub. 
MRK.6.48	Ta job dikhes, ta hilen baro butikaben i berenca vaške i bravaleste. Job vejes i štarti ratiakrsanteneleste paša lenge, job našjes api baro paneste, job kamjes gar ta džala pes pašalende. 
MRK.6.49	Her ta dikhen ta našes pes api baro paneste, bicha jon: kava hi i mulo, ta dejena baro godlo. 
MRK.6.50	Ta hakene dikhen les ta trašena. Job rakerdes sik lenca ta phendes apa lenge: Me homes! Ma trašena tume! 
MRK.6.51	Ta job gejes ani bero drin, ta o braval bašes peske, jon kerdena bare jaka an penge. 
MRK.6.52	Jon dikhene les gar drin paši mareste, vel ta hajerden les lenger dzi gar.
MRK.6.53	Her ta bertenle prala verkel, vejenle ani Genezareteskero them, ta štejenlen vri. 
MRK.6.54	Her ta štejenle drani bero vri, haslo sik prinšerdo. 
MRK.6.55	Ta jon našen pen ani kola celo themester trujum. Ta hidžerden o naselende trujal kai šunden len ta hilo. 
MRK.6.56	Kai ta cerdeslo drin ani gabia, ani montaienge ta ani foria, čidenle o nasele api drom, ta mangdes len les, ta taperdenle foni leskr ripen; ta hakene vejenle saste, kai taperden les.
MRK.7.1	Ta o Farizeare ta o livrenger sikermangerende his len paša leste ketene, kola kai vejen o Jeruzalemester. 
MRK.7.2	Her ta dikhene ta anena jekte lesker sikermangerende chaben i čikelo vastenca, čingerden len kolenge. 
MRK.7.3	Ta o Farizeare ta hake bibolde chane či, her ta thodenpen sikerder buteder kopo lenger vastenge, jon rikerdenpenle i pralabičerpeneste o phuriender. 
MRK.7.4	Nina chana len či, ta vejena api nikeleste, ta thodenpen len sikerder. Ta keake dela kome buteder vaver pedenge ta rikerenlen, kava ho muraden pen o phuriende drin: o thodopen i korenge i čarenge ta i čivenenge. 
MRK.7.5	Doleske phučenpen lester o Farizeare ta i livrenger‐sikermangere: Hoske našena tiri sikermangere i pralabičerpen o phuriender, ta chanena lenger chaben i čikelo vastenca? 
MRK.7.6	Job ta rakerdes ta phendes ape lenge: Čačo phendes Izaias tume chochepangerende her hi čindo: Kava čel patinle man o vustenca, ta lengr dzi hi duro mander. 
MRK.7.7	Lenger butikaben hi čičeske, vel ta sikerenle dženenger sikerpen ta dženenger rakerpen. 
MRK.7.8	Tume mekjena o Devlester rakerpen, ta rikerena i pralabičerpen o dženenge, i thodopen o korienge ta but vaverčandes kerene tume. 
MRK.7.9	Ta job phendes ape lenge: Šuker hadena tume o Devlesker lab pre, ta rikervena tume tumaro pralabičerpenester. 
MRK.7.10	Ta Mozes phendeslo: Mo ta pates tiro dadeste ta tiri daiake! ta: kones ta košela o dadeste ta i daiake mo ta merelo pes lo. 
MRK.7.11	Tume ta phenena: Te phenelo jekes i dadester ta i daiake: Korban! (kava hi: delapen) kai vela mander hi tuke mišto, 
MRK.7.12	keake mekene tume ta kerelo les či buter lesker dadeste ta lesker daiake. 
MRK.7.13	Ta hadene o Devlesker lab drucha tumare pralabičerpen pre, ta dejenes tume; ta keake kerena tume kome but. 
MRK.7.14	Ta job khardes komoli o čel paša leste ta phendes api lenge: Hunen mange hake ta hajvena mišto. 
MRK.7.15	Či dela ta džalo čomoni ani dženo drin, kai velo čikeles, kova kai veles drani dženes vri, kava dženes hi čikeles. 
MRK.7.16	Kova ta hi kanenge, kava hune!
MRK.7.17	Her ta gejeslo o čelester nikli ani kher phučenpen lesker sikermangerenge prala kava parnisepenester. 
MRK.7.18	Ta job phendes api lenge: Han tume nina keake dinales? Hajven tume gar? Lauter ta velo ani dženeste drin kerel les gar čikeles. 
MRK.7.19	Vel ta džala gar ano leskr dzi kai velo ani trupo drin, ta gejes pes džungalo vri kai džalo hako chaben vri. 
MRK.7.20	Kova — phendeslo — kai vela drana dženes vri, kava kerele o dženo čikeles. 
MRK.7.21	Ta maškeral drani dzi o dženender vejena i midžike panderpen, biabesker phagerpen, luvakanengerende, 
MRK.7.22	merapen, čorepen, bokholepen, godsverepen, chochepen, ladžmerdunopen, nakbele jakenge, čingerpen, givezipen, dinelepen. 
MRK.7.23	Kava lauter midžiko vela drani vri ta kerelo čikelo dženes.
MRK.7.24	Ta job kerelo peslo pre ta gejeslo ani them o Tirusester. Ta job gejes ani kher, ta kamieleslo ta veleslo gar hajerdo; job našte ta garaveleslo les gar. 
MRK.7.25	Her ta hundes i romni, lester lakr čai has i čikelo mulo, vejesli sik ta pejesli les api pirenca. 
MRK.7.26	Kava romni has i vaver themester, drana Zirofenicia khereduno. Ta joi mangdesli les, ta tradelo job o benges drani lakr čai nikli. 
MRK.7.27	Ta job phendes api late: Mek sikeder ta vena o čavende čalo, ta hi gar mišto, ta anena o maro i čavende ta vicerenas o džuklenge glan. 
MRK.7.28	Joi ta rakerdes ta phendesli apa leste: Aua rai! Ta nina i džuklenge chane tele chamaskero o čavenger mareste. 
MRK.7.29	Ta job phendes api late: Vaške kava labeste kamaues; dža koi! O beng hi nikli tiri čater. 
MRK.7.30	Her ta vejesli ani lakr kher, hacjes lakr čai ap o čiven bašlo, ta o beng has later nikli.
MRK.7.31	Ta job gejes kome nikli i themender o Tirusester ta vejeslo drucho Sidon i galileo baro paneste maškeral ani themes o deš foriender. 
MRK.7.32	Jon andena i koralo laleskero paša leste ta mangjen les, job ta mekelo leskr vast apo leske pašlo. 
MRK.7.33	Ta job andes les i čelender api rik, špildes lesker gušt beli drani leskr kanenge drin, ta taperdes lesker čib i čungerpeneste, 
MRK.7.34	dikhes api bolapen pre, ta phendes apo leste: Efata! kava hi: Ker tuke pre! 
MRK.7.35	Ta lesker kan has len sik piro, ta o dori leskr čibester has nikli, ta job rakerdes mišto. 
MRK.7.36	Ta job phendes lenge, mo ta phenen len les kenkes. Her buteder phendes job lenge les, her buteder rakerden len les vri. 
MRK.7.37	Ta her buteder kerden pen bare jaka ta phenden: Job kerela lauter lačo! Job kerelo ta hunen o korelenge ta rakerden o lalerende.
MRK.8.1	An kola divese kai has kome but čel ketene ta len has či ta chal, khardeslo lesker sikermangerende ketene ta phendeslo ape lenge: 
MRK.8.2	Man kaiela o čeles; dikhena, trin divese rikeren pen paša mande vri, ta hi len či ta chal. 
MRK.8.3	Ta mekau len ta džan penge bokheles pali khereste, pala merena api drom; buteder lenge vejenes duralester. 
MRK.8.4	Lesker sikermangerende rakerden lehe: Kater našte ta vel jekes ani fulelo them maro ta chan penle? 
MRK.8.5	Ta job phučjes lenge: Keci maro hi tume? — Jon phendena: Efta. 
MRK.8.6	Ta job phendes api čeleske, ta bašen pen len api phub tele: Pala andeslo kala efta marenge, parkerdes, phagerdesla, ta dejesla lesker sikermangerende ta čiden les glan, ta jon čiden o čeleske glan. 
MRK.8.7	Len his nina jekender mačenge, ta job bachtelo nina kala ta mekjes ta čidenle len glan. 
MRK.8.8	Ta jon chanden džin ta has len čalo; ta jon haderden i marenger koter pre, efta korčnica perdo. 
MRK.8.9	Kola kai chanden has štarmerdeššal; ta job mekjes len.
MRK.8.10	Pala gejeslo lesker sikermangerende ani bero drin, ta vejes ani them o Dalmanutester. 
MRK.8.11	O Farizearia vejen pen ta čingerden len peske. Jon kamena ta dikhena i boto o bolopeneste lester, ta jon midžerden les. 
MRK.8.12	Job ta haderdes pes ani šero ta phendes: Hoske kamela kaua čel i boto? Čačo me phenau tumen, kava čel vel gar kenk boto. 
MRK.8.13	Ta job mekjen len, štejes kome ani bero drin ta gejes prala verkel.
MRK.8.14	Ta jon bisterden ta lejen pen maro, len has ger buteder her jek maro paša lende ani bero. 
MRK.8.15	Ta job rakerdes lenge ta phendes: Dikhene ta rakene tume glane šutesker‐biblo o Herodeseske. 
MRK.8.16	Pala biche jon ta phenden vaverkend: Kava hi, kai hi men kenk maro. 
MRK.8.17	Her hajerdes Jezus kava, phendeslo ape lende: Kaidene tume, vel ta hi tumen kenk maro? Hajvene les tume kome gar? 
MRK.8.18	Hi tume kome džiskerdo? Tume hi jaka ta dikhena či? Tume hi kan, ta hunena či, ta hi tumen gar hajerdo, 
MRK.8.19	kai phagjomes kola panč marenge i pančšalester, keci korčnica pherdo koter haderden tume pre? Jon phenden apa leste: Dešedui. 
MRK.8.20	Ta phagerdomes kola efta marenge i štaršalender, keci but korčnica pherdo koter haderden tume pre? Jon phendena apo leste: etta. 
MRK.8.21	Ta job phendes ape lende: Hajveneles tume kome gar?
MRK.8.22	Ta jon vejena pale Betsaida. Pale vela i kašiko paša leske andlo, ta mangden pen les, ta taperelo les. 
MRK.8.23	Ta job andes o kašikeskero vast, ta gejes lehe glano gab vri, čungerdes api leskre jaka, čides leskre vast apo leste ta phučes les: eka dikhelo čomoni. 
MRK.8.24	Ta job dikjes pre ta phendes: Me dikhaua o dženenge ta našen penge her i rukia. 
MRK.8.25	Pale čideslo leskre vast komoli api leskre jaka: ta job dikjes zorelo, les has kome sasto ta dikhes nina duralester lauter mišto. 
MRK.8.26	Ta job bičerdes les pala khereste ta phendes: Ta vehas ani gab drin, pala phene les kenkes.
MRK.8.27	Jezus ta gejes lesker sikermangerender nikli an i gabende o Cezarea Filipi. Api drom phučeslo lesker sikermangerende ta phendes ape lenge: Ho phenena o gadžende, kon hom me? 
MRK.8.28	Jon rakerden ta phenden: Johanes o boldomaskero, ta vaver: Elias; ta kome vaver: Jekes i profetenge. 
MRK.8.29	Pala phendeslo ape lenge: Ho phenen tume, kones hom me? Petrus rakerdes ta phendes apo leste: Tu hal Christus. 
MRK.8.30	Job preterdes len ta phenena kenkes či lester.
MRK.8.31	Ta job sikerden len pralduno, ta hunte štelo o dženenger čavo but vri o phuriender, baro rašaiender, livrosikermangerender, velo praserdo, vela merdo, ta hunte štejeslo pala trin dives papele pre. 
MRK.8.32	Ta job rakerdes kava lab piro. Pala andes les Petrus api rik, ta mangdeslo les, ta rakerelo gar keake. 
MRK.8.33	Job ta riserdes pes drumo leste, dikhes ape lesker sikermangerende, preterdes o Petruses ta phendes: Dža pala mande, satan! Tu hajeve kava gar ho Devleske hi, foni kava kai hi o dženenge. 
MRK.8.34	Pala khardeslo o čeles ta lesker sikermangerende ketene ta phendes ape lende: Kon kames ta našes mange pale, kova phučes či paleste, ta ane lesker trušul apo leste, ta našes mange pale. 
MRK.8.35	Kones kai kamela lesker džiben, kava našerelo les, kava ta našerela lesker džiben vaške mange ta o evangeliester, kova rikervela pes les. 
MRK.8.36	Ho hi pala, ta vel o dženo o celo phub, ta lesker mulo hi dukhedo (nikli)? 
MRK.8.37	Ho našte del o dženo, ta mekelo lesker mulo papele drin? 
MRK.8.38	Kova kai ladželo pes mander ta mire labenge glano kava luvakanenger ta došadiko čeles, koles ta ladželo pes nina o dženenger čavo, ta velalo ani baro kovmaster lesker dadeske ta i dulo englenca. 
MRK.8.39	Ta job phendes ape lenge: Čačo me phenau tumenge, dela jekte tela kalen kai hi kate tarde, ta sungena o merapen gar, džin ta dikhena ta velo o Devlesker them ani leskr zorelopen.
MRK.9.1	Ta pala šob divesenge andes Jezus o Petruses, Jakobuses ta Johaneses paša leste ta gejes lenca kokeres paš i rik api baro brego. 
MRK.9.2	Pala vejeslo vaverčandes glana lende. Leskr kola vejena šuker, parnes her jib, keake našte kerelo kenk valkaro api phub parnes. 
MRK.9.3	Pala vejen Elias o Mozesester; ta kale rakerden o Jezusester. 
MRK.9.4	Pala andes Petrus o lab ta phendes api Jezuseste. Sikerpaskerrai, hi lačo, ta ham kai; me kamahas, ta kerahas drin tikne kherenge, tuke jek, o Mozeseste jek, ta o Eliaseste jek. 
MRK.9.5	Ta job džandes gar, ho phendeslo, vel ta has len dar. 
MRK.9.6	Pala vejes i felešnodi prala lende, ta drani felešnodi vejes i bašo ta phendes: Kava hi miro kamlo čavo; hunena apo leste! 
MRK.9.7	Ta sik, ta dikhen len trujum, dikhen pen kenkes buter her o Jezus kokeres paša lende. 
MRK.9.8	Her ta gejenle o bregester tele, phendeslo lenge, mo ta phenena kenkes ho ta dikhen pen tume, džin ta hi o dženenger‐čavo i mulender pre štardo. 
MRK.9.9	Ta jon rikerden kava kova paša lende, ta phučen pen tele ketene, ho kava hi: džin ta hi lo i mulender preštardo. 
MRK.9.10	Ta jon phučen les ta phenden: O livro‐sikermangerende phenena: Elias hunte džala sikerder? 
MRK.9.11	Job rakerdes ta phendes apo lende: Elias vela sikerder ta kerelo lauteres kome lačo; her hi nina i dženenger čaveste čindo, job štela but vri, ta hunte veles praserdino. 
MRK.9.12	Ta me phenau tumenge: Elias ta vejes kai hi lester čindo, ta jon kerden leha ho kamjen len.
MRK.9.13	Ta vejeslo lesker sikermangerender dikheslo but čel drumo lende, ta rakerden lenca o sikermangerende. 
MRK.9.14	Keake sik, ta dikhes o celo čel Jezuses, štoken pen le, našenle kater, ta parkerden les. 
MRK.9.15	Ta job phučes len: Hoveske čingerena tume vaverkend? 
MRK.9.16	Pala rakerdes jek drani čeles ta phendes: Sikerpaskerrai me andom miro čavo paša tute, les hi i lalero mulo. 
MRK.9.17	Ta kai tapereles ha, vicerelo les tele; job čungeralo, ta kniršelo lesker dandenge, ta vela nina sano. Te me phendom tire sikermangerende, ta traden pen les vri, jon ta naštena gar. 
MRK.9.18	Pala rakerdeslo lenge ta phendes: Tume bipacepenenge! Her raha mo ta ačaues paša tumende? Her raha hunte hidžeraues kome tume? Anena les kate mande. 
MRK.9.19	Ta jon anden les kote. Ta keake sik dikheslo les, grotldes pes o mulo; ta job pejes api phub ta vargltes pes lo čungeles. 
MRK.9.20	Pala phučeslo leskr dadeste: Her raha hi, ta gejes leske kova? Kava ta phendes: Siter i čavengerciriester. 
MRK.9.21	But kopo vicerdeslo les ani jak ta ani pani, ta marenpen les. Ta kamehas tu, pala vehas džiskerpen mender, ta hilderve mender! 
MRK.9.22	Jezus ta phendes apo leste: Ta našte pacehas tu! Kon paces, koles vela ha hilderdo. 
MRK.9.23	Ta sik khardes o dad i čavester, rondes ta phendes: Me pacaua, rai; hilder miro bipacapenes! 
MRK.9.24	Ta dikhes Jezus, ta našjes o čel ketene, preterdeslo i čikalo mules ta phendes apo leste: Tu korelo ta lalero mulo, me phenau tuke: dža drani lesker nikli, ta ve kome gar ani leske. 
MRK.9.25	Pala dejeslo godlo, grotltes peslo ta gejes vri, ta job has her mulo, keake ta phenden buteder: Job hi merdo. 
MRK.9.26	Jezus taperdes les paši vast, ta job štejes pre. 
MRK.9.27	Her ta gejeslo ani kher drin, phučen pen les kokeres: Hoske ta našte tradervehas men les gar vri? 
MRK.9.28	Ta job phendas apo lende: Kava kova našte ta vela drucha či traderdo her druchi priserpen.
MRK.9.29	Ta jon gejen pen kater nikli ta vejena druchi Galilea; job kamjes gar, ta džanelales čomoni. 
MRK.9.30	Job sikerdes lesker sikermangerende ta phendes apo lende: o dženenger čavo vela ani vast o dženenge, ta drin dives pala lesker merepen vela preštardo. 
MRK.9.31	Jon hajerden kava lab gar, ta daren pen len ta phučen les.
MRK.9.32	Ta jon gejena pala Kapernaum. Her ta hi len khere, phučeslo len: Hoveske rakerden tume apo drom? 
MRK.9.33	Jon ta phenden či; jon čingerden pen vaverkend api drom, komes hi o bareder tela lende. 
MRK.9.34	Pala bešeslo peske tele, khardes kola dešduienge ta phendes apo lende: Ta kamelo jek, ta hilo glanduno, pala velo palduno hakenende ta valeto hakenender. 
MRK.9.35	Ta job lejes i čavo, čides les maškeral tela lende, lejes les ani lesker musia, ta phendes apo lende: 
MRK.9.36	Kon ta anela jekes kala čavender ani miro lab pre, anelo man pre, anela gar man pre, foni koles, kai bičerdes man.
MRK.9.37	Johanes ta phendes apo leste: Sikerpaskerrai, me dikhena jekes, kai trades ani tiro lab bengen vri, me čingdam les, vel ta kandelo men gar. 
MRK.9.38	Jezus ta phendes: Ma čingerena tume! Tela kenkes, kai kerele api miro lab i baro kovmaster, ta našte čingerelo man sik. 
MRK.9.39	Kones ta hi gar midžik apa tumen, kava hi tumender. 
MRK.9.40	Kones ta del tumen i khoro perdo pani ani miro labeste, doske vel ta hi tume o Christusester, čačo me phenau tumen, job našerela leskr plaiserpen gar. 
MRK.9.41	Kones chojela jekes kala tiknender, kai pacen len amande, koleske vela fededer, ta bladen leske i jareskeri bar an leskr men, ta veles ani baro pani vicerdo.
MRK.9.42	Ta chojela tut tiri vast, pala kure li tele; hi tuke fededer, tu ta dža banges ani hamasker džiben drin, her ta hi tut dui vastenge un ta vehes ani bengesker jak drin, ani hamasker jak, 
MRK.9.43	kai ta merela lenger kermo gar, ta o jak džala gar vri. 
MRK.9.44	Ta chojela tut tiro piro, pala kure les tele; hi tuke fededer, tu ta džahas gar mišto ani hamasker džiben drin, her ta hi tut dui pirenge un ta veles ani bengesker jak vicerdo, 
MRK.9.45	ani hamasker jak, kai ta merelo lenger kermo gar, ta o jak džala gar vri. 
MRK.9.46	Ta chojela tut tiro jak, pala cerda les vri; hi tuke fededer tu džahas jek jakester ani devlesker them drin, her ta hi tut dui‐jakenge un ta veles ani bengesker jak vicerdo, 
MRK.9.47	kai ta merelo lenger kermo gar, ta o jak džala gar vri. 
MRK.9.48	Ta hakeno vela o jakeske londo, ta hako delapen vela i loneske londo. 
MRK.9.49	O lon hi lačo; ta našerela o lon leskr zorelopen, hoveske našte ta kereles tume zorelo? Hi tumen lon an tumende, ta rikervena tume lačopen tela vaverkend.
MRK.10.1	Ta job kerdes peslo kater vri, ta vejes ani them o Judester i vaver rik o Jordaneste. Ta o čel vejes papele paša leste ketene, ta job sikerdes len komoli, her his lo sikelo. 
MRK.10.2	Pala vejena o Farizearia kate, ta phučen pen les: Hi i romes proserdo, ta mekelo lesker romni? 
MRK.10.3	Job rakerdes ta phendes apo lenge: Ho phendes tumen Mozes? 
MRK.10.4	Jon phenden: Mozes proserdes, ta vel i mekesker‐lil čindo, ta i romni vela meklo. 
MRK.10.5	Jezus rakerdes lender ta phendes: Vaška o džiskerpen tumaro dzienge čindeslo tumen kava rakerpen. 
MRK.10.6	Sikeder o kerepenester kerdes o devel rom ta romni. 
MRK.10.7	Doleske mekele o rom lesker dad ta lesker dai, ta ačelo paša lesker romni. 
MRK.10.8	Pala vena kala dui jek mas. Len hi gar kome dui, foni jek mas. 
MRK.10.9	Ho dejes o Devel ketene, mo ta kerela o dženo gar drana vaverkend. 
MRK.10.10	Ta i khereste phučenpen les komoli lesker sikermangerende prala kova. 
MRK.10.11	Ta job phendes apa lende: Kones kai mekela lesker romni ta leles i vaveraha, kava phagela lake i biab. 
MRK.10.12	Ta mekela i romni laker rom, ta lela i vaveres, pala phagela joi i biab.
MRK.10.13	Ta jon andene čaven paša leske, ta taperelo len. O sikermangerenge preterden kolen kai anden len. 
MRK.10.14	Her ta dikhes les Jezus vejeslo chojemen ta phendes apa lende: Mekena ta vena o čavenge manca, ta čingeren tume gar lenca, ta kolenge hi o Devlesker them. 
MRK.10.15	Čačo me phenau tumenge: kones, kai lejela o Devlesker them gar pre, her i čavo, kava vela čačepaha gar drin. 
MRK.10.16	Ta job lejes len ani leskr musia, čides lenge o vast pre ta priserdeslo prala lende.
MRK.10.17	Her ta gejeslo apo drom vri, vejes jekes, kai pejes glan leste tele, ta phučes peslo: Kamlo sikermaskerrai, ho mo ta kerau me, ta vel man o hamasker džiben. 
MRK.10.18	Jezus ta phendes apo leste: Hoske khare tu man „lačo“? Kenkes hi lačo her o Devel kokeres. 
MRK.10.19	Tu džane o rakerpen: Tu mo ta phage o biab gar, tu mo ta merehas kenkes, tu mo ta čorehas gar, tu mo ta chocherehas gar, tu mo ta patehas tiro dad ta tiri dai. 
MRK.10.20	Job ta rakerdes ta phendes apo leste: Sikermaskerrai, kava lauter rikerdomes me i ternopenester an. 
MRK.10.21	Jezus ta dikhes apo leste, kamjeslo les, ta phendes apo leste: Jek felela tuke; dža koi, bikere lauterho hi tut, ta de len o čorele, pala vei tu i barbalopen ani bolepen; pala vehe, ta dža mange pale. 
MRK.10.22	Job has dukhedo prala gova lab, ta gejes kajemen kater nikli; ta les has but kova. 
MRK.10.23	Ta Jezus dikheslo trujal ta phendes apa lesker sikermangerende: Her pharo vena kolen, kai hi len but love ani Devlesker them! 
MRK.10.24	O sikermangerenge kerdena bare jake prala lesker labenge. Jezus rakerdes komoli ta phendes apa lenge: Čave, her pharo vena kolen kai rikerenle an lenger love ani Devlesker them! 
MRK.10.25	Hi les lakoder, ta džala i divio grai druchi sibeskri‐cheb, her ta vela i bravalo ani Devlesker them! 
MRK.10.26	Jon ta šreken kome buteder ta phenden tela vaverkend: Kones našte ta vela dulo? 
MRK.10.27	Jezus dikhes len un ta phendes: Paši dženenge našte džala gar, ta paši Devleste hi lauter kerdo. 
MRK.10.28	Petrus ta phendes: Dikhehe, me mekjames lauter ta našames tuke pale. 
MRK.10.29	Jezus rakerdes ta phendes: Čačo, phenau tume, hi kenkes, ta mekelo o kher, ta o phrala, ta o phea, ta o dad, ta i dai, ta o čavenge, ta o phub vaške mange ta o sastobičerpeneste (evangelieste), 
MRK.10.30	kai vela peske gar šelkopo, kana an kava ciro kherenge ta phralenge ta phenenge, ta daienge ta čavenge ta phubenge tela čingerpenester, ta ana velociro phub (šveto) o hamaster džiben. 
MRK.10.31	But o erstender vena o paldunender ta but o paldunender vena i erstenender.
MRK.10.32	Jon gejene api drom pre pale Jeruzalem; Jezus gejes glane lende, jon ta našen pen les trašerdo pale, ta kerden bare jaka. Ta job andes papele kola dešdujenge paša leste, ta phendeslo lenge ho vela prala leste. 
MRK.10.33	Dikhehe me džahas pre pala Jeruzalem, ta o dženenger čavo vel kola barerašaiende, ta livrosikermangerende, ta phuriende praldeto; jon marenpenles ta delpen les o biboldenge (gadženge). 
MRK.10.34	Ta kola prasenpen les ta čungeren les an, ta kuren les ta maren les; ano trinto dives velo papele preštardo.
MRK.10.35	Pala štakerena Jakobus ta Johanes, čave o Zebedeusester, paše leste ta phenden: Sikerpaskerrai, me kamahas tu kere men, ho mangahas men tuter. 
MRK.10.36	Job ta phendes apo lenge: Ho kamena tume, ta me keraues tume? 
MRK.10.37	„De men, ta bešahas jekes tiro čačo rikeste, ta jekes tiro zerbo rikeste ani tiro railapen.“ 
MRK.10.38	Jezus ta phendes apo lenge: Tume džanena gar, ho mangenes tume. Našte piahas tume o khoro kai piau me? ta vel tume kola boldopeneste boldo kai vel me boldo? 
MRK.10.39	Jon ta phenden apo leste: Men našte les. Jezus ta phendes apo lenge: Tume piahas kova khoro kai piau me, ta kola boldopeneste vel tume boldo, kai vel me boldo. 
MRK.10.40	Ta o bešapen miri čačeske ta miri zerbeske, štela gar paša mande ta daues tume, foni kolen kai hi les kerlo. 
MRK.10.41	Her ta hunden kava kola deš, vejenle chojemen prala Jakobus ta Johanes, 
MRK.10.42	Jezus ta khardes len paša leste ta phendes apo lenge! Tume džanena, ta kolen kai vena her raien o čelenge andikhamen, ta kerden pen le bares prala lende, ta lenger bare kerden lenger rušapen (oder zor) prala lende vri. 
MRK.10.43	Gar hi keake tela tumende, foni kon ta kamel ta vela bares tela tumende, vela tumaro valeto, 
MRK.10.44	ta kon kamel ersto tela tumende, velo hakenender valeto. 
MRK.10.45	Ta nina o dženenger‐čavo vejes gar ta butikeren pen les, foni ta butikerelo job ta delo lesker džiben i mekapeneske o butender.
MRK.10.46	Ta jon vejena pale Jericho. Her ta cerdeslo lesker sikermangerende ta i baro hufka čeleske i Jerichester vri, bešes o čavo o Timester, Bartimeus, o kašiko apo drom ta mangjeslo. 
MRK.10.47	Her ta hundeslo, Jezus ta hi, o Nazarenaro (Nazareteskero) dejeslo godlo ta phendeslo: Jezu tu čavo o Davidester, hi mange lačo! 
MRK.10.48	Ta but preterden les, ta mo hilo pokoni. Job ta dejes kome buteder godlo: Tu čavo Davidester, hi mange lačo. 
MRK.10.49	Jezus ačes tardo ta phendes: Kharen les kai. Ta jon khardena kova kašikeske ta phenden apo leste: Hal džiskero, šte pre, job kharela tut! 
MRK.10.50	Pala vicerdeslo lesker ripen nikli, štejes pre, vejes pašo leste. 
MRK.10.51	Ta Jezus rakerdes pašo leste: Ho kamehe, ta mo kerau me tuke? O kašiko ta phendes apo leste: Rabuni ta veles ta dikhau me! 
MRK.10.52	Ta Jezus phendes apo leste: Dža tuke, tiro pacepen hilderdes tuke! Ta sik dikheslo, ta našes peske pale api drom.
MRK.11.1	Her ta vejen paši Jeruzalem ta Bethanien o džetesker bregeske, bičerdes job dui lesker sikermangerende nikli, 
MRK.11.2	Ta phendes apo lenge: Džan tume ani gab, kai bašela glan tumende; ta keake sik, kai vena tume an peske drin, hacena tume i burika anbandelto, kai bešes kenk dženo apo leste; bandena les nikli ta anena les. 
MRK.11.3	Ta phenehas tume jekes: Ho kerena tume? pala phenen: O rai kamelo les! ta sik bičerelo les kater palel. 
MRK.11.4	Ta jon gejena koi, ta hacjen o burika anbandelto glano vuder, an o drom vri; ta jon bandelten les nikli (tele). 
MRK.11.5	Ta buteder kolender, ta hi kate tarde, phenden apo lenge: Ho kerena tume, ta bandena tume o burika nikli? 
MRK.11.6	Jon ta phenden, her phendes lenge Jezus, pala mekjenlen jon. 
MRK.11.7	Pala anden jon o burika o Jezuseske; ta jon čiden lenger ripen pralpre, ta job bešes peske apo leste. 
MRK.11.8	But ta čiden penger ripen apo drom, vaver kurdena patria o rukender tele ta vicerden len apo drom. 
MRK.11.9	Ta kolen kai gejen glan vri, ta kolen kai vejen pale, dejen godlo ta phenden: Hoziana. 
MRK.11.10	Priserdo hi kava kai vela ani lab o raieste; priserdo hi o them maro dadester David, kai veles; Hoziana ano pralopen! 
MRK.11.11	Ta job cerdes drin pale Jeruzalem ani kangeri; job ta dikhes peske lauteres an, gejeslo, vel ta hi o koro duro pala Bethanien o dešeduiender vri.
MRK.11.12	O vaver dives kai gejen len o Bethaniester vri has lo bokheles. 
MRK.11.13	Her ta dikheslo duralester i gibesterruk kai has lo patria, gejeslo koi, ta hacelo čomoni an leske; her ta gejeslo koi haceslo či her patria, has gar kome gibester ciro. 
MRK.11.14	Jezus ta phendes apo leste: Gar kome chala jekes i gib tuter ani hamaskeri! Ta leskr sikermangerende hunden les.
MRK.11.15	Ta vejena pale Jeruzalem. Her ta vejeslo ani kangeri drin, traderdeslo o bikamangerende drani vri, ta i chamaskere o lovengerender ta i bešamaskere o ponisterenger paremangerender vicerdeslo trujum. 
MRK.11.16	Ta job mekes gar ta hidželo jekes i khereskerkoter druchi kangeri. 
MRK.11.17	Ta job sikerdes ta phendes apo lenge: Štelo gar čindo: „Miro kher mo ta kharela prisermasker kher hake čelenge“? tume kerden les i čoremasker garapeneske. 
MRK.11.18	Her ta hunden o barorašaiende ta o livro‐sikermangerende kova, rakerden pen ketene, her naštena ta maren pen les; ta jon daren pen les, vel ta kerden o celo čel bare jake prala lesker sikerpen.
MRK.11.19	Her ta vejes pala brevul, gejeslo o forester vri. 
MRK.11.20	Her ta gejen len taisarlakero glanpral o gibester rukeste dikhen jon, ta hi lo i drabester vri mulo. 
MRK.11.21	Pala rikerdes peske Petrus ta phendes apo leste: Sikerpaskerrai, dike, kai košes tu, hi mulo. 
MRK.11.22	Ta Jezus rakerdes ta phendes apo lenge: Han tume pacepen i Devleske! 
MRK.11.23	Čačo phenau tume, kon ta phenela kava bregeste: Hader tut, ta vicere tuke ani baro pani, ta job pacelo les ani lesker dzi, ta lauter ho phenelo vela kerdo, keake vela kerdo les. 
MRK.11.24	Doleske phenau tume: Ho mangenas tume ha ani priserpen, pacene foni, tume venas. 
MRK.11.25	Ta priseren tume, keake mekena, ta hi tumen čomoni jekester, ta mekela nina tumaro dad ani bolepen tumare došjenge. 
MRK.11.26	Ta mekena tume gar, keake mekela tume tumaro dad ani bolepen nina tumare došjenge gar.
MRK.11.27	Ta jon vejene papele pale Jeruzalem. Her ta gejeslo ani kangeri trujal štakerden peske o barorašaiende o livrosikermangerende ta i phuriende. 
MRK.11.28	Ta phenden apo leste: Hovester zorelopen kere tu kava? Ta kon dejes tuke kava zorelopen ta kerehas tu kava? 
MRK.11.29	Jezus rakerdes ta phendes apo lenge: Me kamau ta phučaues tume nina i labeste: Ta phenen mange, pala phenaues tume, hovester zorelopen keraues kava. 
MRK.11.30	I boldopen o Johanester, hasli o bolepenester ta o dženender? Phenen mange! 
MRK.11.31	Jon ta bichen paša lende ta phenden: Phenahas me: „I bolapenester“ pala phenelo job: „Hoske pacjen tume les kome gar?“ 
MRK.11.32	Phenahas me: „I dženender“, pala darahas o čeles, ta hake rikerden Johanes i čačo profeteske. 
MRK.11.33	Ta jon rakerden Jezu ta phenden: Me džanahas les gar. Jezus ta phendes apo lenge: Pala phenaues tume nina gar, hovester zorelopen keraues kava.
MRK.12.1	Ta job rakerdes ani parnisia apo lende: I dženo čides i drakeskerbrego, kerdes i kašteskerbeda (oder bareskerbeda) trujum, kerdes i drabesker kher, ta kerdes i tikno džanglesker kher (Turm), čideslo semeti i molenger gadžende ta cerdes pralo them. 
MRK.12.2	Ta job bičerdes apo molengergadžende, kai vejes i ciri, i valeto, ta vejeslo kola molengergadžende čomoni i gibester o drakesker bregeske. 
MRK.12.3	Kala taperden ta kurdenles ta mekjen ta cerdelo čičo tele. 
MRK.12.4	Ta job bičerdes komoli i vaver valeto apo lende. Kales činden len ano lesker šero ta čingerden pen les. 
MRK.12.5	Ta job bičerdes papale i vaveres, ta kava marden len, ta buteder vaveren, kai kurden len jekende lender, vaveren ta marden len. 
MRK.12.6	Kome jek haslo, i kamlo čavo. Kava bičerdeslo palduno apo lenge ta phendes: Jon ta vena dar glan miro čaveste! 
MRK.12.7	O molenger gadženge ta phenden api vaverkend: Kava hi o loveskero, avena me, ta marahas les, pala vela o love mender. 
MRK.12.8	Ta jon taperden les, marden les ta vicerden les o drakeskerbrego vri. 
MRK.12.9	Ho kerelo o rai ka a drakeskerbregeste? Job ta vela ta marelo o molengergadžende ta delo o drakesterbrego vaverende. 
MRK.12.10	Draverden tu me kava činepen gar? „Kava bar kai prasaden kola dženenge, vejes kana i baro bareske. 
MRK.12.11	I bolepeneste vejes kava ta les hi bares ani mare jakenge.“ 
MRK.12.12	Ta jon roderden ta taperden les, ta jon daren pen o čeles; jon ta hajerden mišto, ta rakerdes job kava parnisa apo lende. Ta jon mekjen les ta gejen pen nikli.
MRK.12.13	Ta jon bičerden an peske jekender Farizeare ta Herodianare ta taperden les druchi labeske. 
MRK.12.14	Kala vejen ta phenden apo leske: Sikerpaskerrai, me džanahas, ta hal tu čačo, ta phučehas kenkes pale, tu ta dikhe gar apo dženenge baro kova, tu ta sikerehe o Devlesker drom ani čačopen. Hi proserdo, o baro krales ta del peske plaiserpen, ta mo den men les gar? 
MRK.12.15	Job ta prindžerdes lenger chochapen, ta phendes apo lenge: Hoske midžena tume man? Anen mange i nikili kai, ta dikau les. 
MRK.12.16	Pala anden len jek, ta phendes apo lenge: Hoveske hi kava bildo ta i praločinepen? Jon phenden apo leste: O baro kraleste. 
MRK.12.17	Pala rakerdes Jezus ta phendes apo lenge: Dena tume o baro krales, ho hi o baro kraleske, ta o Devles ho Devleske hi. Ta jon kerden bare jaka prala leste.
MRK.12.18	Ta vejen les Zaduceare paša leste, kai phenena, dela kenk preštardopen. Kala phučjen les ta phenden: 
MRK.12.19	Sikerpaskerrai, Mozes čindes menge: „Ta merela jekester phral, ta mekelo i romni ta kenk čavenge palel, keake mo ta lelo lesker phraleskerromni ta džangelo gib lesker phraleste.“ 
MRK.12.20	Efte phralenge has len. O ersto lejes i romni, her ta mujeslo, mekjeslo kenk gib palel. 
MRK.12.21	Pala lejes joi o duito, ta mujeslo ta nina kava mekjeslo kenk gib palel. 
MRK.12.22	Ta nina keake o trinto. Ta kala eftenge mekjen kenk gib palel. Palduno hakonender mujes nina i romni. 
MRK.12.23	Paši preštardopen, kai štenenle pre, kones lender hi kai a romni? Ta kala eftenge has len joi i romiake. 
MRK.12.24	Pala rakerdes Jezus ta phendes apolenge: Durina tume gar kai drin vel ta hajven tume gar o činepen, ta o Devlesker zorelopen? 
MRK.12.25	Kai ta štejen len o mulender pre, keren pen kenk biab, jon ta hi her i engle ani bolapen. 
MRK.12.26	Ho džala pala o mulenge an, ta štejen len pre, draverden tume gar ani Mozesester livro paši kareskerbor kai rakerdes o Devel keake apo leste: Me hom o Devel Abraham, Isaak, ta o Devel Jakobeste. 
MRK.12.27	Job hi gar i Devel o mulender, job hi o Devel kolender kai hi džide. Tume durina keake.
MRK.12.28	Pala vejes jek o kala livrosikermangerende kate, kai hundes ta dikhes lenger čingerpen, ta rakerdeslo lenge lačo, kava phučes pes: Kones ta hi o ersto hako phenapenender? 
MRK.12.29	Jezus rakerdes: O ersto hi: Hunehe Izrael, o rai tiro Devel hi jek Devel! 
MRK.12.30	Tu mo ta kame o rai tiro Devles drani tiro celo dziester, drani tiro celo mulester, drani tiro celo trupester, ta drani hake tire zorelopenester. 
MRK.12.31	Kava hi o ersto phenapen. O duito hi kava: Tu mo ta kames o vaverenge her tuke. I vaver bareder phenapen her kava dela gar. 
MRK.12.32	— Šuker, sikerpaskerrai, pala o čačopen rakerdeles tu, dela foni jek Devel, her job dela kenk vaver. 
MRK.12.33	Ta kava mo ta kames drani celo dziester, drani celo trupester, ta drani hake zorelopenester, ta o vaveres mo ta kameles her tuke: kava hi buteder her hake chačeanapen ta vaver anapen. 
MRK.12.34	Her ta dikhes Jezus, ta rakerdeslo godzvero, phendeslo apo leste: Tu hal gar dur o Devlesker themeste! Ta kenkes kames kome ta phučen pen les.
MRK.12.35	Jezus ta rakerdes papele ta phendes, kai sikerdeslo ani kangeri: Her phenena o livrosikermangerenge, Christus ta hi o Davidesker čavo? 
MRK.12.36	David phenela ani boldo mulester: „O Rai phendes apo miro raies: Beše tuke api miri čači, džin ta čidaues tiri midžike dženenge tela tire pirenge.“ 
MRK.12.37	David, ta kharelo les lesker rai. Her ta pala lesker čavo? Ta o čel hundes apo leste.
MRK.12.38	Ta job phendes apo lenge ani lesker sikerpen: Hilderen tume glano livrosikermangerender, kai našena trujum ani baro ripenester ta venela 
MRK.12.39	parkemen api kunčenge ani kangerende ta bešenle pral pre, ta rodena glanduni kunčenge paši bare chabenende. 
MRK.12.40	Kola kai lena kala romniender kher, kai hi len kenk rom, ta priserenle fonci keake raha: prala kalende džala i bareder krisni.
MRK.12.41	Ta Jezus bešes palavergl o lovenger mochtin, ta dikhes, her ta viceren o čel love ani mochtin, ta but bravele vicerden but drin. 
MRK.12.42	Pala vejes nina i čoreli romni kai his kenk rom, ta vicerdes dui tikni koter, kava hi i džuvalo, drin. 
MRK.12.43	Ta job khardes leskr sikermangerende ketene, ta phendes apo lenge: čačo phenau me tumen, kaja čoreli romni vicerdes buteder kai drin, her hake kai vicerden ani mochtin. 
MRK.12.44	Ta hake vicerden lenger bravelopenester drin, kaia ta vicerdes laker čorelopenester hako drin, kai has li, laker celo love.
MRK.13.1	Her ta gejeslo drani kangeri, phendes jek lesker sikermangerende apo leste: Dikehe sikerpaskerrai, havi barenge ta havi bare kher! 
MRK.13.2	Ta Jezus rakerdes ta phendes apo leste: Dikhe tu hake kala bare kherenge? Mo ta vel kenk bar api vaver meklo, kai veles gar telephagemen!
MRK.13.3	Her ta bešeslo o kangeriater pralavergl api džetesker bregeste phučes peske kokeres Petrus ta Jakobus ta Johanes ta Andreas: 
MRK.13.4	Phen menge, kai vela kava, ta havi boto hi, her mo ta vel hako kova kerapeneske. 
MRK.13.5	Jezus rakerdes ta phendes lenge: Dikhena tume, ta chocherela tumenge kenkes. 
MRK.13.6	But ta vena tela miro lab ta phenen me homes, ta chocherena buteder an. 
MRK.13.7	Tu hunen tume i kurapenester ta i kurapenester krisni, pala daren tume gar; ta kova hunte vel, ta les hi kome gar vri. 
MRK.13.8	Ta veles midžik čel api čel, ta them api them, ta venes phubiakertrisapen, čordopen ta veles. Kava hi o sikederdukhapen.
MRK.13.9	Dena tume jak apa tumende! Jon ta dena tume prala o krisniester, ta ani kangeri veles tume kurdo, ta glano baro raienge ta kralenge vel tume tardo vaške mange, lenge o čačopenester. 
MRK.13.10	Ta hake čelenge hunte vel sikeder o sastobičerpenes (evangelio) rakerdo. 
MRK.13.11	Ta dena jon tume prala kome, pala bichen tume gar sikeder, ho mo ta rakerenas tume, foni, ho vel tumen drin delto ani kova kori ho rakerlo; ta gar tume hanes, kai rakerena, les hi o boldo mulo. 
MRK.13.12	O phral dela o phrales api merapen ta o dad lesker čavo, ta o čaven vena midžik lenger menšende (Eltern) ta jon maren pen len. 
MRK.13.13	Tumen vela hakoneste midžike vaške mange ta miro labester. Kon ta rikerela džin palduno vri, kova vela hilderdo.
MRK.13.14	Ta dikhena tume kome ta štela kava midžikapen o džungalepenester kate kai mo ta veles gar (kon draverela kova, kova dela jak pre!) pale našehas kon ani Judea hi api bregende. 
MRK.13.15	Kon ta hi api kheresker čakerpen, džala gar ani kher tele, ta džala nina gar drin, ta aneles čomoni drani lesker kher. 
MRK.13.16	Kon ta hi api phub, džala gar palel ta lelo lesker ripen. 
MRK.13.17	Midžik hi kolender kai hi len phare, ta kolen kai piena an kola divesenge! 
MRK.13.18	Priserena, ta vela kava gar ani vend. 
MRK.13.19	Ta kola divese ta vena i bibacht, her ta hi les gar keake baro siter o kerapenester kai kerdes o Devel, džin kana, ta veles nina čačopaha nicht. 
MRK.13.20	Kai ta kerela o Rai kola divesa gar tikneder, keake veles kenk dženo hilderdo; vaške o lače dženenge kai rodeslo vri, kerdes job o divese tikneder. 
MRK.13.21	Her ta phendes jekes tumender: Dikhe ake hi Christus! Pale pacene les gar. 
MRK.13.22	Ta venas vaver Christusa ta vaver profetenge preštardo, ta keren pena bote ta baro kova, ta chocherena kola našte vel o lače dženenge. 
MRK.13.23	Dena tume jak apo tumende! Dikhena me phendomes tume sikeder lauter!
MRK.13.24	An kola divesenge pala kana midžikopenester vela o kham tameldo, ta o tikno kham dela leskr momeli gar. 
MRK.13.25	I cirna o bolapenester pejena tele ta i zorelopenende kai hi len an o bolapen velen triserdo. 
MRK.13.26	Pale dikhena ta vela o dženengerčavo ani felešnodi i baro zorelopen ta railapenester. 
MRK.13.27	Pala bičerelo lesker engle vri ta lesker lače dženenge vejen ketene kola štar bravalender i papelo kunč o phubester džin o papelo kunč i bolapeneske. O gibesterrukeste ta sikerena o parnisa.
MRK.13.28	Ta hi o rukeskerkoter sido, ta i patria hi len bares, keake džanena tume, ta hi o nijel gar dur. 
MRK.13.29	Keake džanena tume nina, ta dikhena tume ta džala kava, ta hi lo gar dur glano vuder. 
MRK.13.30	Cačo phenau me tumen: Kana čel džala gar vri, džin ta vela kava lauter. 
MRK.13.31	O bolapen ta o phub džalen vri, ta miri labenge vel ta džalen gar vri.
MRK.13.32	Kova dives ta kola kori džanela kenkes, nina o engle ani bolapen gar, kome gar o čavo, foni o dad. 
MRK.13.33	Dikhene, priserena ta han džangle, tume džanena gar, kai hi les ciro. 
MRK.13.34	Les hi her paši dženo, ta mekjes lesker kher ta gejes peske, ta dejes lesker valete o zorelopen hakeneske lenger butikaben, ta nina koles kai hilderdes o vuder phendeslo, job mo ta džangereslo. 
MRK.13.35	Han kome džanglo, tume džanena gar, kai vela o rai i kherester, brevul ta o maškeral rateske, paši bašnestergodlopen ta taisirlakro! 
MRK.13.36	Gar, kai ta velo sik, ta hacelo tumen sutlo. 
MRK.13.37	Ho ta phenau me tumen, kava phenau me hakene: Džanglen tume!
MRK.14.1	Pala dui divese has kome i Devlesker divese ta i ciri kola bišutli marenge; ta o barorašaiende ta livro‐sikermangerende panderden, her našte taperen ta maren pen les lenger godsveropenester. 
MRK.14.2	Jon ta phenden: Foni gar ani kurko ta dela gar tela o čeles i godlopen.
MRK.14.3	Her ta haslo ani Bethanien ani Simonester kher, kai has geralo, ta bešes o chamaskereske, vejes i romni i šuker korester, kai has kuči makepen drin, ta phagerdes kava koro, ta čidesli apo leskr šero. 
MRK.14.4	Jekender ta phenden midžik telavaverkend: Hoveske hi kava but maklopen kerdo. 
MRK.14.5	Bikerdomes kaia makapen buteder har trinšel betenge, ta dahas kava love o čorolenge. Ta jon čingerden prala late. 
MRK.14.6	Jezus ta phendes: Meken la! Hoske pharena tume la? Joi kerdes i lačo kerapen amande. 
MRK.14.7	Čorele hi tume ha paša tumende, ta kamenas, našte keren penge lačo; man hi tume gar hako ciro. 
MRK.14.8	Kaja kerdes ho naštela; joi makjes sikeder miro trupeste o paskerpeneske drin. 
MRK.14.9	Čačo me phenau tumenge, kai velo ani celo phub i sastobičerpen rakerdo, vela nina ho kerdesli gindo, laker nišeske.
MRK.14.10	Ta Judas Ischariot o jek kola dešduiender gejes koi o barorašaiende, ta phukerelo api Jezuseste. 
MRK.14.11	Her ta hunden kala kava, dzivjen pen jon, ta ferrakerden pen les, ta dejen pen les love; job ta roderdes, her našte phukerelo apo leste.
MRK.14.12	Ta ano ersto dives kala bišutle marenge, kai vel o passa‐ternobakro mardo, phenden o sikermangerenge apo leste: Kai kame tu, ta džahas men ta kerahas tuke o passa‐ternobakro ta chal? 
MRK.14.13	Pala bičerdeslo dui lesker sikermangerende ta phendes apo lenge: Džan tume ani foro, kote vela i dženo paša tumende, kai hidžerela i paneskerokoro, kandene les! 
MRK.14.14	Ta kai džalo job drin, phenena api rai o kherester: O sikermaskerrai mekel tuke ta phenel: Kai hi miro chamasker‐isma, kai chan me mer sikermangerenca o passa‐ternobakro? 
MRK.14.15	Ta job sikerel tumen i baro šuker chamasker‐isma, koleske kerena menge. 
MRK.14.16	Ta lesker sikermangerenge džejen koi ta vejenle ani foro, ta hacen pen les, her phendeslo lenge, ta keren pen o passa ternobakro.
MRK.14.17	Kai vejes kome brevul, vejes job kola dešeduienca. 
MRK.14.18	Her ta bešenle paši chamaskero, ta chanele, phendes Jezus: Čačo me phenau tumenge: Jek tumender kai chala manca, phukerela apa mande. 
MRK.14.19	Jon ta kaiden pen le, ta phučen pen le jek i vaverester: Hom les me? 
MRK.14.20	Job ta phendes apo lenge: Jek kola dešaduiender, kai čivele manca lesker vast ani čaro drin. 
MRK.14.21	O dženengerčavo ta džala koi her lester čindo hi; dukedo kova dženeske, drucha vel o dženesker čavo phukerdo. Kaleske vejahas fededer, ta veles job gar phardo. 
MRK.14.22	Her ta chajenlen, lejes o Jezus o maro, priserdes les, phagerdes les, dejes les lende ta phendes: Len les koi, kava hi miro trupo. 
MRK.14.23	Job ta lejes nina o koro, parkerdes ta dejes lende; ta jon pijen lauter dran. 
MRK.14.24	Job phendes apo lende: Kava hi miro rat o bandlopenester, kai vela butenge ferčordo. 
MRK.14.25	Čačo me phenau tumenge: Me piaues buter gar kava mojater, džin kai kove dives, kai piaues ani devlesker them.
MRK.14.26	Ta pala o šardogijepenester džejen pen le vri apo džeteskerbrego. 
MRK.14.27	Jezus ta phendes apo lenge: Tume lauter chojaren tumen amande kaja rati; hi les čindo: „Me kamau ta kuraues o beršero, ta o bakrenge velen drani vaverkend.“ 
MRK.14.28	Pala ta miri preštardopen, džau me tumenge glan vri pala Galilea. 
MRK.14.29	Petrus ta phendes apo leste: Mo ta chojaren pen nina lauter an tuke, pala ta kerau les me gar. 
MRK.14.30	Jezus phendas ap leste: Čačo, phenau me tuke, kaua dives ani kaja rati, ta dela o bašno dui moli godli, te tu man trin moli bochoste. 
MRK.14.31	Job ta rakerdes kome buteder: Ta hunte meraues nina tuhe, pala bochorela me tuke kome gar. Keake phenden len lauter.
MRK.14.32	Ta jon vejen ani baromontaia, kai khardes Gethzemani, ta job phendes apo lesker sikermangerende: Bešen tume kai, keake raha ta priseraua. 
MRK.14.33	Ta job lejes o Petrus, Jakobus ta Johanes paša leste, ta job triserdes ta dares peske. 
MRK.14.34	Ta job phendes apo lenge: Miro dzi hi trašerdo džin ani merapen. Ačen kai ta džanglena. 
MRK.14.35	Ta job džejes bresla dureder, pejes api Phub tele, ta priserdes, ta našte veles, ta džala kaja kori glan leste pralnikli. 
MRK.14.36	Ta job phendes: Dad, tu našte kere lauter, le kava koro mander nikli! Kome gar, ho kamaua me, foni ho kame tu! 
MRK.14.37	Ta job vejes ta haceslo len sodes. Ta job phendes apo Petruses: Simon tu sovehe? Gar jek kori našte džange tu? 
MRK.14.38	Džangena ta priserena, ta perena tume gar ani midžiko kova. O mulo ta kameles, o mas hi bizorelo. 
MRK.14.39	Ta job džejes papele koi ta priserelo, ta phendes komoli kova lab. 
MRK.14.40	Her ta vejeslo papele pale, haceslo len komoli sodes, (ta lengre jake has len phare), ta jon džanden gar, ho ta phenen leske le. 
MRK.14.41	Ta job vejes o trinto kopo ta phendes apo lende: Sovena ta kinevena foni, hi les doha, i kori vejes! Dikehe, o dženenger čavo veles ani vast o došiender pralbičerdo. 
MRK.14.42	Štena pre, meken men ta džahas! Dikhehe kova kai phukerelo apa mande hi gar dur.
MRK.14.43	Her ta rakerdeslo kome, vejes Judas Ischariot, jek kola dešduiender, ta i baro hufka paša leste i charenca ta i kaštenea, (bičerdo) o barorašaiender ta o livrosikermangerender ta phurjender. 
MRK.14.44	Lesker phukamaskero dejes lenge i boto ta phendes: Koles kai čumeraua, kova hi: taperen les ta anen les mišto. 
MRK.14.45	Her ta vejes job kai, štakerdes job sik paš leste ta phendes: Parkerdo hal, sikerpaskerrai! 
MRK.14.46	Ta job čumedes les. Jon ta čiden vast apo leste, ta taperden les. 
MRK.14.47	Jek ta kolender kai štejen kate, cerdes lesker charo ta kurdes o valeto i barorašaieske ta kurdes les i kan tele. 
MRK.14.48	Ta Jezus phendes apo lenge: Her api marepaskero cerden tume vri i charenca ta kaštenca, ta taperenes man. 
MRK.14.49	Hako dives homes me paš tumende ani kangeri ta sikerdomes ta tume taperdanes man gar. Tu hunte veles her ani činapen tardo hi. 
MRK.14.50	Ta mekjen les lauter, ta našen penge. 
MRK.14.51	Ta i raklo kandes les pale i pochtanester api nanges o trupo ridlo. 
MRK.14.52	Ta jon taperden les. Job ta vicerdes kaja pochtan pester, ta našes peske nanges lender.
MRK.14.53	Ta jon anden Jezuses paša barorašaieste; ta o celo rašaienge, ta livrosikermangerenge, ta phurienge vejen ketene. 
MRK.14.54	Petrus ta gejes lehe, duralester džin ani trujel o montaiester o barorašaiester; ta job bešdes pes kola valetenca paši jak ta tacerdes pes.
MRK.14.55	O barorašaienge kome, ta o celo baro buchli rodjen vaver čačopen o Jezusester, ta anen les i muleske, ta jon hacjen kenk. 
MRK.14.56	Ta but dejen vaver čačopen prala leste, ta kola čačopenenge his len hakerlai. 
MRK.14.57	Ta jekender štejen pre, ta čiden vaver čačopen prala leste tele, ta phenden: 
MRK.14.58	Me hundames ta phendeslo: „Me kamau ta phageraues kaja kangeri tela, kai hi kerdo i vastenca, ta ani trin dives keraues i vaver, kai hi gar kerdo o vastenca.“ 
MRK.14.59	Ta lenger čačopen has gar praldrin štimamen. 
MRK.14.60	Pala štejes o barorašai pre, štakerdes ani maškeral, phučes Jezuses ta phendes: Rakere tu prala kava či, ho vicerena kala tuke glan? 
MRK.14.61	Job ta has pokoni ta rakerdes či. Komoli phučes les o barorašai ta phendes apo leste: Hal tu Christus o Devlesker čavo, o barošardopaskero? 
MRK.14.62	Jezus phendes apo leste: Me homes; vela ta dikhen tume o dženengerčavo bešto paši čači o Devlesker zorelopen ta vela lo i felešnodenca o bolapenester. 
MRK.14.63	Pala cerdes o barorašai lesker kola ta phendes: Ho kamahas men kome čačopenengere. 
MRK.14.64	Tume hunden o Devlesker‐prasapen, ho bichena tume? Ta jon lauter plenerden (straften) les, ta job hi o muleske došvalo. 
MRK.14.65	Ta jekenge čungerden apo leste, čakerden lesker mui, kurden les lenger vastenca, ta phenden apo leste: Durkervehe! Ta i valete dejen les čamadinia.
MRK.14.66	Her ta has Petrus tele ani montaia vejes jeka kola valetacender o barorašaiester. 
MRK.14.67	Her ta dikhes la, ta tacerdes pes Petrus, dikhes joi apo leste ta phendes la: Tu hales nina paša Jezus o Nazareno. 
MRK.14.68	Job ta chocherdes ta phendes: Me prinšarau les gar, ta džanau nina gar ho rakerehas tu; ta job gejes o montaiester vri, pala dejes o bašno godlo. 
MRK.14.69	Her ta dikhes les kola valetica, phendes joi apa kolenge kai tarden kate: Kava hi nina jek lender! 
MRK.14.70	Job ta chocherdes papele. Pala phenden kola kai tarden kate papele apo Petruseste: Tu hal čačopaha jek lender; tu hal nina i Galilearo! 
MRK.14.71	Job ta košes ta dejes sovel: Me prinšeraua kava dženes gar, kolester rakerena tume. 
MRK.14.72	Ta sik dejes o bašno o duito kopo godli. Petrus ta bichades o labeste her phendes Jezus apo leste: Sikeder, kai dela o bašno dui kopo godli chochervehas tu man trin kopo. Her ta bichedeslo pale, rondes job.
MRK.15.1	Ta sik ani taisarlakro keren i barerašaienge ta i phurjenge ta i livrosikermangerenge ta i celi buchli les vri, mekjen ta kliderden Jezuses, ta anen les nikli, ta bičerden les i Pilatuseske. 
MRK.15.2	Ta Pilatus phučes les: Hal tu o kralo o biboldender? Job ta rakerdes ta phendes apo leste: Tu phene les! 
MRK.15.3	Ta o barorašaienge andena but midžiko Kova prala leste glan. 
MRK.15.4	Pilatus phučes les komoli ta phendes: Rakerehas tu či? Dikhe, havi baro kova anen len prala tute glan! 
MRK.15.5	Jezus ta phendes či buter, pala kerdes Pilatus bare jaka.
MRK.15.6	Api baro kurko mekjeslo lenge jekes kolender kai hin štilde, komes ta kamenlen. 
MRK.15.7	Pala has jek, Barabas khardeslo, kai vejes štildo kola godlopencer, ta ani godlopen mardeslo jekes. 
MRK.15.8	Her ta vejes o čel pre, mangeslo, job kamela ta kerelo lenge, her kerdeslo ha. 
MRK.15.9	Pilatus ta rakerdes lenge ta phendes: Kamena tume, mo ta daues tume piro i kralo o biboldender? 
MRK.15.10	Job ta džandes, ta vela kola barorašaiender i chojater phukerdo. 
MRK.15.11	Kola barorašaienge anden o čeles pre, ta dela job lenge o Barabas piro. 
MRK.15.12	Pala rakerdes Pilatus ta phendes apo lenge: Ho kamena tume, ta keraues me i kraleste o biboldender? 
MRK.15.13	Jon dejen papele godli: Mo ta velo trušuldeni. 
MRK.15.14	Pilatus ta phendes apo lende: Ho kerdeslo ta hi midžiko? Jon ta dejen papele godli: Mo ta velo trušuldeni! 
MRK.15.15	Pilatus ta kames ta hi o čel pokoni, keake dejeslo lenge o Barabas piro, ta job dejes o Jezus, ta velo pala o čupniden ta trušuldeni.
MRK.15.16	Kola kuremangere anden les ani trujel o montaiester, ta kharden o celo hufke ketene. 
MRK.15.17	Ta čiden i lolo ripen drumoleste, ta kerden i karesker cepani, ta čiden la les pre. 
MRK.15.18	Ta jon parkerden les: Parkerdo hal tu kralo o biboldender! 
MRK.15.19	Ta jon kurden lesker šero i čupenca ta čungerden apo leste, ta pejen apo lenger čang, ta kerden her ta kamjen les. 
MRK.15.20	Her ta prasaden pen les, lejen jon les o lolo ripen tele, ta randžerden peske lesker kola, ta anden les vri, ta velo trušuldeni.
MRK.15.21	Ta jon taperden jek, kai gejes pašaglan, Simon Kirenester, kai vejes o gibester, i dad o Aleksanderes ta Rufuses, ta hidželo lesker trušul. 
MRK.15.22	Ta jon anden les i kunčeske Golgatha, kai kharela: Šeresker kunč. 
MRK.15.23	Pala dejen pen les mol i bigudlo (bitteren) kovenca maškermen ta piel; job ta lejes les gar. 
MRK.15.24	Pala ta has lo trušuldeni, koterden jon lesker kola, vicerden o meklopen kater pral; kon mo ta veles čomoni. 
MRK.15.25	Has kome i trinto kori, kai trušulden les. 
MRK.15.26	Ta has i pralačinepen lesker doš prečindo: O kralo o biboldender. 
MRK.15.27	Ta jon trušulden les i dui marepangerenca, jek ap lesker čači, ta o vaver ap lesker zerbi. 
MRK.15.28	Kana veles o činepen čačo kerdo, kai phenela: „Job vejes gindo tela i došengerende“. 
MRK.15.29	Kola ta gejen pralaglan, praserden les, ta grotlden lenger šere, ta phenden: „Oi, ta phagere tu o kangeri tele, ta kerela papele ani trin dives. 
MRK.15.30	Hilderve tuke, ta ve tele i trušulester.“ 
MRK.15.31	Keake praserden nina o barorašaienge ta livrosikermangerende ta phenden tela vaverkend: Vaveren hilderdes job, leske našte hildervelo gar. 
MRK.15.32	Christus o kralo o Izraelester, ve kome tele i trušuleste, me ta dikhahas ta pacahas les. Nina kola kai vejen leske trušuldeni praserden les. 
MRK.15.33	Her ta vejes o šobti kori, has i tamelopen api celo phub džin o ejati korieske. 
MRK.15.34	Ta dran i ejati korieske dejes Jezus baro godli ta phendes: Eli, Eli lama sabachthani? Kova kharela: Miro Devel, miro Devel, hoske mekehas tu man? 
MRK.15.35	Her ta hunden jekenge lender kai hi len kate tardo, phenden jon: Dikhehe, job kharela o Eliaseste. 
MRK.15.36	Jek ta našes koi, čides i ješka o šutenca perdo, špildes les i čepeneske ta dejes les ta piel; kai phendeslo: Mekena foni me kamahas ta dikhas, kai ta vela Elias, ta lejeslo les tele. 
MRK.15.37	Jezus ta dejes baro godli, ta merdes. —
MRK.15.38	Ta o baro than ani kangeri cerdes preender džin telender. 
MRK.15.39	Her ta dikhes o barokuremaskero kai his kate tardo, ta dela lesker mulo pre, keake baro godledo phendes job: Čačo kava dženo has o Devlesker čavo! — 
MRK.15.40	Has les nina kola romia kate, kai dikhena duralester, tela kalen has Maria Magdalena ta Maria o tikno Jakobusester, ta o Josefester dai, ta Salome. 
MRK.15.41	Kai našen pen les pale, her ta has kome ani Galilea, ta but vaveren, kai džejen pen lehe pale Jeruzalem.
MRK.15.42	Kai ta has brevul (has o dives glan o kurko) vejes Josef Arimathiaro, 
MRK.15.43	i šuker rai, kai ačjes nina api Devlesker them, ta gejes rišo paša Pilatuseske drin, ta mangjes pes i mulo trupo o Jezusester. 
MRK.15.44	Pilatus ta kerdes bare jake, ake ta merdeslo, ta job mekjes, ta vela i barokuremaskero, 
MRK.15.45	ta phučes les, ob ta merdeslo. Her ta džandes job o barokuremaskereste, dejes job o Josefeste i muleskertrupo. 
MRK.15.46	Josef ta kindes pochtan, lejes la tele, job kerdas kola pochtan drumo leste, ta čides les ani handako; kai has ani baro bar kerdo, ta čides o bar glan i vuder o handakester. 
MRK.15.47	Ta Maria Magdalena, ta Maria i dai o Josefester dikhen les, kai vejeslo drin čido.
MRK.16.1	Her ta gejes kome o kurko glanopral, kerden Maria Magdalena, Maria o Jakobester dai, ta Salome hakerlai kova ta gejeslen koi ta makjen les drin. 
MRK.16.2	Ta jon vejena o ersto dives i kurkester ani taisirlakro paši handakeske, her ta gejes o kham pre. 
MRK.16.3	Ta jon phenden telavaverkend. Kon čidela men kova bar o vuderester kava handakeste nikli? 
MRK.16.4	Her ta dikhen len koi, dikhena jon ta his o bar nikli čido, ta job has baro. 
MRK.16.5	Her ta gejes jon ani handako, drin dikhenlen i murš paši čači bešdo, ridlo i parno ripenenca, ta jon darden pen. 
MRK.16.6	Kava ta phendes apo lenge: Darena tume gar! Tume rodena Jezuses o Nazaretester o trušuldeskero; job hi preštardo, job hi gar kate; dikhena o kunč, kai čiden len les. 
MRK.16.7	Džahas tume koi, phenena lesker sikermangerende ta o Petruseste: Job džala tume glan pale Galilea, kote veles ta dikhen les, her ta phendes job tume. 
MRK.16.8	Jon ta gejen len vri, ta našen penge i handakester nikli, ta o dar ta triserpen taperden len, ta jon phenden kenkes čomoni; ta jon daren pen le.
MRK.16.9	Her ta štejeslo taisirlakro o ersto dives i kurkester pre, vejeslo sikeder i Maria Magdalenake, kai traderdeslo later efta bengen vri. 
MRK.16.10	Kaja džejes koi, ta phendes les kalenge, kai his len paša leste, kala kai kaiden ta ronden pen. 
MRK.16.11	Her ta hunden jon, ta hi lo džido ta veles later dikhamen, pacena les gar. 
MRK.16.12	Ta pala sikerdeslo job ani vaver trupeste duienge lender api drom, kai ta džejen pen apo them. 
MRK.16.13	Ta jon džejena koi, ta phenden les o vaverende; jon ta pacjen lenge či.
MRK.16.14	Palduno sikerdes pes job kola dešjekenge, kai bešjen paši chamaskero; job ta čingerdes lenger bipacepen, ta lenger midžiko dzi, vel ta pacenle kolenge gar, kai dikhen les, her ta has lo preštardo. 
MRK.16.15	Ta job phendes apo lenge: Džan tume koi ani celo phub, ta rakerena o sastobičerpen hake džene. 
MRK.16.16	Kon ta pacela ta hila boldo, kava vela hilderdo, kon ta pacela či, kava vela gar hilderdo. 
MRK.16.17	Kalen kai pacena veles kome kaja botenge kandlo: Ani miro lab tradena jon bengen vri, ta rakerena o neve rakerpenca. 
MRK.16.18	Hadervena sapia pre, ta pijena čomoni merdes, pala kerene les či; api naselenge vel ta čiden jon lenger vast, ta jon velen saste.
MRK.16.19	Ta o rai Jezus, her ta rakerdeslo lenca, veles pre‐ando ani bolapen, kote bešelo paši čači o Devleste. 
MRK.16.20	Jon ta džejen koi, ta rakerden api celo phub, ta o Rai has lenca ta zordeslo o lab druchi kola botenge.
