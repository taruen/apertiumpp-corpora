JHN.1.1	Ano pšeršuma isis lav, te lav isis ko Dēvel, te lav isis Dēvel.
JHN.1.2	Jov isis ano pšeršuma ko Dēvel.
JHN.1.3	Sāro druh Leske lija jāl, te be Leskīro niso nalija jāl, so lija jāl.
JHN.1.4	An Leske isis džīben, te džīben isis mānušengo švatluma.
JHN.1.5	Te švatluma ano čemnuma švatlini, te čemnuma naoblija les.
JHN.1.6	Isis mānuš, bičado Davlestir; lav leske Ioannos.
JHN.1.7	Jov javdža vašo švatkuma, sobi svatkinel švatlumastir, mepačan sāre druh leske.
JHN.1.8	Jov nasis švatluma: ne isis bičado, sobi švatkinel vašo švatluma.
JHN.1.9	Isis lašņo Švatluma, Sav obšvatlini svakone mānušes, sav javela ano svetos.
JHN.1.10	Ano svetos isis, te svetos druh Leske lija jāl, te svetos Les napinčkirdža.
JHN.1.11	Javdža ke peskīre, te peskīre, Les nadolīne.
JHN.1.12	Ne dolenge, saje dolīne Les, pačaibnangīrenge an Lesko lav, dija moca jān Davleskīre čhāvenge.
JHN.1.13	Saje na ratendir, ni masengīre kamibnastir, ni muršeskīre kamibnastir, ne Davlestir ločīne.
JHN.1.14	Te lav jača masenge, te lodija mensa, pherdo žaļumasa te lašņumasa; te me dikšam slava Leskēri, slava sir jek ločīneskīri Dādestir.
JHN.1.15	Ioannos švatkini Lestir te goli dijindoi rakirla: Dava isi Dova, Konestir me phendžom, so javibnaskīro pal mange isi angil mange, vašo dova so isis vāgo mandir.
JHN.1.16	Te Leskīre pherdipnastir, sāre me dolijam žaļuma pe žaļumaske.
JHN.1.17	Dopheniben dīno druh Moisejoske; žaļuma te lašņuma vijavdža druh Iisuske Hristoske.
JHN.1.18	Davles nadikša nikon ņigdi; jek ločino Čhāvo, ane Davleskīri angaļa Jov kerdža džinibnaskīro.
JHN.1.19	Te dik Ioannoskīro švatkuma, kedi Judi bičadle Jerusaļimatir rašan te leviten phučen lestir: kon tu?
JHN.1.20	Jov viphendža, te nadijapes bohostir, te viphendža, so me naisom Hristos.
JHN.1.21	Te phučle lestir: so? tu Ilija? Jov phendža: na. Prorokos? Jov otphendža: na
JHN.1.22	Phendle leske: kon tu? sobi menge jāl das atpheniben māre bičaibnaskīrenge: so tu phenesa kokoro tutir?
JHN.1.23	Jov phendža: me gloss golidibnaskīri ane čuči phu: vikēren drom Raske, sir phendža prorokos Isaija (Isaija 40, 3).
JHN.1.24	Bičade isis farisejendir;
JHN.1.25	Te jone phučle lestir: so tu bolesa, keļi tu naisan Hristos, ni Ilijos, ni prorokos?
JHN.1.26	Ioannos phendža lenge otpheniben: me bola ano paņing; ne maškir tumenge Sav, isi tardo, Sajes tume nadžinen.
JHN.1.27	Jov dova javibnaskīro pal mange, ne Jov isi angil mange. Me naisom godno otkērav simirji Leskīre čhivikenge.
JHN.1.28	Dova isis ane Vifavara, ke Iordāna, kai boldža Ioannos.
JHN.1.29	Ano vār dīves dikhela Ioannos javibnaskīres ke jov Iisusos, te rakirla: dik Davlesko Jerhos, Sav lela pe Peske svetoskīre grehi.
JHN.1.30	Dava isi, Sajestir me phendžom: pal mange javela Muršs, Sav isis angil mange; vašo dova so Jov isis vāgo mandir.
JHN.1.31	Me nadžindžom Les; ne vašo dova javdžom bolav ano paņing, sobi Jov jāl džindlo Izraiļenge.
JHN.1.32	Te švatkindža Ioannos, rakirindoi: me dikšom Duhos, so javela bolibnastir, sir golubkos, te jačindoi pe Leske.
JHN.1.33	Me nadžindžom Les; ne Bičaibnaskīro man mebolav ano paņing, phendža mange: pe Koneske dikhesa do Duhos nomukhindoipes te jačhindoipes pe Leske, Dova isi bolibnaskīro Svencono Duhosa.
JHN.1.34	Te me dikšom, te švatkindžom, so Dava isi Davlesko Čhāvo.
JHN.1.35	Ano vār dīves noko tardija Ioannos te dui leskīre sikļaibnangīrendir.
JHN.1.36	Te dikhindoi so javela Iisusos, phenddža: dik Davlesko Jerhos.
JHN.1.37	Šunindoi lestir da lava, sāre dui sikļaibnangīre gīne pale Iisuske.
JHN.1.38	Iisusos abrišindoi te dikhindoi len so javena, rakirla lenge: so tumenge čhebi? Jone phendle Leske: Ravvi! (so značini: sikļakirbnaskīro) kai dživesa?
JHN.1.39	Rakirla lenge! javen, te dikhena, Jone gīne, te dikhle, kai Jov dživela; te ke Jov jačle do dīves. Isis žvonos sav deš.
JHN.1.40	Jek dujendir, šunindoi Ioannostir vaše Iisuske gibnangīrendir pal Leske, isis Andrejos, pšal Simonoskīro Petriskīro.
JHN.1.41	Jov pšeršo lathela peskīre pšales Simonos, te rakirla leske: me lačam Messija, so značini: Hristos.
JHN.1.42	Te jandža les ko Iisusos. Iisusos, dikša pe leske, te phendža: tu — Simonos, čhāvo Ioņinoskīro; tu desatut goli Kifa, so značini bar (Petris).
JHN.1.43	Ano vār dīves Iisusos zakambža džal ane Gaļileja, te lača Fiļipos, te phenela leske jov pal Mange.
JHN.1.44	Fiļipos isis Vifsaidatir, jeke forostir Andrejosa te Petrisa.
JHN.1.45	Fiļipos lačel Nafanailos, te rakirla leske: me lačam Doles, Konestir čhinenas Moisejos ano dopheniben te proroki, Iisusos, Josifoskīre čhāves, Nazaretatir.
JHN.1.46	Ne Nafanailos phendža leske: Nazaretatir vasti nin jāl so lāčo? Filipos rakirla leske: jov te podik.
JHN.1.47	Iisusos, dikhindoi javibnaskīres ke Jov Nafanailos, rakirla lestir: dik jek Izraiļķanos, an koneske frotaruma nāni.
JHN.1.48	Nafanailos rakirla Leske: pe so Tu džines man? Iisusos phendža leske otpheniben: angil dava sir kherdža tut Filipos, kedi tu isanas tale smokovņica, Me dikšom tut.
JHN.1.49	Nafanailos otphendža Leske: Ravvi! Tu Davlesko Čhāvo. Tu Izraiļengo Kraļi.
JHN.1.50	Iisusos phendža leske otpheniben: tu pačasa, vašo dova so Me tuke phendžom: Me dikšom tut tale smokovnica; dikhesa butir dalestir.
JHN.1.51	Te rakirla leske: lašņes, lašņes rakirava tumenge: damolostir tume dikhena boliben otpširado te Davleskīre Jaņolen opre džana te tele javena ke mānušesko Čhāvo.
JHN.2.1	Ano trito dīves isis bjav ane Kāna Galilejakīri, daij Isuskīri isis doi.
JHN.2.2	Isis nin kherdo Iisusos te sikļaibnangīre Leskīre po bjav.
JHN.2.3	Te sir narešča vinos, togi daij Iisuskīri rakirla Leske: viņos nāni lenge.
JHN.2.4	Iisusos phenela lake: so Mange te tuke, džūli? oščo najavdža štunda Mīri.
JHN.2.5	Daij Leskīri phendža slugenge: so phenela Jov tumenge, dova kēren.
JHN.2.6	Isis doi šov barune paņingenge janibnange kučika, tardžonas vaše ponoš čistuma Judengīri, kai zadžanas po dui po trin mēri.
JHN.2.7	Iisusos phenela lenge: pherdžakiren paņingengīre kučika paņingesa. Te pherdžakirde len žin opre.
JHN.2.8	Te rakirla lenge: kana pheren, te janen bjaveskīre bāredīreske. Te jandle.
JHN.2.9	Kedi bāredīr sprobidža paņing, savo kerdžapes vinoske (ne jov nadžindža, karīg da vinos; džindle feņu slugi, kon pherdle paņing): Togi bāredīr kherla mlodžikos.
JHN.2.10	Te phenela leske: svako mānuš podela vāgo lačo vinos, ne kedi dopjenapen, togi bededīr; ne tu lačo vinos garūdžan žin kana.
JHN.2.11	Jake čhudža Iisusos pšeršuma dživenge ane Kāna Galilejakīri te sikadža slava Peskīri; te pačandīne an Leske sikļaibnangīre Leskīre.
JHN.2.12	Pošļi dava javdža Jov ane Kapernauma, Kokoro te daij Leskīri, te pšala Leskīre, te sikļaidnangīre Leskīre; te doi jačle nabūt dīvesa.
JHN.2.13	Judenge Patradžiņ isis paše, te Iisusos javdža ane Ijerusaļima;
JHN.2.14	Te lača, so ane khangīri bikindle gurven, bakren te gulubken, te bešle lovenge parubnangīre,
JHN.2.15	Te kerdža čupni šelendir, te vitrādija khangirjatir sāren, te jake bakren te gurven; te love parubnangīrenge roztrušakirdža, te lenge skamina obthurdija.
JHN.2.16	Te phendža gulubkenge bikibnangīrenge: len dava darīg, te Mīro Dādesko khēr nakēren targoske khēreske.
JHN.2.17	Ke dava Leskīre sikļaibnangīre lipirde, so čhindlo isi: hačkirben vaš Tīro khēr Man hala, (David. gilli 68, 10).
JHN.2.18	Pe dava Judi phendle: sai znakensa Tu menge dosikavesa, sir isi Tuke voļa jake kēres?
JHN.2.19	Iisusos phendža lenge otpheniben: rozrāven da khangīri, te Me ano trin dīvesa hadava la.
JHN.2.20	Pe dava Judi phendle: da khangīri kērdžapes štalvardeš te šov berš, te Tu ano trin dīvesa hadesa la?
JHN.2.21	Ne Jov rakirdža Peskīri maseengīri khangirjatir.
JHN.2.22	Kedi Jov ušča mulendir, togi sikļaibnangīre Leskīre lipirde, so Jov rakirdža dava, te pačandīne čhinibnange te laveske, savo rakirdža Iisusos.
JHN.2.23	Te kedi Jov isis ane Ijerusaļima pe Patradžinako svenkos, togi būt, džīvi dikhindoi, saje Jov kerdža, pačandīne an Leskīro lav.
JHN.2.24	Ne Kokoro Iisusos napačandija Pes lenge, vašo dova so džindža sāren,
JHN.2.25	Te Leske načhebandija, sobi kon obšvatkinel vaše mānušeske; hai Jov Kokoro džindža, so ane mānušeske.
JHN.3.1	Maškir farisejenge sav isis, lavesa Nikodīmos, jek Judengo bāredīrendir.
JHN.3.2	Jov javdža ko Iisusos rati, te phendža Leske: Ravvi! me džinas, so Tu sikļakirbnaskīro, javdlo Davlestir; hai dasai dživi, sai Tu kēresa, nikon našti kērel, keļi lesa najāla Devēl.
JHN.3.3	Iisusos phendža leske ano otpheniben: lašņes, lašņes rakirava tuke: keļi kon naločola opatunestir, našti dikhel Davleskīro kraļuma.
JHN.3.4	Nikodimos rakirla Leske: sir mānuš vašti ločol, kedi jov isi phūro? hobi vašti jov vār molos džāl an peskīre dakīre masa te meločol?
JHN.3.5	Iisusos atphendža: lašņes, lašņes rakirava tuke: keļi kon naločola paņingestir te Duhostir, našti džal an Devēleskīro kraļuma.
JHN.3.6	Ločīno masendir isi masa; ne ločīno Duhostir isi duhos.
JHN.3.7	Nadživintut pe dova, so Me phendžom tuke: čhebi tumenge ločon opratunestir.
JHN.3.8	Duhos phurdela, kai kamela, te glos leskīri šunesa, ne nadžines, karīg jāvela te kai džala; jake isi svakonesa, kon ločola Duhostir.
JHN.3.9	Nikodimos phendža Leske ano otpheniben: sir dava vašti jāl?
JHN.3.10	Iisusos otphendža te rakirla leske: tu Izraiļengo sikļakirbnaskīro, te dava nadžines?
JHN.3.11	Lašņes, lašņes rakirva tuke: Me rakiras dolestir, so džinas, te švatkinasa dolestir, so dikšam; ne tume švatkuma Māro nakamena dolen.
JHN.3.12	Keļi Me phendžom tumenge phujatir, te tume napačana: sir pačana, keļi phenava tumenge bolibnastir?
JHN.3.13	Nikon na zagija po boliben, sir feņu javibnaskīro bolibnastir mānušeskīro Čhāvo, sav isi ano boliben.
JHN.3.14	Te sir Moisejos hadija opre sapes ane čuči phu, jake čhebi jāl opre hadīna mānušeskīro Čhāvo,
JHN.3.15	Svako, pačaibnaskīro an Leske, me nazgiņinel, ne mejāl leske džīben bekoncoskīro.
JHN.3.16	Iake miļidža Dēvel svetos, so otdija Peskīres jek ločine Čhāves, sobi svako, pačaibnaskīro an Leske, menazgiņinel, ne mejāl leske džīben bekoncoskīro.
JHN.3.17	Nabičadža Devēl Peskīre Čhāves ano svetos, sobi sendines svetos, ne sobi svetos nazgiņinel te mejāl rakhlo druh Leske.
JHN.3.18	Pačaibnaskīro an Leske nasendinipes, ne napačaibnaskīro uže sendume, vašo dova so napačandija an Davleskiro jekločīno Čhāveskīro lav.
JHN.3.19	Senduma zatardžola an dova, so švatluma javdža ano svetos; ne mānuša butir miļidne čemnuma, nasir švatluma; vašo dova so buča lengīre isis hinde mirzona.
JHN.3.20	Hai svako, hindo keribnaskīro, naiedikhela švatluma te najavela ko švatluma, sobi najān čhingardīne leskīre buča, vašo dova so jone hinde — mirzona.
JHN.3.21	Kon čačipen kērla dova džala ko švatluma, mejān dikhle leskīre buča, vašo dova so jone isi kērde ane Davleske.
JHN.3.22	Pošļi dova lisusos javdža Peskīre sikļaibnangīrensa ane Judengīri phu, te doi lensa džividža, te boldža.
JHN.3.23	Ioannos nin boldža ane Enona, paše ke Saļima, vašo dova so doi isis būt paņinga; te javenas doi, te bolenas pen.
JHN.3.24	Hai Ioannos oščo nasis čhudlo ano stārīben.
JHN.3.25	Togi Ioannoskīre sikļaibnangīrenge vigija gola Judensa vašo rožuma.
JHN.3.26	Te javdle ko Ioannos, te phendle leske: ravvi! Dova, Kon isis tusa ke Iordana te Konestir tu švatkindžan, Jov bolela, te sāre jāvena ke Jov.
JHN.3.27	Ioannos phendža otpheniben: našti mānuš niso lel pe peske, keļi najāla dīno leske bolibnastir.
JHN.3.28	Tume kokore mange švatki pe dova, so me phendžom: na me Hristos, ne me bičado angil Leske.
JHN.3.29	Koneske mlodžikica dova isi mlodžikos; ne pšečeļos mlodžikoskīro, tardo te kandela Les, te radindoi radžakirlapes, šunindoi mlodžikoskīri gloss. Da raduma mīro pšečkirdžapes.
JHN.3.30	Leske čhebi barjol, ne mange tikņuvav.
JHN.3.31	Kon jāvela opratunestir, dova isi bāredīr sārendir; kon phujatir phujakīro isi, te rakirla, sir pe phu pjujatir; jāvibnaskīro bolibnastir isi bāredīr sārendir.
JHN.3.32	Te so Jov dikhja te šundža, dolestir švatkini; te nikon nalela Leskīro švatkuma.
JHN.3.33	Līno Leskīra švatkuma dolesa značakirlapes, so Dēvel isi lašņo.
JHN.3.34	Hai dova, sajes bičardža Dēvel, rakirla Davleskīre lava; Dēvel nadela Duhos mērosa.
JHN.3.35	Dād miļini Čhāves te sāro dija an Lesko vast.
JHN.3.36	Pačandoi ane Čhāveske isi džīben sajek; ne napačandoi ane Čhāveske nadikhela džīben, ne Davleskīri holin jačhela pe leske.
JHN.4.1	Kedi Iisusos dolija džinel so dogija ko fariseji šuniben, so Jov butir sikļaibnangīren dolela te bolela, nasir Ioannos.
JHN.4.2	(Hai Iisusos Kokoro naboldža, ne feņu Leskīre sikļaibnangīre):
JHN.4.3	Togi mukša Judengīri phu, te gija noko ane Galileja.
JHN.4.4	Jaudžapes Leske pšedžal druhe Samārija.
JHN.4.5	Te jake javela Jov ane Samārakīro foros, denas goli Sihar, paše ke do šmatos phu, dīno Jakovostir peskīre čhāveske Iosifoske,
JHN.4.6	Doi isis Jakovoskīri hāning. Iisusos, khino dromestir, bešča ke hāning. Isis ke šovto štunda.
JHN.4.7	Javela džūli Samarijatir phērel pāņing. Iisusos phenela lake: de Man pjav.
JHN.4.8	(Ne Leskīre sikļaibnangīre gīne ano foros kinen hāben.)
JHN.4.9	Samarijakīri džūli rakirla Leske: sir Tu, Judos javindoi, mangesa pjes mandir, Samarjanatir? hai Judi Samarjanensa nazadžanapen.
JHN.4.10	Iisusos phendža lake ano otpheniben: keļi tu do Davleskīro žāļuma džindžanas so Jov dela, te kon tuke phenela: de Man pjav, keļi tu dava džindžanas, togi tu kokori mangjanas Lestir, te Jov tuke dijasis džīdo pāņing.
JHN.4.11	Džūli rakirla Leske: Raija! tuke nāni sosa phēres, hai hāning hor: karīg tuke džīdo paņing?
JHN.4.12	Hobi tu bāredīr māre dādestir Jakovostir, savo dija menge da hāning, te kokoro latir pija, te leskīre čhāve, te leskīre bidli?
JHN.4.13	Iisusos phendža lake ano otpheniben: svako, pibnaskīro da pāņing, kamela noko;
JHN.4.14	Ne kon pjela pāņing, savo Me dava leske, dova nakamela pjel ņigdi; ne pāņing, savo Me dava leske, kērlapes an leske pāņingali krenicake, savo thadela ano džīben bekonkoskīro.
JHN.4.15	Džūli phenela Leske: Raija! de man da pāņing, sobi mange nakamelpes pjav te najāl mange javav dai phērav.
JHN.4.16	Iisusos phenela lake: dža, te khēr tīre romes, te jov dārīg.
JHN.4.17	Džūli phendža ano otpheniben: mange nāņi rom. Iisusos phenela lake: tu čačo phendžan, so tuke nāni rom:
JHN.4.18	Hai tuke isis pandž roma, te dova, savo kana tuke isi, dova nāni tīro rom; dava čačipen tu phendžan.
JHN.4.19	Džūli phenela Leske: Raija! dikhava, so Tu isam prorokos.
JHN.4.20	Māre dāda kloninenapen pe da berga; ne tume phenena, so štetos, kai čhebi kloninenpes, isi ane Ijerusaļima.
JHN.4.21	Iisusos lake phenela: pača Man, so javela brīža, kedi na pe da berga, te na ane Ijerusaļima pokloninena tumen Dādeske.
JHN.4.22	Tume nadžinen, koneske kloninenatumen; ne me džinas, koneske, sir kloninasamen: rakhiben bidatir isi Judendir.
JHN.4.23	Ne javela brīža, te uze javdža, kedi lašņa poklonibnaskīre pokloninenapen Dādeske ano duhos te lašņuma; hai dasajen poklonibnaskīren Dād rodela Peske.
JHN.4.24	Devēl isi duhos: te poklonibnaskīrenge Leske čhebi pokloninenpen Leske ano duhos te lašņuma.
JHN.4.25	Džūli phenela Leske: džinav, so jāvela Messija, dova isi Hristos; kedi Jov jāvela, togi sāro phenēla menge.
JHN.4.26	Iisusos phenēla lake: dova Me, Savo rakirava tusa.
JHN.4.27	An da brīža jāvdle Leskīre sikļaibnangīre, te dživindepen, so Jov rakirdža džuļasa; ne nijek naphendža: so Tuke čhebi? vai: sostir rakieresa lasa?
JHN.4.28	Togi džūli mukša peskīre paņiņgengīre janibnangīre, te gija ano foros, te rakirla mānušenge:
JHN.4.29	Javen, dikhen mānušes, savo phendža mange sāro, so me kērdžom: nāni feņu Jov Hristos?
JHN.4.30	Jone javdle forostir, te gīne ke Jov.
JHN.4.31	An do brīža sikļaibnangīre mangle Les phenindoi: Ravvi! ha.
JHN.4.32	Ne Jov phendža lenge: Mange isi hāben, savo tume nadžinen.
JHN.4.33	Vaša dava sikļaibnangīre rakirdle maškir penge: hobi kon jandža Leske hal?
JHN.4.34	Iisusos rakirla lenge: Mīro hāben isi kērav voļa Doleskīri kon Man bičadža pokērav Leskīri butin.
JHN.4.35	Narakirna hobe tume, oščo štār čhona, te jāvēla žbožako čhiniben? ne Me rakirava tumenge: haden tumāre jakha opre te dikhen po māro, sir jov poparņandīja te iejavdžapes ko čhiniben.
JHN.4.36	Čhinibnaskīro dolela pleskirben te zalela bārīno ano sajek džīben, jake so sējejos te čhinibnaskīro khetane hotņakirnapen
JHN.4.37	Hai an dasav molos čača virakirdo: jek sējini, ne vār čhinela.
JHN.4.38	Me tumen bičadžom mečhinen dova, pe so tume nasan butin kēri: vār robindle, ne tume gīne an lengīri robiņ.
JHN.4.39	Būt Samārjaņi do forostir pačandīne an Leske pe do džūlakire lava, joi švatkidža, so Jov phendža lake sāro, so joi kerdža.
JHN.4.40	Te vašo dova kedi javdle ke Jov Samārjaņi, togi mangle Les mejačel ke jone; te Jov jača doi dui dīvesa.
JHN.4.41	Te oščo butir giniben pačandīne pe Lesko lav.
JHN.4.42	Te do džūļake rakirdle: kana uže na pe tīre phenibena pačasa; ne uže kokore kana šundžam te dodžindžam, so Jov lašņes svetosko rakhinaskīro, Hristos.
JHN.4.43	Kedi vigīne dui dīvesa, Jov vigija dorīg, te gija ane Gaļileja.
JHN.4.44	Hai Kokoro Iisusas švatkindža, so prorokos an peskīri dādeskīri phu nāni rožume,
JHN.4.45	Kedi Jov javdža ane Gaļileja, togi Gaļijaņe Les dolīne, vašo dova so dikhindoi sāro, so Jov kerdža ane Ierusaļima po svenkos, hai jone nin gīne po svenkos.
JHN.4.46	Te jake Iisusos noko jāvdža ane Kānā Galilejakīri, kai kērdža paņing vinoske. Ane Kapernauma isis jek kraļisko slugos, koneske isis raklo nasvalo.
JHN.4.47	Jov šundža, so Iisusos jāvdža Judenge phujatir ane Galilejakīri, jāvdža ke Jov, te mangja Les mejāvel te mesačkirel leskīre čhāves, savo isi ke šmerč.
JHN.4.48	Iisusos leske phendža: tume napačana, keļi nadikhena znaki te dživi.
JHN.4.49	Kraļisko slugos Leske rakirla: Raija! jov, poskil nameija mo čhāvo.
JHN.4.50	Iisusos phenela leske: dža, čhāvo tīro isi sasto. Jov pačandija laveske savo phendža leske Iisusos, te gija.
JHN.4.51	Po drom lačne les slugi leskīre, te phendle: čhāvo tīro sasto.
JHN.4.52	Jov phuča lendir: an saij štunda jača leske lokedīr? leske phendle: taša ane eftato štunda izdrāni les otmukša.
JHN.4.53	Dolestir dād džindža, so dava isis do štunda, an saiji Iisusos phendža leske: čhāvo tīro sasto, te pačandija kokoro te sāro leskīro khēr.
JHN.4.54	Dava vār dživos kērdža Iisusos pālē rišindoi Judengīri phujatir ane Galilejakīri phu.
JHN.5.1	Pošļi dava isis Judengo svenkos, Te jāvdža Iisusos ane Ijerusaļima.
JHN.5.2	Iisi ane Ijerusaļima ke bakrengīri porta moribnaskīro, savo Juditkes denas goli Vifezda
JHN.5.3	An lenge pašle bāro giniben nasvale, korore, langale, telešučine, žakirindoi paņingesko čhalaiben.
JHN.5.4	Hai Rasko Jaņolos po brīži nojāvelas ano moribnaskīro te začhalavelas paņing; te kon pšeršo nodžalas ano paņing pošļi paņingesko čhalaiben, dova visaščolas, mejalas sav nazvaliben javindoi.
JHN.5.5	Doi isis mānuš, ano nasvaliben lačapes trijanda te ohto berš.
JHN.5.6	Iisusos, dikhel les pašles te uzdžinindoi, so jov doi hāra pašlo, rakirla leske: kamesa jās sasto?
JHN.5.7	Nasvalo otphendža Leske: jake, Raija; ne mange nāni mānuš, savo andremukhel man an do moribnaskīro, kedi čhaladžolapes paņing, ne kedi me dojāvava, vār uže nogija angil mange.
JHN.5.8	Iisusos phenela leske: ūšti, le tīro čhiben te dža.
JHN.5.9	Te jov zāras jača sasto, te lija pesko čhīben, te gija. Isis dava ano kurkesko dīves.
JHN.5.10	Pe dava Judi phendle visačkirdeske: da dīves kurko; načhebi les tuke čhiben.
JHN.5.11	Jov otphendža lenge: kon man saščakirdža, dova mange phendža: le tīro čhīben te dža.
JHN.5.12	Lestīr phučle: kon dova dasav mānuš, savo phendža tuke: le čhiben tīro te dža?
JHN.5.13	Visačkirdo hai nadžindža, kon Jov: Iisusos zagija maškir do mānušenge, saje doi isis pe do štetos.
JHN.5.14	Pošļi dova Iisusos lača les ane khangīri te phendža leske: dik, tu visaščandijan; nagrehini butir, sobi najačel tusa so hindedīr.
JHN.5.15	Da mānuš gīja, te viphendža Judenge, so Iisusos dova isi, kon les kerdža sastes.
JHN.5.16	Te līne Judi goiņinen Iisusos, te rodīne domaren Les vašo dova, so Jov kerdža dasaj buti ano kurko.
JHN.5.17	Iisusos phendža lenge: Dād Mīro žin kana kerla, te Me kērava.
JHN.5.18	Te oščo butīr rodīne domāren Les Judi vašo dova, so Jov na feņu kurkesko dīves nasvenčini, ne Peskīre Dādeske dela goli Davles, te kērindoi Pes ravnes Devēlesa.
JHN.5.19	Pe dava Iisusos phendža: lašņes, lašņes phenava tumenge: Čhāvo niso našti kērel Kokoro Pestir, keļi nadikhela Dād so kerla: hai so kerla Jov, dova Čhāvo nin kerla.
JHN.5.20	Hai Dād miļini Čhāves te sikavela Leske sāro, so kerla Kokoro; te sikavela Leske bāredīr buča dalendir, jake so tume dživinenatumen.
JHN.5.21	Hai sir Dād džangavela opre mūlen te džidžakirla, jake Čhāvo džīdžakirla, kones kamela.
JHN.5.22	Hai Dād te nasendini nikones, ne sāro senduma otdija Čhāveske,
JHN.5.23	Sāre merožinen Čhāves, sir rožinena Dādes. Kon narožini Čhāves, dova narožini Dādes nin, kon Les bičadža.
JHN.5.24	Lašņes, lašņes rakirava tumenge: kon Mīro lav šunela te pačala Doleske kon Man bičadža doleske isi sajek džīben; te po sendos najavela, ne pšegija šmerčatir ano sajek džīben.
JHN.5.25	Lašņes, lašņes rakirava tumenge: javela brīža, te kana isi, kedi mūle šunena glos Davleske Čhāveskīri te, kedi šunena, džīdžona.
JHN.5.26	Hai sir Dādeske isi džīben Kokoreske an Peske, te jake dija Čhāveske džīben Kokoreske an Peske.
JHN.5.27	Te dija Leske moca vilidžal sendos nin, vašodova so Jov isi mānušano Čhāvo.
JHN.5.28	Nadžīvinentumen vaša dava; hai javela brīža, an saji sāre, saje isi ano grobi, šunena glos Davleske Čhāveskīri.
JHN.5.29	Te vidžana auri lačo kēribnaskīre ano opre uštiben po džīben, ne hindo kēribnaskīre — ano opre uštiben po senduma.
JHN.5.30	Me niso našti kērav Kokoro Mandir. Sir šunava, jake sendinava; te sendos mīro isi čačo; te Me narodava Mīri voļa, ne voļa bičaibnaskīri Man Dādeskīri.
JHN.5.31	Keļi Me švatkina Kokoro Mandir, togi švatkuma Mīro nāni lašņo.
JHN.5.32	Isi vār, sav švatkini Mandir; te Me džinav, so lašņo do švatkuma, savo jov švatkini Mandir.
JHN.5.33	Tume bičadle ko Ioannos; te jov švatkindža lašņumastir.
JHN.5.34	Ne Me na mānušendir lava švatkuma; ne dava rakirava vašo dova, sobi virakhentumen hindipnastir.
JHN.5.35	Jov isis aizhačkirdi švatlo momoli, švatlindoi; ne tume kamdle tikni brīža pohotņakirentumen ke lesko švatluma.
JHN.5.36	Mange isi baredīr švatkuma Ioannoskīrestir; buča, saje Dād dija Mange mekērav, da kokore buča Mandir kerde, švatkinena Mandir, so Dād bičadža Man.
JHN.5.37	Te bičaibnaskīro Man Dād Kokoro zašvatkidža Mandir. Ne tume ni glos Leskīri ņigdi našundle, ni Leskīre jakha nadikhle.
JHN.5.38	Te nāni tumenge lava Leskīre jačhibnaskīre an tumenge; vašo dova so tume napačana Doleske, Sajes Jov bičadža.
JHN.5.39	Viroden čhinibena: hai tume dufinena druh lenge dolen sajek džīben; ne jone švatkinena Mandir.
JHN.5.40	Ne tume nakamena javen ke Me, sobi jāl tumenge džīben.
JHN.5.41	Nalava slava mānušendir;
JHN.5.42	Džinav tumen: tumenge nāni an kokorenge miluma ko Dēvel.
JHN.5.43	Me jāvdžom an Mīre Dādesko lav, te nadolena tume Man; ne keļi vār jāvela an pesko kokoresko lav les tume dolena.
JHN.5.44	Sir tume vašti pačan, kedi jek vavrestir dolena slava, ne slava, saji isi jeke Davlestir, na rodena?
JHN.5.45	Nadufinen, so Me tumen dava, skarga āngil Dāvleske; isi pe tumenge skarga dibnaskīro Moisejos, pe koneske tume žakirna.
JHN.5.46	Keļi tume pačandīnesis Moisejoske, togi pačandīnesis Mange nin; vašo dova so jov čhindža Mandir.
JHN.5.47	Keļi leske čhinibnange napačana, sir pačana Mīre lavenge?
JHN.6.1	Pošļi dava gīja lisusos pe dorīg Galileiskako moros, ane Tiveriadake rīg.
JHN.6.2	Pal Leske gīne būt mānuša, vašo dova so dikhle dživi, saje Jov kērdža pe nasvalenge,
JHN.6.3	Iisusos gīja pe berga, te doi bešča Peskīre sikļaibnangīrensa.
JHN.6.4	Jāvdža Patradžin Judengo svenkos.
JHN.6.5	Iisusos, hadija jakha te dikša, so būt mānuša javena ke Jov, rakirla Filiposke: kai menge kinas māre, sobi len čhālakiras?
JHN.6.6	Rakirdža dava, sprobindoi les; hai Kokoro džindža, so kamdža kērel.
JHN.6.7	Filipos otphendža Leske: lenge po dui šel dinariji najāla doša māre, sobi svakoneske lendir resel nabūt.
JHN.6.8	Jek Leskīro sikļaibnangīrendir, Simonosko Petrisko pšal, Andreijos, phenela Leske:
JHN.6.9	Dai isi jeke rakloreske pandž ačmeņitka māre te dui māčore; ne so dava vaš jake būtenge?
JHN.6.10	Iisusos phendža: phenen lenge mebešen. Isis pe do štetos būt čharja. Te jake bešle mānuša giniben ko pandžvardeš šela.
JHN.6.11	Iisusos, lel māre del porikirben, rozdija sikļaibnangīrenge, ne sikļaibnangīre bešibnangīrenge, te mače nin, ako cik, kon kamdža.
JHN.6.12	Te kedi čhāline, togi phendža Peskīre sikļaibnangīrenge: zakeden otjačīne kuski, sobi niči nanašadžol.
JHN.6.13	Te zakedīne, te pherdžakirde dešodui korobki kuskensa pandž ačmeņitka mārendir, so jačīne dolendir, saje hāne.
JHN.6.14	Togi mānuša, saje dikhle dživos, kerdo Iisusosa, phendle: dava lašņes do prorokos, sajeske čhebi javel ano svetos.
JHN.6.15	Iisusos, halija; so kamena jāven, čorahanes len Les te kēren kraļiske, noko jedženo gija pe berga.
JHN.6.16	Kedi beļveļ jāvdža, togi Leskīre sikļaibnangīre gīne tele ko moros.
JHN.6.17	Te, zagīne ane laiva, te mukhlepen pe dorīg moros, ane Kapernauma. Jača čemno; ne Iisusos najavdža ke jone.
JHN.6.18	Phurdija zorali balval, te moros lija hadelpes.
JHN.6.19	Mukhindoipes žin ko bištepandž vai trijanda staģiji, jone dikhle so javela Iisusos piro moros te paše uže ke laiva, te vistrahandīne.
JHN.6.20	Ne Jov phendža lenge: dava Me; nastrahadžon.
JHN.6.21	Jone kamdle len Les ane laiva; te zaras laiva dotardija ko bregos, kai mukhlepen.
JHN.6.22	Ano vār dīves mānuša, saje isis tarde pe dorīg moros, dikhle, so doi, butir jek laivatir, an saji zagīne Leskīre sikļaibnangīre, vār naisis, te so Iisusos nazagija ane laiva Peskīre sikļaibnangīrensa, ne otmukhlepen jedžene Leskīre sikļaibnangīre.
JHN.6.23	Te jāvdle Tiveriadatir vār laivi paše ke do štetos, kai hāne māre saje švenčakirdža Raij.
JHN.6.24	Te jake, kedi mānuša dikhle, so doi nāni Iisusos, ni Leskīre sikļabnangīre, togi gīne ano laivi, te dodīne plima ane Kapernauma, rodindoi Iisusos.
JHN.6.25	Te, latle Les pe dorīg moros, te phendle Leske: Ravvi! kedi Tu dai jāvdžan?
JHN.6.26	Iisusos phendža lenge otpheniben: lašņes, lašņes rakirava tumenge: tume rodena na vašo dova, so dikhle dživi, ne vašo dova, so hāne māro te čhālīne.
JHN.6.27	Trādentumen na vaš do haben sav šņikini, ne vaš haben, sav jačela an sajek džīben, savo dela tumen mānušesko Čhāvo; hai pe Leske čhudža peskīri pečaķ
JHN.6.28	Te jake phendle Leske: so menge kēras, mejālas Davleskīri butin.
JHN.6.29	Iisusos phendža lenge otpheniben: daja isi Davleskīri butin, sobi tume pačan an Doleske, Sajes Jov bičadža.
JHN.6.30	Pe dava phendle Leske: savo Tu menge desa značuma, sobi me dikhas te pačas Tuke? so Tu kēresa?
JHN.6.31	Dāda māre hāne manna ane čuči phu, sir opre čhindlo: māro bolibnastir dija lenge han (Psal. 77, 24).
JHN.6.32	Iisusos phendža lenge: lašņes, lašņes rakirava tumenge: na Moisejos dija tumenge māro bolibnastir, ne Dād Mīro dela tumen čačuno māro bolibnastir.
JHN.6.33	Hai Davlesko māro isi dova, savo jāvela bolibnastir te dela džīben svetoske.
JHN.6.34	Pe dava phendle Leske: Raija! pode menge sajek dasav māro.
JHN.6.35	Iisusos phendža lenge: Me isom džībnasko māro; jāvibnaskīro ke Me najāla ane bok, te pačaibnaskīro an Mange najāla slāpūšo ņigdi.
JHN.6.36	Ne Me phendžom tumenge, so tume dikhle Man, te napačana.
JHN.6.37	Sāro, so dela Dād Mange, ke Me dojāvela; te jāvibnaskīres ke Me navitrādava avri.
JHN.6.38	Hai Me jāvdžom telle bolibnastir na vaš dova, sobi kērav voļa Mīri, ne voļa bičaibnaskīreskīri Man Dādeskīri.
JHN.6.39	Voļa bičaibnaskīreskīri Man Dādeskīri isi doja, sobi dolestir, so Jov Man dija, niso nazgiņakirav, ne sāro dova opre dzangavav ano statno dīves.
JHN.6.40	Voļa bičaibnaskīreskīri Man isi doja, sobi svako, dikhibnaskīro Čhāves te pačaibnaskīro an Leske, mejāl leske džīben sajek; te Me les opre džangavava ano statno dīves.
JHN.6.41	Līne phučon pe Leske Judi vaš dova, so Jov phendža: Me isom māro, jāvibnaskīro bolibnastir.
JHN.6.42	Te rakirdle: na Iisusos hobi dava, Ijosifosko čhāvo, Koneskīres dādes te da me džinas? Sir‐že Jov rakirla: Me jāvdžom telle bolibnastir?
JHN.6.43	Iisusos phendža lenge ano otpheniben: naphučon maškir tumenge.
JHN.6.44	Nikon našti dojāvel ke Me, keļi nadotirdela les Dād, bičaibnaskīro Man; te Me opre džandava les ano statno dīves.
JHN.6.45	Prorokende opre čhindlo: te jāna sāre andre sikļakirde Davlestir. Svako, šunindoi Dādestir te andre sikļakirindopes, jāvela ke Me (Isaija 54, 13).
JHN.6.46	Dava na dova, sobi kon dikhjasis Dādes, sir feņu Dova, Kon isi Dādestir; Jov dikhja Dādes.
JHN.6.47	Lašņes, lašņes rakirava tumenge: kon pačala an Mange doleske isi sajek džīben.
JHN.6.48	Me isom džībnasko māro.
JHN.6.49	Dāda tumāre hāne manna ane čuči phu, te mēne.
JHN.6.50	Māro, sav jāvela telle bolibnastir, dasav isi, kon hala les namerla.
JHN.6.51	Me isom džīdo māro, sav javela telle bolibnastir; habnaskīro da māro jāla džīdo sajek; māro, sav Me dava, isi Mīre masa, saje Me otdava vaš svetosko džīben.
JHN.6.52	Togi Judi līne phučon maškir penge, rakirindoi; sir Jov vašti del menge has Peskīre masa?
JHN.6.53	Iisusos phendža lenge: lašņes, lašņes rakirava tumenge: keļi tume nahana mānušeskīre Čhāveskīre masa te napjena Leskīre rata, togi džīben an tumenge najāla.
JHN.6.54	Kon hala Mīro mas te pjela Mīre rata doleske isi džīben sajek; te Me doles džangava opre ano statno dīves.
JHN.6.55	Hai Mīro mas čačo isi hāben, te Mīre rata isi čačo pīben.
JHN.6.56	Kon hala Mīro mas te pjela Mīre rata jačela sajek an Mange, te Me an leske.
JHN.6.57	Sir Man bičadža džīdo Dād, te Me džīva druh Dādeske, te jake kon Man hala džīdo jāla druh Mange.
JHN.6.58	Dava isi māro, javdlo bolibnastir. Na jake, sir dāda tumāre hāne manna, te mēne: kon hala da māro džīdo jāla sajek.
JHN.6.59	Dava Jov phendža ane khangīri, sikļakirindoi ane Kapernauma.
JHN.6.60	Būt Leskīre sikļaibnangīrendir, šunindoi dova, rakirdle: sai vārčana lava! kon vašti dava šunel?
JHN.6.61	Ne Iisusos, džinindoi Kokoro an Peske, so sikļaibnangīre Leskīre pe dava phučona, phendža lenge: hobi dava tumen čipini?
JHN.6.62	So, keļi tume dikhena mānušeskīre Čhāves so džala opre doi, kai isis vāgo?
JHN.6.63	Duhos džīdo kērla; masa niso nakērna lačo. Lava, saje rakirava Me tumenge, isi duhos te džīben.
JHN.6.64	Ne isi tumendir vār napačaibnangīre. Hai Iisusos pšeršumastir džindža, kon isi napačaibnangīre te kon pšedela Les.
JHN.6.65	Te phendža: vaš dava rakirdžom Me tumenge, so nikon našti javel ke Me, keļi najāla dova dīno leske Mīre Dādestir.
JHN.6.66	Da brīžatir būt Leskīre siklaibnangīrendir otgīne Lestir, te nagīne Lesa.
JHN.6.67	Togi Iisusos phendža dešodujenge: nakamena tume nin otdžan?
JHN.6.68	Simonos Petris otphendža Leske: Raija! ke kon me džas? Tuke isi lava sajek džībnaskīre.
JHN.6.69	Te me pačandijam te dodžindžam, so Tu Hristos, Čhāvo džīdo Davleskīro.
JHN.6.70	Iisusos otphendža lenge: te hobi dešodujen tumen navidikšom Me? ne jek tumendir beng.
JHN.6.71	Dava rakirdža Jov Judostir Simonoskīre čhāvestir Iskariotostir; hai dava kamdža pšedel Les, jov isis jek dešodujendir.
JHN.7.1	Pašļi dava Iisusos gija pire Galilejakīri phu; pire Judengīri phu nakamdža džal, vašo dova so Judi rodīne domāren Les.
JHN.7.2	Judengo svenkos isi paše: opre kēriben kuščei.
JHN.7.3	Togi pšala Leskīre phendle Leske: vidža darig te dža ane Judengīri phu, sobi sikļaibnangīre Tīre dikhen buča, saje Tu kēresa.
JHN.7.4	Hai nikon nakērla biļiso čorahanes, te rodela kokoro jāl džindlo. Keļi Tu kēresa dasaj buča, togi sikav Tut svetoske.
JHN.7.5	Hai pšala nin Leskīre napačandīne an Leske.
JHN.7.6	Pe dava Iisusos phendža lenge: Mīri brīža oščo najavdža; ne vaš trunegne isi sajek brīža.
JHN.7.7	Tumen svetos našti naiedikhel, ne Man naiedikhela; vašo dova so Me švatkinava lestir, so buča leskīre hinde.
JHN.7.8	Tume džan pe da svenkos; ne Me oščo nadžava pe da svenkos; vašo dova so Mīri brīža oščo navijavdžapes.
JHN.7.9	Dava pheni lenge, jača ane Galileja.
JHN.7.10	Ne kedi javdle pšala Leskīre, togi Jov nin javdža po svenkos, na jake sir dikhen, ne sir čorahanes.
JHN.7.11	Judi rodīne Les po svenkos te rakirdle: kai Jov?
JHN.7.12	Te būt rakirbena isis vaš Leske maškir mānušenge; saje rakirdle, so Jov lačo; ne vāvir rakirdle: na, Jov dohohavela mānušen.
JHN.7.13	Ne šmales nikon narakirdža agilo jakha, strahandoi Judendir.
JHN.7.14	Ne uže ano pāš svenkos Iisusos zagija ane khangīri, te sikļakirdža.
JHN.7.15	Te dživindepen Judi, rakirindoi: sir Jov džinel čhinibena, na sikļakirindopes?
JHN.7.16	Iisusos, otphenindoi lenge, phendža: Mīro sikļakirben — nāni Mīro, ne doleskīro Sav Man bičadža.
JHN.7.17	Kon kamela kērel voļa Leskīri, dova dodžinela da sikļakirbnastir, Davlestir jov, vai Me Kokoro Mandir rakirava.
JHN.7.18	Rakirbnaskīro kokoro pestir rodela slava peske; ne Kon rodela slava Bičaibnaskīreske Les, Dova isi lašņo, te nāni načačipen an Leske.
JHN.7.19	Hobi nadija Moisejos tumenge dophenibena? te nikon tumendir po dopheniben nakērla. Vasoske rodena domāren Man?
JHN.7.20	Mānuša phendle ano otpheniben: nāni feņu beng an Tuke? kon rodela domārel Tut?
JHN.7.21	Iisusos, rakīben rikirindoi, duredīr phendža lenge: jek kēriben kērdžom Me, te tume sāre dživinenatumen.
JHN.7.22	Moisejos dija tumenge občhiniben (jov nāni Moisejostir, ne, dīno dādendir); te ano kurko Tume občhinena mānušes.
JHN.7.23	Keļi ano kurko mānuš dolela občhiniben, sobi najāl obšeļipume Moisejosko dopheniben: pe Mange hobi tume nahoļinena vašo dova, so Me sāre mānušes visačkirdžom ano kurko?
JHN.7.24	Nasendinen avratunestir, ne sendinen čačune sendosa.
JHN.7.25	Doi saje Ijerusaļimakirendir rakirdle: nāni Dava, feņu Dova, Sajes rodena domāren?
JHN.7.26	Dik, Jov rakirla angilo jakha, te niso naphenena Leske: nadojavdle feņu anglatune, so Jov lašņes Hristos?
JHN.7.27	Ne me džinas Les, kārig Jov; kedi Hristos javela, nikon nadžinela, kārig Jov.
JHN.7.28	Iisusos dija goli ane khangīri, sikļakirindoi te rakirindoi: džinen Man, te džinen, kārig Me; te Me javdžom na Kokoro Mandir, ne lašņo Dova Kon Man bičadža, Sajes tume nadžinen.
JHN.7.29	Me džinav Les, vašo dova so Me Lestir, te Jov bičadža Man.
JHN.7.30	Te rodīne Les den capla; ne nikon načhudža pe Leske vasta, vašo dova so oščo najavdža Leskīri štunda.
JHN.7.31	Būt mānušendir pačandīne an Leske, te rakirdle: kedi javela Hristos, hobi butir dživitka znaki kērla, būt Dava kērdža?
JHN.7.32	Šundle fariseji dasaje rakirbena Lestir maškir mānušenge, te fariseji te rašange bāredīra bičadle slugen meden caplam Les.
JHN.7.33	Iisusos phendža lenge: oščo na hāra jāvav Mange tumensa, togi džava ke Dova Kon. Man bičadža.
JHN.7.34	Tume Man rodena, te nalathena; te kai Me jāvava, doi tume naštuvena jāven.
JHN.7.35	Ke dava Judi rakirde maškir penge: kai Jov kamela džal, jake šo me Les nalathasa? nakamela feņu Jov džal ke dola, saje isi rozthurdīne maškir Grieķenge te sikļakirel Grieķen?
JHN.7.36	So značinena da lava, saje Jov phendža: tume Man rodena, te nalathena; te kai Me java, doi tume naštuvena javen?
JHN.7.37	Te an do statno bāro svenkosko dīves Iisusos tardija, te goli dija, rakirindoi: koneske fardes kamelapes pjel, jov ke Me te pi.
JHN.7.38	Kon pačala an Mange, doleske, jake isi phendlo ano čhinibena, masendir thadena reki paņinga džīde (Iisaija 12, 3. Ioiļ 3, 18).
JHN.7.39	Dava Jov phendža do Duhostir, Savo lenge jāla dolenge saje pačana an Leske: hai oščo pe lenge naisis Svencono Duhos, vašo dova so Iisusos oščo naisis obšvatlume.
JHN.7.40	Būt mānušendir, saje šundle da lava, rakirde: Jov čačo prorokos.
JHN.7.41	Vār rakirde: dava Hristos. Ne vār rakirde: hobi Galilejatir jāvela Hristos?
JHN.7.42	Hobi nāni phendlo ano čhinibena, so Hristos javela Dāvidoskīre koroņostir, te Vifļijematir, do štetostir, kārig isis Dāvidos?
JHN.7.43	Te jake hadijapes gola vaš Leske maškīr mānušenge.
JHN.7.44	Vār lendir kamdle den capla Les; ne nikon pe Leske vasta načhudža.
JHN.7.45	Te jake slugi rišine pālē ko rašange bāredīra te ko fariseji, te dala phendle lenge: vasoske tume najandle Les?
JHN.7.46	Slugi otphendle: ņigdi mānuš narakirdža jake, sir da mānuš.
JHN.7.47	Fariseji phendle lenge: hobi te tume nin isan pšelīne Lestir?
JHN.7.48	Hobi pačandīne an Leske kon bāredīrendir te farisejendir.
JHN.7.49	Ne da mānuša kon dopheniben nadžinen, jone isi kērde armaņi.
JHN.7.50	Nikodīmos, kon rati javdža ke Jov, jek jedženo lendir, phenela lenge:
JHN.7.51	Sendini hobi māro dopheniben mānušes, keli vāgo navišunena les te nauzdžinena, so jov kērla?
JHN.7.52	Pe dava phendle leske: te i tu nasan feņu Gaļilejatir? rozdik, togi dikhesa, so Galilejatir najāvēla prorokos.
JHN.7.53	Te rozgīne sāre khēre.
JHN.8.1	Iisusos gija pe Jeleonakīri berga.
JHN.8.2	Ne tašarlatir noko jāvdža ane khangīri, te sāre mānuša gīne ke Jov. Jov bešča, te sikļaikirdža len.
JHN.8.3	Doi lilengīre te fariseji dolidžīne ke Jov džūļa, dojāvdli ano lubnāruma, te, tčudle la maškirāl,
JHN.8.4	Phendle Leske: sikļakirbnaskīro! da džūli dojavdli ano lubnāruma.
JHN.8.5	Moisejos ano dopheniben dophendža menge domāras dasajen barensa: Tu so phenesa?
JHN.8.6	Dava rakirde, Les čipindoi, sobi lačen sočimoņi Les ke bang. Ne Iisusos, dobandžija telle, čhindža palcosa pe phu, nariškirindoi pe lenge nisav haļipen.
JHN.8.7	Kedi līne dūredīr phučen Les, Jov, poušča, te phendža lenge: kon tumendir begrehoskīro, pšeršo thurde pe lake bar.
JHN.8.8	Te noko, bandžija telle, čhindža pe phu.
JHN.8.9	Te jone, šunindoi dova te obdžinindoi pengo dži, līne džan jek pal vavreske, phuredīrendir žin ko statno; te jača jek Iisusos te džūli tardindoi maškiral.
JHN.8.10	Iisusos, poušča te nadikša nikones, sir feņu džūļa saji isis tardi maskiral, te phendža lake: džūļi! kai tīre sendipnaskīre nikon nasendžakirdža tut?
JHN.8.11	Ioi otpendža: nikon, Raija, Iisusos phendža lake: te Me nin nasendinava tut; dža, te angil nagrehini.
JHN.8.12	Noko rakirdža Iisusos ko mānuša, te phendža lenge: Me švatluma svetoskīro: kon jāvela pal mange, doleske najāla džal ano čemņuma, ne jāla leske džībnasko švatluma.
JHN.8.13	Togi fariseji phendle Leske: Tu Kokoro Tutir švatkinesa; švatkuma Tīro nāni lašņo.
JHN.8.14	Iisusos phendža lenge ano otpheniben: keļi Me nin Kokoro Mandir švatkinava, švatkuma Mīro lašņo; vašo dova so Me džinav, kārig jāvdžom te kai džāva; ne tume nadžinen, kārig Me, te kai džava.
JHN.8.15	Tume sendinena palomasa; Me nasendinava ni kones.
JHN.8.16	Te keļi Me sendinava, togi sendos Mīro lašņo; vašo dova so Me naison jek, ne Me te Dād, Kon bičadža Man.
JHN.8.17	Te ano dopheniben tumāro isi čhindlo nin, so dui mānušengo švatkuma isi lašņo (5. Mois. 17, 6. 19, 15).
JHN.8.18	Me Kokoro švatkina Mandir, te švatkini Mandir Dād, Kon bičadža Man.
JHN.8.19	Togi phendle Leske: kai Tīro Dād? Iisusos otphendža: tume nadžinen ni Man, ni Mīre Dādes; keļi tume džindlesis Man, togi džindlesis Mīre Dādes.
JHN.8.20	Da lava rakirdža Iisusos ke Davleske rakhibnaskīri kedi sikļaikirdža ane khangīri; te nikon nalija Les, vašo dova so oščo najavdža Leskīri štunda.
JHN.8.21	Noko phendža lenge Iisusos: Me otdžava, te tume rodena Man; te mērena an tumāro grehos. Kai Me džava, doi tume našti dojaven.
JHN.8.22	Doi Judi rakirdle: hobi Jov domarla Kokoro Pes, so rakirla: kai Me džava, doi tume našti dojaven?
JHN.8.23	Jov phendža lenge: tume isan talatunestir, Me isom aprotunestir; tume isan da svetostir, Me na da svetostir.
JHN.8.24	Vašo dova Me tumenge phendžom, so tume merna an tumāre grehi: keļi napačana, so Me dava isom, togi merna an tumāre grehi.
JHN.8.25	Togi phendle Leske: kon Tu? Iisusos phendža lenge: samo pšersumastir, sir rakirava tumenge.
JHN.8.26	Mange būt te rakirav te sendinav tumendir; ne bičaibnaskīro Man isi lašņo, te so Me sundžom Lestir, dova rakirava svetoske.
JHN.8.27	Na halīne, so Jov rakirdža lenge Dādestir.
JHN.8.28	Te jake Iisusos phendža lenge: kedi tume pohučakirna mānušeskīre Čhāves, togi tume uzdžinena, so dava Me te so niso nakērava Mandir: ne, sir sikļakirdža Man Dād Mīro, jake rakirava.
JHN.8.29	Bičaibnaskīro Mīro isi Mansa; Dād namukša Man jedženes; Me sajek kerava dova, so Leske kamelapes.
JHN.8.30	Kedi Jov rakirdža dava, būt pačandīne an Leske.
JHN.8.31	Togi phendža Iisusos dova Judenge kon pačandīne an Leske: keļi tume jačena an Mīro lav, togi tume lašņes Mīre siklaibnangīre.
JHN.8.32	Te dodžinena so isi lašņuma, te lašņuma kerla tumen voļnonen.
JHN.8.33	Leske otphendle: me isam Abraamoskīro rodos te nasamas bučkīrde ņigdi ni koneske; sir Tu rakiresa: kernatumen voļnonenge?
JHN.8.34	Iisusos otphendža lenge: lašņes, lašņes rakirava tumenge: svako, kon kerla grehos, isi bučkirdo grehoske,
JHN.8.35	Ne bučkirdo najačela ano khēr mužīges čhāvo jačela mužīges.
JHN.8.36	Te jake, keļi Čhāvo kerla tumen voļnonen, togi lašņes voļna jāna.
JHN.8.37	Džinav so tume Abraamoskīro rodos: ne tume rodena domaren Man, vašo dova so Mīro lav najačela an tumenge.
JHN.8.38	Me rakirava dova, so dikšom ke Mīro Dād; ne tume kerna dova, so dikhle ke tumaro dād.
JHN.8.39	Phendle Leske ano otpheniben: dād māro isi Abraamos. Iisusos phendža: keļi tume jān Abraamoskīre čhāve, togi kerībena kernas Abraamoskīre.
JHN.8.40	Ne kana rodena domāren Man, mānušes, kon phenela tumenge lašņuma, savo šundžom Davlestir: Abraamos dava nakērdža.
JHN.8.41	Tume kērna buča tumāre dādeskīre Pe dava phendle Leske: me nasam ano lubnaruma ločīne; jek Dād menge isi, Dēvel.
JHN.8.42	Iisusos phendža lenge: keļi Dēvel jāl Dād tumāro, togi tume Man miļinenas, vašo dova so Me Davlestir vijavdžom te javdžom: hai Me na Mandir javdžom, ne Jov Man bičadža.
JHN.8.43	Wasoske tume nahaļona Mīro rakirben? vašo dova so našti šunen lava Mīre.
JHN.8.44	Tumāro dād beng; te tume kamena phečkiren tumāre dādesko kamiben, Jov isis mānušego domāribnaskīro pšeršumastir, te nanotardija ano lašņuma; hai an leske nāni lašņuma. Kedi rakirla jov frotaruma, rakirla peskīro; hai jov frotaris te frotarumasko dād.
JHN.8.45	Ne sir Me lašņuma rakirava, togi napačana Mange.
JHN.8.46	Kon tumendir dosikavela Man ano načačipen? keļi Me rakirava lašņuma, vassoske tume napačana Mange?
JHN.8.47	Kon Davlestir, dova šunela Davleskīre lava, Tume vašo dova našunena, so tume nasan Davlestir.
JHN.8.48	Pe dava Judi otphendle te rakirdle Leske: te načačo hobi me rakirasa, so Tu samarāņinos te so beng an Tuke?
JHN.8.49	Iisusos otphendža: an Mange beng nāni; ne Me važina Mīre Dādes; ne tume Man nočhuvena.
JHN.8.50	Ne Me naroda Mīri slava; ne isi Rodipnaskīro te Sendipnaskīro.
JHN.8.51	Lašņes, lašņes rakirava tumenge: kon rakhela Mīro lav, dova nadikhela šmerč ņigdi.
JHN.8.52	Judi phendle Leske: kana uzdžindžam me, so beng an Tuke. Abraamos meija te proroki; ne Tu rakiresa: „kon rakhela lav Mīro, dova šmerč nahaļola ņigdi“.
JHN.8.53	Hobi Tu bāredīr māre dādestir Abraamostir, sav mēja? te proroki mēnē: koneske Tu kēresa Tut.
JHN.8.54	Iisusos otphendža: keļi Me Man Kokoro slavinava, togi slava Mīri niso. Man slavini Dād Mīro, Saijestir tume rakirna, so Jov Devēl tumāro.
JHN.8.55	Te tume nauzdžindle Les; ne Me dzinav Les; te keļi phenava, so nadžinav Les, togi javava dasav sai tume hohāne. Ne Me džinav Les te rakhava lav Leskīro.
JHN.8.56	Abraamos dād tumāro rado isis dikhel dīves Mīro; te dikša, te radidžapes.
JHN.8.57	Pe dava phendle Leske Judi: Tuke nāni oščo pandžvardeš berš, — te Tu dikšan Abraamos?
JHN.8.58	Iisusos phendža lenge: lašņes, lašņes rakirava tumenge: vago sir isis Abraamos, Me isomas.
JHN.8.59	Togi līne bara, sobi thurden pe Leske; ne Iisusos garūdžapes, te vigija khangirjatir, te vigija maškīr lenge; te gija durēdīr.
JHN.9.1	Te javindoi, iedikša mānušes, korores ločibnastir.
JHN.9.2	Sikļaibnangīre Leskīre phučne Lestir: Ravvi! kon grehidža, jov vai phūredīra leskīre, so locija kororo?
JHN.9.3	Iisusos otphendža: nagrehindža ni jov ni pūredīra leskīre, ne dava vašo dova, sobi pe leske javen Davleskīre butča.
JHN.9.4	Mange čhebi kērav butča Doleskīre Kon Man bičadža, poskil oščo isi dīves; javela rat, kedi nikon našti kērel.
JHN.9.5	Poskil Me ano svetos, Me švatluma svetoske.
JHN.9.6	Pheni dava, Jov čhungardija pe phu, kerdža makhibnaskīro čhungardipnastir, te pomakša makhibnaskiresa jakha kokoreske,
JHN.9.7	Te phendža leske: dža, nomortut ano moribnaskiro Siloam (so značini: bičādo), Jov gija, te nomordžapes, te javdža dikhibnaske jakhensa.
JHN.9.8	Doi pašatune te kon dikhle vāgo, so jov isis kororo, rakirdle: hobi dava nāni dova, savo bešelas te mangelas žaļuma?
JHN.9.9	Vāvīra rakirdle: dava jov. Ne vāvīra: dičola pe leske: Jov phendža: dava me.
JHN.9.10	Togi phučle lestir: sir otkerdepen tuke jakha?
JHN.9.11	Jov phendža ano otpheniben: mānuš, Sajes dena goli Iisusos, kerdža makhibnaskīro, makša mīre jakha, te phendža mange: dža po moribnaskīro Siloam te nomortut. Me gijom, nomordžoman te otkerdžapes mange dikhiben.
JHN.9.12	Togi phendle leske; kai Jov? Jov otphendža: nadžinav.
JHN.9.13	Lidžīne doles savo isis kororo ko fariseji.
JHN.9.14	Dova isis kurke, kedi Iisusos kerdža makhibnaskīro te otkerdža leske jakha.
JHN.9.15	Phučle lestir fariseji nin, sir jov lija dikhel. Jov phendža lenge: makhibnaskīro čhudža Jov pe mīre jakha, te me nomordžoman te dikhava.
JHN.9.16	Togi vār farisejendir rakirdle: nāni Davlestir da mānuš, vašo dova so narakhela kurko. Vāvira rakirdle: sir vašti grehviļo mānuš kērel dasaij džīvi? te isis maškir lenge gola.
JHN.9.17	Noko rakirna kororeske: tu so phenesa Lestir, vašo dova so Jov otkerdža tuke jakha? Jov phendža: dava prorokos.
JHN.9.18	Togi Judi napačandīne, so Jov isis kororo te lija dikhel, poskil nakherdle da dikhibnaskīreske phūredīren.
JHN.9.19	Te phučle lendir: hobi dava tumāro čhāvo, sajestir tume rakirna, so ločija kororo? sir že jov kana dikhela?
JHN.9.20	Leskīre phūredīra phendle lenge ano otpheniben: me džinas, so da čhāvo isi māro te so jov ločija kororo:
JHN.9.21	Ne sir kana dikhela, na džinas, vaj kon otkerdža leske jakha, me nadžinas. Kokoro ano pherde berša; kokorestir phučen; mephenel kokoro pestir.
JHN.9.22	Jake otphendle phūredīra leskīre, vašo dova so strahandīne Judendir; hai Judi zarakirdepen uže, kon dodžinela Les Hristoske Doles vičhinen sinogogatir.
JHN.9.23	Vaša dava phūredīra leskīre phendle: jov ano pherde berša; kokorestir phūčen.
JHN.9.24	Te jake vār molos dīne goli mānuses, savo isis kororo, te phendle leske: de Davleske slava; me džinas, so do mānuš grehengīro.
JHN.9.25	Jov phendža lenge ano otpheniben: vai Jov grehengīro, nadžinav; dova feņu džīnav, so me isomas kororo, ne kana dikhava.
JHN.9.26	Noko phučle lestir: so kērdža Jov tusa? sir otkerdža tīre jakha?
JHN.9.27	Otphendža lenge: me uže phendžom tumenge, te tume nakandīne; so oščo kamena šunen? te hobi tume kamena kēretumen Leske sikļaibnangīrenge?
JHN.9.28	Togi jone les čhingardīne te phendle: tu Lesko sikļaibnangīro; ne me Moisejoskīre sikļaibnangīre.
JHN.9.29	Me džinas sir Moisejosa rakirdža Dēvel; Dales nadžinas, karīg Jov.
JHN.9.30	Mānuš sav lija dikhel phendža lenge ano otpheniben: dava isi dživos, sir tume nadžinen, kārig Jov, ne Jov otkērdža mange jakha.
JHN.9.31	Ne me džinas, so grehengīren Dēvel našunela; ne kon rožini Davles te kērla Leskīri voļa, doles kandela.
JHN.9.32	Ņigdi nasis šundlo, sobi kon otkērel jakha korore ločīneske.
JHN.9.33	Keļi Jov najāl Davlestir, naštuvelas kērel niso.
JHN.9.34	Phendle leske ano otpheniben: ano grehi tu sāro ločijan, te tu men sikļakiresa? te vitrādīne les avri.
JHN.9.35	Iisusos, dolija šunel, so vitrādīne les avri, te ke lača les, phendža leske: tu pačasa an Davleske Čhāveske?
JHN.9.36	Jov otphendža te rakirdža: ne kon Jov, Raija, sobi mange pačav an Leske?
JHN.9.37	Iisusos phendža leske: te tu Les dikšan, te Jov tusa rakirla.
JHN.9.38	Jov phendža: pačava, Raija! te poklonidžapes Leske.
JHN.9.39	Te phendža Iisusos: po sendos javdžom Me an da svetos, sobi nadikhibnaskīre dikhen, ne dikhibnaskīre jačen korore.
JHN.9.40	Kedi vār farisejendir šundle dava, saj isis Lesa, phendle Leske: hobi me nin korore.
JHN.9.41	Iisusos phendža lenge: keļi tume javdlesis korore, togi pe tumenge najavdžasis grehos; ne sir tume rakirna, so dikhena, vašo dova grehos jačela pe tumenge.
JHN.10.1	Lašņes, lašņes rakirava tumenge: kon nadžala druh udār ane bakrenge hļiva, ne ližini varthal, andre, dova isi čhor te rozboiņikos.
JHN.10.2	Ne kon džala druh udār dova bakrengo pastuhos.
JHN.10.3	Leske udaresko rakhibnaskīro otkērla, te bakre šunena leskīri glos, te jov dela goli peskīre bakren po lav, te vilidžala len,
JHN.10.4	Te kedi vilidžala peskīre bakren, džala angil lenge; ne bakre pal leske džana, vašo dova so džinen glos leskīri.
JHN.10.5	Pal cudzoneske nadžana, ne našēna lestir, vašo dova so napinškirna cudzoneske glos.
JHN.10.6	Da dolidžipen phendža lenge Iisusos; ne jone nahalīne, so Jov dasav lenge rakirdža.
JHN.10.7	Te jake noko Iisusos phendža lenge: lašņes, lašņes rakirava tumenge, so Me udār isom bakrenge.
JHN.10.8	Sāre, kon angil Mange jāvdle, dola sāre čhora te rozboiņiki; ne bakre nakandīne len.
JHN.10.9	Me isom udār: kon druh Mange zadžala, dova virakhelapes, te zadžala, te vidžala, te paščakirben lathela.
JHN.10.10	Čhor jāvela feņu vašo dova, sobi čhorel, domārel te zgiņakirel. Me jāvdžom vašo dova, sobi dolenge jāl džīben te sāro‐so.
JHN.10.11	Me isom pastuhos lačo: lačo pastuhos dela pesko džīben vaše bakrenge.
JHN.10.12	Zarakirdo pastuhos, lašņo nāni, koneske bakre nāni peskīre, te dikhela so jāvela ruv, te mukhela bakren, te nāšēla; te ruv rozšņikakirla bakren, te roztrādela len.
JHN.10.13	Ne zarakirdo pastuhos nāšela, vašo dova šo jov feņu zarakirdo, te narado vaš bakrenge.
JHN.10.14	Me isom pastuhos lačo; te džinav Mīren, te Mīre džinen Man.
JHN.10.15	Sir Dād dzinel Man, jake Me džinav Dādes; te džīben Mīro dava vaše bakrenge.
JHN.10.16	Isi Mange var bakre, dola nāni da hļivatir; te nin dolen Mange čhebi dojanav: te jone šunena glos Mīri, te jāla jek bakrengo gajos te jek pastuhos.
JHN.10.17	Wašo dova miļini Man Dād, so Me otdava džīben Mīro, sobi noko lav les.
JHN.10.18	Nikon naotlela Mandir les; ne Me Kokoro otdava les. Mange moca isi otdav les, te moca isi noko lav les. Da dopheniben Me dolijom Mīre Dādestir.
JHN.10.19	Da lavendir noko maškir Iudenge vigija gola.
JHN.10.20	Būt lendir rakirdle: Jov pšelīno bengestir te begodžakīro; šo šunena Les?
JHN.10.21	Wār rakirdle: ?da lava nāni bengatuneskīre: hobi vašti beng kororenge jakha otkērel?
JHN.10.22	Ane Ijerusaļima isis khangirjako svencumasko svenkos, te isis žima.
JHN.10.23	Te pširdža Iisusos ane khangīri, ane Solomonosko khangīrjako anglatuno.
JHN.10.24	Doi Judi obtardīne Les, te rakirdle Leske: hāra Tuke men rikires ano nadžinipen? keļi Tu Hristos, phen menge lašņes.
JHN.10.25	Iisusos otphendža lenge: Me phendžom tumenge, te napačana; buča, saje Me kērava an Mīre Dādesko lav, jone švatkinena vaš Mange.
JHN.10.26	Ne tume napačana; hai tume nasan Mīre bakrendir, sir Me phendžom tumenge.
JHN.10.27	Bakre Mīre šunena glos Mīri, te Me džinav len, te jone javena pal Mange.
JHN.10.28	Te Me dava lenge džīben bekoncoskīro, te nazgiņinena ņigdi; te nikon naviļela len Mīre vastendir.
JHN.10.29	Dād Mīro, Sav len Man dija, barēdīr sarēndir te nikon našti vilel len Mīre Dādeskīre vastendir.
JHN.10.30	Met te Dād isam — jek.
JHN.10.31	Doi noko Judi dīne caplam bara, sobi domāren Les.
JHN.10.32	Iisusos otphendža lenge: būt lače buča Me posikadžom tumenge Mīre Dādestir; vaš saje lendir kamena domāren Man barensa.
JHN.10.33	Judi phendle Leske ano otpheniben: na vaše lači būtin kamasa domāres Tut barensa, ne vašo Davlesko tellečhuviben te vašo dova, so Tu, isan mānuš, ne kēresa Tut Davleske.
JHN.10.34	Iisusos otphendža lenge: te nāni hobi čhindlo an tumāro dopheniben: Me phendžom: tume Dēvela?
JHN.10.34	(David. gili 82, 6.).
JHN.10.35	Keļi jake Jov dija goli delenge dolen, ke saje isis Davlesko lav, te našti zgiņinel čhiniben.
JHN.10.36	Hobi Doleske, Sajes Dād svenčakirdža te bičadža ano svetos, tume rakirna: davles tellečhuvesa, vašodova so Me phendžom: Me isom Davlesko Čhāvo?
JHN.10.37	Ja Me nakēra Mīri Dādeskīri butin, napačan Mange;
JHN.10.38	Ne ja Me kēra, togi, keļi napačana Mange, pačan Mīre bučenge, sobi džinen te pačan, so Dād an Mange te Me an Leske.
JHN.10.39	Togi noko rodīne capladen Les; ne Jov norišija lengīre vastendir.
JHN.10.40	Te gija noko pe korīg Iordana, pe do štetos, kai vāgo boldža Ioannos; te jača doi.
JHN.10.41	Būt jāvdle ke Jov, te rakirdle, so Ioannos nakērdža nisavo dživos; ne sāro, so phendža Ioannos Lestir, isis lašņes.
JHN.10.42	Te būt doi pačandīne an Leske.
JHN.11.1	Isis nasvalo jek sav Lāzaros Wifanijatir, foricostir, kai džīvelas Marija te Marfa, phen lakīri.
JHN.11.2	Marija, sajako pšal Lāzaros isis nasvalo, isis doja, saji makša Ras mirensa te nokhošča Leskīre pīre peskīre balensa.
JHN.11.3	Pheņa bičadle phenen Leske: Raija! dik, kones Tu miļinesa, isi nasvalo.
JHN.11.4	Kedi Iisusos šundža dova, togi phendža: da nasvalipen na ke šmerč, ne ke slava Davleskīre, me proslavinelpes druh dava Davlesko Čhāvo.
JHN.11.5	Iisusos miļidža Marfa, te lakīre pheņa, te Lazaros.
JHN.11.6	Kedi šundža, so jov nasvalo, togi jača dui dīvesa pe do štetos, kai isis.
JHN.11.7	Pošļi dova phendža sikļaibnangīrenge: jāven noko ane Jūdejā,
JHN.11.8	Sikļaibnangīre phendle Leske: Ravvi! hāra hobi so Judi rodīne domāren Tut barensa; te Tu noko džasa doi?
JHN.11.9	Iisusos otphendža: hobi ano dīves nāni dešodui štundi? kon džala dīvese, dova nadodaužinipes, vāšo dova so dikhela da svetosko švatluma.
JHN.11.10	Ne kon džala rati, dodaužinipes, vašo dova so nāni lesa švatluma.
JHN.11.11	Kedi dava rakirdža, togi phenela lenge: Lazaros, māro pšečeļos pašija; ne Me džāva džangavav les.
JHN.11.12	Sikļaibnangīre Leskīre phendle: Raija! keļi pašija, togi visaščola.
JHN.11.13	Iisusos rakirdža leskīre šmerčatir; ne jone dufidle, so Iov rakirla dasai saj sajek isi lindra.
JHN.11.14	Togi Iisusos phendža lenge lašņes: Lazaros meija.
JHN.11.15	Radinaman vaš tumenge, so Me naisomas doi, sobi tume mepačan; ne javen ke jov.
JHN.11.16	Togi Foma, varčanes dīno goli Dvoikos, phendža sikļaibnangīrenge: jāven te me nin mēras lesa.
JHN.11.17	Iisusos jāvdža, lača, so jov uže štār dīvesa ano grobos.
JHN.11.18	Wifanija isis paše ke Ijerusaļima, staģiji despadž
JHN.11.19	Te būt Judendir jāvdle ke Marfa te Marija — hotņakiren len ane tuga vaš lengīre pšaleske.
JHN.11.20	Kedi Marfa šundža so javela Iisusos, gija angil Leske; Marija bešča khēre.
JHN.11.21	Togi Marfa phendža Iisuske: Raija! keļi Tu javdžanas dai, nameijasis mīro pšal.
JHN.11.22	Nete kana džīnav, sir so Tu mangesa Davles, Dēvel dela Tuke.
JHN.11.23	Iisusos phenela lake: opreuštela tīro pšal.
JHN.11.24	Marfa phenela Leske: džinav, so opre uštela ano stano, opreuštibnasko dīves.
JHN.11.25	Iisusos phendža lake: Me isom opreuštiben te džīben; pačaibnaskīro an Mange, keļi te mērel, otdžīdžola.
JHN.11.26	Te svako, kon džīvela te pačala an Mange, namērla ņigdi. Pačasa feņu tu daleske?
JHN.11.27	Joi phenela Leske: jake, Raija! me pačava, so Tu Hristos, Davlesko Čhāvo koneske isis javel ano svetos.
JHN.11.28	Kedi phendža dava, gija te čorahanes dija goli peskīre pheņa Marija, phenindoi: Sikļaikirbanaskīro isi dai te kherla tut.
JHN.11.29	Sig joi šundža zaras ušča, te gija ke Jov.
JHN.11.30	(Iisusos oščo nazagija ano foricos, ne isis pe do štetos, kai lača Les Marfa.)
JHN.11.31	Judi, saje isis lasa ano khēr te hotņakirdle la, kedi dikhle, sir Marija sig ušča te vigija, gīne pal lake, dufindle, so joi gija po grobos rovel doi.
JHN.11.32	Kedi Marija javdža doi, kai isis Iisusos, te kedi dikša Les, peija ke Leskīre pīre, te phendža Leske: Raija! ja Tu javdžanas dai, togi nameijasis mīro pšal.
JHN.11.33	Kedi Iisusos, dikša so joi rovela te Judi saj lasa jevdle so rovena, togi kokoro jača smetno, duhosa zalīno.
JHN.11.34	Te phendža: kai tume čhudle les? rakirna Leske: Raija! jov te dik.
JHN.11.35	Iisusos rovdža.
JHN.11.36	Togi Judi rakirdle: dik, sir Jov milindža les.
JHN.11.37	Ne vār lendir phendle: naštandija Dava, Kon otkērdža jakha kororeske, kērel sobi dava namērel?
JHN.11.38	Iisusos, noko smentno andratunestir, javela ko grobos. Doja isis jama, te bar pašija pe lake.
JHN.11.39	Iisusos phenela: otlen bar. Mūleskīri phen, Marfa, phenela Leske: Raija! uže khandela; hai štār dīvesa, sir jov ano grobos.
JHN.11.40	Iisusos phenela lake: naphendžom Me tuke, ja pačasa, dikhesa slava Davleskīri?
JHN.11.41	Te jake otlīne bar jamatir, kai isis mūlo. Iisusos hadija jakha ko boliben te phendža: Dād! porikirav Tut, so Tu kandijan Man.
JHN.11.42	Me džindžom, so Tu sajek kandesa Man, ne phendžom dava vaše mānušenge, kon dai tarde, sobi pačan, sir Tu bičandžan Man.
JHN.11.43	Kedi phendža dava, Jov dija goli fardo glosasa: Lazaro! jov avri.
JHN.11.44	Te mūlo jāvdža avri, zapačkirde vastensa te pīrensa garubnaske cerhensa, te mui leskīro isis obphandlo dikhloresa. Iisusos phenela lenge: rozphanden les, medžal.
JHN.11.45	Togi būt Judendir, sai javdle ke Marija te kedi dikhle, so kērdža Iisusos, pačandīne an Leske.
JHN.11.46	Ne vār lendir gīne ko fariseji te phendle lenge, so kērdža Iisusos.
JHN.11.47	Togi rašange bāredīra te fariseji zakherdne godžvaren te rakirde: so menge kēras? da mānuš būt džīvi kērla.
JHN.11.48	Keļi jake mukhasa Les, togi sāre pačana an Leske; te javena Rimļani, te otlena māri phu te mānušen.
JHN.11.49	Jek lendir, savo to Kaiafa, jov do berš isis rašango bāredīr, phendža lenge: tume niso nadžinen.
JHN.11.50	Te napomišļinena so fidīr menge, sobi jek mānuš mērel vaš mānušenge, nasir sāro rodos zgiņinel.
JHN.11.51	Dava jov phendža nakokoro pestir, ne jake, so do berš jov isis rašango bāredīr, rakirdža angīl paphenindoi, so Iisusos mērla vašo rodos.
JHN.11.52	Te na feņu vaš mānušenge, ne sobi do rozgīne Davleskīre čhāven zalel ano jek.
JHN.11.53	Da dēvestir nočhudle domāren Les.
JHN.11.54	Vaša dava Iisusos nagija šmales maškir Judenge, ne gija lenge rīgatir ane jek vār rīg paše ke čuči phu, ano foros goli dīno Jefraim, te doi jača Peskīre sikļaibnangīrensa.
JHN.11.55	Isis nadūr Judenge Patradžin, te būt dorīgatir javdle ane Ijerusaļima angil patradžin, sobi otčistinenpen.
JHN.11.56	Togi rodīne Iisusos, te rakirdle doi tardindoi ane khangīri jek vavreske: sir tume dufinena? najavela hobi Jov po svenkos?
JHN.11.57	Rašangīre bāredīra te fariseji dīne avri dasav pokēriben, so, keļi kon uzdžinela, kai Jov jāla, pophenel, sobi len Les.
JHN.12.1	Šov dīvesenge angil Patradžin javdža Iisusos ane Vifaņija, kai isis Lazaros, mēno, sajes Jov džangadža opre mūlendir.
JHN.12.2	Doi gotovidle Leske beļveļakīro, te Marfa angil lenge saro so kērdža, te Lazaros isis jek dolendir kon Lesa ko skamin bešča.
JHN.12.3	Marija, lel hadipen fardes kuč čista nardakīre miri, maksa Iisuskīre pīre, te khošča peskīre balensa Leskīre pīre; te khēr pherdandija lače khaņasa mirendir.
JHN.12.4	Togi jek Leskīre sikļaibnangīrendir, Jūda Simonosko čhāvo Iskariotos, savo kamdža Les pšedel, phendža:
JHN.12.5	Te soske nabiknen da mīri vašo trin šel dinarije te narozden bogenge?
JHN.12.6	Phendža jov dava na vašo dova, sobi rikirelpes vaše bogenge, ne vašo dova so isis čhor. Leske isis te ke pe lovengīri tiknori te lidžalas so doi andre mukhenas.
JHN.12.7	Iisusos phendža: den la pokoino; joi dava garudža po Mīro mohilkengo dīves.
JHN.12.8	Hai bogi isi sajek tumensa, ne Me na sajek.
JHN.12.9	Būt Judendir dolīne džinen, so Jov doi: te javdle na feņu vaše Iisuske, ne sobi dikhen Lazaros nin, sajes Jov džangadža opre mūlendir.
JHN.12.10	Rašangīre bāredīra nokērdle Lazaros nin domāren;
JHN.12.11	Vašodova so vaš leske būt Judendir javdle te pačandīne an Iisuske.
JHN.12.12	An var dīves būt mānuša, saj javdle po svenki, dolīne šunen, so Iisusos javela ane Ijerusaļima,
JHN.12.13	Līne palmake kašteskīre zari, vijavdle angil Leske, te dīne goli: Osianna! švenčume javibnaskīro ano Rasko lav, Kraļis Izraiļengīro!
JHN.12.14	Iisusos, lača tarne oslos, bešča pe leske, sir isi čhindlo:
JHN.12.15	Nastrahadžu, Sionnakīri čhai! da, Kraļis tīro javela, bešindoi pe tarne osloske (Zaharija 9, 9).
JHN.12.16	Sikļaibnangīre Leskīre vago nahalīne dava; ne, kedi proslavindžapes Iisusos, togi lipirdle, so jake isis vaš Leske čhindlo, te dava kērdle Leske.
JHN.12.17	Mānuša, sai isis vago Lesa, švatkindle, so Jov vidija goli grobostir Lazaros te džangadža les opre mūlendīr.
JHN.12.18	Vašo dova gīne angil Leske mānuša; hai šundle, so Jov kērdža da dživos.
JHN.12.19	Fariseji rakirdle maškir penge: dikhena tume, so tume našti niso? sāro svetos džala pal Leske,
JHN.12.20	Javibnangīrendir po poklonuma saje javdle po svenkos isis saje Jeļini
JHN.12.21	Jone gīne ko Fiļipos, savo isis Galileiskakīri Vifsaidatir, te mangle les, rakirindoi: Raija! menge kamelapes dikhas Iisusos.
JHN.12.22	Filipos jāvela te phenela dolestir Andrejoske; te togi Andrejos te Filipos phenena dolestir Iisusoske.
JHN.12.23	Iisusos phenela lenge otpheniben: jāvdža štunda teslavinelpes ane laska mānušeskīre Čhāveske.
JHN.12.24	Lašņes, lašņes rakirava tumenge: keļi pšeņicako graudos, sav peija ane phu, namerla, togi jačela jedženo; ne keļi merla, togi janela būt bārino.
JHN.12.25	Kon pesko džiben miļini zginakirla les; ne kon naiedikhela, an da svetos pesko džīben dova gāruvela les ano džīben bekoncoskīro.
JHN.12.26	Kon Mange slugini, mejavel pal Mange: te kai Me, doi Mīro slugos jāla. Te kon Mange slugini, doles Mīro Dād rožini.
JHN.12.27	Kana Mīro duhos isi nognečume; te so mange phenav? Dād! vile Man da štundatir! ne pe da štunda Me nin jāvdžom.
JHN.12.28	Dād! proslavini lav Tīro. Togi jāvdža bolibnastir glos: te proslavidžom, te oščo proslavinava.
JHN.12.29	Mānuša, tardindoi te šunindoi dova, rakirdle: dava grumos. Ne vār rakirdle: Iaņolos rakirdža Leske.
JHN.12.30	Iisusos pe dava phendža: na vaš Mange isis da glos, ne vaš mānušenge.
JHN.12.31	Kana isi da svetosko sendos; kana da svetosko kraļis jāla avri trādīno.
JHN.12.32	Te kedi Me oprejāndlo javava phujatir, sāren tirdava ke Me.
JHN.12.33	Dava rakirdža Jov, haļakirindoi, sai šmerčasa Jov merla.
JHN.12.34	Mānuša otphendle Leske: me šundžam dophenibnastir, so Hristos jačela, sajek
JHN.12.35	Togi Iisusos phendža lenge: oščo pe tikni brīža švatluma isi tumensa; džan, poskil isi švatluma, sobi naoblel tumen čemnuma: ne kon džāla ano čemnuma dova nadžinel, kai džala.
JHN.12.36	Poskil švatluma isi tumensa, pačan anda švatluma, švatlumaske čhāve mejān tume. Kedi phendža dava, Iisusos otgija te garūdžapes lendir.
JHN.12.37	Te jake būt džīvi kērdža Iov angil lenge; te jone napačandīne an Leske,
JHN.12.38	Mejāl pšečkirdo prorokosko Isaijakīro lav: Raija! kon pačandija šunibnaske mendir? te koneske sikadžapes Raskīri moca? (Isaija 53, 1.)
JHN.12.39	Wašodova naštandīne jone pačan, so oščo sir phendža Isaija.
JHN.12.40	Da mānuša kērde pengīre jakha korore, te pengīre džija barune, jakhensa menadikhen, te džesa menahaļon, te naotrišona, sobi Me sačkirav len (Isaija 6, 10).
JHN.12.41	Dava phendža Isaija, kedi dikša slava Leskīri te rakirdža Lestir.
JHN.12.42	Ne nin anglatunengīrendir būt pačandīne an Leske; ne vaše farisejenge naisphendlepen, sobi najān otčhudle sinogogatir.
JHN.12.43	Hai zakamdle miles slava mānušengīri būtir, nasir slava Davleskīri.
JHN.12.44	Iisusos zadija goli te phendža: pačaibnaskīro an Mange na an Mange pačala, ne an Doleske Kon Man bičadža.
JHN.12.45	Te kon Man dikhela dikhela Mīre Bičaibnaskīres.
JHN.12.46	Me švatluma jāvdžom ano svetos, sobi svako pačaibnaskīro an Mange najačeļ ando čemnuma.
JHN.12.47	Te keļi kon šunela Mīre lava te napačala, Me nasendina les; hai Me jāvdžom te nasendinav svetos, ne vilav svetos hindipnastir.
JHN.12.48	Kon Man otčuvela te nadolela Mīre lava doleske isi sendipnaskīro: lav savo Me rakirdžom, jov les sendini ano statno dīves.
JHN.12.49	Me rakirdžom na Mandir; ne Dād Sav Man bičadža, Jov Mange dophendža, so phenav te so rakirav.
JHN.12.50	Te Me džināv, so dopheniben Leskīro isi džīben sajek. Te jake, so Me rakirava, rakirava sir phendža Mange Dād.
JHN.13.1	Angil Patradžinako svenkos Iisusos, džinindoi, so javdža Leskīri štunda pšedžal da svetostir ko Dād, sikadža keribnasa, so, miļidža Peskīren saje isis ano svetos, žin ko koncos miļidža len.
JHN.13.2	Te beļveļakīro rikirindoi, kedi beng uže čhudža an Jūdasko Iskariotosko Simanisko čhāveskīro dži pšedel Les
JHN.13.3	Iisusos, džinindoi, so Dād saro otdija an Leskīri vasta, te so Jov vijavdža Davlestir te džala ko Dēvel,
JHN.13.4	Ušča beļveļakīrestir, lija Pestir, telle opratuno idžos, te, lel rešņika, pšephandžapes.
JHN.13.5	Pošļi čhordža paņing ane moribnaskīri, te lija morel pīre sigļaibnangīrenge te khosel rešņikasa, sajasa isis phephandlopes.
JHN.13.6	Javela ko Simanis Petris; te dova rakirla Leske: Raija! Tuke hobi mores mīre pīre?
JHN.13.7	Iisusos phendža leske ano otpheniben: so Me kērava, kana tu nadžines, ne haļosa pošļi.
JHN.13.8	Petris rakirla Leske: namoresa mīre pīre ņigdi. Iisusos otphendža leske, keļi namorava tut, najāla tuke džeļ Mansa.
JHN.13.9	Simonis Petris rakirla Leske: Raija! na feņu mīre pīre, ne vasta te šēro nin.
JHN.13.10	Iisusos rakirla leske: mordeske čhebi feņu pīre moren, vašo dova so čisto isi sāro; te nin tume čista, ne na sāre.
JHN.13.11	Hai džindža Jov Peskīres pšedibnaskīres, vašo dova phendža: na sāre tume čista.
JHN.13.12	Kedi mordža lengīre pīre te urjadža Peskīro idžos, togi, noko bešča, te phendža lenge: hobi džinen nin, so Me tumenge kērdžom?
JHN.13.13	Tume dena goli Man Sikļakirbnaskīreske te Raske, te čačo rakirna tume; hai Me dova isom.
JHN.13.14	Te jake, keļi Me, Raij te Sikļakirbnaskīro, mordžom pīre tumenge, togi tumenge čebi nin morēn pīre jek vavreske.
JHN.13.15	Hai Me sikadžom tumenge, sobi tume kēren dova, so Me kērdžom tumenge.
JHN.13.16	Lašņes, lašņes rakirava tumenge: bučkirdo nāni bāredir peskīre rastir, te sav bičādo nāni bāredir dolestir kon les bičadža.
JHN.13.17	Keļi dava džinen tume, švenčume tume, kedi phečkirna tume.
JHN.13.18	Na sārendir tumendir rakirava; Me džinav, sajen vilijom. Ne mephečkirenpen Čhinibena: habnaskīro Mansa māro hadija pe Mange peskīro pīro (David. gili, 40, 10).
JHN.13.19	Kana phenava tumenge, angil poskil dava nanojavdžapes, kedi dava jāla, tume sobi pačan, so dava Me.
JHN.13.20	Lašņes, lašņes rakirava tumenge: dolibnaskīro doles, sajes Me bičava. Man dolela: ne dolibnaskīro Man dolela bičaibnaskīres Man.
JHN.13.21	Kedi phendža dava, Iisusos jača zalīno duhosa, te švatkindža, te phendža: Lašņes, lašņes rakirava tumenge, so jek tumendir pšedela Man.
JHN.13.22	Togi sikļaibnangīre dikhle jek pe vavreske, nahalindoi, konestir Jov rakirla.
JHN.13.23	Jek Leskīre sikļaibnangīrendir, sajes miļidža Iisusos, bešča ke Iisuskīro kolin.
JHN.13.24	Simonos Petris leske kērdža znač, sobi phučel, kon dava sajestir rakirla.
JHN.13.25	Jov, dopeija ko Iisuskīro kolin, te phendža Leske: Raija! kon dava?
JHN.13.26	Iisusos otphendža: dova, koneske Me, območinava kuskos māro, te podava. Te, ob močinel kuskos, podija Ijudoske Simonoskīre čhāveske Iskariotoske.
JHN.13.27	Te pošļi da kuskos gija an leske beng. Togi Iisusos phendža leske: so kēresa, kēr signedir.
JHN.13.28	Ne nikon dolendir saje doi isis bešle nahalīne, ke so Jov dava phendža leske.
JHN.13.29	Ne jake sir Ijudoske isis tiknori, vašo dova vār dufindle, so Iisusos rakirla leske: kin, so menge čhebi ko svenkos, vai sočimoņi del bogenge.
JHN.13.30	Jov, dolija kuskos, zaras vigija: ne isis rat. Kedi jov vigija.
JHN.13.31	Iisusos phendža: kana proslavindžapes Čhāvo mānušeskīro, te Dēvel proslavindžāpes an Leske.
JHN.13.32	Keļi Dēvel proslaviddžapes an Leske, togi Dēvel proslavini Les an Peske, te sig proslavini Les.
JHN.13.33	Čhāve! uže nahāra Mange tumensa javav. Tume Man rodena, te, sir phendžom Me Judenge, so, karīg Me džava, tume našti dojāven, te jake rakirava kana tumenge.
JHN.13.34	Dopheniben nevo dava tumenge miļinen jek vavres: sir Me iemiļidžom tomen, jake te tume miļinen jek vavres.
JHN.13.35	Pe dova haļona sāre, so tume Mīre sikļaibnangīre, keļi tume rikirna miluma maškir tumenge.
JHN.13.36	Simanis Petris phendža Leske: Raija! kai Tu džasa? Iisusos otphendža leske! kai Me džava, tu našti kana pal Mange javes, ne pošļi javesa pal Mange.
JHN.13.37	Petris phendža Leske: Raija! vasoske me našti džav kana pal Tuke? me mīro džīben čhuva vaš Tuke.
JHN.13.38	Iisusos otphendža leske: džīben tīro vaš Mange čhuvesa? lašņes, lašņes rakirava tuke: navigabala bašno, sir otphenesatut Mandir trin moli.
JHN.14.1	Menastrahadžol tumāro dži; pačan ane Davleske, te an Mange pačan.
JHN.14.2	An Mīro Dādesko khēr būt jačhibnaske šteti. Ne keļi najāl jake, Me phendžomas tumenge: Me džava zagotovinav štetos tumenge.
JHN.14.3	Te kedi džava te zagotovina tumenge štetos, java noko, te lava tumen ke Me, sobi tume nin jān, kai Me.
JHN.14.4	Ne kai Me džava, tume džinen, te drom džinen.
JHN.14.5	Foma phendža Leske: Raija! Nadžinas, kai džasa; te sir vašti džinas drom?
JHN.14.6	Iisusos phendža leske: Me isom drom te lašņuma te džīben; nikon najavela ko Dād, sir feņu druh Mange.
JHN.14.7	Keļi tume džindlesis Man, togi džindlesis nin Mīre Dādes. Te damolostir tume džinen Les, te dikhle Les.
JHN.14.8	Filipos phendža Leske: Raija! posikav menge Dādes, te doša vaš menge.
JHN.14.9	Iisusos phendža leske: ja hāra Me tumensa, te tu nadžines Man, Fiļipo? dikhibnaskīro Man dikhša Dādes; sir tu rakiresa: posikav menge Dādes?
JHN.14.10	Hobi tu napačasa, so Me ane Dādeske te Dād an Mange? Lava, saje rakirava Me tumenge, rakirava na Mandir; Dād, Sav an Mange, Jov kērla buča.
JHN.14.11	Pačan Mange so Me ane Dādeske te Dād an Mange; ne keļi na jake, tagi pačan Mange pe do sama buča.
JHN.14.12	Lašņes, lašņes rakirava tumenge: pa Čaibnaskīro an Mange, buča, saje; kērava Me, te nin jov kērla, te bāredīr dolendīr kērla; vašo dova so Me ko Dād Mīro džava.
JHN.14.13	Te keļi so pomangena tume ko Dād an Mīro lav, dova kerava, meproslavinelpes Dād ane Čhāveske.
JHN.14.14	Keļi so pomangena an Mīro lav, Me dova kērava.
JHN.14.15	Keļi miļinena Man, rakhena Mīro dopheniben.
JHN.14.16	Te Me mangava Dādes, te dela tumenge vāvre iehoķņakirbnaskīres, mejačhel tumensa sajek,
JHN.14.17	Lašņo Duhos, Savo svetos našti pielel, vašo dova so nadikhela Les te nadžinel Les; ne tume džinen Les, hai Jov tumensa jačhela te an tumenge jāla.
JHN.14.18	Namukhava tumen širotenge; javava ke tume.
JHN.14.19	Oščo nabūt, te svetos uže nadikhela Man; hai Me džīva, te tume džīvena; hai tume dolena Man dikhen.
JHN.14.20	An do dīves džinena tume, so Me isom an Mīre Dādeske, te tume an Mange, te Me an tumenge.
JHN.14.21	Koneske isi Mīre dophenibena te rakhela len, dova miļini Man; ne kon miļini Man dova jāla milume Mīre Dādestir; te Me doles miļinava, te sikavava Man Leske Kokoro.
JHN.14.22	Jūda (na Iskariotos) rakirla Leske: Raija! so dava, so tu kamesa sikaves Tut menge, ne na svetoske?
JHN.14.23	Iisusos phendža ano otpheniben leske: kon miļini Man, dova rakhela lav Mīro; te Dād Mīro miļini les, te Me jāvasa ke jov, te khēratuno kērasa, ke jov,
JHN.14.24	Kon Man namiļini narakhela lava Mīre: lav, savo tume šunena, nāni Mīro, ne Dādeskīro Kon Man bičadža.
JHN.14.25	Dava phendžom Me tumenge, javindoi tumesa, kedi isoma tumensa.
JHN.14.26	Radžipnaskīro Svencono Duhos, Sajes bičavela Dād an Mīro lav, iesikļakirla tumen ke sāro‐so te lipirla tumenge sāro, so Me rakirdžom tumenge.
JHN.14.27	Pokoinuma mukhava tumenge, pokoinuma Mīro dava tumenge; na jake, sir svetos dela, Me dava tumenge. Menasmeņtnakirelpes dži tumāro, te menastrahakirelpes.
JHN.14.28	Tume šundle, so Me phendžom tumenge: džava tumendir, te java ke tume. Keļi tume miļidnesis Man togi hoķņakirdnesistumen, so Me phendžom: džava ko Dād hai Dād Mīro bāredīr Mandir.
JHN.14.29	Te kana phendžom tumenge dolestir, pšeršo nasir dova nojālapes, sobi tume mepačan, kedi dova nojālapes.
JHN.14.30	Nabūt uže Mange rakirav tumensa; hai javela kraļis da svetoskīro, te an Mange leske nani niso.
JHN.14.31	Ne sobi svetos medžinel, so Me miļina Dādes te, sir Dād Mange dophendža, te jake kērava: ušten, te džas da štetostir.
JHN.15.1	Me isom lašņo vinosko kašt, ne Dād Mīro vinengo — barjakīro.
JHN.15.2	Svako ke Me zaro
JHN.15.3	Tume uže otčistakirde druho lav; savo Me vilidžijom rakirindoi tumenge.
JHN.15.4	Iačen an Mange, te Me an tumenge. Sir zaros našti dojanel barjakīrdo kokoro pesa, ja najāla ke vinosko kašt, te jake tume, ja najāna an Mange.
JHN.15.5	Me isom vinosko kašt, ne tume zari; kon jačela an Mange, te Me an leske, dova dojanela būt barjakīrde; hai be Mīro tume našti kēren niso.
JHN.15.6	Kon najačela an Mange, avri thurdīno jāla, sir zaros, te zašučola; ne dasai zari zakedena te thurdena ane jāg, te jone zahačona.
JHN.15.7	Keļi tume jačena an Mange te lava Mīre an tumenge jačena, dova so feņu kamena tume, mangen, te jāla tumenge.
JHN.15.8	Dolesa prolavinipes Dād Mīro, keļi tume dojanena būt barjakirdo, te jāna tume Mīre sikļaibnangīrenge.
JHN.15.9	Sir miļindža Dād Man, te Me tumen miļidžom; jačen an Mīro miluma.
JHN.15.10	Keļi Mīre dophenibena tume rakhena, jačena tume an Mīro miluma, sir nin Me rakšom dophenibena Mīre Dādeskire te jačava an Leskīro miluma.
JHN.15.11	Dava Me phendžom tumenge, raduma Mīro an tumenge jačela te raduma tumāro jāla phečkirdo.
JHN.15.12	Dava isi Mīro dopheniben, milinen jek vavres, sir Me milidžom tumen.
JHN.15.13	Nāni butir do milumastir, sir ja kon čhuvela džīben peskīro vaš peskīre pšečeļenge.
JHN.15.14	Tume pšečeļi Mīre, ja vikērna dova, so Me dophenava tumenge,
JHN.15.15	Me uže nadava goli tumen bučkīrdenge; hai bučkīrdo nadžinel, so kērla raij leskīro; ne Me dijom goli tumen pšečeļenge vašo dova so phendžom tumenge sāro, so šundžom Mīre Dādestir.
JHN.15.16	Na tume Man vilīne, ne Me tumen vilījom, te čhudžom tumen, sobi tume medžan te mejanen barjakirdo, te sobi barjakirdo tumāro mejačel, mejāl,. so feņu pomangena Dādestir an Mīro lav, Jov dela tumenge.
JHN.15.17	Dava dophenava tumenge, feņu miļinen jek vāvres.
JHN.15.18	Ja svetos tumen naiedikhela, džinen, so Man vāgo tumendīr naiedikša.
JHN.15.19	Ja tume javnesis svetosstir, togi svetos miļindžasis peskīro: ne jake sir tume nasvetosstir, ne Me vilijom tumen svetosstir, vašodova naiedikhela tumen svetos.
JHN.15.20	Lipiren lav, savo Me phendžom tumenge: bučkirdo nāni bāredīr peskīre rastir, ja Man trādīne, trādena tumen nin; keļi Mīro lav rakhle, rakhena tumāro nin.
JHN.15.21	Ne sāro dova kērna tumenge vaš Mīro lav, vašo dova so nadžinen Mīres bičaibnaskīres.
JHN.15.22	Keļi Me najāvdžomas te narakirdžomas lenge, togi najavdžasis lenge grehos; ne kana nāni lenge otpheniben an pengo grehos.
JHN.15.23	Kon Man naiedikhela dova naiedikhela Mīre Dādes.
JHN.15.24	Keļi Me nakērdžomas maškir lenge kēribena, saje nikon vār nakērdža, togi najālas lenge grehos; ne kana dikhle, te naiedikhle Man te Mīre Dādes.
JHN.15.25	Ne mejālpes lav, sav isi čhindlo an lengo dopheniben: naiedikhle Man niva šo (David. gil. 68, 5).
JHN.15.26	Kedi javela iehoķņakirbnaskīro, Sajes Me bičavava tumenge Dādestir, lašņo Duhos, Savo Dādestir vijavela, Jov švatkinela Mandir.
JHN.15.27	Ne i tume švatkinena, vašo dova so tume pšeršumastir Mansa.
JHN.16.1	Dava phendžom Me tumenge, sobi tume nalen grehinentumen.
JHN.16.2	Vitrādena tumen sinagogendir; te javela brīža, kedi svako, kon domarla tumen, dufinela, so jov dolesa slugini Davleske.
JHN.16.3	Jake kērena, vašo dova so nadodžindle ni Dādes ni Man,
JHN.16.4	Ne Me phendžom tumenge dava vašo dova, sobi tume, kedi dojavela do brīža, melipiren, so Me phendžom tumenge dolestir; narakirdžom dovo tumenge pšeršumastir, vašo dova so isomas tumensa.
JHN.16.5	Ne kana džava ko bičaibnaskīro Mīro, te nikon tumendir naphučela Mandir: kai džasa?
JHN.16.6	Ne dolestir, so Me phendžom tumenge dova, smentņumasa pherdandija tumāro dži.
JHN.16.7	Ne Me lašņes rakirava tumenge: fididīr vaš tumenge, sobi Me džav; hai keļi Me nadžav. Radipnaskīro najavesa ke tume; ne keļi džava, togi bičavava Les ke tume.
JHN.16.8	Te Jov, javindoi, dosikavela svetoske, grehostir te čačipnastir te sendostir:
JHN.16.9	Grehostir, so napačana an Mange;
JHN.16.10	Čačipnastir, so Me džava ko Dād Mīro, te uže nadikhena tume Man.
JHN.16.11	Sendostir, so da svetosko kraļis sendume.
JHN.16.12	Oščo būt isi Mange so phenav tumenge; ne tume kana našti pojanen.
JHN.16.13	Kedi javela Jov, lašņo Duhos togi lidžala tumen po sāro lašņuma: na Pestir Jov lela rakirel, ne lela rakirel, so šunela, te so jāla kērla tumenge džinibnaskīro.
JHN.16.14	Jov proslavini Man, vašo dova so Mīrestir lela te tumenge kērla džinibanaskīro.
JHN.16.15	Sāro, so isi Dādeske, isi Mīro; vašo dova phendžom, so Mīrestir lela te kērla tumenge džinibnaskīro.
JHN.16.16	Ano signuma tume Man nadikhena, te noko ano signuma tume Man dikhena; hai Me džava ko Dād?
JHN.16.17	Doi vār Leskīre sikļaibnangīrendir phendle jek vavreske: so dava Jov rakirla menge: ano signuma tume nadikhena Man, te noko ano signuma tume Man dikhena, te: Me dživa ko Dād?
JHN.16.18	Te jake jone rakirdle: so dava rakirla Jov: ano signuma? Nadžinas, so rakirla
JHN.16.19	Iisusos, halija, so kamena phučen Les, phendža lenge: dolestir hobi phučena tume jek vavrestir, so Me phendžom: ano signuma nadikhena tume Man, te noko ano signuma tume dikhena Man?
JHN.16.20	Lašņes, lašņes rakirava tumenge: tume rovena te henkļinena, ne svetos radinipes; tume jāna smentna, ne smentnuma tumāro ano raduma jāla.
JHN.16.21	Džūli, kedi ločakirla, čerpini tuga, vašo dova so javdža lakīri štunda; ne kedi ločkirla tiknes, uže nalipirla tuga radumastir, vašo dova so ločija mānuš ano svetos.
JHN.16.22	Jake kana tumenge isi tuga; ne Me dikhava tumen noko, te tumāro dži hotņakirlapes, te raduma tumāro nikon naotlela tumendir.
JHN.16.23	Te an do dīves tume naphučena Man nisostir. Lašņes, lašņes rakirava tumenge: sostir feņu pomangena Dādes an Mīro lav, dela tumenge.
JHN.16.24	Žin kana tume niso namangle an Mīro lav; mangen, te dolena, sobi raduma tumāro jāl pšečkirdo.
JHN.16.25	Žin kana Me rakirdžom tumenge druh dolidžipena; ne javela brīža, kedi uže narakirava tumenge dolidžipnasa, ne mamui kēra džindlo tumenge Dādestir.
JHN.16.26	An do dīves tume mangena an Mīro lav, te narakīrava tumenge, so Me lava mangav togi Dādes vaš tumenge:
JHN.16.27	Hai samo Dād miļini tumen, vašo dova so tume miļidne Man te pačandīne, so Me vigijom Dēvelestir.
JHN.16.28	Me vigijom Dādestir te javdžom ano svetos; te noko mukhava svetos te džava ko Dād.
JHN.16.29	Leskīre sikļaibnangīre phendle Leske: dik, kana Tu mamui rakiresa, te dolidžipena narakiresa nisai,
JHN.16.30	Kana dikhasa, so Tu džines sāro te načhebi Tuke, sobi kon phučel Tut. Pedava pačasa, so Tu Davlestir vigijan.
JHN.16.31	Iisusos otphendža lenge: kana tume pačana?
JHN.16.32	Dik, javela štunda, te javdža uže so tume rozdžanatumen svako an peskīri rīg te Man mukhena jedženes; ne Me naisom jek, vašo dova so Dād Mansa.
JHN.16.33	Dava Me phendžom tumenge, sobi tumenge jāl an Mange pokoinuma. Ano svetos tumenge jāla tuga; ne kēren tumen muršikane: Me obšelijom svetos.
JHN.17.1	Pošļi da lava Iisusos hadija Peskīre jakha po boliben te phendža: Dād! javdža štunda, slavini Tīre Čhāves, te Tīro Čhāvo slavini Tut,
JHN.17.2	Jake sir Tu dijan Leske moca pir sārengīrenge masa, sobi sārenge so Tu dijan Leske, dela Jov džīben sajek.
JHN.17.3	Džīben sajek isi dava, medžinen Tut, jek lašņo Davles, te Tutir bičades Iisusos Hristos.
JHN.17.4	Me Tut slavindžom pe phu, te kērdžom kēriben, savo Tu mange pačandijan kērav.
JHN.17.5	Te kana slavini Man Tu, Dād, ke Tu Kokoro do laskasa, saji Mange isis ke Tu angilo svetosko javiben.
JHN.17.6	Me Tīro lav kērdžom džindlo mānušenge, sajen Tu dijan Mange svetostir; jone isis Tīre, te Tu dijan len Mange, te jone Tīro lav dorakhle.
JHN.17.7	Kana jone haļīne, so sāro, so Tu dijan Mange, isi Tutir.
JHN.17.8	Hai lava, saje Tu dijan Mange, Me pšedijom lenge: te jone dolīne, te halīne lašņes. so Me vigijom Tutir, te pačandīne, so Tu bičadžan Man.
JHN.17.9	Me vaš lenge mangava: na vaš sāro svetos magava, ne vaš dolenge, sajen Tu dija Mange, vašo dova so jone Tīre.
JHN.17.10	Te sāro Mīro Tīro, te Tīro Mīro; te Me proslavindžoman an lenge.
JHN.17.11	Me uže naisom ano svetos, ne jone ano svetos, Me džava ke Tu. Svencono Dād! uzrikir len an Tīro lav, dolen, sajen Tu Mange dijan, sobi jone mejān jek, sir Me.
JHN.17.12	Kedi Me isomas lensa ano svetos, Me len uzrikirdžom an Tīro lav; dolen, sajen Tu dijan Mange, Me rakšom, te nikon lendir nazgiņandija, sir feņu do sgiņumako čhāvo, mepherdžonpen čhinibena (Davidoskiri, gili 108, 17).
JHN.17.13	Kana džava ke Tu, te dava rakirava ano svetos, sobi jone Mīro raduma rikiren phečkirdo an penge.
JHN.17.14	Me pšedijom lenge Tīro lav; te svetos len naiedikša, vašo dova so jone nāni svetostir, jake sir Me naisom svetostir.
JHN.17.15	Namanga, sobi Tu meles len svetostir, ne sobi merakhes len hindipnastir.
JHN.17.16	Jone nāni svetostir, sir Me naisom svetostir.
JHN.17.17	Švenčini len Tīre lašņumasa; lav Tīro isi lašņuma.
JHN.17.18	Sir Tu bičadžan Man ano svetos, jake Me bičandžom len ano svetos.
JHN.17.19	Te vaš lenge Me švenčinava Man, sobi jone mejān švenčume lašņumasa.
JHN.17.20	Na vaš lenge feņu mangava, ne nin vaš pačaibnangīrenge an Mange pe lengo lav:
JHN.17.21	Mejān sāre jek: sir Tu, Dād, an Mange, te Me an Tuke, jake jone mejān an Menge jek: mepačal svetos, so Tu Man bičadžan.
JHN.17.22	Te slava, saji Tu dijan Mange. Me dijom lenge: mejān jek sir Me isam jek.
JHN.17.23	Me an lenge, te Tu an Mange; mejān kērde sāre an jek, te medžinel svetos, so Tu bičadžan Man te miļidžan len, sir Man miļidžan.
JHN.17.24	Dād! sajen Tu Man dijan, kamava, sobi doi, kai Me, nin jone mejān Mansa, medikhen slava Mīri, saji Tu dijan Mange, vašodova so Man miļidžan angil svetosko kēriben.
JHN.17.25	Čačuno Dād! svetos Tut nadodžindža; ne Me dodžindžom Tut, te dala dodžindle — so Tu Man bičadžan.
JHN.17.26	Te Me kērdžom lenge lav Tīro džindlo te kērava džindlo, te do miluma, sajesa Tu miļidžan Man, an lenge jāla, te Me an lenge.
JHN.18.1	Dava pheni, Iisusos vigija Peskīre sikļaibnangīrensa pekorīg reka Kedron, kai isis bār, an saji zagija Kokoro te sikļaibnangīre Leskīre.
JHN.18.2	Džindža nin da stetos Ijuda, Lesko nodibnaskīro; vašo dova so Iisusos sajek doi zakedelaspes Peskīre sikļaibnangīrensa.
JHN.18.3	Te jake Ijuda, lel džeļ voiskakīre muršen te slugen rašangīre bāredīrendir te farisejen, te javel doi jāgengīrensa te švatlo momoļensa te voiskakīre kotirensa.
JHN.18.4	Iisusos, sāro džinidoi so lensa jāla, vigija, te phendža lenge: kones tume rodena?
JHN.18.5	Leske otphendle: Iisusos Nazaraņinos. Iisusos rakirla lenge: dava Me. Te lensa tardija nin Ijuda, bikibnaskīro Les.
JHN.18.6	Te kedi phendža lenge: dava Me, jone otļipindle pāle te pēne pe phu.
JHN.18.7	Noko phuča len: kones tume rodena? Jone phendle: Iisusos Nazaraņinos.
JHN.18.8	Iisusos otphendža: Me phendžom tumenge, so dava Me; te jake, keļi Man rodena, otmukhen len, medžan, —
JHN.18.9	Mejālpes lav, rakirdo lenge dolendir, sajen Tu Mange dijan, Me nikones nazgiņakirdžom.
JHN.18.10	Simanoske Petriske, isis kurtala, te tirdija avri la, te mardža rašenge bāredīreske bučkirdes, te otčingirdža leske lačo kan. Lav bučkirdeskīro isis Malah.
JHN.18.11	Ne Iisusos phendža Petriske: čhu kurtala pāle; hobi Mange napjav kupka, saji dija Mange Dād?
JHN.18.12	Togi voiskakīre murša te deše šelengo bāredīr te Judengīre slugi līne Iisusos, te phandle Les.
JHN.18.13	Te lidžīne Les vāgo ko Annos; hai jov isis romņako dād Kaiafoske, sav isis an do berš rašango bāredīr.
JHN.18.14	Dava isis Kaiafos, sav dija godi Judenge, so fedīr jeke mānušeske mērel vaše mānušenge.
JHN.18.15	Pale Iisuske gīne Simonos Petris te vār sikļaibnangīro; da sikļaibnangīro isis pinčkirdo rašange bāredīreske, te zagija Iisusosa ano rašango bāredīresko khēr.
JHN.18.16	Ne Petris tardija avri palo udār. Togi do vār sikļaibnangīro, savo isis pinčkirdo rašange bāredīreske, vigija, te phendža do udārenge rakhibnaskīrjake, te zajandža Petris.
JHN.18.17	Te doi bučkīrdi udārenge rakhibnaskīri rakirla. Petriske: te tu feņu na da manušeskīre sikļaibnagīrendir? Jov phendža: na.
JHN.18.18	Te bučkirde te do slugi, zakērde jāg, vašo dova so isis šil, tardīne te tačkirdepen. Petris nin tardija lensa te tačkirdžapes.
JHN.18.19	Rašango bāredīr phuča Iisusstir vaš Leskīre sikļaibnangīrenge te vaš Lesko sikļaiben.
JHN.18.20	Iisusos otphendža leske: Me rakirdžom svetoske čistes; Me sajek sikļakirdžom ano sinagogi te ane Davlesko tremos, kai sajek Judi zadžanapen, te čhorahanes narakirdžom niso.
JHN.18.21	So tu Mandir phučesa? phuč šunibnagīredir, so Me rakiržom lenge; dik, jone džinen, so Me rakirdžom.
JHN.18.22	Kedi Jov phendža dava, jek slugendir, paše tardindoi, mardža Iisusos pire ščoka, phenidoi: jake Tu otphenesa rašange bāredīreske?
JHN.18.23	Iisusos otphendža leske: keļi Me phendžom hindes, posiskav, so hindo; ne keļi mišto, so tu māresa Man?
JHN.18.24	Anna bičadža Les phandles ko rašango bāredīr Kaiafos.
JHN.18.25	Simionos Petris tardija te tatija. Doi phendle leske: naisan Leskīre sikļaibnangīrendir nin Tu? Jov otpendžapes te phendza: na.
JHN.18.26	Jek rašange bāredīreskīre bučkirdendir, semenca doleske, sajeske Petris otčingirdža kan, rakirla: hobi me tut nadikšom Lesa ane bār?
JHN.18.27	Petris noko otpendžapes; te zārās zagabadža bašno.
JHN.18.28	Kaiafostir lidžīne Iisusos ane pretorija, Isis tašarla; te jone nazagīne ane pretorija, sobi jān ražume, te vaštuven han Patradžinakīre jerhos.
JHN.18.29	Pilatos vigija ke jone te phendža: pe so tume dena da mānušeskīri bang?
JHN.18.30	Jone phendle leske otpeniben: keļi Jov najavdžasis hindo kēribnaskīro, me nanodijamas Les tuke.
JHN.18.31	Pilatos phendža lenge: len Les tume, te pe tumāro dopheniben sendinen Les. Judi phendle leske: menge nāni otmukhlo pšedas pe šmerč nikones, —
JHN.18.32	Mejal Iisuskīro lav pšečkirdo, savo Jov phendža, dijindoi mehaļon, saje šmerčasa Jov merla.
JHN.18.33	Togi Pilatos noko zagija ane pretorija, te kherdža Iisusos, te phendža Leske: Tu Judengīro Kraļis?
JHN.18.34	Iisusos otphendža Leske: tu tutir dava rakiresa, vai vār tuke phendle Mandir?
JHN.18.35	Pilatos otphendža: hobi me isom Judos? Tīre mānuša te rašange bāredīra pšedīne Tut mange; so Tu kērdžan?
JHN.18.36	Iisusos otphendža: Mīro kraļuma nāni da svetostir; keļi da svetostir jāl Mīro kraļuma, togi slugi Mīre zatardīnesis vaš Mange, sobi Me najavav pšedīno Judenge; ne kana kraļuma Mīro nāni dārig.
JHN.18.37	Pilatos phendža Leske: tejake Tu kraļis? Iisusos otphendža: tu rakiresa, so Me kraļis. Me pe dova ločijom te pe dova jāvdžom ano svetos, sobi švatkinav vašo čačipen; svako, kon isi lašņumastir, šunela glos Mīri.
JHN.18.38	Pilatos phendža Leske: so isi lašņuma? kedi phendža dava, noko vigija ko Judi te phendža lenge: Me nisai bang na lačava an Leske.
JHN.18.39	Tumenge isi ponoš, sobi me jekhes otmukhav tumenge pe Patradžin; hobi kamena, otmukha tumenge Judengīre Kraļis?
JHN.18.40	Togi noko zadīne glos sāre, rakirindoi: na Les, ne Varavas. Varavos isis rozboiņikos.
JHN.19.1	Togi Pilatos lija Iisusos te čhudža māren Les.
JHN.19.2	Te voiskakīre murša, khudle kolkos ērkšķendir, te čhudle pe Lesko šēro, te uradle Les ane bagraņica,
JHN.19.3	Te rakirdle: radintut, Judengo Kraļi! te marde Les piro ščoki.
JHN.19.4	Pilatos noko vigija te phendža lenge: dikhen, me vilidza Les ke tume, sobi tume medžinen, so me nalatha ke Jov nisai bang.
JHN.19.5	Togi vijavdža Iisusos ano ērčengo kolkos te ane bagraņica. Te phendža lenge Pilatos: dava mānuš!
JHN.19.6	Kedikhne Les rašangīre bāredīra te slugi, zadīne glosa: mār ko trušul, Les, mār ko trušul! Pilatos rakirla lenge: len Les tume, te māren ko trušul; hai me nalatha an Leske bang.
JHN.19.7	Judi otphendle leske: menge isi dopheniben, te po māro dopheniben Jov čhebi mērel, vašo dova so kērdžapes Davleskīre Čhāveske.
JHN.19.8	Kedi Pilatos šundža da lav, togi butir strahandija.
JHN.19.9	Te noko zagija ane pretorija, te phendža Iisuske: kārig Tu? Ne Iisusos leske naotphendža.
JHN.19.10	Pilatos rakirla Leske: hobi mange naotphenesa? hobi nadžines, so mange isi moca mārav Tut ko trušul te isi mange moca otmukhav Tut?
JHN.19.11	Iisusos otphendža: tuke najālas pe Mange nisai moca, keļi tuke opraturestir najāl dīno; vašadava butir grehos pe doleske, kon pšedija Man tuke.
JHN.19.12	Da brīžatir Pilatos rodija sir otmukhel Les. Judi hadīne glosa: keļi otmukhesa Les, tu nasan pšečeļos kraļiske: svako, kon kerlapes kraļiske, dova isi preču kraļiske.
JHN.19.13	Kedi Pilatos, da lav šundša, lidžija Iisusos avri, te bešča pe sendosko štetos, so dena goli Lifostroton, Juditkes Gabatu.
JHN.19.14	Togi isis pančto dīves ano kurko angil Patradžin, te šovto štunda, te phendža Pilatos Judenge: dava, tumāro kraļis!
JHN.19.15	Ne jone zadīne glosa: le, le, mār Lel ko trušul! Pilatos rakirla lenge: hobi tumāre Kraļis māra ko trušul? Rašangīre bāredīra otphedle: nāni menge kraļis, sir seņu kesaros
JHN.19.16	Togi jov pšedija Les lenge po māriben po trušul. Te līne Iisusos, te līdžīne.
JHN.19.17	Te, līdžindoi Peskīro trušul, Jov vigija pe do štetos, sav dena goli Čekateskīro, ne Juditkes Golgofa.
JHN.19.18	Doi mardle Les po trušul te Lesa dui vāvren, pe jek te pe vār rīg, ne maškiral Iisusos.
JHN.19.19	Pilatos čhindža oprečhiniben, te čhudža opre po trušul. Čhindlo isis: Iisusos Nazarejos, Kraļis Judengīro.
JHN.19.20	Da čhiniben kedīne būt Judendir, vašo dova so štetos, kai isis mardo po trušul Iisusos isis nadūr forostir, te čhindlo isis Juditkes, Grieķitkes, Rimskitkes.
JHN.19.21	Juditka rašange bāredīra phendle Pilatoske: na čhin: Kraļis Judengīro, ne so Jov phendža: Me Kraļis Judengīro.
JHN.19.22	Pilatos otphendža: so me čhindžom dova čhindžom.
JHN.19.23	Kedi voiskakīre murša, marde po trušul Iisusos, līne Leskīre idži, te rosčhudle po štār džeļa, svako voiskakīreske muršeske pe džeļ, te hitonos; hitonos isis nasudlo, ne sāro kerdo opratunestir.
JHN.19.24	Tejake phendle jek vavreske; nalas rozriskiras les, ne thurdas vaš leske kokalici, koneskīro jāla, — mejāl so isi rakirdo ano čhinibena: rozčhudle idži Mīre maškir penge, te vaš Mīro opratuno idžos thurdīne kokalci (Davidoskīri gili, 21, 19). Jake obgīnepen voiskākīre murša.
JHN.19.25	Ke Iisuskīro trušul tardīne dai Leskīri, te phen Leske dakīri, Marija Kleoposkīri romni, te Marija Magdaļina.
JHN.19.26	Iisusos, dikša da te sikļaibnangīres doi tardes, sajes miļindža, rakirla Peskīri dake: džūli! dava, tīro čhāvo.
JHN.19.27	Togi rakirla sikļaibnangīreske: daja, daij tīri! te da brīžatir sikļaibnangīro dava lija la ke pe.
JHN.19.28	Pošļi dava Iisusos, džinindoi, so uže sāro pšečkirdo, mejāl čhinibena pherde, rakirla: pjav.
JHN.19.29	Doi tardija jek khoro, pherdo šutasa. Voiskakīre murša, zamočidle šutasa gubka te čhudle po isoposko kašt, te hadīne ke Leskīre ušta.
JHN.19.30	Kedi Iisusos šut lija, te phendža: phečkirdo! te, nomukša šēro, pšedija duhos.
JHN.19.31	Ne sir togi isis pančto dīves, togi Judi, sobi namukhen masa ko trušul ano savatunesko dīves (hai do savato isis dīves bāro), mangle Pilatos, sobi pšemāren lenge pīrenge kokali te lēn len tēlle.
JHN.19.32	Te jake javdle voiskakīre murša, te pšeršoneske pšemardle pīrengīre kokali, te vavreske, savo isis mardo ko trušul Lesa.
JHN.19.33	Ne, kedi dojavdle ko Iisusos, te sir dikhle Les uže mēnes, napšemardle Leskīre pīrengīre kokali;
JHN.19.34	Ne jek voiskakīre muršendir šķeposa dija čhurje an Lesko bokos, te zāras vithadija rat te pāņing.
JHN.19.35	Te kon dava dikša dova švatkindža, te lašņo leskīro švatkuma; jov džinel, so rakirla lašņuma, sobi tume nin mepačan.
JHN.19.36	Hai dava javdžapes, mepherdžon Čhinibena: kokalos Leskīro menazaphadžolpes (2. Moisej. 12, 46).
JHN.19.37	Te jake ano vār štetos Čhiniben rakirla: dikhena pe Doleske, Sajes dīne čhurje (Zaharija, 12, 10).
JHN.19.38	Pošļi dava Iosifos Arimafejatir (sikļaibnangīro Iisuskīro, ne čhorahano strahandoi Judendir) mangja Pilatos, sobi nolen masa Iisuskīre; te Pilatos mukša, Jov gija, te nolija Iisuskīre masa.
JHN.19.39	Javdža Nikodimos nin (jov vāgo javelas ko Iisusos rati), te jandža zakerde mirendir te alojatir, saj šel litri.
JHN.19.40	Te jake jone līne Iisuskīre masa, te obpačkirdle les cerhensa te do lače khančkirbnaskīre drābensa, sir sajek garūvena Judi.
JHN.19.41	Pe do štetos, kai Jov isis mardo ko trušul, isis bār, te ane bār nēvo grobos, an savo nikon nasis čhudlo.
JHN.19.42	Doi čhudle Iisusos vaše Judengo pančto dīves, te vašo dova so grobos isis paše.
JHN.20.1	Pšeršo dīves ano kurko Marija Magdaļina javdža ko grobos zorasa, kedi oščo isis čemno, te dikhela, so bar otriškirdo grobostir.
JHN.20.2	Tejake uhtela, te javela ko Simonos Petris te ko vār sikļaibnangīro, sajes miļidža Iisusos, te rakirla lenge: vijandle Ras grobostir te nadžinas, kai čhudle Les.
JHN.20.3	Te zaras vigija Petris te vāvir sikļaibnangīro, te gīne ko grobos.
JHN.20.4	Jone uhle sāre dui khetane; ne vāvir sikļaibnangīro uhča sīgnidīr Petristir, te javdža ko grobos pšeršo.
JHN.20.5	Te, doklonindoipes, dikhša čhudle cerhi; ne nazagija ano grobos.
JHN.20.6	Pal leske javela Simanis Petris, te džala ano grobos, te dikhela jek cherhi čhudle;
JHN.20.7	Te dikhloro, savo isis pe Leskīro šēro, na cerhensa isis čhudlo, ne peske zapačkirdo po vār štetos.
JHN.20.8	Togi zagija andre nin vār sikļaibnangīro, kon vāgo javdža ko grobos, te dikša, te pačandija.
JHN.20.9	Hai jone oščo nadžindle čhinibnandir, so Leske jālapes opreuštel mulēndir.
JHN.20.10	Te jake sikļaibnangīre rišīne pāle ke pe.
JHN.20.11	Ne Marija tardija ko grobos te rovdža. Te kedi rovdža, doklonindžapes ano grobos,
JHN.20.12	Te dikhela dui Jaņolen, ano parno uraiben bešle, jekhes ko šēro te vāvres ko pīre, kai isis pašle Iisuskīre masa. v
JHN.20.13	Te jone rakirna lake: džūli! so tu rovesa? rakirla lenge: lidžīne krig Ras mīres, te nadžinav, kai čhudle Les.
JHN.20.14	Phendža dava, te obrišija pāle, te dikša Iisusos tardes; ne napinčkirdža, so dava Iisusos.
JHN.20.15	Iisusos rakirla lake: džūli! so tu rovesa? kones radesa? Joi, dufindoi, so dava bārjakīro, rakirla Leske: rajale! keļi tu vijandžan Les, phen mange, kai tu čhudžan Les, te me lava Les.
JHN.20.16	Iisusos rakirla lake: Marija! Joi, obrišija, te rakirla Leske: Ravvuni! — dova značini: Sikļakirbnaskīro!
JHN.20.17	Iisusos rakirla lake: nauhtiltut ke Me, hai Me oščo nagijom ke Mīro Dād; ne dža ke Mīre pšala te phen lenge: opredžava ko Mīro Dād te ko Dād tumāro, ko Dēvēl Mīro te ko Dēvēl tumāro.
JHN.20.18	Marija Magdaļina džāla te phenela, sikļaibnangīrenge, so dikša Ras te so Jov lake dava phendža.
JHN.20.19	An do kokoro kurkesko pšeršo dīves belveļe, kedi udār khēreskīro, kai žakede — naspen sikļaibnangīre Leskīre, isis zaklīdume rakhindoipes. Judendir, javdža Iisusos, te tardīja maškirāl, te rakirla lenge: pokoinuma tumenge!
JHN.20.20	Kedi dava phendža, Jov sikadža lenge vasta te pīre te bokos Peskīro. Sikļaibnangīre radžakirdnepen, dikhindoi Ras.
JHN.20.21	Iisusos phendža lenge vār molos: pokoinuma tumenge! sir bičadža Man Dād, te jake Me bičava tumen.
JHN.20.22	Kedi phendža dava, phurdija, te rakirla lenge: dolen Svencono Duhos.
JHN.20.23	Koneske otmukhena grehi, doleske jāna otmukhle; pe koneske jačakirna, pe doleske jačena.
JHN.20.24	Foma, jek dešodujendir, dīno goli dvoikos, naisis doi lensa, kedi javdža Iisusos.
JHN.20.25	Vār sikļaibnangīre phendle leske: me dikhjam Ras. Ne jov phendza lenge: keļi nadikhava pe Leskīre vasta do džirki čvekendir, te načhuva mīro palcos ano džirki čvekendir, te načhuva vast mīro an Leskīro bokos, napačava.
JHN.20.26	Pošļi ohto dīvesa noko isis ano khēr sikļaibnangīre Leskīre te Foma lensa. Javdža Iisusos, kēdi udār isis zaklīdume, tardija maškir lenge, te phendža: pokoinuma tumenge!
JHN.20.27	Pošļi rakirla Fomake: pode tīro palcos darīk, te podik vasta Mīre; pode vast tīro, te čhuv ano bokos Mīro; te nasan napačaibnaskīro, ne pačaibnaskīro.
JHN.20.28	Foma phendža Leske ano otpheniben: mo Raij te mo Dēl!
JHN.20.29	Iisusos rakirla leske: tu pačandijan vašo dova so dikšan Man; švenčume dola kon nadikhena te pačana.
JHN.20.30	Būt kērdža Iisusos angil Peskīre sikļaibnagīrenge vār dživi nin, sajendir nāni začhindle an da lil.
JHN.20.31	Dava isi začhindlo, sobi tume mepačan, so Iisusos isi Hristos, Davlesko Čhāvo, pačandoi, mejāl tumenge džīben an Leskīro lav.
JHN.21.1	Pošļe dava noko sikadžapes Iisusos Peskīre sikļaibnangīrenge ko Tiberiatskako moros. Sikadžapes jake:
JHN.21.2	Isis khetane Simanis Petris, te Foma, dīno goli dvoikos, te Nafanailos Gaļileiskakīre Kānatir, te Sevedejoskīre čhāve, te dui vār Leskīre sikļaibnangīrendir.
JHN.21.3	Simanis Petris rakirla lenge: džava uhtilav mačen. Rakirna leske: javen me nin tusa. Gīne, te zaras gīne ane laiva, te niso nauhtilde an do rat.
JHN.21.4	Ne kedi javdža tašarla, Iisusos tardija pe berga; ne sikļaibnangīre napinčkirdle, so dava Iisusos.
JHN.21.5	Iisusos rakirla lenge: čhāve! isi hobi tumenge savo hāben? Jone otphendle Leske: nāni.
JHN.21.6	Jov phendža lenge: thurden mačenge uhtilbnaskīri pe lači rīg laivake, te uhtilen. Jone zathurdīne, te uže naštandīne vitirden mačenge uhtilbanaskīri vašo mačengo būtipen.
JHN.21.7	Togi sikļaibnangīro, sajes miļinis Iisusos, rakirla Petriske: dava Raij. Simanis Petris, šunindoi, so dava Raij, obphandžapes idžensa (hai jov isis nango), te thudijapes ano moros.
JHN.21.8	Ne vār sikļaibnangīre dodīne plima ane laiva (hai nadur isis phujatir, sai dui šel kuņa), tirdīndoi mačenge uhtilbnaskīri mačensa.
JHN.21.9	Kedi vijavdle pe phu, dikhena kerdi jāg te pe lake čhudle mače te māro.
JHN.21.10	Iisusos rakirla lenge: janen mačen, sajen kana tume uhtilde.
JHN.21.11	Simanis Petris gija te vitirdija pe phu mačenge uhtilbnaskīri, pherdi bāre mačensa, saje isis šel te pandžvardeš te trin; te ke jake būtipen napšeriskandija mačenge tirdipnaskīri.
JHN.21.12	Iisusos rakirla lenge: javen, han, sikļaibnangīrendir nikon našmijandija Lestir phučel: kon Tu?, džinindoi, so dava Raij.
JHN.21.13	Iisusos jāvela, lela māro, te dela lenge, jake nin mačen.
JHN.21.14	Dava uže ano trito molos sikadžapes Iisusos Peskīre sikļaibnangīrenge pošļi Peskīro opreuštiben mulendir.
JHN.21.15	Kedi jone pohane, Iisusos rakirla Simaniske Petriske: Simani Ioannosko čhāvo! mīļinesa hobi tu Man butir, nasir jone? Petris rakirla Leske: jake, Raija! Tu džines, so me mīļina Tūt. Iisusos rakirla leske: paščakir Mīre jerhen.
JHN.21.16	Oščo rakirla leske ano vār molos: Simani Joannosko čhāvo! mīļinesa hobi tu Man? Petris rakirla Leske: jake, Raija! Tu džines, so me mīļina Tut. Iisusos rakirla leske: paščakir Mīre bakren.
JHN.21.17	Rakirla leske ano trito molos: Simani Ioannosko čhāvo! miļinesa hobi tu Man? Petris obsmetņandija, so ano trito molos phučja lestir, mīļinesa hobi Man?, te phendža Leske: Raija! Tu sāro džines; Tu džines, so me miļina Tut. Iisusos rakirla leske: paščakir Mīre bakren.
JHN.21.18	Lašņes, lašņes rakirava tuke: kedi tu isanas tarno, togi pšephandžantut kokoro te gijan, kai kamdžan; ne kedi phurjosa, togi vidžinčkiresa tīre vasta, te vār pšephandela tut, te lidžala, kai nakamesa.
JHN.21.19	Phendža dijindoi dava, mehaļol sai šmerčasa Petris vislavini Davles. Te, zāras pošļi da pheniben, rakirla leske: Jov pal Mange.
JHN.21.20	Petris, rišindoi pāle, dikhela so javela pal lenge sikļaibnangīro, sajes miļinis Iisusos te savo pe beļveļakīro, doklonindoipes ko kolin Iisuskīro Leskīro, phendža: Raija! kon pšedela Tut?
JHN.21.21	Les dikhindoi, Petris rakirla Iisuske: Raija! ne jov so?
JHN.21.22	Iisusos rakirla leske: keļi Me kama, sobi jov mejačel, poskil javava, so tuke ke dova? tu jov pal Mange.
JHN.21.23	Te vilidžijapes da lav maškir pšalenge, so sikļaibnangīro dova namerla. Ne Iisusos naphendža leske, so namerla, ne: keļi Me kama, sobi jov mejačel, poskil javava, so tuke ke dova?
JHN.21.24	Sikļaibnangīro dava švatkini dalestir, te čhindža dava; te džinas, so lašņo leskīro švatkuma.
JHN.21.25	Būt nin vār kerdža Iisusos; ne, keļi čhinen dolestir sāro so, togi dufinava, so kokore svetoske nazačhuvel an začhindle lila. Amin.
