MAT.1.1	Yisúʻ Masíh, ibn i Dáúd, ibn i Ibráhím ká nasabnáma.
MAT.1.2	Ibráhím se Izháq paidá húá; aur Izháq se Yaʻqúb paidá húá; aur Yaʻqúb se Yahúdáh aur us ke bháí paidá húe; 
MAT.1.3	aur Yahúdáh se Fáris aur Zárah Támár ke peṭ se paidá húe; aur Fáris se Hisron paidá húá; aur Hisron se Rám paidá húá; 
MAT.1.4	aur Rám se ʻAmmínádáb paidá húá; aur ʻAmmínádáb se Nahshon paidá húá; aur Nahshon se Salmon paidá húá; 
MAT.1.5	aur Salmon se Boʻaz Ráháb ke peṭ se paidá húá; aur Boʻaz se ʻObed Rút ke peṭ se paidá húá; aur ʻObed se Yishai paidá húá; 
MAT.1.6	aur Yishai se Dáúd bádsháh paidá húá.
MAT.1.6	Aur Dáúd se Sulaimán us ʻaurat se paidá húá, jo pahle Uriyyáh kí bíwí thí; 
MAT.1.7	aur Sulaimán se Rahabʻám paidá húá; aur Rahabʻám se Abiyyáh paidá húá; aur Abiyyáh se Ásá paidá húá; 
MAT.1.8	aur Ásá se Yahosháfát paidá húá; aur Yahosháfát se Yorám paidá húá; aur Yorám se ʻUzziyyáh paidá húá; 
MAT.1.9	aur ʻUzziyyáh se Yotám paidá húá; aur Yotám se Áház paidá húá; aur Áház se Hizqiyyáh paidá húá; 
MAT.1.10	aur Hizqiyyáh se Manashshih paidá húá; aur Manashshih se Ámon paidá húá; aur Ámon se Yoshiyyáh paidá húá; 
MAT.1.11	aur giriftár hokar Bábil jáne ke zamáne meṉ Yoshiyyáh se Yakunyáh aur us ke bháí paidá húe.
MAT.1.12	Aur giriftár hokar Bábil jáne ke baʻd Yakunyáh se Shaʼaltiyel paidá húá; aur Shaʼaltiyel se Zarubbábil paidá húá; 
MAT.1.13	aur Zarubbábil se Abíhúd paidá húá; aur Abíhúd se Ilyáqím paidá húá; aur Ilyáqím se ʻÁzor paidá húá; 
MAT.1.14	aur ʻÁzor se Sadoq paidá húá; aur Sadoq se Aḳhím paidá húá; aur Aḳhím se Ilíhúd paidá húá; 
MAT.1.15	aur Ilíhúd se Ilʻázár paidá húá; aur Ilʻázár se Mattán paidá húá; aur Mattán se Yaʻqúb paidá húá; 
MAT.1.16	aur Yaʻqúb se Yúsuf paidá húá; yih us Maryam ká shauhar thá, jis se Yisúʻ paidá húá jo Masíh kahlátá hai.
MAT.1.17	Pas sab pushteṉ Ibráhím se Dáúd tak chaudah pushteṉ húíṉ, aur Dáúd se lekar giriftár hokar Bábil jáne tak chaudah pushteṉ; aur giriftár hokar Bábil jáne se lekar Masíh tak chaudah pushteṉ húíṉ.
MAT.1.18	Ab Yisúʻ Masíh kí paidáish is tarah húí, kí jab us kí maṉ Maryam kí maṉgní Yúsuf ke sáth ho gayí, to un ke ikaṭṭhe hone se pahle, wuh Rúhuʼl Quds kí qudrat se hámila páí gayí. 
MAT.1.19	Pas us ke shauhar Yúsuf ne, jo rástbáz thá, aur use badnám karná nahíṉ cháhtá thá, chupke se us ke chhoṛ dene ká iráda kiyá. 
MAT.1.20	Wuh in bátoṉ ko soch hí rahá thá, ki Ḳhudáwand ke firishte ne use ḳhwáb meṉ dikháí dekar kahá; Ai Yúsuf ibn i Dáúd, apní bíwí Maryam ko apne háṉ le áne se na dar; kyúṉki jo us ke peṭ meṉ hai, wuh Rúhuʼl Quds kí qudrat se hai. 
MAT.1.21	Wuh beṭá janegí, aur tú us ká nám Yisúʻ rakhná; kyúṉki wuhí apne logoṉ ko un ke gunáhoṉ se naját degá. 
MAT.1.22	Yih sab kuchh is liye húá, ki jo Ḳhudáwand ne nabí kí maʻrifat kahá thá, wuh púrá ho, ki
MAT.1.23	Dekho, ek kuṉwárí hámila hogí, aur beṭá janegí,
MAT.1.23	Aur us ká nám ʻImmánúel rakkheṉge;
MAT.1.23	jis ká tarjuma yih hai; Ḳhudá hamáre sáth. 
MAT.1.24	Pas Yúsuf ne níṉd se jágkar waisá hí kiyá, jaisá Ḳhudáwand ke firishte ne use hukm diyá thá; aur apní bíwí ko apne háṉ le áyá; 
MAT.1.25	aur us ko na jáná, jab tak wuh beṭá na janí; aur us ká nám Yisúʻ rakkhá.
MAT.2.1	Jab Yisúʻ Herodes bádsháh ke zamáne meṉ Yahúdiya ke Baitlahm meṉ paidá húá, to dekho, kai Majúsi púrab se Yarúshalem meṉ yih kahte húe áe, ki 
MAT.2.2	Yahúdíoṉ ká bádsháh jo paidá húá hai, wuh kaháṉ hai? kyúṉki púrab meṉ us ká sitára dekhkar, ham use sijda karne áe haiṉ. 
MAT.2.3	Yih sunkar Herodes bádsháh, aur us ke sáth Yarúshalem ke sab log ghabrá gaye. 
MAT.2.4	Aur us ne qaum ke sab sardár káhinoṉ aur faqíhoṉ ko jamaʻ karke un se púchhá, ki Masíh kí paidáish kaháṉ honí cháhiye? 
MAT.2.5	Unhoṉ ne us se kahá, ki Yahúdiya ke Baitlahm meṉ; kyúṉki nabí kí maʻrifat yúṉ likhá gayá hai, ki
MAT.2.6	Ai Baitlahm, Yahúdáh ke ʻiláqe,
MAT.2.6	Tú Yahúdáh ke hákimoṉ meṉ hargiz sab se chhoṭá nahíṉ;
MAT.2.6	Kyúṉki tujh meṉ se ek sardár niklegá,
MAT.2.6	Jo merí ummat Isráíl ki gallabání karegá.
MAT.2.7	Is par Herodes ne Majúsíoṉ ko chupke se bulákar un se tahqíq kiyá, ki wuh sitára kis waqt dikháíi diyá thá; 
MAT.2.8	aur yih kahkar unheṉ Baitlahm ko bhejá, ki Jákar us bachche kí bábat ṭhík ṭhík daryáft karo, aur jab wuh mile, to mujhe ḳhabar do, táki maiṉ bhí ákar use sijda karúṉ. 
MAT.2.9	Wuh bádsháh kí bát sunkar rawána húe, aur dekho, jo sitára unhoṉ ne púrab meṉ dekhá thá, wuh un ke áge áge chalá, yaháṉ tak ki us jagah ke úpar jákar ṭhahr gayá, jaháṉ wuh bachcha thá. 
MAT.2.10	Wuh sitáre ko dekhkar niháyat hí ḳhush húe. 
MAT.2.11	Aur us ghar meṉ pahuṉchkar, bachche ko us kí máṉ Maryam ke pás dekhá, aur us ke áge girkar sijda kiyá; aur apne dibbe kholkar soná aur lubán aur murr us ko nazr kiyá. 
MAT.2.12	Aur Herodes ke pás phir na jáne kí hidáyat ḳhwáb meṉ pákar, dúsrí ráh se apne mulk ko rawána húe.
MAT.2.13	Jab wuh rawána ho gaye, to dekho, Ḳhudáwand ke firishte ne Yúsuf ko ḳhwáb meṉ dikháí dekar kahá, ki Uṭh, bachche aur us kí máṉ ko sáth lekar Misr ko bhág já; aur jab tak ki maiṉ tujh se na kahúṉ, wahíṉ rahná, kyúṉki Herodes is bachche ko talásh karne ko hai táki use halák kare. 
MAT.2.14	Pas wuh uṭhá, aur rát ke waqt bachche aur us kí máṉ ko sáth lekar, Misr ko rawána ho gayá; 
MAT.2.15	aur Herodes ke marne tak wahíṉ rahá; táki jo Ḳhudáwand ne nabí kí maʻrifat kahá thá, wuh púrá ho, kí Misr meṉ se maiṉ ne apne beṭe ko buláyá. 
MAT.2.16	Jab Herodes ne dekhá, ki Majúsíoṉ ne mere sáth haṉsí kí
MAT.2.17	Us waqt wuh bát púrí húí, jo Yirmayáh nabí kí maʻrifat kahí gayí thí, ki
MAT.2.18	Rámáh meṉ áwáz sunáí dí,
MAT.2.18	Roná aur baṛá mátam,
MAT.2.18	Ráhel apne bachchoṉ ko ro rahí hai,
MAT.2.18	Aur tasallí qubúl nahíṉ kartí, is liye ki wuh haiṉ nahíṉ.
MAT.2.19	Jab Herodes mar gayá, to dekho, Ḳhudáwand ke firishte ne Misr meṉ Yúsuf ko ḳhwáb meṉ dikháí dekar kahá; ki 
MAT.2.20	Uṭh, is bachche aur is kí máṉ ko lekar Isráíl ke mulk meṉ chalá já, kyúṉki jo bachche kí ján ke ḳhwáháṉ the, wuh mar gaye. 
MAT.2.21	Pas wuh uṭhá, aur bachche aur us kí máṉ ko sáth lekar, Isráíl ke mulk meṉ á gayá. 
MAT.2.22	Magar jab suná, ki Arḳhiláus apne báp Herodes kí jagah Yahúdiya meṉ bádsháhi kartá hai, to waháṉ jáne se dará; aur ḳhwáb meṉ hidáyat pákar Galíl ke ʻiláqe ko rawána ho gayá; 
MAT.2.23	aur Násarat nám ek shahr meṉ ja basá; táki jo nabíoṉ kí maʻrífat kahá gayá thá púrá ho, kí wuh Násarí kahláegá.
MAT.3.1	Un dinoṉ meṉ Yúhanná baptisma denewálá áyá, aur Yahúdiya ke biyábán meṉ yih manádí karne lagá, kí 
MAT.3.2	Tauba karo; kyúṉki ásmán kí bádsháhat nazdík á gayí hai. 
MAT.3.3	Yih wuhí hai jis ká zikr Yashaʻyáh nabí kí maʻrifat yúṉ húá, ki
MAT.3.3	Biyábán meṉ pukárnewále kí áwáz átí hai, ki
MAT.3.3	Ḳhudáwand kí ráh taiyár karo,
MAT.3.3	Us ke ráste sídhe banáo.
MAT.3.4	Yih Yúhanná úṉṭ ke báloṉ kí poshák pahine, aur chamṛe ká paṭká apní kamar se báṉdhe rahtá thá, aur is kí ḳhurák ṭiḍḍiyáṉ aur janglí shahd thá. 
MAT.3.5	Us waqt Yarúshalem, aur sáre Yahúdiya, aur Yardan ke girdnawáh ke sab log nikalkar us ke pás gaye; 
MAT.3.6	aur apne gunáhoṉ ká iqrár karke daryá e Yardan meṉ us se baptisma liyá. 
MAT.3.7	Magar jab us ne bahut se Farísíoṉ aur Sadúqíoṉ ko baptisma ke liye apne pás áte dekhá, to un se kahá, ki Ai sáṉp ke bachcho, tumheṉ kis ne jatá diyá, ki ánewále gazab se bhágo? 
MAT.3.8	Pas tauba ke muwáfiq phal láo; 
MAT.3.9	aur apne diloṉ meṉ yih kahne ká ḳhayál na karo, kí Ibráhím hamárá báp hai; kyúṉki maiṉ tum se kahtá húṉ, ki Ḳhudá in pattharoṉ se Ibráhím ke liye aulád paidá kar saktá hai. 
MAT.3.10	Aur ab daraḳhtoṉ kí jaṛ par kulháṛá rakkhá húá hai; pas jo darakht achchhá phal nahíṉ látá, wuh káṭá aur ág meṉ ḍálá játá hai. 
MAT.3.11	Maiṉ to tumheṉ tauba ke liye pání se baptisma detá húṉ; lekin jo mere baʻd átá hai, wuh mujh se zoráwar hai; maiṉ us kí jútiyáṉ uṭháne ke láiq nahíṉ: wuh tumheṉ Rúhuʼl Quds aur ág se baptisma degá: 
MAT.3.12	us ká chháj us ke háth meṉ hai, aur wuh apne khaliyán ko ḳhúb sáf karegá, aur apne gehúoṉ ko to khatte meṉ jamaʻ karegá, magar bhúsi ko us ág meṉ jaláegá, jo bujhne kí nahíṉ.
MAT.3.13	Us waqt Yisúʻ Galíl se Yardan ke kanáre Yúhanná ke pás us se baptisma lene áyá. 
MAT.3.14	Magar Yúhanná yih kahkar use manaʻ karne lagá, ki Maiṉ áp tujh se baptisma lene ká muhtáj húṉ, aur tú mere pás áyá hai? 
MAT.3.15	Yisúʻ ne jawáb meṉ us se kahá, ki Ab to hone hí de; kyúṉki hameṉ isí tarah sárí rástbází púrí karní munásib hai. Is par us ne hone diyá. 
MAT.3.16	Aur Yisúʻ baptisma lekar fiʼlfaur pání ke pás se úpar gayá; aur dekho, us ke liye ásmán khul gayá, aur us ne Ḳhudá kí Rúh ko kabútar kí mánind utarte, aur apne úpar áte dekhá. 
MAT.3.17	Aur dekho, ásmán se yih áwáz áí, ki Yih merá piyárá Beṭá hai, jis se maiṉ ḳhush húṉ.
MAT.4.1	Us waqt Rúh Yisúʻ ko jangal meṉ le gayí, táki Iblís se ázmáyá jáe. 
MAT.4.2	Aur chálís din aur chálís rát fáqa karke, áḳhir ko use bhúk lagí. 
MAT.4.3	Aur ázmánewále ne pás ákar us se kahá, ki Agar tú Ḳhudá ká Beṭá hai, to farmá ki yih patthar roṭiyáṉ ban jáeṉ. 
MAT.4.4	Us ne jawáb meṉ kahá; Likhá hai, ki Ádmí sirf rotí hí se jítá na rahegá, balki har bát sé, jo Ḳhudá ke muṉh se nikaltí hai. 
MAT.4.5	Tab Iblís use muqaddas shahr meṉ le gayá, aur haikal ke kangure
MAT.4.6	Agar tú Ḳhudá ká Beṭá hai, to apne taíṉ
MAT.4.6	Wuh terí bábat apne firishtoṉ ko hukm degá;
MAT.4.6	Aur wuh tujhe háthoṉ par uṭhá leṉge,
MAT.4.6	Aisá na ho, ki tere páṉw ko patthar ki ṭhes lage.
MAT.4.7	Yisúʻ ne us se kahá; Yih bhí likhá hai, ki Tú Ḳhudáwand apne Ḳhudá ki ázmáish na kar. 
MAT.4.8	Phir Iblís use ek bahut úṉche paháṛ par le gayá, aur dunyá ki sárí badsháhateṉ aur un kí shán o shaukat use dikháí, 
MAT.4.9	aur us se kahá, ki Agar tú jhukkar mujhe sijḍa kare, to yih sab kuchh tujhe de dúṉgá. 
MAT.4.10	Yisúʻ ne us se kahá; Ai Shaitán, dúr ho, ḳyúṉki likhá hai, ki Tú Ḳhudáwand apne Ḳhudá ko sijda kar, aur sirf usi kí ʻibádat kar. 
MAT.4.11	Tab Iblís us ke pás se chalá gayá; aur dekho, firishte ákar us kí ḳhidmat karne lage.
MAT.4.12	Jab us ne suná, ki Yúhánná pakaṛwá diyá gayá, to Galíl ko rawána húá; 
MAT.4.13	aur Násarat ko chhoṛkar Kafarnahúm meṉ já basá, jo jhíl ke kanáre, Zabúlún aur Naftálí kí sarhadd par hai; 
MAT.4.14	táki jo Yashaʻyáh nabí kí maʻrifat kahá gayá thá, wuh púrá ho, ki
MAT.4.15	Zabúlún ká ʻiláqa, aur Naftálí ká ʻiláqa,
MAT.4.15	Daryá kí ráh Yardan ke pár,
MAT.4.15	G̣airqaumoṉ kí Galíl,
MAT.4.16	Jo log andhere meṉ baiṭhe the,
MAT.4.16	Unhoṉ ne baṛí raushní dekhí;
MAT.4.16	Aur jo maut ke mulk aur sáye meṉ baiṭhe the,
MAT.4.16	Un par raushní chamkí.
MAT.4.17	Us waqt se Yisúʻ ne manádí karní aur yih kahná shurúʻ kiyá, ki Tauba karo, kyúṉki ásmán ki bádsháhat nazdík á gayí hai.
MAT.4.18	Aur us ne Galíl kí jhíl ke kanáre phirte húe do bháiyoṉ, yaʻní Shamaʻún ko jo Patras kahlátá hai, aur us ke bháí Andriyás ko jhíl meṉ jál dálte dekhá; kyúṉki wuh machhliyoṉ ke pakaṛnewále the; 
MAT.4.19	aur un se kahá, ki Mere píchhe chale áo, to maiṉ tumheṉ ádmíoṉ ká pakaṛnewálá banáúṉgá. 
MAT.4.20	Wuh fauran jál chhoṛkar us ke píchhe ho liye. 
MAT.4.21	Aur waháṉ se áge baṛhkar, us ne âur do bháiyoṉ, yaʻní Zabdí ke beṭe Yaʻqúb, aur us ke bháí Yúhanná ko dekhá ki apne báp Zabdí ke sáth kishtí par apne jáloṉ kí marammat kar rahe haiṉ, aur unheṉ buláyá. 
MAT.4.22	Wuh fauran kishtí aur apne báp ko chhoṛkar us ke píchhe ho liye.
MAT.4.23	Aur Yisúʻ tamám Galíl meṉ phirtá rahá, aur un ke ʻibádatḳhánoṉ meṉ taʻlím detá, aur bádsháhat kí ḳhushḳhabarí kí manádí kartá, aur logoṉ kí har tarah kí bímárí aur har tarah kí kamzorí ko dúr kartá rahá. 
MAT.4.24	Aur us kí shuhrat tamám Súriya meṉ phail gayí; aur log sab bímároṉ ko, jo tarah tarah kí bímáríoṉ aur taklífoṉ meṉ giriftár the, aur unheṉ jin meṉ badrúheṉ thíṉ, aur mirgíwáloṉ, aur maflújoṉ ko us ke pás láe; aur us ne unheṉ achchhá kiyá. 
MAT.4.25	Aur Galíl, aur Dikapulis, aur Yarúshalem, aur Yahúdiya, aur Yardan ke pár se baṛí bhíṛ us ke píchhe ho lí.
MAT.5.1	Wuh is bhíṛ ko dekhkar, paháṛ par chaṛh gayá; aur jab baiṭh gayá, to us ke shágird us ke pás áe; 
MAT.5.2	aur wuh apní zabán kholkar unheṉ yúṉ taʻlím dene lagá;
MAT.5.3	Mubárak haiṉ wuh jo dil ke garíb haiṉ, kyúṉki ásmán kí bádsháhat unhíṉ kí hai.
MAT.5.4	Mubárak haiṉ wuh jo gamgín haiṉ, kyúṉki wuh tasallí páeṉge.
MAT.5.5	Mubárak haiṉ wuh jo halim haiṉ, kyúṉki wuh zamín ke wáris hoṉge.
MAT.5.6	Mubárak haiṉ wuh jo rástbází ke bhúke aur piyáse haiṉ, kyúṉki wuh ásúda hoṉge.
MAT.5.7	Mubárak haiṉ wuh jo rahmdil haiṉ, kyúṉki un par rahm kiyá jáegá.
MAT.5.8	Mubárak haiṉ wuh jo pákdil haiṉ, kyúṉki wuh Ḳhudá ko dekheṉge.
MAT.5.9	Mubárak haiṉ wuh jo sulh karáte haiṉ, kyúṉki wuh Ḳhudá ke beṭe kahláeṉge.
MAT.5.10	Mubárak haiṉ wuh jo rástbází ke sabab satáe gaye haiṉ, kyúṉki ásmán kí bádsháhat unhíṉ kí hai. 
MAT.5.11	Jab mere sabab log tumheṉ laʻn taʻn kareṉge, aur satáeṉge, aur har tarah kí burí báteṉ tumhárí nisbat náhaqq kaheṉge, to tum mubárak hoge. 
MAT.5.12	Ḳhushí karná, aur niháyat shádmán honá, kyúṉki ásmán par tumhárá ajr baṛá hai, is liye ki logoṉ ne un nabíoṉ ko bhí jo tum se pahle the, isí tarah satáyá thá.
MAT.5.13	Tum zamín ke namak ho, lekin agar namak ká maza játá rahe, to wuh kis chíz se namkín kiyá jáegá? Phir wuh kisí kám ká nahíṉ, siwá is ke, ki báhar pheṉká jáe, aur ádmíoṉ ke páṉwoṉ ke níche rauṉdá jáe. 
MAT.5.14	Tum dunyá ke núr ho; jo shahr paháṛ par basá húá hai, wuh chhip nahíṉ saktá; 
MAT.5.15	aur chirág jalákar paimáne ke níche nahíṉ, balki chirágdán par rakhte haiṉ, to us se ghar ke sab logoṉ ko raushní pahuṉchtí hai. 
MAT.5.16	Isí tarah tumhárí raushní ádmíoṉ ke sámne chamke, táki wuh tumháre nek kámoṉ ko dekhkar tumháre Báp kí, jo ásmán par hai, baṛáí kareṉ.
MAT.5.17	Yih na samjho, ki maiṉ Tauret yá nabíoṉ kí kitáboṉ ko mansúḳh karne áyá húṉ; mansúḳh karne nahíṉ, balki púrá karne áyá húṉ. 
MAT.5.18	Kyúṉki maiṉ tum se sach kahtá húṉ, ki jab tak ásmán aur zamín ṭal na jáeṉ, ek nuqta yá ek shosha Tauret se hargiz na ṭalegá, jab tak sab kuchh púrá na ho jáe. 
MAT.5.19	Pas jo koí in chhoṭe se chhoṭe hukmoṉ meṉ se bhí kisí ko toṛegá, aur yihí ádmíoṉ ko sikháegá, wuh ásmán kí bádsháhat meṉ sab se chhoṭá kahláegá; lekin jo un par ʻamal karegá, aur un kí taʻlím degá, wuh ásmán kí bádsháhat meṉ baṛá kahláegá. 
MAT.5.20	Kyúṉki maiṉ tum se kahtá húṉ, ki Agar tumhárí rástbází faqíhoṉ aur Farísíoṉ kí rástbází se ziyáda na hogí, to tum ásmán kí bádsháhat meṉ hargiz dáḳhil na hoge. 
MAT.5.21	Tum sun chuke ho, ki agloṉ se kahá gayá thá, ki Ḳhún na kar, aur jo koí ḳhún karegá, wuh ʻadálat kí sazá ke láiq hogá; 
MAT.5.22	lekin maiṉ tum se yih kahtá húṉ, ki jo koí apne bháí par gusse hogá, wuh sadar ʻádálat
MAT.5.23	Pas agar tú qurbángáh par apní nazr guzrántá
MAT.5.24	to wahíṉ qurbángáh ke áge apní nazr chhoṛ de, aur jákar pahle apne bháí se miláp kar; tab ákar apní nazr guzrán. 
MAT.5.25	Jab tak tú apne muddaʻí ke sáth ráh meṉ hai, us se jald sulh kar le, kahíṉ aisá na ho ki muddaʻí tujhe munsif ke hawále kar de, aur munsif tujhe sipáhí ke hawále kar de, aur tú qaidḳháne meṉ ḍálá jáe. 
MAT.5.26	Maiṉ tujh se sach kahtá húṉ, ki jab tak tú kauṛí kauṛí adá na kar degá, waháṉ se hargiz na chhúṭegá.
MAT.5.27	Tum sun chuke ho ki kahá gayá thá, ki Ziná na kar; 
MAT.5.28	lekin maiṉ tum se yih kahtá húṉ, ki jis kisí ne burí ḳhwáhish se kisí ʻaurat par nigáh kí, wuh apne dil meṉ us ke sáth ziná kar chuká. 
MAT.5.29	Pas agar terí dahiní áṉkh tujhe ṭhokar khiláe, to use nikálkar apne pás se pheṉk de; kyúṉki tere liye yihí bihtar hai, ki tere aʻzá meṉ se ek játá rahe, aur terá sárá badan jahannam meṉ na ḍálá jáe. 
MAT.5.30	Aur agar terá dahiná háth tujhe ṭhokar khiláe, to us ko káṭkar apne pás se pheṉk de; kyúṉki tere liye yihí bihtar hai, ki tere aʻzá meṉ se ek játá rahe, aur terá sárá badan jahannam meṉ na jáe 
MAT.5.31	Yih bhí kahá gayá thá, ki Jo koí apní bíwí ko chhoṛe, use taláqnáma likh de. 
MAT.5.32	Lekin maiṉ tum se yih kahtá húṉ, ki jo koí apní bíwí ko harámkárí ke siwá kisi âur sabab se chhoṛ de, wuh us se ziná karátá hai; aur jo koí us chhoṛí húí se biyáh kare, wuh ziná kartá hai.
MAT.5.33	Phir tum sun chuke ho, ki agloṉ se kahá gayá thá, ki Jhúthí qasam na khá, balki apní qasameṉ Ḳhudáwand ke liye púrí kar. 
MAT.5.34	Lekin maiṉ tum se yih kahtá húṉ, ki biʼlkull qasam na kháná; na to ásmán kí, kyúṉki wuh Ḳhudá ká taḳht hai; 
MAT.5.35	na zamín ki, kyúṉki wuh us ke páṉwoṉ ke níche kí chaukí hai; na Yarúshalem kí, kyúṉki wuh buzurg Bádsháh ká shahr hai; 
MAT.5.36	na apne sir kí qasam kháná, kyúṉki tú ek bál ko bhí safed yá kálá nahíṉ kar saktá. 
MAT.5.37	Balki tumhárá kalám Háṉ háṉ, yá Nahíṉ nahíṉ ho; kyúṉki jo is se ziyáda hai, wuh badí se hai.
MAT.5.38	Tum sun chuke ho, ki kahá gayá thá, ki Áṉkh ke badle áṉkh, aur dáṉt ke badle dáṉt; 
MAT.5.39	lekin maiṉ tum se yih kahtá húṉ, ki sharir ká muqábala ná karná; balki jo koí tere dahine gál par tamáṉcha máre, dúsrá bhí us ki taraf pher de; 
MAT.5.40	aur agar koí tujh par nálish 
MAT.5.41	aur jo koí tujhe ek kos begár meṉ le jáe, us ke sáth do kos chalá já. 
MAT.5.42	Jo koí tujh se máṉge, use de; aur Jo tujh se qarz cháhe, us se muṉh na moṛ.
MAT.5.43	Tum sun chuke ho, ki kahá gayá thá; Apne paṛausí se mahabbat rakh, aur apne dushman se ʻadáwat; 
MAT.5.44	lekin maiṉ tum se yih kahtá húṉ, ki apne dushmanoṉ se mahabbat rakkho, aur apne satánewáloṉ ke liye duʻá máṉgo; 
MAT.5.45	táki tum apne Báp ke jo ásmán par hai beṭe ṭhahro; kyúṉki wuh apne súraj ko badoṉ aur nekoṉ donoṉ par chamkátá hai, aur rástbázoṉ aur nárástoṉ donoṉ par meṉh barsátá hai. 
MAT.5.46	Kyúṉki agar tum apne mahabbat rakhnewáloṉ hí se mahabbat rakkho, to tumháre liye kyá ajr hai? kyá mahsúl lenewále bhí aisá nahíṉ karte? 
MAT.5.47	Aur agar tum faqat apne bháiyoṉ hí ko salám karo, to kyá ziyáda karte ho? kyá gairqaumoṉ ke log bhí aisá nahíṉ karte? 
MAT.5.48	Pas cháhiye ki tum kámil ho jaisá tumhárá ásmání Báp kámil hai.
MAT.6.1	Ḳhabardár, apne rástbázi ke kám ádmíoṉ ke sámne dikháne ke liye na karo; nahíṉ to tumháre Báp ke pás jo ásmán par hai tumháre liye kuchh ajr nahíṉ hai.
MAT.6.2	Pas jab tú ḳhairát kare, to apne áge narsingá na bajwá, jaisá riyákár ʻibádatḳhánoṉ aur kúchoṉ meṉ karte haiṉ, táki log un kí baṛáí kareṉ. Maiṉ tum se sach kahtá húṉ, ki wuh apná ajr pá chuke. 
MAT.6.3	Balki jab tú ḳhairát kare, to jo terá dahiná háth kartá hai, use terá báyáṉ háth na jáne; 
MAT.6.4	táki terí ḳhairát poshída rahe; is súrat meṉ terá Báp, jo poshídagí meṉ dekhtá hai, tujhe badla degá. 
MAT.6.5	Aur jab tum duʻá máṉgo, to riyákároṉ kí mánind na ho; kyúṉki wuh ʻibádatḳhánoṉ meṉ aur bázároṉ ke moṛoṉ par khaṛe hokar duʻá máṉgni pasand karte haiṉ, táki log unheṉ dekheṉ. Maiṉ tum se sach kahtá húṉ, ki wuh apná ajr pá chuke. 
MAT.6.6	Balki jab tú duʻá máṉge, to apní koṭhrí meṉ já, aur darwáza band karke apne Báp se jo poshídagí meṉ hai duʻá máṉg; is súrat meṉ terá Báp jo poshídagí meṉ dekhtá hai, tujhe badla degá. 
MAT.6.7	Aur duʻá máṉgte waqt, gairqaumoṉ ke logoṉ kí tarah bak bak na karo; kyúṉki wuh samajhte haiṉ, ki hamáre bahut bolne ke sabab hamárí suní jáegí. 
MAT.6.8	Pas un kí mánind na bano, kyúṉki tumhárá Báp tumháre máṉgne se pahle hí jántá hai, ki tum kin kin chízoṉ ke muhtáj ho. 
MAT.6.9	Pas tum is tarah duʻá máṉgá karo, ki Ai hamáre Báp, tú jo ásmán par hai; terá nám pák máná jáe; 
MAT.6.10	terí bádsháhat áe; terí marzí, jaisí ásmán par púrí hotí hai, zamín par bhí ho; 
MAT.6.11	hamárí roz kí roṭí áj hameṉ de; 
MAT.6.12	aur jis tarah ham ne apne qarzdároṉ ko muʻáf kiyá hai, tú bhí hamáre qarz hameṉ muʻáf kar; 
MAT.6.13	aur hameṉ ázmáish meṉ na lá, balki burái se bachá. [Kyúṉki bádsháhí aur qudrat aur jalál hamesha tere hí haiṉ. Ámin.] 
MAT.6.14	Is liye ki agar tum ádmíoṉ ke qusúr muʻáf karoge, to tumhárá ásmáni Báp bhí tumheṉ muʻáf karegá. 
MAT.6.15	Aur agar tum ádmíoṉ ke qusúr muʻáf na karoge, to tumhárá Báp bhí tumháre qusúr muʻáf na karegá.
MAT.6.16	Aur jab tum roza rakkho, to riyákároṉ kí tarah apní súrat udás na banáo, kyúṉki wuh apná muṉh bigáṛte haiṉ, táki log unheṉ rozadár jáneṉ. Maiṉ tum se sach kahtá húṉ, ki wuh apná ajr pá chuke. 
MAT.6.17	Balki jab tú roza rakkhe, to apne sir meṉ tel ḍál, aur muṉh dho; 
MAT.6.18	táki ádmí nahíṉ, balki terá Báp, jo poshídagí meṉ hai, tujhe rozadár jáne; is súrat meṉ terá Báp, jo poshídagí meṉ dekhtá hai, tujhe badla degá.
MAT.6.19	Apne wáste zamín par mál jamaʻ na karo, jaháṉ kíṛá aur zang ḳharáb kartá hai, aur jaháṉ chor naqb lagáte aur churáte haiṉ; 
MAT.6.20	balki apne liye ásmán par mál jamaʻ karo, jaháṉ na kíṛá ḳharáb kartá hai, na zang, aur na waháṉ chor naqb lagáte aur churáte haiṉ; 
MAT.6.21	kyúṉki jaháṉ terá mál hai, wahíṉ terá dil bhí lagá rahegá. 
MAT.6.22	Badan ká chirág áṉkh hai: pas agar terí áṉkh durust ho, to terá sárá badan raushan hogá; 
MAT.6.23	aur agar terí áṉkh ḳharáb ho, to terá sárá badan tárík hogá; pas agar wuh raushní jo tujh meṉ hai táríkí ho, to táríkí kaisí baṛí hogí! 
MAT.6.24	Koí ádmí do málikoṉ kí ḳhidmat nahíṉ kar saktá; kyúṉki yá to ek se ʻadáwat rakkhegá, aur dúsre se mahabbat, yá ek se milá rahegá, aur dúsre ko náchíz jánegá. Tum Ḳhudá aur daulat donoṉ kí ḳhidmat nahíṉ kar sakte. 
MAT.6.25	Is liye maiṉ tum se kahtá húṉ, kí apní ján kí fikr na karná kí ham kyá kháeṉge? yá kyá píeṉge? aur na apne badan kí, kí kyá pahineṉge? Kyá ján ḳhurák se, aur badan poshák se baṛhkar nahíṉ? 
MAT.6.26	Hawá ke parandoṉ ko dekho, ki na bote haiṉ, na káṭte, na koṭhíyoṉ meṉ jamaʻ karte haiṉ; taubhí tumhárá ásmání Báp un ko khilátá hai. Kyá tum un se ziyáda qadr nahíṉ rakhte? 
MAT.6.27	Tum meṉ aisá kaun hai, jo fikr karke apní ʻumr meṉ ek ghaṛí bhí baṛhá sake? 
MAT.6.28	Aur poshák ke liye kyúṉ fikr karte ho? Janglí sosan ke daraḳhtoṉ ko gaur se dekho, ki wuh kis tarah baṛhte haiṉ; wuh na mihnat karte, na kátte haiṉ; 
MAT.6.29	taubhí maiṉ tum se kahtá húṉ, ki Sulaimán bhí, báwujúd apní sárí shán o shaukat ke, un meṉ se kisí kí mánind poshák pahine húe na thá. 
MAT.6.30	Pas jab Ḳhudá maidán kí ghás ko, jo áj hai, aur kal tanúr meṉ jhoṉkí jáegí, aisí poshák pahinátá hai, to ai kamiʻtiqádo, tum ko kyúṉ na pahiná degá? 
MAT.6.31	Is liye fikrmand hokar yih na kaho, kí Ham kyá kháeṉge? yá kyá píeṉge? yá kyá pahineṉge? 
MAT.6.32	kyúṉki in sab chízoṉ kí talásh meṉ gairqaumeṉ rahtí haiṉ; aur tumhárá ásmání Báp jántá hai, ki tum in sab chízoṉ ke muhtáj ho; 
MAT.6.33	balki tum pahle us kí bádsháhat aur us kí rástbází kí talásh karo, to yih sab chízeṉ bhí tumheṉ mil jáeṉgí. 
MAT.6.34	Pas kal ke liye fikr na karo, kyúṉki kal ká din apne liye áp fikr kar legá. Áj ke liye áj hí ká dukh káfí hai.
MAT.7.1	ʻAibjoí na karo, ki tumhárí bhí ʻaibjoí na kí jáe; 
MAT.7.2	kyúṉki jis tarah tum ʻaibjoí karte ho, usí tarah tumhárí bhí ʻaibjoí kí jáegí, aur jis paimáne se tum nápte ho, usí se tumháre wáste nápá jáegá. 
MAT.7.3	Tú kyúṉ apne bhái kí áṉkh ke tinke ko dekhtá hai, aur apní áṉkh ke shahtír par gaur nahíṉ kartá? 
MAT.7.4	Aur jab terí hí áṉkh meṉ shahtír hai, to tú apne bháí se kyúṉkar kah saktá haí, ki Lá, terí áṉkh meṉ se tinká nikál dúṉ? 
MAT.7.5	Ai riyákár, pahle apní áṉkh meṉ se to shahtír nikál, phir apne bháí kí áṉkh meṉ se tinke ko achchhí tarah dekhkar nikál sakegá.
MAT.7.6	Pák chíz kuttoṉ ko na do, aur apne motí súaroṉ ke áge na ḍálo; aisá na ho, ki wuh unheṉ páṉwoṉ ke níche rauṉdeṉ, aur palaṭkar tumheṉ pháṛeṉ.
MAT.7.7	Máṉgo, to tumheṉ diyá jáegá; ḍhúṉḍho, to páoge; darwáza khaṭkhaṭáo, to tumháre wáste kholá jáegá; 
MAT.7.8	kyúṉki jo koí máṉgtá hai, use miltá hai; aur jo ḍhúṉḍhtá hai, wuh pátá hai; aur jo khaṭkhaṭátá hai, us ke wáste kholá jáegá. 
MAT.7.9	Tum meṉ aisá kaun sá ádmí hai, ki agar us ká beṭá us se roṭí máṉge, to wuh use patthar de? 
MAT.7.10	Yá agar machhlí máṉge, to use sáṉp de? 
MAT.7.11	Pas jab ki tum bure hokar, apne bachchoṉ ko achchhí chízeṉ dení jánte ho, to tumhárá Báp jo ásmán par hai apne máṉgnewáloṉ ko achchhí chízeṉ kyúṉ na degá? 
MAT.7.12	Pas jo kuchh tum cháhte ho, ki log tumháre sáth kareṉ wuhí tum bhí un ke sáth karo; kyúṉki Tauret aur nabíoṉ ki taʻlím yihí hai.
MAT.7.13	Tang darwáze se dáḳhil ho, kyúṉki wuh darwáza chauṛá hai, aur wuh rásta kusháda hai, jo halákat ko pahuṉchátá hai; aur us se dáḳhil honewále bahut haiṉ; 
MAT.7.14	kyúṉki wuh darwáza tang hai, aur wuh rásta sukṛá hai, jo zindagí ko pahuṉchátá hai, aur us ke pánewále thoṛe haiṉ.
MAT.7.15	Jhúṭhe nabioṉ se ḳhabardár raho, jo tumháre pás bheṛoṉ ke bhes meṉ áte haiṉ, magar bátin meṉ pháṛnewále bheṛiye haiṉ. 
MAT.7.16	Un ke phaloṉ se tum unheṉ pahchán loge. Kyá jháṛiyoṉ se angúr, yá úṉṭkaṭároṉ se anjír torte haiṉ? 
MAT.7.17	Isi tarah har ek achchhá daraḳht achchhá phal látá hai, aur burá daraḳht burá phal látá hai. 
MAT.7.18	Achchhá daraḳht burá phal nahíṉ lá saktá, na burá daraḳht achchhá phal lá saktá hai. 
MAT.7.19	Jo daraḳht achchhá phal nahiṉ látá, wuh káṭá aur ág meṉ ḍálá játá hai. 
MAT.7.20	Pas un ke phaloṉ se tum unheṉ pahchán loge. 
MAT.7.21	Jo mujh se, Ai Ḳhudáwand, ai Ḳhudáwand, kahte haiṉ, un meṉ se har ek ásmán kí bádsháhat meṉ dáḳhil na hogá, magar wuhí jo mere ásmání Báp kí marzí par chaltá hai. 
MAT.7.22	Us din bahutere mujh se kaheṉge; Ai Ḳhudáwand, ai Ḳhudáwand, kyá ham ne tere nám se nubuwwat nahíṉ kí, aur tere nám se badrúhoṉ ko nahiṉ nikálá, aur tere nám se bahut se muʻjize nahíṉ dikháe? 
MAT.7.23	Us waqt maiṉ un se sáf kah dúṉgá, ki Merí kabhí tum se wáqifíyat na thí: ai badkáro, mere pás se chale jáo. 
MAT.7.24	Pas jo koí merí yih báteṉ suntá, aur un par ʻamal kartá hai, wuh us ʻaqlmand ádmí ki mánind thahregá, jis ne chaṭán par apná ghar banáyá; 
MAT.7.25	aur meṉh barsá, aur pání chaṛhá, aur áṉdhiyáṉ chaliṉ, aur us ghar par ṭakkareṉ lagíṉ; lekin wuh na girá, kyúṉki us kí bunyád chaṭán par dálí gayí thí. 
MAT.7.26	Aur jo koí merí yih báteṉ suntá hai, aur un par ʻamal nahíṉ kartá, wuh us bewuqúf ádmí kí mánind ṭhahregá, jis ne apná ghar ret par banáyá; 
MAT.7.27	aur meṉh barsá, aur pání chaṛhá, aur áṉdhiyáṉ chalíṉ, aur us ghar ko sadma pahuncháyá, aur wuh gir gayá, aur biʼlkull barbád ho gayá.
MAT.7.28	Jab Yisúʻ ne yih báten ḳhatm kiṉ, to aisá húá ki bhíṛ us kí taʻlím se hairán húi: 
MAT.7.29	kyúṉki wuh un ke faqíhoṉ ki tarah nahíṉ, balki sáhib i iḳhtiyár kí tarah unheṉ taʻlim detá thá.
MAT.8.1	Jab wuh us paháṛ se utrá, to bahut sí bhíṛ us ke píchhe ho li. 
MAT.8.2	Aur dekho, ek koṛhí ne pás ákar use sijda kiyá, aur kahá; Ai Ḳhudáwand, agar tú cháhe, to mujhe pák sáf kar saktá hai. 
MAT.8.3	Us ne háth barhákar chhúá aur kahá; main chátatá hún, tú pák sáf ho já. Wuh fauran koṛh se pák sáf ho gayá. 
MAT.8.4	Yisúʻ ne us se kahá; Ḳhabardár, kisi se na kahná, balki jákar apne taín káhin ko dikhá, aur jo nazr Músá ne muqarrar ki hai use guzrán, táki un ke liye gawáhi ho.
MAT.8.5	Aur jab wuh Kafarnahúm meṉ dáḳhil húá, to ek súbadár us ke pás áyá, aur us ki minnat karke kahá; 
MAT.8.6	Ai Ḳhudáwand, merá ḳhádim fálij ká márá ghar meṉ paṛá hai, aur nihayat taklif meṉ hai. 
MAT.8.7	Us ne us se kahá; Main ákar us ko achchhá kar dúṉgá. 
MAT.8.8	Súbadár ne jawáb meṉ kahá; Ai Ḳhudáwand, maiṉ is laiq nahíṉ, ki tú merí chhat ke níche áe; balki sirf zabán se kah de, to merá ḳhádim shifá pá jáegá. 
MAT.8.9	Kyúṉki maiṉ bhí dúsre ke iḳhtiyár meṉ húṉ, aur sipáhí mere mátaht hain; aur jab ek se kahtá húṉ, ki Já, to wuh játá hai; aur dúsre se, ki Á, to wuh átá hai; aur apne naukar se, ki Yih kar, to wuh kartá hai. 
MAT.8.10	Yisúʻ ne yih sunkar taʻajjub kiyá, aur píchhe ánewáloṉ se kahá; Maiṉ tum se sach kahtá húṉ, ki maiṉ ne Isráíl meṉ bhí aisá ímán nahíṉ páyá. 
MAT.8.11	Aur maiṉ tum se kahtá húṉ, ki bahutere púrab aur pachchhim se ákar, Ibráhím aur Izháq aur Yaʻqúb ke sáth ásmán ki bádsháhat ki ziyáfat meṉ sharík hoṉge: 
MAT.8.12	magar bádsháhat ke beṭe báhar andhere meṉ ḍále jáeṉgé; waháṉ roná aur dáṉtoṉ ká písná hogá. 
MAT.8.13	Aur Yisúʻ ne súbadár se kahá; Já, jaisá tú ne iʻtiqád kiyá, tere liye waisá hí ho; aur usí ghaṛi ḳhádim ne shifá páí.
MAT.8.14	Aur Yisúʻ ne Patras ke ghar meṉ ákar, us ki sás ko tap meṉ paṛá dekhá. 
MAT.8.15	Us ne us ká háth chhúá, aur tap us par se utar gayí; aur wuh uṭh khaṛi húí, aur us ki ḳhidmat karne lagi. 
MAT.8.16	Jab shám húí, to us ke pás bahut se loguṉ ko láe, jin meṉ badrúheṉ thíṉ: us ne rúhoṉ ko zabán hí se kahkar nikál diyá, aur sab bímároṉ ko achchhá kar diyá; 
MAT.8.17	táki jo Yashaʻyáh nabí ki maʻrifat kahá gayá thá, wuh púrá ho, kí Us ne áp hamárí kamzoríaṉ le lín, aur bímáríán uthá lín.
MAT.8.18	Jab Yisúʻ ne apne gird bahut si bhíṛ dekhi, to pár chalne ká hukm diyá. 
MAT.8.19	Aur ek faqih ne pás ákar us se kahá; Ai Ustád, jaháṉ kahíṉ tú jáegá, maiṉ tere píchhe chalúṉgá. 
MAT.8.20	Yisúʻ ne us se kahá, ki Lomṛiyoṉ ke bhaṭ hote haiṉ, aur hawá ke parandoṉ ke ghoṉsle; magar Ibn i Ádam ke liye sir dharne kí bhí jagah nahíṉ. 
MAT.8.21	Ek âur shágird ne us se kahá; Ai Ḳhudáwand, mujhe ijázat de, ki pahle jákar apne báp ko dafn karúṉ. 
MAT.8.22	Yisúʻ ne us se kahá; Tú mere píchhe chal, aur murdoṉ ko apne murde dafn karne de.
MAT.8.23	Jab wuh kishtí par chaṛhá, to us ke shágird us ke sáth ho liye. 
MAT.8.24	Aur dekho, jhíl meṉ aisá baṛá túfán áyá, ki kishtí lahroṉ meṉ chhip gayí; magar wuh sotá thá. 
MAT.8.25	Unhoṉ ne pás ákar use jagáyá, aur kahá; Ai Ḳhudáwand, hameṉ bachá; ham halák húe játe haiṉ. 
MAT.8.26	Us ne un se kahá; Ai kam iʻtiqádo, darte kyúṉ ho? Tab us ne uṭhkar hawá aur pání ko dáṉṭá, aur baṛá amn ho gayá. 
MAT.8.27	Aur log taʻajjub karke kahne lage; Yih kis tarah ká ádmí hai, ki hawá aur pání bhí us ká hukm mánte haiṉ?
MAT.8.28	Jab wuh us pár Gadareníoṉ ke mulk meṉ pahuṉchá, to do ádmí jin meṉ badrúheṉ thíṉ, qabroṉ se nikalkar use mile; wuh aise tundmizáj the, ki koí us ráste se guzar nahíṉ saktá thá. 
MAT.8.29	Aur dekho, unhoṉ ne chillákar kahá; Ai Ḳhudá ke Beṭe, hameṉ tujh se kyá kám? Kyá tú is liye yaháṉ áya hai, ki waqt se pahle hameṉ ʻazáb men dále? 
MAT.8.30	Un se kuchh dúr bahut se súaroṉ ká gol char rahá thá. 
MAT.8.31	Pas badrúhoṉ ne us kí minnat karke kahá, ki Agar tú ham ko nikáltá hai, to hameṉ súaroṉ ke gol meṉ bhej de. 
MAT.8.32	Us ne un se kahá, ki Jáo. Wuh nikalkar súaroṉ ke andar chalí gayíṉ; aur dekho, sárá gol kaṛáṛe
MAT.8.33	Aur charánewále bháge, aur shahr meṉ jákar sab májará, aur un ká ahwál, jin meṉ badrúheṉ thíṉ, bayán kiyá. 
MAT.8.34	Aur dekho, sárá shahr Yisúʻ se milne ko niklá, aur use dekhkar minnat kí, ki hamári sarhaddoṉ se báhar chalá já.
MAT.9.1	Phir wuh kishtí par chaṛhkar pár gayá, aur apne shahr meṉ áyá. 
MAT.9.2	Aur dekho, log ek maflúj ko, chárpáí par paṛá húá, us ke pás láe. Yisúʻ ne un ká ímán dekhkar, maflúj se kahá; Beṭá, ḳhátir jamaʻ rakh; tere gunáh muʻáf húe. 
MAT.9.3	Aur dekho, baʻz faqíhoṉ ne apne dil meṉ kahá; Yih kufr baktá hai. 
MAT.9.4	Yisúʻ ne un ke ḳhayál maʻlúm karke kahá, ki Tum kyúṉ apne diloṉ meṉ bure ḳhayál láte ho? 
MAT.9.5	Ásán kyá hai, yih kahná, ki Tere gunáh muʻáf húe, yá yih kahná, ki Uṭh aur chal phir? 
MAT.9.6	Lekin is liye ki tum ján lo, ki Ibn i Ádam ko zamín par gunáhoṉ ke muʻáf karne ká iḳhtiyár hai, (us ne maflúj se kahá;) Uṭh: apní chárpáí uṭhá, aur apne ghar chalá já. 
MAT.9.7	Wuh uṭhkar apne ghar chalá gayá. 
MAT.9.8	Log yih dekhkar ḍar gaye, aur Ḳhudá kíi baṛáí karne lage, jis ne ádmíoṉ ko aisá iḳhtiyár baḳhshá.
MAT.9.9	Yisúʻ ne waháṉ se áge baṛhkar, Matí nám ek shaḳhs ko mahsúl kí chaukí par baiṭhe dekhá; aur us se kahá; Mere píchhe ho le. Wuh uṭhkar us ke píchhe ho líyá.
MAT.9.10	Aur jab wuh ghar meṉ kháná kháne baiṭhá húá thá, to aisá húá ki bahut se mahsúl lenewále aur gunahgár ákar Yisúʻ aur us ke shágirdoṉ ke sáth kháne baiṭhe. 
MAT.9.11	Farísíoṉ ne yih dekhkar us ke shágirdoṉ se kahá; Tumhárá ustád mahsúl lenewáloṉ aur gunahgároṉ ke sáth kyúṉ khátá hai? 
MAT.9.12	Us ne yih sunkar kahá, ki Tandurustoṉ ko hakím darkár nahíṉ, balki bímároṉ ko. 
MAT.9.13	Magar tum jákar is ke maʻní daryáft karo, kí Maiṉ qurbání nahíṉ, balki rahm pasand kartá húṉ; kyúṉki maiṉ rástbázoṉ ko nahíṉ, balki gunahgároṉ ko buláne áyá húṉ.
MAT.9.14	Us waqt Yúhanná ke shágirdoṉ ne us ke pás ákar kahá; Kyá sabab hai, ki ham aur Farísí to aksar roza rakhte haiṉ, aur tere shágird roza nahíṉ rakhte? 
MAT.9.15	Yisúʻ ne un se kahá; Kyá barátí, jab tak dulhá un ke sáth hai, mátam kar sakte haiṉ? Magar wuh din áeṉge, ki dulhá un se judá kiyá jáegá, us waqt wuh roza rakkheṉge. 
MAT.9.16	Kore kapṛe ká paiwand purání poshák meṉ koí nahíṉ lagátá, kyúṉki wuh paiwand poshák meṉ se kuchh kheṉch letá hai, aur wuh ziyáda phaṭ játí hai. 
MAT.9.17	Aur nayí mai purání mashkoṉ men nahíṉ bharte, warna mashkeṉ phaṭ játí haiṉ, aur mai bah játí hai, aur mashkeṉ barbád ho játí haiṉ; balki nayí mai nayí mashkoṉ meṉ bharte haiṉ, aur wuh donoṉ bachí rahtí haiṉ.
MAT.9.18	Wuh un se yih báteṉ kah hí rahá thá, ki dekho, ek sardár ne ákar use sijda kiyá aur kahá; Merí beṭí abhí marí hai; lekin tú chalkar apná háth us par rakh, to wuh zinda ho jáegi. 
MAT.9.19	Yisúʻ uthkar apne shágirdoṉ samet us ké píchhe ho liyá. 
MAT.9.20	Aur dekho, ek ʻaurat ne jis ke bárah baras se ḳhún járí thá, us ke píchhe ákar us kí poshák ká kanára chhúá; 
MAT.9.21	kyúṉki wuh apne jí meṉ kahtí thí, ki Agar sirf us kí poshák hí chhú lúṉgí, to achchhí ho jáúṉgí. 
MAT.9.22	Yisúʻ ne phirkar use dekhá, aur kahá; Beṭí, ḳhátir jamaʻ rakh; tere ímán ne tujhe achchhá kar diyá; pas wuh ʻaurat usí ghaṛi achchhí ho gayí. 
MAT.9.23	Aur jab Yisúʻ sardár ke ghar meṉ áyá, aur báṉslí bajánewáloṉ ko, aur bhíṛ ko gul macháte dekhá, 
MAT.9.24	to kahá; Haṭ jáo, kyúṉki laṛki marí nahíṉ, balki sotí hai. Wuh us par haṉsne lage. 
MAT.9.25	Magar jab bhíṛ nikál dí gayí, to us ne andar jákar, us ká háth pakṛá, aur larkí uṭhí. 
MAT.9.26	Aur is bát kí shuhrat us tamám ʻiláqe meṉ phail gayí.
MAT.9.27	Jab Yisúʻ wahaṉ se áge baṛhá, to do andhe us ke píchhe yih pukárte húe chale, ki Ai Ibn i Dáúd, ham par rahm kar. 
MAT.9.28	Jab wuh ghar meṉ pahuṉchá, to wuh andhe us ke pás áe; aur Yisúʻ ne un se kahá; Kyá tumheṉ iʻtiqád hai, ki maiṉ yih kar saktá húṉ? Unhoṉ ne us se kahá; Háṉ, Ḳhudáwand. 
MAT.9.29	Tab us ne un kí áṉkheṉ chhúkar kahá; Tumháre iʻtiqád ke muwáfiq tumháre liye ho. 
MAT.9.30	Aur un kí áṉkheṉ khul gayíṉ. Aur Yisúʻ ne unheṉ tákid karke kahá; Ḳhabardár, koí is bát ko na jáne. 
MAT.9.31	Magar unhoṉ ne nikalkar us tamám ʻiláqe meṉ us kí shuhrat phailá di.
MAT.9.32	Jab wuh báhar já rahe the, to dehko, log ek gúṉge ko us ke pás láe, jis meṉ badrúh thí. 
MAT.9.33	Aur jab; wuh badrúh nikál dí gayí, to gúṉgá bolne lagá; aur logoṉ ne taʻajjub karke kahá, ki Isráíl meṉ aisá kabhí nahíṉ dekhá gayá. 
MAT.9.34	Magar Farísíoṉ ne kahá, ki Yih to badrúhoṉ ke sardár ki madad se badrúhon ko nikáltá hai.
MAT.9.35	Aur Yisúʻ sab shahroṉ aur gáṉwoṉ meṉ phirtá rahá, aur un ke ʻíbádatḳhánoṉ meṉ taʻlim detá, aur: bádsháhat kí ḳhushḳhabarí kí manádí kartá, aur har tarah ki bímári aur har tarah ki kamzori dúr kartá rahá. 
MAT.9.36	Aur jab us ne bhíṛ ko dekhá, to us ko logoṉ par tars áyá, kyúṉki wuh un bheṛoṉ kí mánind jin ká charwáhá na ho, ḳhastahál aur paráganda the. 
MAT.9.37	Tab us ne apne shágirdoṉ se kahá, ki Fasl to bahut hai, lekin mazdúr thoṛe haiṉ. 
MAT.9.38	Pas fasl ke málik ki minnat karo, ki wuh apní fasl káṭne ke liye mazdúr bhej de.
MAT.10.1	Phir us ne apne bárah shágirdoṉ ko pás bulákar, unheṉ nápák rúhoṉ par iḳhtiyár baḳhshá, ki un ko nikáleṉ, aur har tarah kí bimárí aur har tarah kí kamzorí ko dúr kareṉ.
MAT.10.2	Aur bárah rasúloṉ ke nám yih haiṉ: pahlá, Shamaʻún, jo Patras kahlátá hai, aur us ká bháí Andriyás; Zabdí ká beṭá Yaʻqúb, aur us ká bháí Yúhanná; 
MAT.10.3	Filippus, aur Bar-Tulmáí; Tomá aur Matí mahsúl lenewálá; 
MAT.10.4	Halfaí ká beṭá Yaʻqúb aur Taddí; Shamaʻún Qanʼání, aur Yahúdáh Iskariyotí, jis ne use; pakarwá bhí diyá. 
MAT.10.5	In bárah ko Yisúʻ ne bhejá, aur unheṉ hukm deke kahá, ki
MAT.10.5	G̣airqaumoṉ kí taraf na jáná, aur Sámaríoṉ ke kisí shahr meṉ dáḳhil na honá; 
MAT.10.6	balki Isráíl ke gharáne kí khoí húi bheṛoṉ ke pás jáná. 
MAT.10.7	Aur chalte chalte yih manádí karná ki Ásmán kí bádsháhat nazdík á gayi hai. 
MAT.10.8	Bímároṉ ko achchhá karná; murdoṉ ko jiláná; koṛhiyoṉ ko pák sáf karná; badrúhoṉ ko nikálná: tum ne muft páyá, muft dená: 
MAT.10.9	na soná apne kamarband meṉ rakhná, na cháṉdí, na paise; 
MAT.10.10	ráste ke liye na jholí lená, na do do kurte, na jútiyáṉ, na láṭhí; kyúṉki mazdúr apní ḳhurák ká haqqdár hai. 
MAT.10.11	Aur jis shahr yá gáṉw meṉ dáḳhil ho, daryáft karo ki us meṉ kaun láiq hai; aur jab tak waháṉ se rawána na ho, usí ke: háṉ raho. 
MAT.10.12	Aur ghar meṉ dáḳhil hote waqt, use duʻá e ḳhair do; 
MAT.10.13	aur agar wuh ghar láiq ho, to tumhárá salám use pahuṉche, aur agar láiq na ho, to tumhárá salám tum par phir áe. 
MAT.10.14	Aur agar koí: tumheṉ qubúl na kare, aur tumhárí báteṉ na sune, to us ghar, yá us shahr se báhar nikalte waqt, apne páṉwoṉ ki gard jháṛ do. 
MAT.10.15	Maiṉ tum se sach kahtá húṉ, kí ʻadálat ke din, us shahr ki nisbat Sadom aur ʻAmoráh ke ʻiláqe ká hál ziyáda bardásht ke láiq hogá.
MAT.10.16	Dekho, maiṉ tumheṉ bhejtá húṉ, goyá bheṛoṉ ko bheṛiyoṉ ke bích meṉ; pas sáṉpoṉ kí mánind hoshyár, aur kabútaroṉ kí mánind bhole bano. 
MAT.10.17	Magar ádmíoṉ se ḳhabardár raho, kyúṉki wuh tumheṉ ʻadálatoṉ ke hawále kareṉge, aur apne ʻibádatḳhánoṉ meṉ tumháre koṛe máreṉge; 
MAT.10.18	aur tum mere sabab hákimoṉ aur bádsháhoṉ ke sámne házir kiye jáoge, táki un ke aur gairqaumoṉ ke liye gawáhí ho. 
MAT.10.19	Lekin jab wuh tumheṉ pakaṛwáeṉ, to fikr na karná ki ham kis tarah kaheṉ yá kyá kaheṉ; kyúṉki jo kuchh kahná hogá, usí ghaṛí tumheṉ batáyá jáegá. 
MAT.10.20	Kyúṉki bolnewále tum nahíṉ, balki tumháre Báp kí Rúh hai jo tum meṉ boltí hai. 
MAT.10.21	Bháí ko bháí qatl ke liye hawále karegá, aur beṭe ko báp; aur beṭe apne máṉ báp ke barḳhiláf khaṛe hokar unheṉ marwá dáleṉge. 
MAT.10.22	Aur mere nám ke báʻis sab log tum se ʻadáwat kareṉge; magar jo áḳhir tak bardásht karegá, wuhí naját páegá. 
MAT.10.23	Lekin jab tumheṉ ek shahr meṉ satáeṉ, to dúsre ko bhág jáo, kyúṉki maiṉ tum se sach kahtá húṉ, ki tum Isráíl ke sab shahroṉ meṉ na phir chukoge, ki Ibn i Ádam á jáegá.
MAT.10.24	Shágird apne ustád se baṛá nahíṉ hotá, aur na naukar apne málik se. 
MAT.10.25	Shágird ke liye yih káfí hai, ki apne ustád kí mánind ho, aur naukar ke liye yih, ki apne málik kí mánind. Jab unhoṉ ne ghar ke málik ko Baʻalzabúl kahá, to us ke gharáne ke logoṉ ko kyúṉ na kaheṉge? 
MAT.10.26	Pas un se na daro, kyúṉki koí chíz dhakí nahíṉ, jo kholí na jáegí, aur na koí chíz chhipí hai, jo jání na jáegí. 
MAT.10.27	Jo kuchh maiṉ tum se andhere meṉ kahtá húṉ, ujále meṉ kaho, aur jo kuchh tum kán meṉ sunte ho, koṭhoṉ par us kí manádí karo. 
MAT.10.28	Jo badan ko qatl karte haiṉ, aur rúh ko qatl nahíṉ kar sakte, un se na daro; balki usí se ḍaro, jo rúh aur badan donoṉ ko jahannam meṉ halák kar saktá hai. 
MAT.10.29	Kyá paise kí do chiṛiyáṉ nahíṉ biktíṉ? Aur un meṉ se ek bhí tumháre Báp kí marzí bagair zamín par nahíṉ gir saktí; 
MAT.10.30	balki tumháre sir ke bál bhí sab gine húe haiṉ. 
MAT.10.31	Pas daro nahíṉ; tumhárí qadr to bahut sí chiṛiyoṉ se ziyáda hai. 
MAT.10.32	Pas jo koí ádmíoṉ ke sámne merá iqrár karegá, maiṉ bhí apne Báp ke sámne, jo ásmán par hai, us ká iqrár karúṉgá. 
MAT.10.33	Magar jo koí ádmíoṉ ke sámne merá ínkár karegá, maiṉ bhí apne Báp ke sámne, jo ásmán par hai, us ká inkár karúṉgá.
MAT.10.34	Yih na samjho, ki maiṉ zamín par sulh karáne áyá; sulh karáne nahíṉ, balki talwár chalwáne áyá húṉ. 
MAT.10.35	Kyúṉki maiṉ is liye áyá húṉ, ki ádmí ko us ke báp se, aur beṭí ko us kí máṉ se, aur bahú ko us kí sás se, judá kar dúṉ; 
MAT.10.36	aur ádmí ke dushman us ke ghar hí ke log hoṉge. 
MAT.10.37	Jo koí báp yá máṉ ko mujh se ziyáda ʻazíz raḳhtá hai, wuh mere láiq nahíṉ; aur jo koí beṭe yá beṭí ko mujh se ziyáda ʻazíz rakhtá hai, wuh mere láiq nahíṉ. 
MAT.10.38	Aur jo koí apní salíb na uṭháe aur mere píchhe na chale, wuh mere láiq nahíṉ. 
MAT.10.39	Jo koí apní ján bachátá hai, use khoegá, aur jo koí mere sabab apní ján khotá hai, use bacháegá.
MAT.10.40	Jo tumheṉ qubúl kartá hai, wuh mujhe qubúl kartá hai, aur jo mujhe qubúl kartá hai, wuh mere bhejnewále ko qubúl kartá hai. 
MAT.10.41	Jo nabí ke nám se nabí ko qubúl kartá hai wuh nabí ká ajr páegá; aur jo rástbáz ke nám se rástbáz ko qubúl kartá hai, wuh rástbáz ká ajr páegá. 
MAT.10.42	Aur jo koí shágird ke nám se in chhoṭoṉ meṉ se kisí ko sirf ek piyála ṭhanḍá pání hí piláegá, maiṉ tum se sach kahtá húṉ, ki wuh apná ajr hargiz na khoegá.
MAT.11.1	Jab Yisúʻ apne bárah shágirdoṉ ko hukm de chuká, to aisá húá ki waháṉ se chalá gayá, táki un ke shahroṉ meṉ taʻlím de aur manádí kare.
MAT.11.2	Aur Yúhanná ne qaidḳháne meṉ Masíh ke kámoṉ ká hál sunkar, apne shágirdoṉ kí maʻrifat us se puchhwá bhejá, 
MAT.11.3	ki Ánewálá tú hí hai, yá ham dúsre kí ráh dekheṉ? 
MAT.11.4	Yisúʻ ne jawáb meṉ un se kahá, ki Jo kuchh tum sunte aur dekhte ho, jákar Yúhanná se bayán kar do, 
MAT.11.5	ki andhe dekhte, aur laṉgṛe chalte phirte haiṉ, koṛhí pák sáf kiye játe, aur bahre sunte haiṉ, aur murde zinda kiye játe haiṉ, aur garíboṉ ko ḳhushḳhabarí sunáí játí haí; 
MAT.11.6	aur mubárak wuh hai, jo mere sabab se ṭhokar na kháe. 
MAT.11.7	Jab wuh rawána ho liye, to Yisúʻ ne Yúhanná kí bábat logoṉ se kahná shurúʻ kiyá, ki Tum biyábán meṉ kyá dekhne gaye the? kyá hawá se hilte húe sarkanḍe ko? 
MAT.11.8	To phir kyá dekhne gaye the? Kyá mihín kapṛe pahine húe shaḳhs ko? Dekho, jo mihín kapṛe pahinte haiṉ, wuh bádsháhoṉ ke gharoṉ meṉ hote haiṉ. 
MAT.11.9	To phir kyúṉ gaye the? Kyá ek nabí ke dekhne ko? Háṉ, maiṉ tum se kahtá húṉ, balki nabí se baṛe ko. 
MAT.11.10	Yih wuhí hai, jis kí bábat likhá hai, ki
MAT.11.10	Dekh, maiṉ apná paigambar tere áge bhejtá húṉ,
MAT.11.10	Jo terí ráh tere áge taiyár karegá.
MAT.11.11	Maiṉ tum se sach kahtá húṉ, ki jo ʻauratoṉ se paidá húe haíṉ, un meṉ Yúhanná baptisma denewále se koí baṛá nahíṉ húá, lekin jo ásmán kí bádsháhat meṉ chhoṭá hai, wuh us se baṛá hai. 
MAT.11.12	Aur Yúhanná baptisma denewále ke dinoṉ se ab tak, ásmán kí bádsháhat par zor hotá rahá hai, aur zoráwar use chhín lete haiṉ. 
MAT.11.13	Kyúṉki sab nabíoṉ aur Tauret ne Yúhanná tak nubuwwat ki. 
MAT.11.14	Aur cháho to máno, Eliyyáh jo ánewálá thá, yihí hai. 
MAT.11.15	Jis ke sunne ke kán hoṉ, wuh sun le. 
MAT.11.16	Pas is zamáne ke logoṉ ko maiṉ kis se tashbíh dúṉ? Wuh un laṛkoṉ kí mánind haiṉ, jo bázároṉ meṉ baiṭhe húe apne sáthiyoṉ ko pukár kar kahte haiṉ, 
MAT.11.17	ki Ham ne tumháre liye báṉslí bajáí, aur tum na náche; ham ne mátam kiyá, aur tum ne chhátí na pítí. 
MAT.11.18	Kyúṉki Yúhanná na khátá áyá, na pítá; aur wuh kahte haiṉ, ki Us meṉ badrúh hai. 
MAT.11.19	Ibn i Ádam khátá pítá áyá, aur wuh kahte haiṉ; Dekho, kháú aur sharábí ádmí, mahsúl lenewáloṉ aur gunahgároṉ ká yár! Magar hikmat apne kámoṉ se rást sábit húí.
MAT.11.20	Wuh us waqt un shahroṉ ko malámat karne lagá, jin meṉ us ke aksar muʻjize záhir húe the, kyúṉki unhoṉ ne tauba na kí thí; ki 
MAT.11.21	Ai Ḳhurázín, tujh par afsos! Ai Baitsaidá, tujh par afsos! kyúṉki jo muʻjize tum meṉ záhir húe, agar wuh Súr aur Saidá meṉ záhir hote, to ṭáṭ oṛhkar aur ḳhák meṉ baiṭhkar, kab ke tauba kar lete. 
MAT.11.22	Magar maiṉ tum se kahtá húṉ, ki ʻadálat ke din Súr aur Saidá ká hál tumháre hál se ziyáda bardásht ke láiq hogá. 
MAT.11.23	Aur ai Kafarnahúm, kyá tú ásmán tak baland kiyá jáegá? tú to ʻálam i arwáh meṉ utregá, kyúṉki jo muʻjize tujh meṉ záhir húe, agar Sadom meṉ hote, to áj tak qáim rahtá. 
MAT.11.24	Magar maiṉ tum se kahtá húṉ, ki ʻadálat ke din Sadom ke ʻiláqe ká hál tere hál se ziyáda bardásht ke láiq hogá.
MAT.11.25	Us waqt Yisúʻ ne kahá; Ai Báp, ásmán aur zamín ke Ḳhudáwand, maiṉ terí hamd kartá húṉ, ki tú ne yih báteṉ dánáoṉ aur ʻaqlmandoṉ se chhipáíṉ, aur bachchoṉ par záhir kíṉ. 
MAT.11.26	Háṉ, ai Báp; kyúṉki aisá hí tujhe pasand áyá. 
MAT.11.27	Mere Báp kí taraf se sab kuchh mujhe sauṉpá gayá, aur koí Beṭe ko nahíṉ jántá, siwá Báp ke; aur koí Báp ko nahíṉ jántá, siwá Beṭe ke, aur us ke, jis par Beṭá use záhir karná cháhe. 
MAT.11.28	Ai mihnat uṭhánewálo, aur bojh se dabe húe logo, sab mere pás áo, maiṉ tumheṉ árám dúṉgá. 
MAT.11.29	Merá júá apne úpar uṭhá lo, aur mujh se síkho; kyúṉki maiṉ halím húṉ, aur dil ká firotan; to tumhárí jáneṉ árám páeṉgi. 
MAT.11.30	Kyúṉki merá júá muláim hai, aur merá bojh halká.
MAT.12.1	Us waqt Yisúʻ sabt ke din khetoṉ meṉ hokar gayá, aur us ke shágirdoṉ ko bhúk lagí, aur báleṉ toṛ toṛkar kháne lage. 
MAT.12.2	Farísíoṉ ne dekhkar us se kahá, ki Dekh, tere shágird wuh kám karte haiṉ, jo Sabt ke din karná rawá nahíṉ. 
MAT.12.3	Us ne un se kahá; Kyá tum ne yih nahíṉ paṛhá, ki jab Dáúd aur us ke sáthí bhúke the, to us ne kyá kiyá? 
MAT.12.4	wuh kyúṉkar Ḳhudá ke ghar meṉ gayá, aur nazr kí roṭiyáṉ kháíṉ, jin ká kháná na us ko rawá thá, na us ke sáthiyoṉ ko, magar sirf káhinoṉ ko? 
MAT.12.5	Yá tum ne Tauret meṉ nahíṉ paṛhá, ki káhin Sabt ke din haikal meṉ Sabt kí behurmatí karte haiṉ, aur bequsúr rahte haiṉ? 
MAT.12.6	Main tum se kahtá húṉ, ki yaháṉ wuh hai, jo haikal se bhí baṛá hai. 
MAT.12.7	Lekin agar tum is ke maʻní jánte, ki Maiṉ qurbání nahíṉ, balki rahm pasand kartá húṉ, to bequsúroṉ ko qusúrwár na ṭhahráte. 
MAT.12.8	Kyúṉki Ibn i Ádam Sabt ká málik hai.
MAT.12.9	Aur wuh waháṉ se chalkar, un ke ʻibádatḳháne meṉ gayá; 
MAT.12.10	aur dekho, waháṉ ek ádmí thá, jis ká háth súkhá húá thá. Unhoṉ ne us paṛ ilzám lagáne ke iráde se yih púchhá, ki Kyá Sabt ke din tandurust karná rawá hai? 
MAT.12.11	Us ne un se kahá; Tum meṉ aisá kaun hai, jis kí ek hí bheṛ ho, aur wuh Sabt ke din gaṛhe meṉ gir jáe, to wuh use pakaṛkar na nikále? 
MAT.12.12	Pas ádmí kí qadr to bheṛ se bahut hí ziyáda hai. Is liye Sabt ke din nekí karní rawá hai. 
MAT.12.13	Tab us ne us ádmí se kahá, ki Apná háth baṛhá. Us ne baṛháyá, aur wuh dúsre háth kí mánind durust ho gayá. 
MAT.12.14	Is par Farísíoṉ ne báhar jákar us ke barḳhiláf mashwara kiyá, ki use kis tarah halák kareṉ. 
MAT.12.15	Yisúʻ yih maʻlúm karke waháṉ se rawána húá; aur bahut se log us ke píchhe ho liye; aur us ne sab ko achchhá kar diyá, 
MAT.12.16	aur unheṉ tákíd kí, ki mujhe záhir na karná; 
MAT.12.17	táki jo Yashaʻyáh nabí kí maʻrifat kahá gayá thá, wuh púrá ho, ki
MAT.12.18	Dekho, yih merá ḳhádim hai, jise maiṉ ne chuna,
MAT.12.18	Merá piyárá, jis se merá dil ḳhush hai;
MAT.12.18	Maiṉ apní Rúh is par dálúṉgá;
MAT.12.18	Aur yih gairqaumoṉ ko insáf kí ḳhabar degá.
MAT.12.19	Yih na jhagṛá karegá, na shor;
MAT.12.19	Aur na bázároṉ meṉ koí is kí áwáz sunegá.
MAT.12.20	Yih kuchle húe sarkanḍe ko na toṛegá,
MAT.12.20	Aur dhuwáṉ uṭhte húe san ko na bujháegá,
MAT.12.20	Jab tak ki insáf kí fath na karáe;
MAT.12.21	Aur is ke nám se gairqaumeṉ ummed rakkheṉgí.
MAT.12.22	Us waqt log us ke pás ek andhe gúṉge ko láe, jis meṉ badrúh thí; us ne use achchhá kar diyá; chunáṉchi wuh gúṉgá bolne aur dekhne lagá. 
MAT.12.23	Aur sárí bhíṛ hairán hokar kahne lagí; Kyá yih Ibn i Dáúd hai? 
MAT.12.24	Farísíoṉ ne sunkar kahá, ki Yih badrúhoṉ ke sardár Baʻalzabúl kí madad bagair badrúhoṉ ko nahíṉ nikáltá. 
MAT.12.25	Us ne un ke ḳhayáloṉ ko jánkar un se kahá; Jis kisí bádsháhat meṉ phúṭ paṛtí hai, wuh wírán ho játí hai, aur jis kisí shahr yá ghar meṉ phúṭ paṛegí, wuh qáim na rahegá; 
MAT.12.26	aur agar Shaitán hí ne Shaitán ko nikálá, to apná muḳhálif áp ho gayá; phir us kí bádsháhat kyúṉkar qáim rahegí? 
MAT.12.27	Aur agar maiṉ Baʻalzabúl kí madad se badrúhoṉ ko nikáltá húṉ, to tumháre beṭe kis kí madad se nikálte haiṉ? Pas wuhí tumháre munsif hoṉge. 
MAT.12.28	Lekin agar maiṉ Ḳhudá kí Rúh kí madad se badrúhoṉ ko nikáltá húṉ, to Ḳhudá kí bádsháhat tumháre pás á pahuṉchí. 
MAT.12.29	Yá kyúṉkar koí ádmí kisí zoráwar ke ghar meṉ ghuskar us ká asbáb lúṭ saktá hai, jab tak ki pahle us zoráwar ko na báṉdh le? phir wuh us ká ghar lúṭ legá. 
MAT.12.30	Jo mere sáth nahíṉ, wuh mere ḳhiláf hai; aur jo mere sáth jamaʻ nahíṉ kartá, wuh bakhertá hai. 
MAT.12.31	Is liye maiṉ tum se kahtá húṉ, ki Ádmíoṉ ká har gunáh aur kufr to muʻáf kiyá jáegá; magar jo kufr Rúh ke haqq meṉ ho, wuh muʻáf na kiyá jáegá. 
MAT.12.32	Aur jo koí Ibn i Ádam ke barḳhiláf koí bát kahegá, wuh to use muʻáf kí jáegí; magar jo koí Rúhuʼl Quds ke barḳhiláf koí bát kahegá, wuh use muʻáf na kí jáegí, na is ʻálam meṉ, na ánewále meṉ. 
MAT.12.33	Yá to daraḳht ko bhí achchhá kaho, aur us ke phal ko bhí achchhá; yá daraḳht ko bhí burá kaho, aur us ke phal ko bhí burá; kyúṉki daraḳht phal hí se pahcháná játá hai. 
MAT.12.34	Ai sáṉp ke bachcho, tum bure hokar kyúṉkar achchhí báteṉ kah sakte ho? kyúṉki jo dil meṉ bhará hai, wuhí muṉh par átá hai. 
MAT.12.35	Achchhá ádmí achchhe ḳhazáne se achchhí chízeṉ nikáltá hai; aur burá ádmí bure ḳhazáne se burí chízeṉ nikáltá hai. 
MAT.12.36	Aur maiṉ tum se kahtá húṉ, ki jo nikammí bát log kaheṉge, ʻadálat ke din us ká hisáb deṉge. 
MAT.12.37	Kyúṉkí tú apní bátoṉ ke sabab se rástbáz ṭhahráyá jáegá, aur apní bátoṉ ke sabab se qusúrwár ṭhahráyá jáegá.
MAT.12.38	Is par baʻz faqíhoṉ aur Farísíoṉ ne jawab meṉ us se kahá; Ai Ustád, ham tujh se ek nishán dekhná cháhte haiṉ. 
MAT.12.39	Us ne jawáb dekar un se kahá, ki Is zamáne ke bure aur zinákár log nishán talab karte haiṉ; magar Yúnus nabí ke nishán ke siwá koí âur níshán un ko na diyá jáegá; 
MAT.12.40	kyúṉki jaise Yúnus tín rát din machhlí ke peṭ meṉ rahá, waise hí Ibn i Ádam tín rát din zamín ke andar rahegá. 
MAT.12.41	Nínaweh ke log is zamáne ke logoṉ ke sáth ʻadálat ke din khaṛe hokar inheṉ mujrim ṭhahráeṉge, kyúṉki unhoṉ ne Yúnus ki manádí par tauba kar lí, aur dekho, yaháṉ wuh hai jo Yúnus se bhí baṛá hai. 
MAT.12.42	Dakkhan kí malika is zamáne ke logoṉ ke sáth ʻadálat ke din uṭhkar inheṉ mujrim ṭhahráegi, kyúṉki wuh dunyá ke kanáre se Sulaimán kí hikmat sunne ko áí, aur dekho, yaháṉ wuh hai, jo Sulaimán se bhí baṛá hai. 
MAT.12.43	Jab nápák rúh ádmí meṉ se nikaltí hai, to súkhe maqámoṉ meṉ árám ḍhúṉḍhtí phirtí hai, aur pátí nahíṉ. 
MAT.12.44	Tab kahtí hai, ki Maiṉ apne us ghar meṉ phir jáúṉgí, jis se niklí thí; aur ákar use ḳhálí aur jhaṛá húá aur árásta pátí hai. 
MAT.12.45	Phir jákar âur sát rúheṉ apne se burí hamráh le átí hai, aur wuh dáḳhil hokar waháṉ bastí haiṉ, aur us ádmí ká pichhlá hál pahle se bhí ḳharáb ho játá hai. Is zamáne ke bure logoṉ ká hál bhí aisá hí hogá.
MAT.12.46	Jab wuh bhíṛ se yih kah hí rahá thá, to dekho, us ki máṉ aur bháí báhar khaṛe the, aur us se báteṉ karní cháhte the. 
MAT.12.47	Kisí ne us se kahá; Dekh, terí máṉ aur tere bháí báhar khaṛe haiṉ, aur tujh se báteṉ karní cháhte haiṉ. 
MAT.12.48	Us ne ḳhabar denewále ke jawáb meṉ kahá; Kaun hai merí máṉ, aur kaun haiṉ mere bháí? 
MAT.12.49	Aur apne shágirdoṉ kí taraf háth baṛhákar kahá; Dekho, merí máṉ aur mere bháí yih haiṉ. 
MAT.12.50	Kyúṉki jo koí mere ásmání Báp kí marzí par chale, wuhí merá bháí aur bahin aur máṉ hai.
MAT.13.1	Usí roz Yisúʻ ghar se nikalkar jhíl ke kanáre já baiṭhá; 
MAT.13.2	aur us ke pás aisí baṛí bhíṛ jamaʻ ho gayí, ki wuh kishtí par chaṛh baiṭhá aur sárí bhíṛ kanáre par khaṛí rahí. 
MAT.13.3	Aur us ne un se bahut sí báteṉ tamsíloṉ meṉ kahíṉ, ki Dekho, ek bonewálá bíj bone niklá; 
MAT.13.4	aur bote waqt kuchh dáne ráh ke kanáre gire, aur parandoṉ ne ákar unheṉ chug liyá; 
MAT.13.5	aur kuchh pathrílí zamín par gire, jaháṉ unheṉ bahut miṭṭí na milí, aur gahrí miṭṭí na milne ke sabab jald ug áe; 
MAT.13.6	aur jab súraj niklá, to jal gaye, aur jaṛ na hone ke sabab súkh gaye. 
MAT.13.7	Aur kuchh jháṛiyoṉ meṉ gire, aur jháṛiyoṉ ne baṛhkar unheṉ dabá liyá; 
MAT.13.8	aur kuchh achchhí zamín meṉ gire, aur phal láe; kuchh sau guná, kuchh sáṭh guná, kuchh tís guná. 
MAT.13.9	Jis ke kán hoṉ, wuh sun le.
MAT.13.10	Shágirdoṉ ne pás ákar us se kahá; Tú un se tamsíloṉ meṉ kyúṉ báteṉ kartá hai? 
MAT.13.11	Us ne jawáb meṉ un se kahá; Is liye ki tum ko ásmán kí bádsháhat ke bhedoṉ kí samajh dí gayí hai, magar unheṉ nahíṉ dí gayí. 
MAT.13.12	Kyúṉki jis ke pás hai, use diyá jáegá, aur us ke pás ziyáda ho jáegá; aur jis ke pás nahíṉ hai, us se wuh bhí le liyá jáegá, jo us ke pás hai. 
MAT.13.13	Maiṉ un se tamsíloṉ meṉ is liye báteṉ kartá húṉ, ki dekhte haiṉ aur phir nahíṉ dekhte, aur sunte haiṉ aur phir nahíṉ sunte, aur nahíṉ samajhte. 
MAT.13.14	Aur un ke haqq meṉ Yashaʻyáh kí yih peshíngoí púrí hotí hai, ki
MAT.13.14	Tum kánoṉ se sunoge, aur hargiz na samjhoge;
MAT.13.14	Aur áṉkhoṉ se dekhoge, aur hargiz maʻlúm na karoge;
MAT.13.15	Kyúṉki is ummat ke dil par charbí chhá gayí hai,
MAT.13.15	Aur wuh kánoṉ se úṉchá sunte haiṉ,
MAT.13.15	Aur unhoṉ ne apní áṉkheṉ band kar lí haiṉ;
MAT.13.15	Kahíṉ aisá na ho, ki áṉkhoṉ se maʻlúm kareṉ,
MAT.13.15	Aur kánoṉ se suneṉ,
MAT.13.15	Aur dil se samjheṉ,
MAT.13.15	Aur rujúʻ láeṉ,
MAT.13.15	Aur maiṉ unheṉ shifá baḳhshúṉ.
MAT.13.16	Lekin mubárak haiṉ tumhárí áṉkheṉ, is liye ki wuh dekhtí haiṉ, aur tumháre kán, is liye ki wuh sunte haiṉ. 
MAT.13.17	Kyúṉki maiṉ tum se sach kahtá húṉ, ki bahut se nabíoṉ aur rástbázoṉ ko árzú thí, ki jo báteṉ tum dekhte ho, dekheṉ, magar na dekhíṉ; aur jo báteṉ tum sunte ho, suneṉ, magar na suníṉ. 
MAT.13.18	Pas bonewále kí tamsíl suno. 
MAT.13.19	Jab koí bádsháhat ká kalám suntá hai, aur samajhtá nahíṉ, to jo us ke dil meṉ boyá gayá thá, use wuh sharír ákar chhín le játá hai. Yih wuh hai, jo ráh ke kanáre boyá gayá thá. 
MAT.13.20	Aur jo pathrílí zamin meṉ boyá gayá, yih wuh hai jo kalám ko suntá hai, aur use fiʼlfaur ḳhushí se qubúl kar letá hai; 
MAT.13.21	lekin apne andar jaṛ nahíṉ rakhtá, balki chandroza hai; aur jab kalám ke sabab musíbat yá zulm barpá hotá hai, to fiʼlfaur ṭhokar khá játá hai. 
MAT.13.22	Aur jo jháṛiyoṉ meṉ boyá gayá, yih wuh hai, jo kalám ko suntá hai, aur dunyá kí fikr, aur daulat ká fareb us kalám ko dabá detá hai, aur wuh bephal rah játá hai. 
MAT.13.23	Aur jo achchhí zamín meṉ boyá gayá, yih wuh hai, jo kalám ko suntá aur samajhtá hai, aur phal bhí látá hai; koí sau guná phaltá hai, koí sáṭh guná, koí tís guná.
MAT.13.24	Us ne ek âur tamsíl un ke sámne pesh karke kahá, ki Ásmán kí bádsháhat us ádmí kí mánind hai, jis ne apne khet meṉ achchhá bíj boyá; 
MAT.13.25	magar logoṉ ke sote meṉ, us ká dushman áyá, aur gehúoṉ men kaṛwe dáne bhí bokar chalá gayá. 
MAT.13.26	Pas jab pattiyáṉ niklíṉ, aur báleṉ áíṉ, to wuh kaṛwe dáne bhí dikháí diye. 
MAT.13.27	Ghar ke málik ke naukaroṉ ne ákar us se kahá; Ai ḳhudáwand, kyá tú ne apne khet meṉ achchhá bíj na boyá thá; phir us meṉ kaṛwe dáne kaháṉ se á gaye? 
MAT.13.28	Us ne un se kahá; Yih kisí dushman ne kiyá hai. Naukaroṉ ne us se kahá; To kyá tú cháhtá hai, ki ham jákar unheṉ jamaʻ kareṉ? 
MAT.13.29	Us ne kahá; Nahíṉ; kahíṉ aisá na ho, ki kaṛwe dánoṉ ke jamaʻ karne meṉ, tum un ke sáth gehúṉ bhí ukháṛ lo. 
MAT.13.30	Fasl tak to donoṉ ko ikaṭṭhá baṛhne do; aur fasl ke waqt maiṉ káṭnewáloṉ se kah dúṉgá, ki Pahle kaṛwe dáne jamaʻ kar lo, aur jaláne ke wáste un ke gaṭṭhe báṉdh lo, aur gehúṉ mere khatte meṉ jamaʻ kar do.
MAT.13.31	Us ne ek âur tamsíl un ke sámne pesh karke kahá, ki Ásmán kí bádsháhat us ráí ke dáne kí mánind hai, jise kisí ádmí ne lekar apne khet meṉ bo diyá: 
MAT.13.32	wuh sab bíjoṉ se chhoṭá to hai, magar jab baṛh játá hai, to sab tarkáriyoṉ se baṛá hotá hai, aur aisá daraḳht ho játá hai, ki hawá ke parande ákar us kí ḍáliyoṉ par baserá karte haiṉ.
MAT.13.33	Us ne ek âur tamsíl unheṉ sunáí, ki Ásmán kí bádsháhat us ḳhamír kí mánind hai, jise kisí ʻaurat ne lekar tín paimáne áṭe meṉ milá diyá, aur hote hote sab ḳhamír ho gayá.
MAT.13.34	Yih sab báteṉ Yisúʻ ne bhíṛ se tamsíloṉ meṉ kahíṉ, aur bagair tamsíl ke wuh un se kuchh na kahtá thá; 
MAT.13.35	táki jo nabí kí maʻrifat kahá gayá thá, wuh púrá ho, ki
MAT.13.35	Maiṉ tamsíleṉ kahne ko apná muṉh kholúṉgá;
MAT.13.35	Maiṉ un bátoṉ ko záhir karúṉgá, jo biná e ʻálam ke waqt se poshída rahí haiṉ.
MAT.13.36	Us waqt wuh bhíṛ ko chhoṛkar ghar meṉ gayá, aur us ke shágirdoṉ ne us ke pás ákar kahá, ki Khet ke kaṛwe dánoṉ kí tamsíl hameṉ samjhá de. 
MAT.13.37	Us ne jawáb meṉ kahá, ki Achchhe bíj ká bonewálá Ibn i Ádam hai, 
MAT.13.38	aur khet dunyá, aur achchhá bíj bádsháhat ke farzand, aur kaṛwe dáne us sharír ke farzand; 
MAT.13.39	jis dushman ne unheṉ boyá, wuh Iblís hai; aur fasl dunyá ka áḳhir, aur káṭnewále firishte. 
MAT.13.40	Pas jaise kaṛwe dáne jamaʻ kiye játe, aur ág meṉ jaláe játe haiṉ, waise hí dunyá ke áḳhir meṉ hogá. 
MAT.13.41	Ibn i Ádam apne firishtoṉ ko bhejegá, aur wuh sab ṭhokar khilánewálí chízoṉ aur badkároṉ ko us kí bádsháhat meṉ se jamaʻ kareṉge; 
MAT.13.42	aur unheṉ ág kí bhaṭṭí meṉ ḍál deṉge; waháṉ roná aur dáṉtoṉ ká pisná hogá. 
MAT.13.43	Us waqt rástbáz apne Báp kí bádsháhat meṉ áftáb kí mánind chamkeṉge. Jis ke kán hoṉ, wuh sun le.
MAT.13.44	Ásmán kí bádsháhat khet meṉ ek chhipe húe ḳhazáne kí mánind hai, jise kisí ádmí ne pá kar chhípá diyá, aur ḳhushí ke máre jákar jo kuchh us ká thá bech ḍálá, aur us khet ko mol le liyá.
MAT.13.45	Phir ásmán kí bádsháhat us saudágar kí mánind hai, jo ʻumda ʻumda motiyoṉ kí talásh meṉ thá: 
MAT.13.46	jab use ek beshqímat motí milá, to jákar jo kuchh us ká thá, sab bech ḍálá, aur use mol le liyá.
MAT.13.47	Phir ásmán kí bádsháhat us baṛe jál kí mánind hai, jo daryá meṉ ḍálá gayá, aur us ne har qism kí machhliyáṉ sameṭ líṉ: 
MAT.13.48	aur jab bhar gayá, to use kanáre par kheṉch láe, aur baíṭhkar achchhí achchhí to bartanoṉ meṉ jamaʻ kar líṉ, aur burí burí pheṉk diṉ. 
MAT.13.49	Dunyá ke áḳhir meṉ aisá hí hogá; ki firishte nikleṉge, aur sharíroṉ ko rástbázoṉ meṉ se judá kareṉge, aur unheṉ ág kí bhaṭṭí meṉ ḍál deṉge; 
MAT.13.50	waháṉ roná aur dáṉtoṉ ká písná hogá.
MAT.13.51	Kyá tum yih sab báteṉ samajh gaye? Unhoṉ ne us se kahá; Háṉ. 
MAT.13.52	Us ne un se kahá; Is liye har faqíh jo ásmán kí bádsháhat ká shágird baná hai, us ghar ke málik kí mánind hai, jo apne ḳhazáne meṉ se nayí aur purání chízeṉ nikáltá hai.
MAT.13.53	Jab Yisúʻ yih tamsíleṉ ḳhatm kar chuká, to aisá húá ki waháṉ se rawána ho gayá. 
MAT.13.54	Aur apne watan meṉ ákar un ke ʻibádatḳháne meṉ unheṉ aisí taʻlím dene lagá, ki wuh hairán hokar bole, ki Is ko yih hikmat aur muʻjize kaháṉ se mil gaye? 
MAT.13.55	Kyá yih baṛhaí ká beṭá nahíṉ? aur is kí máṉ ká nám Maryam, aur is ke bháí Yaʻqúb, aur Yúsuf, aur Shamaʻún, aur Yahúdáh nahíṉ? 
MAT.13.56	Aur kyá is kí sab bahineṉ hamáre háṉ nahíṉ? Phir yih sárí báteṉ is kó kaháṉ se á gayíṉ? 
MAT.13.57	Aur unhoṉ ne us ke sabab se ṭhokar kháí. Magar Yisúʻ ne un se kahá, ki Nabí apne watan aur apne ghar ke siwá, âur kahíṉ beʻizzat nahíṉ hotá. 
MAT.13.58	Aur us ne un kí beiʻtiqádi ke sabab waháṉ bahut se muʻjize na dikháe.
MAT.14.1	Us waqt chautháí mulk ke hákim Herodes ne Yisúʻ kí shuhrat suní, 
MAT.14.2	aur apne ḳhádimoṉ se kahá, ki Yih Yúhanná baptisma denewálá hai; wuh murdoṉ meṉ se jí uṭhá hai, is liye us se yih muʻjize záhir hote haiṉ. 
MAT.14.3	Kyúṉki Herodes na apne bháí Filippus kí bíwí Herodiyás ke sabab Yúhanná ko pakaṛkar báṉdhá, aur qaidḳháne meṉ ḍál diyá thá; 
MAT.14.4	is liye ki Yúhanná ne us se kahá thá, ki Is ká rakhná tujhe rawá nahíṉ. 
MAT.14.5	Aur wuh harchand use qatl karná cháhtá thá, magar ʻámm logoṉ se dartá thá, kyúṉki wuh use nabí jánte the. 
MAT.14.6	Lekin jab Herodes kí sálgirih húi, to Herodiyás kí beṭí ne mahfil meṉ náchkar, Herodes ko ḳhush kiyá. 
MAT.14.7	Is par us ne qasam khákar us se waʻda kiyá, ki Jo kuchh tú máṉgegí, tujhe dúṉgá. 
MAT.14.8	Wuh apní máṉ ke sikháne se bolí, ki Yúhanná baptisma denewále ká sir thál meṉ yahíṉ mujhe maṉgwá de. 
MAT.14.9	Bádsháh gamgín húá, magar apní qasamoṉ aur mihmánoṉ ke sabab us ne hukm diyá, ki de diyá jáe; 
MAT.14.10	aur ádmí bhejkar, qaidḳháne meṉ Yúhanná ká sir kaṭwá diyá. 
MAT.14.11	Aur us ká sir thál meṉ láyá gayá, aur laṛkí ko diyá gayá; aur wuh use apní máṉ ke pás le gayí. 
MAT.14.12	Aur us ke shágirdoṉ ne ákar lásh uṭhá lí, aur use dafn kar diyá, aur jákar Yisúʻ ko ḳhabar dí.
MAT.14.13	Jab Yisúʻ ne yih suná, to waháṉ se kishtí par alag kisí wírán jagah ko rawána húá; aur log yih sunkar shahr shahr se paidal us ke píchhe gaye. 
MAT.14.14	Us ne utarkar baṛí bhíṛ dekhí, aur use un par tars áyá; aur us ne un ke bímároṉ ko achchhá kar diyá. 
MAT.14.15	Aur jab shám húi, to shágird us ke pás ákar bole, ki Jagah wírán hai, aur ab waqt guzar gayá hai; logoṉ ko ruḳhsat kar de, táki gáṉwoṉ meṉ jákar apne wáste kháná mol leṉ. 
MAT.14.16	Yisúʻ ne un se kahá, ki In ká jáná zarúr nahíṉ; tum hí inheṉ kháne ko do. 
MAT.14.17	Unhoṉ ne us se kahá, ki Yaháṉ hamáre pás páṉch roṭiyoṉ aur do machhliyoṉ ke siwá âur kuchh nahíṉ. 
MAT.14.18	Us ne kahá; Unheṉ yaháṉ mere pás le áo. 
MAT.14.19	Aur us ne logoṉ ko ghás par baiṭhne ká hukm diyá; phir us ne wuh páṉch roṭiyáṉ, aur do machhliyáṉ liṉ, aur ásmán ki taraf dekhkar barakat cháhi, aur toṛkar shágirdoṉ ko roṭiyáṉ diṉ, aur shágirdoṉ ne logoṉ ko. 
MAT.14.20	Aur sab khákar ser ho gaye, aur unhoṉ ne bache húe ṭukṛoṉ se bharí húi barah ṭokriyáṉ uṭháíṉ. 
MAT.14.21	Aur khánewále, siwá ʻauratoṉ aur bachchoṉ ke, páṉch hazár mard ke qarib the.
MAT.14.22	Aur us ne fauran shágirdoṉ ko majbúr kiyá, ki kishtí par sawár hokar us se pahle pár chale jáeṉ, jab tak wuh logoṉ ko ruḳhsat kare. 
MAT.14.23	Aur logoṉ ko ruḳhsat karke ʻaláhida duʻá máṉgne ke liye paháṛ par chaṛh gayá; aur jab shám húi, to waháṉ akelá thá. 
MAT.14.24	Magar kishtí us waqt jhíl ke bích meṉ thí, aur lahroṉ se dagmagá rahí thí, kyúṉki hawá muḳhálif thí. 
MAT.14.25	Aur wuh rát ke chauthe pahar jhíl par chaltá húá un ke pás áyá. 
MAT.14.26	Shágird use jhíl par chalte húe dekhkar ghabrá gaye aur kahne lage, ki Bhút hai; aur ḍar ke máre chillá uṭhe. 
MAT.14.27	Yisúʻ ne fauran un se kahá; Ḳhátir jamaʻ rakkho; maiṉ húṉ; ḍaro nahíṉ. 
MAT.14.28	Patras ne us se jawáb meṉ kahá; Ai Ḳhudáwand, agar tú hai, to mujhe hukm de, ki pání par chalkar tere pás áúṉ. 
MAT.14.29	Us ne kahá; Á, Patras kishtí se utarkar, Yisúʻ ke pás jáne ke liye pání par chalne lagá. 
MAT.14.30	Magar jab hawá dekhí, to dar gayá, aur jab ḍúbne lagá, to chillákar kahá; Ai Ḳhudáwand, mujhe bachá! 
MAT.14.31	Yisúʻ ne fauran háth baṛhákar use pakaṛ liyá, aur us se kahá; Ai kam iʻtiqád, tú ne kyúṉ shakk kiyá? 
MAT.14.32	Aur jab wuh kishtí par chaṛh áe, to hawá tham gayí. 
MAT.14.33	Aur jo kishtí par the, unhoṉ ne use sijda karke kahá; Yaqínan tú Ḳhudá ká Beṭá hai.
MAT.14.34	Wuh pár jákar Gannesarat ke ʻiláqe meṉ pahuṉche. 
MAT.14.35	Aur waháṉ ke logoṉ ne use pahchánkar, us sáre girdnawáh meṉ ḳhabar bhejí, aur sab bímároṉ ko us ke pás láe; 
MAT.14.36	aur wuh us kí minnat karne lage, ki us kí poshák ká kanára hí chhú leṉ; aur jitnoṉ ne chhúá, wuh achchhe ho gaye.
MAT.15.1	Us waqt Farísíoṉ aur faqíhoṉ ne Yarúshalem se Yisúʻ ke pás ákar kahá, ki 
MAT.15.2	Tere shágird buzurgoṉ kí riwáyat ko kyúṉ ṭál dete haiṉ, ki roṭí kháte waqt háth nahíṉ dhote? 
MAT.15.3	Us ne jawáb meṉ un se kahá, ki Tum apní riwáyat se Ḳhudá ká hukm kyúṉ ṭál dete ho? 
MAT.15.4	Kyúṉki Ḳhudá ne farmáyá hai, ki Báp kí aur máṉ kí ʻizzat kar; aur, Jo báp yá máṉ ko burá kahe, wuh zarúr ján se márá jáe. 
MAT.15.5	Magar tum kahte ho, ki Jo koí báp yá máṉ se kahe, ki Jis chíz ká tujhe mujh se fáida pahuṉch saktá thá, wuh Ḳhudá kí nazr ho chukí; 
MAT.15.6	to wuh apne báp kí ʻizzat na kare. Pas tum ne apní riwáyat se Ḳhudá ká kalám bátil kar diyá. 
MAT.15.7	Ai riyákáro, Yashaʻyáh ne tumháre haqq meṉ kyá ḳhúb nubuwwat kí, ki
MAT.15.8	Yih ummat zabán se to merí ʻizzat kartí hai; magar in ká dil mujh se dúr hai.
MAT.15.9	Aur yih befáida merí parastish karte haiṉ;
MAT.15.9	Kyúṉki ádmíoṉ ke hukmoṉ kí taʻlím dete haiṉ.
MAT.15.10	Phir us ne logoṉ ko pás bulákar un se kahá, ki Suno aur samjho; 
MAT.15.11	jo chíz muṉh meṉ játí hai, wuh ádmí ko nápák nahíṉ kartí, magar jo muṉh se nikaltí hai, wuhí ádmí ko nápák kartí hai. 
MAT.15.12	Is par shágirdoṉ ne us ke pás ákar kahá; Kyá tú jántá hai, ki Farísíoṉ ne yih bát sunkar ṭhokar kháí? 
MAT.15.13	Us ne jawáb meṉ kahá, ki Jo paudá mere ásmání Báp ne nahíṉ lagáyá, jaṛ se ukháṛá jáegá. 
MAT.15.14	Unheṉ chhoṛ do; wuh andhe ráh batánewále haiṉ, aur agar andhe ko andhá ráh batáegá, to donoṉ gaṛhe meṉ gir paṛeṉge. 
MAT.15.15	Patras ne jawáb meṉ us se kahá, ki Yih tamsíl hameṉ samjhá de: 
MAT.15.16	Us ne kahá; Kyá tum bhí ab tak besamajh ho? 
MAT.15.17	Kyá nahíṉ samajhte, ki jo kuchh muṉh meṉ játá hai, wuh peṭ meṉ paṛtá, aur páeḳháne meṉ nikal játá hai? 
MAT.15.18	Magar jo báteṉ muṉh se nikaltí haiṉ, wuh dil se nikaltí haiṉ, aur wuhí ádmí ko nápák kartí haiṉ. 
MAT.15.19	Kyúṉki bure ḳhayál, ḳhúnrezíáṉ, zinákáríáṉ, harámkáríáṉ, choriyáṉ, jhúṭhí gawáhíáṉ, badgoíáṉ díl hí se nikaltí haiṉ. 
MAT.15.20	Yihí báteṉ haiṉ, jo ádmí ko nápák kartí haiṉ; magar bagair háth dhoe kháná kháná ádmí ko nápák nahíṉ kartá.
MAT.15.21	Phir Yisúʻ waháṉ se nikalkar Súr aur Saidá ke ʻiláqe ko rawána húá. 
MAT.15.22	Aur dekho, ek Kanʻáni ʻaurat un sarhaddoṉ se niklí, aur pukárkar kahá, ki Ai Ḳhudáwand Ibn i Dáúd, mujh par rahm kar; ek badrúh merí betí ko burí tarah satátí hai. 
MAT.15.23	Magar us ne kuchh jawáb use na diyá. Aur us ke shágirdoṉ ne pás ákar, us se yih ʻarz kí, ki Use ruḳhsat kar de, kyúṉki hamáre píchhe chillátí hai. 
MAT.15.24	Us ne jawáb meṉ kahá, ki Maiṉ Isráíl ke gharáne kí khoí húí bheṛoṉ ke siwá âur kisí ke pás nahíṉ bhejá gayá 
MAT.15.25	Magar us ne ákar use sijda kiyá aur kahá; Ai Ḳhudáwand, merí madad kar. 
MAT.15.26	Us ne jawáb meṉ kahá, ki Laṛkoṉ kí rotí lekar kuttoṉ ko ḍál dení achchhí nahíṉ. 
MAT.15.27	Us ne kahá; Háṉ, Ḳhudáwand; kyúṉki kutte bhí un ṭukṛoṉ meṉ se kháte haiṉ, jo un ke málikoṉ kí mez se girte haiṉ. 
MAT.15.28	Is par Yisúʻ ne jawáb meṉ us se kahá; Ai ʻaurat, terá baṛá hí ímán hai; jaisá cháhtí hai, tere liye waisá hí ho; aur us kí beṭí ne usí ghaṛí shifá páí.
MAT.15.29	Phir Yisúʻ waháṉ se chalkar, Galíl kí jhíl ke nazdík áyá, aur paháṛ par chaṛhkar wahíṉ baiṭh gayá. 
MAT.15.30	Aur ek baṛí bhíṛ laṉgṛoṉ andhoṉ, gúṉgoṉ, ṭunḍoṉ, aur bahut se âur bímároṉ ko apne sáth lekar us ke pás áí, aur unheṉ us ke páṉwoṉ meṉ ḍál diyá; aur us ne unheṉ achchhá kar diyá; 
MAT.15.31	chunáṉchi jab logoṉ ne dekhá, ki gúṉge bolte, ṭunḍe tandurust hote, aur laṉgṛe chalte phirte, aur andhe dekhte haiṉ, to taʻajjub kiyá, aur Isráíl ke Ḳhudá kí baṛáí kí.
MAT.15.32	Aur Yisúʻ ne apne shágirdoṉ ko pás bulákar kahá, ki Mujhe is bhíṛ par tars átá hai, kyúṉki yih tín din se barábar mere sáth rahí hai, aur in ke pás kuchh kháne ko nahíṉ; aur inheṉ bhúká ruḳhsat karná maiṉ nahíṉ cháhtá, kahíṉ aisá na ho, ki ráh meṉ thakkar rah jáeṉ. 
MAT.15.33	Shágirdoṉ ne us se kahá, ki Biyábán meṉ ham itní roṭiyáṉ kahaṉ se láeṉ, ki aisí baṛí bhíṛ ko ser kareṉ? 
MAT.15.34	Yisúʻ ne un se kahá, ki Tumhare pás kitní roṭiyáṉ haiṉ? Wuh bole, Sát, aur thoṛí si chhoṭí machhliyáṉ haiṉ. 
MAT.15.35	Us ne logoṉ ko hukm diyá, ki zamín par baiṭh jáeṉ. 
MAT.15.36	Aur un sát roṭiyoṉ aur machhliyoṉ ko lekar shukr kiyá, aur unheṉ toṛkar shágirdon ko detá gayá, aur shágird logoṉ ko. 
MAT.15.37	Aur sab khákar ser ho gaye, aur bache húe ṭukṛoṉ se bhare húe sát ṭokre uṭháe. 
MAT.15.38	Aur khánewále, siwá ʻauratoṉ aur bachchoṉ ke, chár hazár mard the. 
MAT.15.39	Phir wuh bhíṛ ko ruḳhsat karke, kishtí par sawár húá, aur Magadan kí sarhaddoṉ meṉ á gayá.
MAT.16.1	Phir Farísíoṉ aur Sadúqíoṉ ne pás ákar, ázmáne ke liye us se darḳhwást kí, ki Hameṉ koí ásmání nishán dikhá. 
MAT.16.2	Us ne jawáb meṉ un se kahá, ki Shám ko tum kahte ho, ki Khulá rahegá, kyúṉki ásmán lál hai. 
MAT.16.3	Aur subh ko yih, ki Áj áṉdhí chalegí, kyúṉki ásmán lál aur dhundhlá hai. Tum ásmán kí súrat meṉ to tamíz karní jánte ho, magar zamánoṉ kí ʻalámatoṉ meṉ tamíz nahíṉ kar sakte? 
MAT.16.4	Is zamáne ke bure aur zinákár log nishán talab karte haiṉ, magar Yúnus ke nishán ke siwá, koí âur nishán un ko na diyá jáegá. Aur wuh unheṉ chhoṛkar chalá gayá.
MAT.16.5	Aur shágird pár játe waqt roṭí sáth lení bhúlgaye the. 
MAT.16.6	Yisúʻ ne un se kahá; Ḳhabardár, Farísíoṉ aur Sadúqíoṉ ke ḳhamír se hoshyár rahná. 
MAT.16.7	Wuh ápas meṉ charchá karne lage, ki Ham roṭí nahíṉ láe. 
MAT.16.8	Yisúʻ ne yih maʻlúm karke kahá; Ai kam iʻtiqádo, tum ápas meṉ kyúṉ charchá karte ho, ki hamáre pás roṭi nahíṉ? 
MAT.16.9	Kyá ab tak nahíṉ samajhte, aur un páṉch hazár ádmíoṉ kí páṉch roṭiyáṉ tumheṉ yád nahíṉ, aur na yih ki kitní ṭokriyáṉ uṭháíṉ? 
MAT.16.10	Aur na un chár hazár ádmíoṉ kí sát roṭiyáṉ, aur na yih ki kitne ṭokre uṭháe? 
MAT.16.11	Kyá wajh hai, ki tum yih nahíṉ samajhte, ki maiṉ ne tum se roṭí kí bábat nahíṉ kahá? Farísíoṉ aur Sadúqíoṉ ke ḳhamír se ḳhabardár raho. 
MAT.16.12	Tab un kí samajh meṉ áyá, ki us ne roṭí ke ḳhamír se nahíṉ, balki Farísíoṉ aur Sadúqíoṉ kí taʻlím se ḳhabardár rahne ko kahá thá.
MAT.16.13	Jab Yisúʻ Qaisariya Filippí ke ʻiláqe meṉ áyá, to apne shágirdoṉ se yih púchhá, ki Log Ibn i Ádam ko kyá kahte haiṉ? 
MAT.16.14	Unhoṉ ne kahá; Baʻz Yúhanná baptisma denewálá kahte haiṉ, baʻz Eliyyáh, baʻz Yarmiyáh, yá nabíoṉ meṉ se koí. 
MAT.16.15	Us ne un se kahá; Magar tum mujhe kyá kahte ho? 
MAT.16.16	Shamaʻún Patras ne jawáb meṉ kahá; Tú zinda Ḳhudá ká Beṭá Masíh hai. 
MAT.16.17	Yisúʻ ne jawáb meṉ us se kahá, ki Mubárak hai tú, Shámaʻún BarYoná; kyúṉki yih bát gosht aur ḳhún ne nahíṉ, balki mere Báp ne, jo ásmán par hai, tujh par záhir ki hai. 
MAT.16.18	Aur maiṉ bhí tujh se kahtá húṉ, ki Tú Patras hai, aur maiṉ is patthar par apní kalísiyá banáúṉgá, aur ʻálam i arwáh ke darwáze us par gálib na áeṉge. 
MAT.16.19	Maiṉ ásman kí bádsháhat kí kunjiyáṉ tujhe dúṉgá, aur jo kuchh tú zamín par báṉdhegá, wuh ásmán par bandhegá; aur jo kuchh tú zamín par kholegá, wuh ásmán par khulegá. 
MAT.16.20	Us waqt us ne shágirdoṉ ko hukm diyá, ki kisí ko na batáná, ki yih Masíh hai.
MAT.16.21	Us waqt se Yisúʻ apne shágirdoṉ par záhir karne lagá, ki Mujhe zarúr hai, ki Yarúshalem ko jáúṉ, aur buzurgoṉ aur sardár káhinoṉ aur faqíhoṉ kí taraf se bahut dukh uṭháúṉ, aur qatl kiyá jáúṉ, aur tísre din jí uṭhúṉ. 
MAT.16.22	Is par Patras us ko alag le jákar use malámat karne lagá, ki Ai Ḳhudáwand, Ḳhudá na kare; yih tujh par hargiz nahíṉ hone ká. 
MAT.16.23	Us ne phirkar Patras se kahá; Ai Shaitán, mere sámne se dúr ho: tú mere liye ṭhokar ká báʻis hai; kyúṉki tú Ḳhudá kí bátoṉ ká nahíṉ, balki ádmíoṉ kí bátoṉ ká ḳhayál rakhtá hai. 
MAT.16.24	Us waqt Yisúʻ ne apne shágirdoṉ se kahá, ki Agar koí mere píchhe áná cháhe, to apní ḳhudí se inkár kare, aur apní salíb uṭháe aur mere píchhe ho le. 
MAT.16.25	Kyúṉki jo koí apní ján bachání cháhe, wuh use khoegá, aur jo koí mere wáste apní ján khoegá, wuh use páegá. 
MAT.16.26	Aur agar ádmi sárí dunyá hásil kare aur apní ján ká nuqsán uṭháe, to use kyá fáida hogá? yá ádmí apní ján ke badle kyá degá? 
MAT.16.27	Kyúṉki Ibn i Ádam apne Báp ke jalál meṉ apne firishtoṉ ke sáth áegá; us waqt har ek ko us ke kámoṉ ke muwáfiq badla degá. 
MAT.16.28	Maiṉ tum se sach kahtá húṉ, ki Jo yaháṉ khaṛe haiṉ, un meṉ se baʻz aise haiṉ ki jáb tak Ibn i Ádam ko us kí bádsháhat meṉ áte húe na dekh leṉge, maut ká maza hargiz na chakkheṉge.
MAT.17.1	Chha din ke baʻd Yisúʻ ne Patras aur Yaʻqúb aur us ke bháí Yúhanná ko hamráh liyá, aur unheṉ ek úṉche pahár par alag le gayá; 
MAT.17.2	aur un ke sámne us kí súrat badal gayí; aur us ká chihra súraj kí mánind chamká, aur us kí poshák núr kí mánind safed ho gayí. 
MAT.17.3	Aur dekho, Músá aur Eliyyáh us ke sáth báteṉ karte húe unheṉ dikhái diye. 
MAT.17.4	Patras ne Yisúʻ se kahá; Aí Ḳhudáwand, hamárá yaháṉ rahná achchhá hai; marzí ho, to maiṉ yaháṉ tín ḍere banáúṉ, ek tere liye, ek Músá ke liye, ek Eliyyáh ke liye. 
MAT.17.5	Wuh bol hí rahá thá, ki dekho, ek núrání bádal ne un par sáya kar liyá, aur dekho, us bádal meṉ se áwáz áí, ki Yih merá piyárá Beṭá hai, jis se maiṉ ḳhush húṉ; is kí suno. 
MAT.17.6	Shágird yih sunkar muṉh ke bal gire, aur bahut hí dare. 
MAT.17.7	Yisúʻ ne pás ákar unheṉ chhúá, aur kahá, ki Uṭho, aur ḍaro nahíṉ. 
MAT.17.8	Jab unhoṉ ne apní áṉkheṉ uṭháíṉ, to ek Yisúʻ ke siwá âur kisí ko na dekhá.
MAT.17.9	Jab wuh paháṛ se utarte the to Yisúʻ ne unheṉ yih hukm diyá, ki Jab tak Ibn i Ádam murdoṉ meṉ se na jí uṭhe, jo kuchh tum ne dekhá hai us ká zikr kisí se na karná. 
MAT.17.10	Us ke shágirdoṉ ne us se púchhá, ki Phir faqíh yih kyúṉ kahte haíṉ, ki Eliyyáh ká pahle áná zarúr hai? 
MAT.17.11	Us ne jawáb meṉ kahá; Eliyyáh albatta áegá, aur sab kuchh bahál karegá; 
MAT.17.12	lekín maiṉ tum se kahtá húṉ, ki Eliyyáh to á chuká, aur unhoṉ ne us ko nahíṉ pahcháná, balki jo cháhá, us ke sáth kíyá; isí tarah Ibn i Ádam bhí un ke háth se dukh uṭháegá. 
MAT.17.13	Tab shágird samajh gaye ki us ne ham se Yúhanná baptisma denewále kí bábat kahá hai.
MAT.17.14	Aur jab wuh bhíṛ ke pás pahuṉche, to ek ádmí us ke pás áyá, aur us ke áge ghuṭne ṭekkar kahne lagá; 
MAT.17.15	Ai Ḳhudáwand, mere beṭe par rahm kar, kyúṉki us ko mirgí átí hai, aur wuh bahut dukh uṭhátá hai, is liye ki aksar ág meṉ gir paṛtá hai, aur aksar pání meṉ bhí. 
MAT.17.16	Aur maiṉ us ko tere shágirdoṉ ke pás láyá thá, magar wuh use achchhá na kar sake. 
MAT.17.17	Yisúʻ ne jawáb meṉ kahá; Ai beiʻtiqád aur kajrau qaum, maiṉ kab tak tumháre sáth rahúṉgá? kab tak tumhárí bardásht karúṉgá? use yaháṉ mere pás le áo. 
MAT.17.18	Yisúʻ ne use jhiṛká, aur badrúh us se nikal gayí, aur wuh laṛká usí ghaṛí achchhá ho gayá. 
MAT.17.19	Us waqt shágirdoṉ ne Yisúʻ ke pás alag ákar kahá, ki Ham is ko kyúṉ na nikál sake? 
MAT.17.20	Us ne un se kahá; Apne ímán kí kamí ke sabab; kyúṉki maiṉ tum se sach kahtá húṉ, ki Agar tum meṉ ráí ke dáne ke barábar bhí ímán hogá, to is paháṛ se kah sakoge, ki Yaháṉ se sarak kar waháṉ chalá já, aur wuh chalá jáegá; aur koí bát tumháre liye námumkin na hogí. [
MAT.17.21	Lekin yih qism duʻá ke siwá âur kisí tarah nahíṉ nikal sakti.]
MAT.17.22	Aur jab wuh Galíl meṉ rahte the, to Yisúʻ ne un se kahá, ki Ibn i Ádam ádmíoṉ ke hawále kiyá jáegá; 
MAT.17.23	aur wuh use qatl kareṉge, aur wuh tísre din zinda kiyá jáegá. Is par wuh bahut hí gamgín húe. 
MAT.17.24	Aur jab Kafarnahúm meṉ áe, to nim misqál lenewáloṉ ne Patras ke pás ákar kahá; Kyá tumhárá ustád ním misqál nahíṉ detá? 
MAT.17.25	Us ne kahá; Háṉ, detá hai. Aur jab wuh ghar meṉ áyá, to Yisúʻ ne us ke bolne se pahle hí kahá; Ai Shamaʻún, tú kyá samajhtá hai? Dunyá ke bádsháh kin se mahsúl yá jizya lete haiṉ? apne beṭoṉ se, yá gairoṉ se? 
MAT.17.26	Jab us ne kahá, ki Gairoṉ se; to Yisúʻ ne us se kahá; Pas beṭe barí húe. 
MAT.17.27	Magar is liye ki ham unheṉ ṭhokar na khiláeṉ, tú jhíl par jákar bansí ḍál, aur jo machhlí pahle nikle use le; aur jab us ká muṉh kholegá, to ek misqál milegá; wuh lekar mere aur apne badle unheṉ de.
MAT.18.1	Us waqt shágird Yisúʻ ke pás ákar bole; Pas ásmán kí bádsháhat meṉ baṛá kaun hai? 
MAT.18.2	Us ne ek bachche ko pás bulákar use un ke bích meṉ khaṛá kar diyá, 
MAT.18.3	aur kahá; Maiṉ tum se sach kahtá húṉ, ki agar tum na phiro, aur bachchoṉ kí mánind na bano, to ásmán kí bádsháhat meṉ hargiz dáḳhil na hoge. 
MAT.18.4	Pas jo koí apne áp ko is bachche kí mánind chhoṭá banáegá, wuhí ásmán kí bádsháhat meṉ baṛá hogá. 
MAT.18.5	Aur jo koí aise bachche ko mere nám par qubúl kartá hai, wuh mujhe qubúl kartá hai; 
MAT.18.6	lekin jo koí in chhoṭoṉ meṉ se, jo mujh par ímán láe haiṉ, kisí ko ṭhokar khilátá hai, us ke liye yih bihtar hai, ki ek baṛí chakkí ká páṭ us ke gale meṉ laṭkáyá jáe, aur wuh gahre samundar meṉ dubo diyá jáe. 
MAT.18.7	Thokaroṉ ke sabab dunyá par afsos hai; kyúṉki ṭhokaroṉ ká lagná zarúr hai, lekin us ádmí par afsos hai, jis ke báʻis se ṭhokar lage. 
MAT.18.8	Pas agar terá háth yá terá páṉw tujhe ṭhokar khiláe, to use káṭkar apne pás se pheṉk de; ṭundá yá laṉgṛá hokar zindagí meṉ dáḳhil honá tere liye is se bihtar hai, ki do háth yá do páṉw hote, tú hamesha kí ág meṉ ḍálá jáe. 
MAT.18.9	Aur agar terí áṉkh tujhe ṭhokar khiláe, to use nikálkar apne pás se pheṉk de; káná hokar zindagí meṉ dáḳhil honá tere liye is se bihtar hai, ki do áṉkheṉ hote, tú ág ke jahannam meṉ ḍálá jáe. 
MAT.18.10	Ḳhabardár, in chhoṭoṉ meṉ se kisí ko náchíz na jánná; kyúṉki maiṉ tum se kahtá húṉ, ki Ásmán par un ke firishte mere ásmání Báp ká muṉh har waqt dekhte haiṉ. [
MAT.18.11	Kyúṉki Ibn i Ádam khoe húoṉ ko ḍhúṉḍhne aur naját dene áyá hai.] 
MAT.18.12	Tum kyá samajhte ho? agar kisí ádmí kí sau bheṛeṉ hoṉ, aur un meṉ se ek bhaṭak jáe, to kyá wuh ninnánawe ko chhoṛkar aur paháṛoṉ par jákar, us bhaṭkí húí ko na ḍhúṉḍhegá? 
MAT.18.13	Aur agar aisá ho ki use páe, to maiṉ tum se sach kahtá húṉ, ki wuh un ninnánawe kí nisbat jo bhaṭkí nahíṉ, is bher kí ziyáda ḳhushí karegá. 
MAT.18.14	Isí tarah tumháre Báp kí jo ásmán par hai yih marzi nahíṉ, ki in chhoṭoṉ meṉ se ek bhí halák ho.
MAT.18.15	Agar terá bháí terá gunáh kare, to já, aur akele meṉ bát chít karke use samjhá; agar wuh terí sune, to tú ne apne bháí ko pá liyá. 
MAT.18.16	Aur agar na sune, to âur ek do ádmíoṉ ko apne sáth le já, táki har ek bát do tín gawáhoṉ kí zabán se sábit ho jáe. 
MAT.18.17	Agar wuh un kí bhí sunne se inkár kare, to kalísiyá se kah; aur agar kalísiyá kí bhí sunne se inkár kare, to tú use gairqaumwále aur mahsúl lenewále ke barábar ján. 
MAT.18.18	Maiṉ tum se sach kahtá húṉ, ki Jo kuchh tum zamín par báṉdhoge, wuh ásmán par bandhegá; aur jo kuchh tum zamín par khologe, wuh ásmán par khulegá. 
MAT.18.19	Phir maiṉ tum se kahtá húṉ, ki Agar tum meṉ se do shaḳhs zamín par kisí bát ke liye, jise wuh máṉgte hoṉ, ittifáq kareṉ, to wuh mere Báp kí taraf se, jo ásmán par hai, un ke liye ho jáegí. 
MAT.18.20	Kyúṉki jaháṉ do yá tín mere nám par ikaṭṭhe haiṉ, waháṉ maiṉ un ke bích meṉ húṉ.
MAT.18.21	Us waqt Patras ne pás ákar us se kahá; Ai Ḳhudáwand, agar merá bháí merá gunáh kartá rahe, to maiṉ kitní dafʻa use muʻáf karúṉ? kyá sát dafʻa tak? 
MAT.18.22	Yisúʻ ne us se kahá; Maiṉ tujh se yih nahíṉ kahtá, ki sát dafʻa, balki sát dafʻa ke sattar gune tak. 
MAT.18.23	Pas ásmán kí bádsháhat us bádsháh kí mánind hai, jis ne apne naukaroṉ se hisáb lená cháhá. 
MAT.18.24	Aur jab hisáb lene lagá, to us ke sámne ek qarzdár házir kiyá gayá, jise das hazár toṛe dene the. 
MAT.18.25	Magar chúṉki us ke pás kuchh adá karne ko na thá, is liye us ke málik ne hukm diyá, ki Yih aur is ke jorú
MAT.18.26	Pas naukar ne girkar use sijda kiyá aur kahá; Ai ḳhudáwand, mujhe muhlat de, to maiṉ terá sárá qarz adá karúṉgá. 
MAT.18.27	Us naukar ke málik ne tars khákar use chhoṛ diyá, aur us ká qarz baḳhsh diyá. 
MAT.18.28	Jab wuh naukar báhar niklá, to us ke hamḳhidmatoṉ meṉ se ek us ko milá, jis par us ke sau dinár áte the; us ne us ko pakaṛkar us ká galá ghoṉṭá aur kahá, ki Jo merá átá hai, adá kar de. 
MAT.18.29	Pas us ke hamḳhidmat ne us ke sámne girkar us kí minnat kí aur kahá, Mujhe muhlat de, maiṉ tujhe adá kar dúṉgá. 
MAT.18.30	Us ne na máná, balki jákar use qaidḳháne meṉ ḍál diyá, ki jab tak qarz adá na kar de, qaid rahe. 
MAT.18.31	Pas us ke hamḳhidmat yih hál dekhkar bahut gamgín húe, aur ákar apne málik ko sárá ahwál suná diyá. 
MAT.18.32	Is par us ke málik ne us ko pás bulákar us se kahá; Ai sharír naukar, maiṉ ne wuh sárá qarz tujhe is liye baḳhsh diyá ki tú ne merí minnat kí thí; 
MAT.18.33	kyá tujhe lázim na thá, ki jaisá maiṉ ne tujh par rahm kiyá, tú bhí apne hamḳhidmat par rahm kartá? 
MAT.18.34	Aur us ke málik ne gusse hokar, us ko jalládoṉ ke hawále kiyá, ki jab tak tamám qarz adá na kar de, qaid rahe. 
MAT.18.35	Isí tarah tumháre sáth merá ásmání Báp bhí karegá, agar tum meṉ se har ek apne bháí ko dil se muʻáf na kare.
MAT.19.1	Jab Yisúʻ yih báteṉ ḳhatm kar chuká, to aisá húá ki Galíl se rawána hokar, Yardan ke pár Yahúdiya kí sarhaddoṉ meṉ áyá; 
MAT.19.2	aur us ke píchhe ek baṛi bhíṛ ho lí, aur us ne unheṉ wahán achchhá kiyá.
MAT.19.3	Aur Farísí use ázmáne ke wáste us ke pás áe aur kahne lage; Kyá har ek sabab se apní bíwí ká chhoṛ dená rawá hai? 
MAT.19.4	Us ne jawáb meṉ kahá; Kyá tum ne nahíṉ paṛhá, ki jis ne unheṉ banáyá, us ne ibtidá hí se unheṉ mard aur ʻaurat banákar kahá, ki 
MAT.19.5	Is sabab se mard báp se aur máṉ se judá hokar, apní bíwí ke sáth rahegá, aur wuh donoṉ ek jism hoṉge? 
MAT.19.6	Pas wuh do nahiṉ, balki ek jism haiṉ. Is liye jise Ḳhudá ne joṛá hai, use ádmí judá na kare. 
MAT.19.7	Unhoṉ ne us se kahá; Phir Músá ne kyúṉ hukm diyá hai, ki taláqnáma dekar use chhoṛ de? 
MAT.19.8	Us ne un se kahá, ki Músá ne tumhári saḳhtdilí ke sabab tumheṉ apní bíwiyoṉ ke chhoṛ dene kí ijázat dí, magar ibtidá se aisá na thá. 
MAT.19.9	Aur maiṉ tum se kahtá húṉ, ki Jo koí apní bíwí ko harámkárí ke siwá kisi âur sabab se chhoṛ de, aur dúsrí se biyáh kare, wuh ziná kartá hai; aur jo koí chhoṛí húí se biyáh kar le wuh bhí ziná kartá hai. 
MAT.19.10	Shágirdoṉ ne us se kahá, ki Agar mard ká bíwí ke sáth aisá hí hál hai, to biyáh karná hí achchhá nahíṉ. 
MAT.19.11	Us ne un se kahá, ki Sab is bát ko qubúl nahíṉ kar sakte, magar wuhí jinheṉ yih qudrat dí gayí hai. 
MAT.19.12	Kyúṉki baʻz ḳhoje aise haiṉ, jo máṉ ke peṭ hí se aise paidá húe, aur baʻz ḳhoje aise haiṉ, jinheṉ ádmíoṉ ne ḳhoja banáyá, aur baʻz ḳhoje aise haiṉ, jinhoṉ ne ásmán kí bádsháhat ke liye apne áp ko ḳhoja banáyá. Jo qubúl kar saktá hai, wuh qubúl kare.
MAT.19.13	Us waqt log bachchoṉ ko us ke pás láe, táki wuh un par háth rakkhe aur duʻá máṉge, magar shágirdoṉ ne unheṉ jhiṛká. 
MAT.19.14	Lekin Yisúʻ ne kahá; Bachchoṉ ko mere pás áne do, aur unheṉ manaʻ na karo, kyúṉki ásmán kí bádsháhat aisoṉ hí kí hai. 
MAT.19.15	Aur wuh un par háth rakhkar waháṉ se chalá gayá.
MAT.19.16	Aur dekho, ek shaḳhs ne pás ákar us se kahá; Ai ustád, maiṉ kaun sí nekí karúṉ, táki hamesha kí zindagí páúṉ? 
MAT.19.17	Us ne us se kahá, ki Tú mujh se nekí kí bábat kyúṉ púchhtá hai? nek to ek hí hai; lekin agar tú zindagí meṉ dáḳhil honá cháhtá hai, to hukmoṉ par ʻamal kar. 
MAT.19.18	Us ne us se kahá; Kaun se hukmoṉ par? Yisúʻ ne kahá; Yih, ki Ḳhún na kar; Ziná na kar; Chorí na kar; Jhúṭhí gawáhí na de; 
MAT.19.19	Apne báp kí aur máṉ kí ʻizzat kar; aur apne paṛausí se apní mánind mahabbat rakh. 
MAT.19.20	Us jawán ne us se kahá, ki Maiṉ ne in sab par ʻamal kiyá hai; ab mujh meṉ kis bát kí kamí hai? 
MAT.19.21	Yisúʻ ne us se kahá; Agar tú kámil honá cháhtá hai, to já, apná mál o asbáb bechkar garíboṉ ko de; tujhe ásmán par ḳhazána milegá; aur ákar mere píchhe ho le. 
MAT.19.22	Magar wuh jawán yih bát sunkar gamgín hoke chalá gayá, kyúṉki baṛá máldár thá.
MAT.19.23	Aur Yisúʻ ne apne shágirdoṉ se kahá; Maiṉ tum se sach kahtá húṉ, ki daulatmand ká ásmán kí bádsháhat meṉ dáḳhil honá mushkil hai. 
MAT.19.24	Aur phir tum se kahtá húṉ, ki úṉṭ ká súí ke náke meṉ se nikal jáná is se ásán hai, ki daulatmand Ḳhudá kí bádsháhat meṉ dáḳhil ho. 
MAT.19.25	Shágird yih sunkar bahut hí hairán húe, aur bole, ki Phir kaun naját pá saktá hai? 
MAT.19.26	Yisúʻ ne un kí taraf dekhkar kahá, ki Yih ádmíoṉ se to nahíṉ ho saktá, lekin Ḳhudá se sab kuchh ho saktá hai. 
MAT.19.27	Is par Patras ne jawáb meṉ us se kahá, ki Dekh, ham to sab kuchh chhoṛkar tere píchhe ho liye haiṉ; pas ham ko kyá milegá? 
MAT.19.28	Yisúʻ ne un se kahá; Maiṉ tum se sach kahtá húṉ, ki jab Ibn i Ádam nayí paidáish meṉ apne jalál ke taḳht par baiṭhegá, to tum bhí jo mere píchhe ho liye ho, bárah taḳhtoṉ par baiṭhkar, Isráíl ke bárah qabíloṉ ká insáf karoge. 
MAT.19.29	Aur jis kisí ne gharoṉ, yá bháiyoṉ, yá bahinoṉ, yá báp, yá máṉ, yá bachchoṉ, yá khetoṉ ko mere nám kí ḳhátir chhoṛ diyá hai, us ko sau guná milegá aur hamesha kí zindagí ká wáris hogá. 
MAT.19.30	Lekin bahut se awwal áḳhir ho jáeṉge, aur áḳhir awwal.
MAT.20.1	Kyúṉki ásmán kí bádsháhat us ghar ke málik kí mánind hai, jo sawere niklá, táki apne angúrí bág meṉ mazdúr lagáe. 
MAT.20.2	Aur us ne mazdúroṉ se ek dínár roz ṭhahrákar, unheṉ apne bág meṉ bhej diyá. 
MAT.20.3	Phir pahar din chaṛhe ke qaríb nikalkar, us ne auroṉ ko bázár meṉ bekár khaṛe dekhá, 
MAT.20.4	aur un se kahá; Tum bhí bág meṉ chale jáo; jo wájib hai, tumheṉ dúṉgá. Pas wuh chale gaye. 
MAT.20.5	Phir us ne do pahar aur tísre pahar ke qaríb nikalkar waisá hí kiyá. 
MAT.20.6	Aur koí ek ghanṭá din rahe, phir nikalkar auroṉ ko khaṛe páyá, aur un se kahá; Tum kyúṉ yaháṉ tamám din bekár khaṛe rahe? 
MAT.20.7	Unhoṉ ne us se kahá; Is liye ki kisí ne ham ko mazdúrí par nahíṉ lagáyá. Us ne un se kahá; Tum bhí bág meṉ chale jáo. 
MAT.20.8	Jab shám húí, to bág ke málik ne apne kárinde se kahá, ki Mazdúroṉ ko bulá, aur pichhloṉ se lekar pahloṉ tak unheṉ mazdúri de de. 
MAT.20.9	Jab wuh áe jo ghanṭá bhar dín rahe lagáe gaye the, to unheṉ ek ek dínár milá. 
MAT.20.10	Jab pahle mazdúr áe, to unhoṉ ne yih samjhá, ki hameṉ ziyáda milegá, aur un ko bhí ek hí ek dinár milá. 
MAT.20.11	Jab milá, to ghar ke málik se yih kahkar shikáyat karne lage, ki 
MAT.20.12	In pichhloṉ ne ek hí ghanṭá kám kiyá hai, aur tú ne inheṉ hamáre barábar kar diyá, jinhoṉ ne din bhar ká bojh uṭháyá, aur saḳht dhúp sahí. 
MAT.20.13	Us ne jawáb dekar un meṉ se ek se kahá; Miyáṉ, maiṉ tere sáth beinsáfí nahíṉ kartá; kyá terá mujh se ek dinár nahíṉ ṭhahrá thá? 
MAT.20.14	Jo terá hai uthá le, aur chalá já; merí marzí yih hai, ki jitná tujhe detá húṉ, is pichhle ko bhí utná hí dúṉ. 
MAT.20.15	Kyá mujhe rawá nahíṉ, ki apne mál ko jo cháhún so karúṉ? Yá tú is liye ki maiṉ nek húṉ, burí nazar se dekhtá hai? 
MAT.20.16	Isí tarah áḳhir awwal ho jáeṉge, aur awwal áḳhir.
MAT.20.17	Aur Yisúʻ Yarúshalem játe meṉ bárah shágirdoṉ ko alag le gayá, aur ráh meṉ un se kahá; 
MAT.20.18	Dekho, ham Yarúshalem ko játe haiṉ, aur Ibn i Ádam sardár kahinoṉ aur faqíhoṉ ke hawále kiyá jáegá, aur wuh us ke qatl ká hukm deṉge, 
MAT.20.19	aur use gairqaumoṉ ke hawále kareṉge, táki wuh use ṭhaṭṭhoṉ meṉ uṛáeṉ, aur koṛe máreṉ, aur salib par chaṛháeṉ, aur wuh tísre din zinda kiyá jáegá.
MAT.20.20	Us waqt Zabdí ke beṭoṉ kí máṉ ne, apne beṭoṉ ke sáth us ke sámne ákar sijda kiyá, aur us se kuchh ʻarz karne lagí. 
MAT.20.21	Us ne us se kahá, ki Tú kyá cháhtí hai? Us ne us se kahá; Farmá, ki yih mere do beṭe terí bádsháhat meṉ ek terí dahiní, aur ek terí báíṉ taraf baithe. 
MAT.20.22	Yisúʻ ne jawáb meṉ kahá; Tum nahíṉ jánte, ki kyá máṉgte ho. Jo piyála maiṉ píne ko húṉ, kyá tum pí sakte ho? Unhoṉ ne us se kahá; Pí sakte haiṉ. 
MAT.20.23	Us ne un se kahá; Merá píyála to pioge, lekin apne dahine báeṉ kisí ko biṭhá dená merá kám nahíṉ, magar jin ke liye mere Báp kí taraf se taiyár kiyá gayá, unhíṉ ke liye hai. 
MAT.20.24	Aur jab dasoṉ ne yih suná, to un donoṉ bháiyoṉ se ḳhafá húe. 
MAT.20.25	Magar Yisúʻ ne unheṉ pás bulákar kahá; Tum jánte ho, ki gairqaumoṉ ke sardár un par hukúmat chaláte, aur amír un par iḳhtiyár jatáte haiṉ. 
MAT.20.26	Tum meṉ aisá na hogá, balki jo tum meṉ baṛá honá cháhe, wuh tumhárá ḳhádim bane, 
MAT.20.27	aur jo tum meṉ awwal honá cháhe, wuh tumhárá gulám bane: 
MAT.20.28	chunáṉchi Ibn i Ádam is liye nahíṉ áyá, ki ḳhidmat le, balki ḳhidmat kare, aur apní ján bahuteroṉ ke badle fidye meṉ de.
MAT.20.29	Aur jab wuh Yarího se nikalte the, to ek baṛi bhíṛ us ke píchhe ho li. 
MAT.20.30	Aur dekho, do andhoṉ ne jo ráh; ke kanáre baithe húe the, yih sunkar, ki Yisúʻ já rahá hai, chillákar kahá; Ai Ḳhudáwand, Ibn i Dáúd, ham par rahm kar. 
MAT.20.31	Logoṉ ne unheṉ dáṉṭá ki chup raheṉ; lekin wuh aur bhí chillákar bole; Ai Ḳhudáwand, Ibn i Dáúd, ham par rahm kar. 
MAT.20.32	Yisúʻ ne khaṛe hokar unheṉ buláyá aur kahá; Tum kyá cháhte ho, ki maiṉ tumháre liye karúṉ? 
MAT.20.33	Unhoṉ ne us se kahá; Ai Ḳhudáwand, yih ki hamárí áṉkheṉ khul jáeṉ. 
MAT.20.34	Yisúʻ ko tars áyá, aur us ne un kí áṉkhoṉ ko chhúá; aur wuh fauran bíná ho gaye, aur us ke píchhe ho liye.
MAT.21.1	Aur jab wuh Yarúshalem ke nazdík pahuṉche, aur Zaitún ke paháṛ par Baitfage ke pás áe, to Yisúʻ ne do shágirdoṉ ko yih kahkar bhejá, ki 
MAT.21.2	Apne sámne ke gáṉw meṉ jáo; waháṉ pahuṉchte hí ek gadhí bandhí húí, aur us ke sáth bachcha tumheṉ milegá; unheṉ kholkar mere pás le áo. 
MAT.21.3	Aur agar koí tum se kuchh kahe, to kahná, ki Yih Ḳhudáwand ko darkár haiṉ; wuh fiʼlfaur unheṉ bhej degá. 
MAT.21.4	Yih is liye húá, ki jo nabí kí maʻrifat kahá gayá thá, wuh púrá ho, ki
MAT.21.5	Siyyon kí betí se kaho, ki
MAT.21.5	Dekh, terá Bádsháh tere pás átá hai;
MAT.21.5	Wuh halím hai, aur gadhe par sawár hai;
MAT.21.5	Balki ládú ke bachche par.
MAT.21.6	Pas shágirdoṉ ne jákar, jaisá Yisúʻ ne unheṉ hukm diyá thá, waisá hí kiyá; 
MAT.21.7	aur gadhí aur bachche ko lákar apne kapṛe un par dále; aur wuh un par baiṭh gayá. 
MAT.21.8	Aur bhíṛ meṉ ke aksar logoṉ ne apne kapṛe ráste meṉ bichháe, aur âuroṉ ne daraḳhtoṉ se dáliyáṉ káṭkar ráh meṉ phailáín. 
MAT.21.9	Aur bhíṛ jó us ke áge áge játí aur píchhe píichhe chalí áti thí, pukár pukár kar kahtí thí, ki Ibn i Daúd ko Hoshaʻná, mubárak hai wuh jo Ḳhudáwand ke nám par átá hai, ʻálam i bálá par Hoshaʻná. 
MAT.21.10	Aur jab wuh Yarúshalem meṉ dáḳhil húá, to sáre shahr meṉ halchal paṛ gayí, aur log kahne lage; Yih kaun hai? 
MAT.21.11	Bhíṛ ke logoṉ ne kahá; Yih Galíl ke Násarat ká nabí Yisúʻ hai.
MAT.21.12	Aur Yisúʻ ne Ḳhudá kí haikal meṉ dáḳhil hokar, un sab ko nikál diyá, jo haikal meṉ ḳharíd o faroḳht kar rahe the, aur sarráfoṉ ke taḳhte aur kabútarfaroshoṉ kí chaukiyáṉ ulaṭ díṉ, 
MAT.21.13	aur un se kahá; Likhá hai, ki Merá ghar duʻá ká ghar kahláegá; magar tum use ḍákúoṉ kí khoh banáte ho. 
MAT.21.14	Aur andhe aur laṉgṛe haikal meṉ us ke pás áe; aur us ne unheṉ achchhá kiyá. 
MAT.21.15	Lekin jab sardár káhinoṉ aur faqíhoṉ ne un ʻajíb kámoṉ ko, jo us ne kiye, aur laṛkoṉ ko haikal meṉ Ibn i Dáúd ko Hoshaʻná pukárte dekhá, to ḳhafá hokar us se kahne lage; 
MAT.21.16	Tú suntá hai, ki yih kyá kahte haiṉ? Yisúʻ ne un se kahá; Háṉ; kyá tum ne yih kabhí nahíṉ paṛhá, ki Bachchoṉ aur shírḳhwároṉ ke muṉh se tú ne hamd ko kámil karáyá? 
MAT.21.17	Aur wuh unheṉ chhoṛkar shahr ke báhar Baitʻaniyyáh meṉ gayá, aur rát ko wahíṉ rahá.
MAT.21.18	Aur jab subh ko phir shahr meṉ játá thá, to use bhúk lagí. 
MAT.21.19	Aur anjir ká ek daraḳht ráh ke kanáre dekhkar us ke pás gayá, aur pattoṉ ke siwá us meṉ kuchh na pákar us se kahá, ki Áyanda tujh meṉ kabhí phal na lage. Aur anjír ká daraḳht usí dam súkh gayá. 
MAT.21.20	Shágirdoṉ ne yih dekhkar taʻajjub kiyá, aur kahá; Yih anjír ká daraḳht kyúṉkar ek dam meṉ súkh gayá? 
MAT.21.21	Yisúʻ ne jawáb meṉ un se kahá; Maiṉ tum se sach kahtá húṉ, ki Agar ímán rakkho aur shakk na karo, to na sirf wuh karoge, jo anjír ke daraḳht ke sáth húá, balki agar is paháṛ se bhí kahoge, ki Tú ukhaṛ já, aur samundar meṉ já paṛ, to yih ho jáegá. 
MAT.21.22	Aur jo kuchh duʻá meṉ ímán ke sáth máṉgoge, wuh sab tumheṉ milegá.
MAT.21.23	Aur jab wuh haikal meṉ ákar taʻlím de rahá thá, to sardár káhinoṉ, aur qaum ke buzurgoṉ ne us ke pás ákar kahá; Tú in kámoṉ ko kis iḳhtiyár se kartá hai? aur kis ne tujhe yih iḳhtiyár diyá hai? 
MAT.21.24	Yisúʻ ne jawáb meṉ un se kahá, ki Maiṉ bhí tum se ek bát púchhtá húṉ; agar wuh mujhe batáoge, to maiṉ bhí tum ko batáúṉgá, ki in kámoṉ ko kis iḳhtiyár se kartá húṉ. 
MAT.21.25	Yúhanná ká baptisma kaháṉ se thá? ásmán kí taraf se, yá insán kí taraf se? Wuh ápas meṉ saláh karne lage, ki Agar ham kaheṉ, Ásmán kí taraf se, to wuh ham se kahegá, phir tum ne kyúṉ us ká yaqín na kiyá? 
MAT.21.26	Aur agar kaheṉ, Insán kí taraf se, to ham ʻawámm se darte haiṉ, kyúṉki sab Yúhanná ko nabí jánte haiṉ. 
MAT.21.27	Pas unhoṉ ne jawáb meṉ Yisúʻ se kahá, ki Ham nahíṉ jánte. Us ne bhí un se kahá; Maiṉ bhí tumheṉ nahíṉ batátá, ki in kámoṉ ko kis iḳhtiyár se kartá húṉ. 
MAT.21.28	Tum kyá samajhte ho? Ek ádmí ke do beṭe the; us ne pahle ke pás jákar kahá; Beṭá, já; áj angúrí bág meṉ kám kar. 
MAT.21.29	Us ne jawáb meṉ kahá; Maiṉ nahíṉ jáúṉgá; magar píchhe pachhtákar gayá. 
MAT.21.30	Phir dúsre ke pás jákar us ne isí tarah kahá. Us ne jawáb diyá; Achchhá janáb: magar gayá nahíṉ. 
MAT.21.31	In donoṉ meṉ se kaun apne báp kí marzí bajá láyá? Wuh bole; Pahlá. Yisúʻ ne un se kahá; Maiṉ tum se sach kahtá húṉ, ki Mahsúl lenewále aur kasbíáṉ tum se pahle Ḳhudá ki bádsháhat meṉ dáḳhil hotí haiṉ. 
MAT.21.32	Kyúṉki Yúhanná rástbází ki taríq par tumháre pás áyá, aur tum ne us ká yaqín na kiyá, magar mahsúl lenewáloṉ aur kasbíoṉ ne us ká yaqín kiyá; aur tum yih dekhkar píchhe bhí na pachhtáe, ki us ká yaqín kar lete. 
MAT.21.33	Ek âur tamsíl suno. Ek ghar ká málik thá, jis ne angúrí bág lagáyá, aur us ke chároṉ taraf iháta gherá aur us meṉ hauz khodá, aur burj banáyá, aur use bágbánoṉ ko ṭheke par dekar pardes chalá gayá. 
MAT.21.34	Aur jab phal ká mausim qaríb áyá, to us ne apne naukaroṉ ko bágbánoṉ ke pás apná phal lene ko bhejá. 
MAT.21.35	Aur bágbánoṉ ne us ke naukaroṉ ko pakaṛkar kisí ko píṭá, aur kisí ko qatl kiyá, aur kisí ko saṉgsár kiyá. 
MAT.21.36	Phir us ne âur naukaroṉ ko bhejá, jo pahloṉ se ziyáda the, aur unhoṉ ne in ke sáth bhí usí tarah kiyá. 
MAT.21.37	Áḳhir us ne apne beṭe ko un ke pás yih kahkar bhejá, ki Wuh mere beṭe ká to liház kareṉge. 
MAT.21.38	Jab bágbánoṉ ne beṭe ko dekhá, to ápas meṉ kahá, ki Yihí wáris hai; áo, ise qatl karke is kí mírás par qabza kar leṉ. 
MAT.21.39	Aur use pakaṛkar bág se báhar nikálá, aur qatl kar diyá. 
MAT.21.40	Pas jab bág ká málik áegá, to un bágbánoṉ ke sáth kyá karegá? 
MAT.21.41	Unhoṉ ne us se kahá; Un bure ádmíoṉ ko burí tarah halák karegá, aur bág ká ṭheká âur bágbánoṉ ko degá, jo mausam par us ko phal deṉ. 
MAT.21.42	Yisúʻ ne un se kahá; Kyá tum ne kitáb i muqaddas meṉ kabhí nahíṉ paṛhá, ki
MAT.21.42	Jis patthar ko miʻmároṉ ne radd kiyá,
MAT.21.42	Wuhí kone ke sire ká patthar ho gayá;
MAT.21.42	Yih Ḳhudáwand kí taraf se húá,
MAT.21.42	Aur hamárí nazar meṉ ʻajib hai?
MAT.21.43	Is liye maiṉ tum se kahtá húṉ, ki Ḳhudá ki bádsháhat tum se le li jáegí, aur us qaum ko, jo us ke phal láe, de dí jáegí. 
MAT.21.44	Aur jo is patthar par giregá, us ke ṭukṛe ṭukṛe ho jáeṉge, magar jis par wuh giregá, use pís dálegá. 
MAT.21.45	Aur jab sardár káhinoṉ aur Farísíoṉ ne us kí tamsíleṉ suníṉ, to samajh gaye, ki hamáre haqq meṉ kahtá hai. 
MAT.21.46	Aur wuh us ke pakaṛne kí koshish meṉ the, lekin logoṉ se darte the, kyúṉki wuh use nabí jánte the.
MAT.22.1	Aur Yisúʻ phir un se tamsíloṉ meṉ kahne lagá, ki 
MAT.22.2	Ásmán kí bádsháhat us bádsháh kí mánind hai, jis ne apne beṭe kí shádi kí; 
MAT.22.3	aur apne naukaroṉ ko bhejá ki buláe húoṉ ko shádí meṉ buláeṉ; magar unhoṉ ne áná na cháhá. 
MAT.22.4	Phir us ne âur naukaroṉ ko yih kahkar bhejá, ki Buláe húoṉ se kaho, ki Dekho, maiṉ ne ziyáfat taiyár kar lí hai; mere bail aur moṭe moṭe jánwar zabh ho chuke haiṉ, aur sab kuchh taiyár hai; shádí meṉ áo. 
MAT.22.5	Magar wuh beparwáí karke chal diye, koí apne khet ko, koí apní saudágarí ko, 
MAT.22.6	aur báqíoṉ ne us ke naukaroṉ ko pakaṛkar beʻizzat kiyá, aur már ḍálá. 
MAT.22.7	Bádsháh ko gussa áyá, aur ápná lashkar bhejkar, un ḳhúníoṉ ko halák kar diyá, aur un ká shahr phúṉk diyá. 
MAT.22.8	Tab us ne apne naukaroṉ se kahá, ki Shádi kí ziyáfat to taiyár hai, magar buláe húe láiq na the. 
MAT.22.9	Pas rástoṉ ke nákoṉ par jáo, aur jitne tumheṉ mileṉ, shádi meṉ bulá láo. 
MAT.22.10	Aur wuh naukar báhar rástoṉ par jákar, jo unheṉ mile, kyá bure kyá bhale, sab ko jamaʻ kar láe, aur shádí kí mahfil mihmánoṉ se bhar gayí. 
MAT.22.11	Aur jab bádsháh mihmánoṉ ke dekhne ko andar áyá, to us ne waháṉ ek ádmí ko dekhá, jo shádi ki poshák pahine húe na thá; 
MAT.22.12	aur us se kahá; Miyáṉ, tú shádí kí poshák pahine bagair yaháṉ kyúṉkar á gayá? Lekin us ká muṉh band ho gayá. 
MAT.22.13	Is par bádsháh ne ḳhádimoṉ se kahá; Us ke háth páṉw báṉdhkar us ko báhar andhere meṉ ḍál do; waháṉ roná aur dáṉtoṉ ká písná hogá. 
MAT.22.14	Kyúṉki buláe húe bahut haiṉ, magar barguzída thoṛe.
MAT.22.15	Us waqt Farísíoṉ ne jákar mashwara kiyá, ki use kyúṉkar bátoṉ meṉ phaṉsáeṉ. 
MAT.22.16	Pas unhoṉ ne apne shágirdoṉ ko Herodíoṉ ke sáth us ke pás bhejá, aur unhoṉ ne kahá; Ai ustád, ham jánte haiṉ ki tú sachchá hai, aur sachchái se Ḳhudá kí ráh kí taʻlím detá hai, aur kisí kí parwá nahíṉ kartá; kyúṉki tú kisí ádmí ká tarafdár nahíṉ. 
MAT.22.17	Pas hameṉ batá, tú kyá samajhtá hai? Qaisar ko jizya dená rawá hai, yá nahíṉ? 
MAT.22.18	Yisúʻ ne un kí sharárat jánkar kahá; Ai riyákáro, mujhe kyúṉ ázmáte ho? 
MAT.22.19	Jizye ká sikka mujhe dikháo. Wuh ek dínár us ke pás le áe. 
MAT.22.20	Us ne un se kahá; Yih súrat aur nám kis ká hai? 
MAT.22.21	Unhoṉ ne us se kahá; Qaisar ká. Is par us ne un se kahá; Pas jo Qaisar ká hai, Qaisar ko, aur jo Ḳhudá ká hai, Ḳhudá ko adá karo. 
MAT.22.22	Unhoṉ ne yih sunkar taʻajjub kiyá, aur use chhoṛkar chale gaye.
MAT.22.23	Usí din Sadúqí, jo kahte haiṉ, ki qiyámat hai hí nahíṉ, us ke pás áe, aur us se yih suwál kiyá, ki 
MAT.22.24	Ai ustád, Músá ne kahá thá ki Agar koí beaulád mar jáe, to us ká bháí us kí bíwí se biyáh kar le, aur apne bháí ke liye nasl paidá kare. 
MAT.22.25	Ab hamáre darmiyán sát bháí the; aur pahlá biyáh karke mar gayá, aur is sabab se, ki us ke aulád na thí, apní bíwí apne bhái ke liye chhoṛ gayá; 
MAT.22.26	isí tarah dúsrá aur tísrá bhí, sátweṉ tak. 
MAT.22.27	Sab ke píchhe wuh ʻaurat bhí mar gayí. 
MAT.22.28	Pas wuh qiyámat meṉ un sátoṉ meṉ se kis kí bíwí hogí? kyúṉki sab ne us se biyáh kiyá thá. 
MAT.22.29	Yisúʻ ne jawáb meṉ un se kahá, ki Tum gumráh ho, is liye ki na kitáb i muqaddas ko jánte ho, na Ḳhudá ki qudrat ko; 
MAT.22.30	kyúṉki qiyámat meṉ biyáh shádí na hogí, balki log ásmán par firishtoṉ kí mánind hoṉge. 
MAT.22.31	Magar murdoṉ ke jí uṭhne kí bábat, jo Ḳhudá ne tumheṉ farmáyá thá, kyá tum ne wuh nahíṉ paṛhá, ki 
MAT.22.32	Maiṉ Ibráhím ká Ḳhudá, aur Izháq ká Ḳhudá, aur Yaʻqúb ká Ḳhudá húṉ? Wuh to murdoṉ ká Ḳhudá nahíṉ, balki zindoṉ ká hai. 
MAT.22.33	Log yih sunke us kí taʻlím se hairán húe.
MAT.22.34	Aur jab Farísíoṉ ne suná, ki us ne Sadúqíoṉ ká muṉh band kar diyá, to wuh jamaʻ ho gaye; 
MAT.22.35	aur un meṉ se ek ʻálim i sharaʻ ne ázmáne ke liye us se púchhá; 
MAT.22.36	Ai ustád, Tauret meṉ kaun sá hukm baṛá hai? 
MAT.22.37	Us ne us se kahá, ki Ḳhudáwand apne Ḳhudá se apne sáre dil, aur apní sárí ján, aur apní sárí ʻaql se mahabbat rakh. 
MAT.22.38	Baṛá aur pahlá hukm yihí hai. 
MAT.22.39	Aur dúsrá us kí mánind yih hai, ki Apne paṛausí se apne barábar mahabbat rakh. 
MAT.22.40	In hí do hukmoṉ par tamám Tauret aur ambiyá ke sahífoṉ ká madár hai.
MAT.22.41	Aur jab Farísí jamaʻ húe, to Yisúʻ ne un se yih púchhá, 
MAT.22.42	ki Tum Masíh ke haqq meṉ kyá samajhte ho? Wuh kis ká beṭá hai? Unhoṉ ne us se kahá; Dáúd ká. 
MAT.22.43	Us ne un se kahá; Pas Dáúd Rúh kí hidáyat se kyúṉkar use Ḳhudáwand kahtá hai, ki
MAT.22.44	Ḳhudáwand ne mere Ḳhudáwand se kahá;
MAT.22.44	Merí dahiní taraf baiṭh,
MAT.22.44	Jab tak maiṉ tere dushmanoṉ ko tere páṉwoṉ ke níche na kar dúṉ?
MAT.22.45	Pas jab Dáúd us ko Ḳhudáwand kahtá hai, to wuh us ká beṭá kyúṉkar ṭhahrá? 
MAT.22.46	Aur koí us ke jawáb meṉ ek bát na bol saká, aur na us din se phir kisí ne us se suwál karne kí jurʼat kí.
MAT.23.1	Us waqt Yisúʻ ne bhíṛ se aur apne shágirdoṉ se yih báteṉ kahíṉ, ki 
MAT.23.2	Faqíh aur Farísí Músá kí gaddí par baiṭhe haiṉ; 
MAT.23.3	pas jo kuchh wuh tumheṉ batáeṉ, wuh sab karo aur máno, lekin un ke se kám na karo, kyúṉki wuh kahte haiṉ, aur karte nahíṉ. 
MAT.23.4	Wuh aise bhári bojh, jin ká uṭháná mushkil hai, báṉdhkar logoṉ ke kandhoṉ par rakhte haiṉ, magar áp unheṉ apní unglí se bhí hiláná nahíṉ cháhte. 
MAT.23.5	Wuh apne sab kám logoṉ ke dikháne ko karte haiṉ, kyúṉki apne taʻwíz baṛe banáte, aur apní poshák ke kanáre chauṛe rakhte haiṉ; 
MAT.23.6	aur ziyáfatoṉ meṉ sadrnishíní, aur ʻibádatḳhánoṉ meṉ aʻlá darje ki kursíáṉ, 
MAT.23.7	aur bázároṉ meṉ salám, aur ádmíoṉ se Rabbí kahláná pasand karte haiṉ. 
MAT.23.8	Magar tum Rabbí na kahláo; kyúṉki tumhárá ustád ek hí hai, aur tum sab bháí ho. 
MAT.23.9	Aur zamín par kisí ko apná báp na kaho; kyúṉki tumhárá Báp ek hí hai, jo ásmání hai. 
MAT.23.10	Aur na tum hádi kahláo; kyúṉki tumhárá hádí ek hí hai, yaʻní Masíh. 
MAT.23.11	Lekin jo tum meṉ baṛá hai, wuh tumhárá ḳhádim bane. 
MAT.23.12	Aur jo koí apne áp ko baṛá banáegá, wuh chhoṭá kiyá jáegá; aur jo apne áp ko chhoṭá banáegá, wuh baṛá kiyá jáegá.
MAT.23.13	Ai riyákár faqího aur Farísío, tum par afsos hai! ki ásmán kí bádsháhat logoṉ par band karte ho; kyúṉki na to áp dáḳhil hote ho, aur na dáḳhil honewáloṉ ko dáḳhil hone dete ho.
MAT.23.13	[
MAT.23.14	Ai riyákár faqího aur Farisio, tum par afsos hai! ki tum bewa ʻauratoṉ ke gharoṉ ko dabá baiṭhte ho, aur dikháwe ke liye namáz ko túl dete ho: tumheṉ ziyáda sazá hogí.]
MAT.23.15	Ai riyákár faqího aur Farísío, tum par afsos hai! ki ek muríd karne ke liye tarí aur ḳhushkí ká daura karte ho, aur jab wuh muríd ho chuktá hai, to use apne se dúná jahannam ká farzand baná dete ho.
MAT.23.16	Ai andhe ráh batánewálo, tum; par afsos hai! jo kahte ho, ki Agar koí maqdis kí qasam kháe, to kuchh bát nahíṉ; lekin agar maqdis ke sone kí qasam kháe, to us ká páband hogá. 
MAT.23.17	Ai ahmaqo aur andho, kaun sá baṛá hai? soná, yá maqdis jis ne sone ko muqaddas kiyá? 
MAT.23.18	Aur phir kahte ho, ki Agar koí qurbángáh kí qasam kháe, to kuchh bát nahíṉ, lekín jo nazr us par chaṛhí ho, agar us kí qasam kháe, to us ká páband hogá. 
MAT.23.19	Ai andho, kaun sí baṛí hai? nazr, yá qurbángáh jo nazr ko muqaddas kartí hai? 
MAT.23.20	Pas jo qurbángáh kí qasam khátá hai, wuh us kí, aur sab chízoṉ kí jo us par haiṉ, qasam khátá hai. 
MAT.23.21	Aur jo maqdis ki qasam khátá hai, wuh us kí aur us ke rahnewále kí qasam khátá hai. 
MAT.23.22	Aur jo ásmán kí qasam khátá hai, wuh Ḳhudá ke taḳht kí, aur us par baiṭhnewále kí qasam khátá hai.
MAT.23.23	Ai riyákár faqího aur Farísío, tum par afsos hai! ki podíne aur sauṉf aur zíre par dahyakí dete ho, aur tum ne shariʻat kí ziyáda bhárí bátoṉ, yaʻní insáf aur rahm aur ímán ko chhoṛ diyá hai. Lázim thá, ki yih bhí karte, aur wuh bhí na chhoṛte. 
MAT.23.24	Ai andhe ráh batánewálo, jo machchhar ko to chhánte ho, aur úṉṭ ko nigal játe ho.
MAT.23.25	Ai riyákár faqího aur Farísío, tum par afsos hai! ki piyále aur rikábi ko úpar se sáf karte ho, magar wuh andar lúṭ aur náparhezgárí se bhare haiṉ. 
MAT.23.26	Ai andhe Farísí, pahle piyále aur rikábí ko andar se sáf kar, táki úpar se bhí sáf ho jáeṉ.
MAT.23.27	Ai riyákár faqího aur Farísio, tum par afsos hai! ki tum safedí phirí húi qabroṉ ki mánind ho, jo úpar se to ḳhúbsúrat dikháí detí haiṉ, magar andar murdoṉ kí haddiyoṉ, aur har tarah kí najásat se bharí húí haiṉ. 
MAT.23.28	Isí tarah tum bhí záhir meṉ to logoṉ ko rástbáz dikhái dete ho, magar bátin meṉ riyákárí aur bedíní se bhare húe ho.
MAT.23.29	Ai riyákár faqího aur Farísío, tum par afsos hai! ki nabíoṉ kí qabreṉ banáte, aur rástbázoṉ ke maqbare árásta karte ho, 
MAT.23.30	aur kahte ho, ki Agar ham apne bápdádá ke zamáne meṉ hote, to nabíoṉ ke ḳhún meṉ un ke sharík na hote. 
MAT.23.31	Is tarah tum apní nisbat gawáhí dete ho, ki ham nabíoṉ ke qátiloṉ ke farzand haiṉ. 
MAT.23.32	G̣araz apne bápdádá ká paimána bhar do. 
MAT.23.33	Ai sáṉpo, ai afaʻí ke bachcho, tum jahannam kí sazá se kyúṉkar bachoge? 
MAT.23.34	Is liye dekho maiṉ nabíoṉ aur dánáoṉ aur faqíhoṉ kó tumháre pás bhetjá húṉ; un meṉ se baʻz ko qatl karoge, aur salíb par chaṛháoge, aur baʻz ko apne ʻibádatḳhánoṉ meṉ koṛe mároge, aur shahr ba shahr satáte phiroge; 
MAT.23.35	táki sab rástbázoṉ ká ḳhún, jo zamín par baháyá gayá, tum par áe; rástbáz Hábíl ke ḳhún se lekar Birikyáh ke beṭe Zakaryáh ke ḳhún tak, jise tum ne maqdis aur qurbángáh ke darmiyán qatl kiyá. 
MAT.23.36	Maiṉ tum se sach kahtá húṉ, ki Yih sab kuchh is zamáne ke logoṉ par áegá.
MAT.23.37	Ai Yarúshalem, ai Yarúshalem, tú jo nabíoṉ ko qatl kartí hai, aur jo tere pás bheje gaye, unheṉ saṉgsár kartí hai! kitní hí bár maiṉ ne cháha, ki jis tarah murgí apne bachchoṉ ko paroṉ tale jamaʻ kar letí hai, usí tarah maiṉ bhí tere laṛkoṉ ko jamaʻ kar lúṉ, magar tum ne na cháhá! 
MAT.23.38	Dekho, tumhárá ghar tumháre liye wírán chhoṛá játá hai. 
MAT.23.39	Kyúṉki maiṉ tum se kahtá húṉ, ki Ab se mujhe phir hargiz na dekhoge, jab tak na kahoge, ki Mubárak hai wuh jo Ḳhudáwand ke nám par átá hai.
MAT.24.1	Aur Yisúʻ haikal se nikalkar já rahá thá, kí us ke shágird us ke pás áe, táki use haikal ki ʻimárateṉ dikháeṉ. 
MAT.24.2	Us ne jawáb meṉ un se kahá; Kyá tum in sab chízoṉ ko nahíṉ dekhte? Maiṉ tum se sach kahtá húṉ, ki Yaháṉ kisí patthar par patthar báqí na rahegá, jo giráyá na jaegá.
MAT.24.3	Aur jab wuh Zaitún ke paháṛ par baiṭhá thá, to us ke shágird alag us ke pás ákar bole; Hameṉ batá ki yih báteṉ kab hoṉgi? aur tere áne aur dunyá ke áḳhir hone ká nishán kyá hogá? 
MAT.24.4	Yisúʻ ne jawáb meṉ un se kahá, ki Ḳhabardár, koí tumheṉ gumráh na kar de. 
MAT.24.5	Kyúṉki bahutere mere nám se áeṉge, aur kaheṉge ki Maiṉ Masih húṉ, aur bahut se logoṉ ko gumráh kareṉge. 
MAT.24.6	Aur tum laiṛáiyáṉ, aur laṛáiyoṉ kí afwáh sunoge; ḳhabardár, ghabrá na jáná; kyúṉki in bátoṉ ká wáqiʻ honá zarúr hai, lekin us waqt ḳhátima na hogá. 
MAT.24.7	Kyúṉki qaum par qaum, aur bádsháhat par bádsháhat chaṛhái karegí; aur jagah jagah kál paṛeṉge, aur bhauṉchál áeṉge. 
MAT.24.8	Lekin yih sab báteṉ musíbatoṉ ká shurúʻ hí hoṉgí. 
MAT.24.9	Us waqt log tumheṉ taklíf dene ke liye pakaṛwáeṉge, aur tumheṉ qatl kareṉge, aur mere nám ke sabab sárí qaumeṉ tum se ʻadáwat rakkheṉgí. 
MAT.24.10	Aur us waqt bahutere ṭhokar kháeṉge, aur ek dúsre ko pakaṛwáeṉge, aur ek dúsre se ʻadáwat rakkheṉge. 
MAT.24.11	Aur bahut se jhúṭhe nabí uṭh khaṛe hoṉge, aur bahuteroṉ ko gumráh kareṉge. 
MAT.24.12	Aur bedíní ke baṛh jáne ke sabab bahuteroṉ kí mahabbat ṭhandí paṛ jáegí. 
MAT.24.13	Magar jo áḳhir tak bardásht karegá, wuh naját páegá. 
MAT.24.14	Aur bádsháhat kí is ḳhushḳhabarí kí manádi tamám dunyá meṉ hogí, táki sab qaumoṉ ke liye gawáhí ho; aur us waqt ḳhátima hogá.
MAT.24.15	Pas jab tum us ujáṛnewálí makrúh chíz ko, jis ká zikr Dániyál nabí kí maʻrifat húá, muqaddas maqám meṉ khaṛá húá dekho, (paṛhnewálá samajh le,) 
MAT.24.16	to jo Yahúdiya meṉ hoṉ, wuh paháṛoṉ par bhág jáeṉ: 
MAT.24.17	jo koṭhe par ho, wuh apne ghar ká asbáb lene ko níche na utre; 
MAT.24.18	aur jo khet meṉ ho, wuh apná kapṛá lene ko píchhe na lauṭe. 
MAT.24.19	Magar un par afsos hai, jo un dinoṉ meṉ hámila hoṉ, aur jo dúdh pilátí hoṉ! 
MAT.24.20	Pas duʻá máṉgo, ki tumheṉ jáṛoṉ meṉ yá Sabt ke din bhágná na paṛe; 
MAT.24.21	kyúṉki us waqt aisí baṛí musíbat hogí, ki dunyá ke shurúʻ se na ab tak húí, na kabhí hogí. 
MAT.24.22	Aur agar wuh din ghaṭáe na játe, to koí bashar na bachtá; magar barguzídoṉ kí ḳhátir wuh din ghaṭáe jáeṉge. 
MAT.24.23	Us waqt agar koí tum se kahe, ki Dekho, Masíh yaháṉ hai, yá waháṉ hai, to yaqín na karná. 
MAT.24.24	Kyúṉki jhúṭhe Masíh aur jhúṭhe nabí uṭh khaṛe hoṉge, aur aise baṛe nishán aur ʻajíb kám dikháeṉge, ki agar mumkin ho, to barguzídoṉ ko bhí gumráh kar leṉ. 
MAT.24.25	Dekho, maiṉ ne pahle hí tum se kah diyá hai. 
MAT.24.26	Pas agar wuh tum se kaheṉ, ki Dekho, wuh biyábán meṉ hai, to báhar na jáná; Dekho, wuh koṭhriyoṉ meṉ hai, to yaqín na karná. 
MAT.24.27	Kyúṉki jaise bijlí púrab se kauṉdhkar pachchhim tak dikháí detí hai, waise hí Ibn i Ádam ká áná hogá. 
MAT.24.28	Jaháṉ murdár hai, waháṉ giddh jamaʻ ho jáeṉge.
MAT.24.29	Aur fauran un dinoṉ kí musíbat ke baʻd súraj tárík ho jáegá, aur chánd apní raushní na degá, aur sitáre ásmán se gireṉge, aur ásmánoṉ kí quwwateṉ hiláí jáeṉgí: 
MAT.24.30	aur us waqt Ibn i Ádam ká nishán ásmán par dikháí degá; aur us waqt zamín kí sárí qaumeṉ chhátí píṭeṉgí aur Ibn i Ádam ko baṛí qudrat aur jalál ke sáth ásmán ke bádaloṉ par áte dekheṉgí. 
MAT.24.31	Aur wuh narsinge kí baṛí áwáz ke sáth apne firishtoṉ ko bhejegá, aur wuh us ke barguzídoṉ ko chároṉ taraf se ásmán ke is sire se us sire tak jamaʻ kareṉge.
MAT.24.32	Ab anjír ke daraḳht se ek tamsíl síkho: júṉhí us kí ḍálí narm hotí aur patte nikalte haiṉ tum ján lete ho, ki garmí nazdík hai: 
MAT.24.33	isí tarah jab tum in sab bátoṉ ko dekho, to ján lo ki wuh nazdík, balki darwáze par hai. 
MAT.24.34	Maiṉ tum se sach kahtá húṉ, ki Jab tak yih sab báteṉ na ho leṉ, yih nasl hargiz tamám na hogí. 
MAT.24.35	Ásmán aur zamín ṭal jáeṉge, lekin merí báteṉ hargiz na ṭaleṉgí. 
MAT.24.36	Lekin us din aur us ghaṛí kí bábat koí nahíṉ jántá, na ásmán ke firishte, na Beṭá, magar sirf Báp. 
MAT.24.37	Jaisá Núh ke dinoṉ meṉ húá, waisá hí Ibn i Ádam ke áne ke waqt hogá. 
MAT.24.38	Kyúṉki jis tarah túfán se pahle ke dinoṉ meṉ log kháte píte the, aur un meṉ biyáh shádí hotí thí, us din tak, ki Núh kishtí meṉ dáḳhil húá, 
MAT.24.39	aur jab tak túfán ákar un sab ko bahá na le gayá, un ko ḳhabar na húí, isí tarah Ibn i Ádam ká áná hogá. 
MAT.24.40	Us waqt do ádmí khet meṉ hoṉge; ek le liyá jáegá, aur dúsrá chhoṛ diyá jáegá. 
MAT.24.41	Do ʻaurateṉ chakkí pístí hoṉgí; ek le lí jáegí, aur dúsrí chhoṛ dí jáegí. 
MAT.24.42	Pas jágte raho; kyúṉki tum nahíṉ jánte, ki kis din tumhárá Ḳhudáwand áegá. 
MAT.24.43	Lekin yih ján rakkho, ki agar ghar ke málik ko maʻlúm hotá, ki chor rát ke kaun se pahar áegá, to jágtá rahtá, aur apne ghar meṉ naqb hone na detá. 
MAT.24.44	Is liye tum bhí taiyár raho; kyúṉki jis ghaṛí tumheṉ gumán bhí na hogá, Ibn i Ádam á jáegá. 
MAT.24.45	Pas wuh diyánatdár aur ʻaqlmand naukar kaun sá hai, jise málik ne apne naukar chákaroṉ par muqarrar kiyá, táki waqt par unheṉ kháná de? 
MAT.24.46	Mubárak hai wuh naukar, jise us ká málik ákar aisá hí karte páe. 
MAT.24.47	Maiṉ tum se sach kahtá húṉ, ki Wuh use apne sáre mál ká muḳhtár kar degá. 
MAT.24.48	Lekin agar wuh kharáb naukar apne dil meṉ yih kahkar, ki Mere málik ke áne meṉ der hai, 
MAT.24.49	apne hamḳhidmatoṉ ko márná shurúʻ kare, aur sharábíoṉ ke sáth kháe píe; 
MAT.24.50	to us naukar ká málik aise din ki wuh us kí ráh na dekhtá ho, aur aisí ghaṛí ki wuh na jántá ho, á maujúd hogá; 
MAT.24.51	aur ḳhúb koṛe lagákar us ko riyákároṉ meṉ shámil karegá; waháṉ roná aur dáṉtoṉ ká písná hogá.
MAT.25.1	Us waqt ásmán kíi bádsháhat un das kuṉwáriyoṉ kí mánind hogí, jo apní apní mashʻaleṉ lekar dulhá ke istiqbál ko niklíṉ. 
MAT.25.2	Un meṉ páṉch bewuqúf, aur páṉch ʻaqlmand thíṉ. 
MAT.25.3	Jo bewuqúf thíṉ, unhoṉ ne apní mashʻaleṉ to le líṉ, magar tel apne sáth na liyá. 
MAT.25.4	Magar ʻaqlmandoṉ ne apní mashʻaloṉ ke sáth apní kuppiyoṉ meṉ tel bhí le liyá. 
MAT.25.5	Aur jab dulhá ne der lagáí, to sab úṉghne lagíṉ aur so gayíṉ. 
MAT.25.6	Ádhí rát ko dhúm machí, ki Dekho, dulhá á gayá! Us ke istiqbál ko niklo. 
MAT.25.7	Us waqt wuh sab kuṉwáriyáṉ uṭhkar apní apní mashʻaleṉ durust karne lagíṉ. 
MAT.25.8	Aur bewuqúfoṉ ne ʻaqlmandoṉ se kahá, ki Apne tel meṉ se kuchh hameṉ bhí de do; kyúṉki hamárí mashʻaleṉ bujhí játí haiṉ. 
MAT.25.9	ʻAqlmandoṉ ne jawáb meṉ kahá, ki Sháyad hamáre tumháre donoṉ ke liye púrá na ho; bihtar yih hai, ki bechnewáloṉ ke pás jákar apne wáste mol le lo. 
MAT.25.10	Jab wuh mol lene já rahí thíṉ, to dulhá á pahuṉchá; aur jo taiyár thíṉ, wuh us ke sáth sháḍí meṉ chalí gayíṉ, aur darwáza band kiyá gayá. 
MAT.25.11	Píchhe wuh báqí kuṉwáriyáṉ bhí áíṉ aur kahne lagíṉ; Ai Ḳhudáwand, ai Ḳhudáwand, hamáre liye darwáza khol de. 
MAT.25.12	Us ne jawáb meṉ kahá; Maiṉ tum se sach kahtá húṉ, ki maiṉ tumheṉ nahíṉ jántá. 
MAT.25.13	Pas jágte raho, kyúṉki tum na us din ko jánte ho, na us ghaṛí ko.
MAT.25.14	Kyúṉki yih us ádmí ká sá hál hai, jis ne pardes játe waqt, apne ghar ke naukaroṉ ko bulákar, apná mál un ke supurd kiyá. 
MAT.25.15	Aur ek ko páṉch toṛe diye, dúsre ko do, tísre ko ek; yaʻní har ek ko us kí liyáqat ke muwáfiq diyá, aur pardes chala gayá. 
MAT.25.16	Jis ko páṉch toṛe mile the, us ne fauran jákar un se len den kiyá, aur páṉch toṛe âur paidá kar liye. 
MAT.25.17	Isí tarah jise do mile the, us ne bhí do âur kamáe. 
MAT.25.18	Magar jis ko ek milá thá, us ne jákar zamín khodí, aur apne málik ká rupaya chhipá diyá. 
MAT.25.19	Baṛí muddat ke baʻd un naukaroṉ ká málik áyá, aur un se hisáb lene lagá. 
MAT.25.20	Jis ko páṉch toṛe mile the, wuh páṉch tore âur lekar áyá, aur kahá; Ai Ḳhudáwand, tú ne páṉch toṛe meré supurd kiye the; dekh, maiṉ ne páṉch toṛe âur kamáe. 
MAT.25.21	Us ke málik ne us se kahá; Ai achchhe aur diyánatdár naukar, shábásh! tú thore meṉ diyánatdár rahá, maiṉ tujhe bahut chízoṉ ká muḳhtár banáúṉgá: apne málik kí ḳhushí meṉ sharík ho. 
MAT.25.22	Aur jis ko do toṛe mile the, us ne bhí pás ákar kahá; Ai Ḳhudáwand, tú ne do toṛe mere supurd kiye the; dekh, maiṉ ne do toṛe âur kamáe. 
MAT.25.23	Us ke málik ne us se kahá; Ai achchhe aur díyánatdár naukar, shábásh! tú thoṛe meṉ diyánatdár rahá, maiṉ tujhe bahut chízoṉ ká muḳhtár banáúṉgá; apne málik kí ḳhushí meṉ sharík ho. 
MAT.25.24	Aur jis ko ek toṛá milá thá, wuh bhí pás ákar kahne lagá; Ai Ḳhudáwand, maiṉ tujhe jántá thá, kí tu saḳht ádmí hai, aur jaháṉ nahíṉ boyá, waháṉ se káṭtá hai, aur jaháṉ nahíṉ bakherá, waháṉ se jamaʻ kartá hai; 
MAT.25.25	pas maiṉ ḍará, aur jákar terá toṛá zamín meṉ chhipá diyá: dekh, jo terá hai wuh maujúd hai. 
MAT.25.26	Us ke málik ne jawáb meṉ us se kahá; Ai sharír aur sust naukar, tú jántá thá, ki jaháṉ maiṉ ne nahíṉ boyá, waháṉ se káṭtá húṉ, aur jaháṉ maiṉ ne nahíṉ bakherá, waháṉ se jamaʻ kartá húṉ; 
MAT.25.27	pas tujhe lázim thá, ki merá rupaya sáhúkároṉ ko detá, to maiṉ ákar apná mál súd samet le letá. 
MAT.25.28	Pas is se wuh toṛá le lo, aur jis ke pás das toṛe haiṉ, use de do. 
MAT.25.29	Kyúṉki jis kisí ke pás hai, use diyá jáegá, aur us ke pás ziyáda ho jáegá; magar jis ke pás nahíṉ hai, us se wuh bhí, jo us ke pás hai, le liyá jáegá. 
MAT.25.30	Aur is nikamme naukar ko báhar andhere meṉ ḍál do; waháṉ roná aur dáṉtoṉ ká písná hogá.
MAT.25.31	Jab Ibn i Ádam apne jalál meṉ áegá, aur sab firishte us ke sáth áeṉge, to us waqt wuh apne jalál ke taḳht par baiṭhegá; 
MAT.25.32	aur sab qaumeṉ us ke sámne jamaʻ kí jáeṉgí, aur wuh ek ko dúsre se judá karegá, jaise charwáhá bheṛoṉ ko bakriyoṉ se judá kartá hai; 
MAT.25.33	aur bheṛoṉ ko apne dahine, aur bakriyoṉ ko báeṉ khaṛá karegá. 
MAT.25.34	Us waqt bádsháh apne dahiní tarafwáloṉ se kahegá, ki Áo, mere Báp ke mubárak logo; jo bádsháhat biná e ʻálam ke waqt se tumháre liye taiyár kí gayí hai, use mírás meṉ lo; 
MAT.25.35	kyúṉki maiṉ bhúká thá, tum ne mujhe kháná khiláyá; maiṉ piyásá thá, tum ne mujhe pání piláyá; maiṉ pardesí thá, tum ne mujhe apne ghar meṉ utárá; 
MAT.25.36	naṉgá thá, tum ne mujhe kapṛá pahináyá; bímár thá, tum ne merí ḳhabar lí; qaid meṉ thá, tum mere pás áe. 
MAT.25.37	Tab rástbáz jawáb meṉ us se kaheṉge; Ai Ḳhudáwand, ham ne kab tujhe bhúká dekhkar kháná khiláyá, yá piyásá dekhkar pání piláyá? 
MAT.25.38	ham ne kab tujhe pardesí dekhkar ghar meṉ utárá? yá naṉgá dekhkar kapṛá pahináyá? 
MAT.25.39	ham kab tujhe bímár yá qaid meṉ dekhkar tere pás áe? 
MAT.25.40	Bádsháh jawáb meṉ un se kahegá; Maiṉ tum se sach kahtá húṉ, chúṉki tum ne mere in sab se chhoṭe bháiyoṉ meṉ se kisí ek ke sáth yih kiyá, is liye mere hí sáth kiyá. 
MAT.25.41	Phir wuh báíṉ tarafwáloṉ se kahegá; Ai malʻúno, mere sámne se us hamesha kí ág meṉ chale jáo, jo Iblís aur us ke firishtoṉ ke liye taiyár kí gayí hai; 
MAT.25.42	kyúṉki maiṉ bhúká thá, tum ne mujhe kháná na khiláyá; piyásá thá, tum ne mujhe pání na piláyá; 
MAT.25.43	pardesí thá, tum ne mujhe ghar meṉ na utárá; naṉgá thá, tum ne mujhe kapṛá na pahináyá; bímár aur qaid meṉ thá, tum ne merí ḳhabar na lí. 
MAT.25.44	Tab wuh bhí jawáb meṉ kaheṉge; Ai Ḳhudáwand, ham ne kab tujhe bhúká, yá piyásá, yá pardesí, yá naṉgá, yá bímár, yá qaid meṉ dekhkar terí ḳhidmat na kí? 
MAT.25.45	Us waqt wuh un se jawáb meṉ kahegá; Maiṉ tum se sach kahtá húṉ, chúṉki tum ne in sab se chhoṭoṉ meṉ se kisí ek ke sáth yih na kiyá, is liye mere sáth na kiyá. 
MAT.25.46	Aur yih hamesha kí sazá páeṉge, magar rástbáz hamesha kí zindagí.
MAT.26.1	Aur jab Yisúʻ yih sab báteṉ ḳhatm kar chuká, to aisá húá ki us ne apne shágirdoṉ se kahá; 
MAT.26.2	Tum jánte ho, ki do din ke baʻd ʻIʹd i Fasah hogí, aur Ibn i Ádam maslúb hone ko pakaṛwáyá jáegá. 
MAT.26.3	Us waqt sardár káhin aur qaum ke buzurg Káifá nám sardár káhin ke díwánḳháne meṉ jamaʻ ho gaye; 
MAT.26.4	aur saláh kí, ki Yisúʻ ko fareb se pakaṛkar qatl kareṉ. 
MAT.26.5	Magar kahte the, ki ʻIʹd ko nahíṉ, aisá na ho ki logoṉ meṉ balwá ho jáe.
MAT.26.6	Aur jab Yisúʻ Baitʻaniyyáh meṉ Shamaʻún koṛhí ke ghar meṉ thá, 
MAT.26.7	to ek ʻaurat saṉg i marmar kí ʻitrdání meṉ qímatí ʻitr lekar us ke pás ái, aur jab wuh kháná kháne baiṭhá thá, to us ke sir par ḍálá. 
MAT.26.8	Shágird yih dekhkar ḳhafa húe, aur kahne lage, ki Yih kis liye záiʻ kiyá gayá? 
MAT.26.9	Yih to baṛe dámoṉ ko bikkar garíboṉ ko diyá já saktá thá. 
MAT.26.10	Yisúʻ ne yih jánkar un se kahá, ki Is ʻaurat ko kyúṉ diqq karte ho? us ne to mere sáth bhalál kí hai. 
MAT.26.11	Kyúṉki garíb gurbá to hamesha tumháre pás haiṉ; lekin maiṉ tumháre pás hamesha na rahúṉgá. 
MAT.26.12	Aur is ne jo yih ʻitr mere badan par ḍálá, yih mere dafn kí taiyárí ke wáste kiyá. 
MAT.26.13	Maiṉ tum se sach kahtá húṉ, ki Tamám dunyá meṉ jaháṉ kahíṉ is ḳhushḳhabarí kí manádí kí jáegí, yih bhí jo is ne kiyá, is kí yádgárí meṉ kahá jáegá.
MAT.26.14	Us waqt un bárah meṉ se ek ne, jis ká nám Yahúdáh Iskariyotí thá, sardár káhinoṉ ke pás jákar kahá, ki 
MAT.26.15	Agar maiṉ use tumháre hawále kará dúṉ, to mujhe kyá doge? Unhoṉ ne use tís rupaye tolkar de diye. 
MAT.26.16	Aur wuh us waqt se us ke pakaṛwáne ká mauqaʻ ḍhúṉḍhne lagá.
MAT.26.17	Aur ʻIʹd i Fatír ke pahlé din shágird Yisúʻ ke pás ákar bole; Tú kaháṉ cháhtá hai, ki ham tere liye Fasah kháne kí taiyárí kareṉ? 
MAT.26.18	Us ne kahá; Shahr meṉ fuláṉ shaḳhs ke pás jákar us se kahná; Ustád farmátá hai, ki Merá waqt nazdík hai; maiṉ apne shágirdoṉ ke sáth tere háṉ ʻIʹd i Fasah karúṉgá. 
MAT.26.19	Aur jaisá Yisúʻ ne shágirdoṉ ko hukm diyá thá, unhoṉ ne waisá hí kiyá aur Fasah taiyár kiyá. 
MAT.26.20	Jab shám húí, to wuh bárah shágirdoṉ ke sáth kháná kháne baiṭhá thá; 
MAT.26.21	aur jab wuh khá rahe the, to us ne kahá; Maiṉ tum se sach kahtá húṉ, ki tum meṉ se ek mujhe pakaṛwáegá. 
MAT.26.22	Wuh bahut hí dilgír húe, aur har ek us se kahne lagá; Ai Ḳhudáwand, kyá maiṉ húṉ? 
MAT.26.23	Us ne jawáb meṉ kahá, ki Jis ne mere sáth tabáq meṉ háth ḍálá hai, wuhí mujhe pakaṛwáegá. 
MAT.26.24	Ibn i Ádam to jaisá us ke haqq meṉ likhá hai, játá hí hai; lekin us ádmí par afsos hai, jis ke wasíle se Ibn i Ádam pakaṛwáyá játá hai! agar wuh ádmí paidá na hotá, to us ke liye achchhá hotá. 
MAT.26.25	Us ke pakaṛwánewále Yahúdáh ne jawáb meṉ kahá; Ai Rabbí, kyá maiṉ húṉ? Us ne us se kahá; Tú ne ḳhud kah diyá. 
MAT.26.26	Jab wuh khá rahe the to Yisúʻ ne roṭí lí, aur barakat cháhkar toṛí, aur shágirdoṉ ko dekar kahá; Lo, kháo, yih merá badan hai. 
MAT.26.27	Phir piyála lekar shukr kiyá, aur unheṉ dekar kahá, ki Tum sab is meṉ se pí lo; 
MAT.26.28	kyúnki yih ʻahd ká merá wuh ḳhún hai, jo bahuteroṉ ke liye gunáhoṉ kí muʻáfí ke wáste baháyá játá hai. 
MAT.26.29	Maiṉ tum se kahtá húṉ, ki Angúr ká yih shíra phir kabhí na píúṉgá, us din tak ki tumháre sáth apne Báp ki bádsháhat meṉ nayá na píúṉ.
MAT.26.30	Phir wuh gít gákar báhar Zaitún ke paháṛ par gaye.
MAT.26.31	Us waqt Yisúʻ ne un se kahá, ki Tum sab isí rát merí bábat ṭhokar kháoge; kyúṉki likhá hai, ki Maiṉ charwáhe ko márúṉgá, aur galle kí bheṛeṉ paráganda ho jáeṉgí. 
MAT.26.32	Lekin maiṉ apne ji uṭhne ke baʻd tum se pahle Galíl ko jáúṉgá. 
MAT.26.33	Patras ne jawáb meṉ us se kahá; Go sab terí bábat ṭhokar kháeṉ, lekin maiṉ kabhí ṭhokar na kháúṉgá. 
MAT.26.34	Yísúʻ ne us se kahá; Maiṉ tujh se sach kahtá húṉ, ki Isí rát, murg ke báṉg dene se pahle, tú tín bár merá inkár karegá. 
MAT.26.35	Patras ne us se kahá; Agar tere sáth mujhe marná bhí pare, taubhí terá inkár hargiz na karúṉgá. Aur sab shágirdoṉ ne bhí isí tarah kahá.
MAT.26.36	Us waqt Yisúʻ un ke sáth Gatsamane nám ek jagah meṉ áyá, aur apne shágirdoṉ se kahá, ki Yahíṉ baiṭhe rahná, jab tak ki maiṉ waháṉ jákar duʻá máṉgúṉ. 
MAT.26.37	Aur Patras aur Zabdí ke donoṉ beṭoṉ ko sáth lekar, gamgín aur beqarár hone lagá. 
MAT.26.38	Us waqt us ne un se kahá; Merí ján niháyat gamgín hai, yaháṉ tak ki marne kí naubat pahuṉch gayí hai; tum yaháṉ ṭhahro, aur mere sáth jágte raho. 
MAT.26.39	Phir thoṛá áge baṛhá, aur muṉh ke bal girkar yih duʻá máṉgí; Ai mere Báp, agar ho sake, to yih piyála mujh se ṭal jáe; táham jaisá maiṉ cháhtá húṉ waisá nahíṉ, balki jaisá tú cháhtá hai waisá hí ho. 
MAT.26.40	Phir shágirdoṉ ke pás ákar unheṉ sote páyá, aur Patras se kahá; Kyúṉ, tum mere sáth ek ghaṛí bhí na jág sake? 
MAT.26.41	Jágo aur duʻá máṉgo, táki ázmáish meṉ na paṛo: rúh to mustaʻidd hai, magar jism kamzor hai. 
MAT.26.42	Phir dobára us ne jákar yih duʻá máṉgi; Ai mere Báp, agar yih mere piye bagair nahíṉ ṭal saktá, to teri marzí púrí ho. 
MAT.26.43	Aur ákar unheṉ phir sote páyá, kyúṉki un kí áṉkheṉ níṉd se bharí húi thíṉ. 
MAT.26.44	Aur unheṉ chhoṛkar phir chalá gayá, aur wuhí bát phir kahkar tísrí bár duʻá máṉgí. 
MAT.26.45	Tab shágirdoṉ ke pás ákar un se kahá; Ab sote raho aur árám karo: dekho, waqt á pahuṉchá hai, aur Ibn i Ádam gunahgároṉ ke hawále kiyá játá hai. 
MAT.26.46	Uṭho, chaleṉ; dekho, merá pakaṛwánewálá nazdík á pahuṉchá hai.
MAT.26.47	Wuh yih kah hí rahá thá, ki Yahúdáh, jo un bárah meṉ se ek thá, áyá, aur us ke sáth ek baṛí bhíṛ talwáreṉ aur láṭhiyáṉ liye húe, sardár káhinoṉ aur qaum ke buzurgoṉ kí taraf se á pahuṉchí. 
MAT.26.48	Aur us ke pakaṛwánewále ne unheṉ yih patá diyá thá, ki jis ká maiṉ bosa lúṉ, wuhí hai; use pakaṛ lená. 
MAT.26.49	Aur fauran Yisúʻ ke pás ákar kahá; Ai Rabbí, salám; aur us ke bose liye. 
MAT.26.50	Yisúʻ ne us se kahá; Miyáṉ, jis kám ko áyá hai, wuh kar le. Is par unhoṉ ne pás ákar Yisúʻ par háth ḍálá, aur use pakaṛ liyá. 
MAT.26.51	Aur dekho, Yisúʻ ke sáthiyoṉ meṉ se ek ne háth baṛhákar apní talwár kheṉchí, aur sardár káhin ke naukar par chalákar us ká kán uṛá diyá. 
MAT.26.52	Yisúʻ ne us se kahá; Apní talwár ko miyán meṉ kar le; kyúṉki jo talwár kheṉchte haiṉ, wuh sab talwár se halák kiye jáeṉge. 
MAT.26.53	Áyá tú nahíṉ samajhtá, ki maiṉ apne Báp se minnat kar saktá húṉ, aur wuh firishtoṉ ke bárah tuman se ziyáda mere pás abhí maujúd kar degá? 
MAT.26.54	Magar wuh nawishte, ki yúṉhíṉ honá zarúr hai, kyúṉkar púre hoṉge? 
MAT.26.55	Usí ghaṛí Yisúʻ ne bhíṛ se kahá; Kyá tum talwáreṉ aur láṭhiyáṉ lekar mujhe ḍákú kí tarah pakaṛne nikle ho? Maiṉ har roz haikal meṉ baiṭhkar taʻlím deta thá, aur tum ne mujhe nahíṉ pakṛá. 
MAT.26.56	Magar yih sab kuchh is liye húá hai, ki nabíoṉ ke nawishte púre hoṉ. Is par sáre shágird use chhoṛkar bhág gaye.
MAT.26.57	Aur Yisúʻ ke pakaṛnewále us ko Káifá nám sardár káhin ke pás le gaye, jahán faqíh aur buzurg jamaʻ ho gaye the. 
MAT.26.58	Aur Patras fásile par us ke píchhe píchhe sardár káhin ke diwánḳháne tak gayá, aur andar jákar piyádoṉ ke sáth natíja dekhne ko baiṭh gayá. 
MAT.26.59	Aur sardár káhin aur sáre sadr ʻadálatwále Yisúʻ ko már ḍálne ke wáste us ke ḳhiláf jhúṭhí gawáhí ḍhúṉḍhne lage, 
MAT.26.60	magar na páí, go ki bahut se jhúṭhe gawáh áe. Lekin áḳhir kár do gawáhoṉ ne ákar kahá, ki 
MAT.26.61	Is ne kahá hai; Maiṉ Ḳhudá ke maqdis ko ḍhá saktá, aur tín din meṉ use baná saktá húṉ. 
MAT.26.62	Aur sardár káhin ne khaṛe hokar us se kahá; Tú jawáb nahíṉ detá? yih tere ḳhiláf kyá gawáhí dete haiṉ? 
MAT.26.63	Magar Yisúʻ chupká hí rahá. Sardár káhin ne us se kahá; Maiṉ tujhe zinda Ḳhudá kí qasam detá húṉ, ki agar tú Ḳhudá ká Beṭá Masíh hai, to ham se kah de. 
MAT.26.64	Yisúʻ ne us se kahá; Tú ne ḳhud kah diyá; balki maiṉ tum se kahtá húṉ, ki is ke baʻd tum Ibn i Ádam ko Qádir i Mutlaq kí dahiní taraf baiṭhe, aur ásmán ke bádaloṉ par áte dekhoge. 
MAT.26.65	Is par sardár káhin ne yih kahkar apne kapṛe pháṛe, ki Us ne kufr baká hai; ab hameṉ gawáhoṉ kí kyá hájat
MAT.26.66	Unhoṉ ne jawáb meṉ kahá; Wuh qatl ke láiq hai. 
MAT.26.67	Is par unhoṉ ne us ke muṉh par thúká, aur us ke mukke máre, aur baʻz ne tamáṉche márke kahá; 
MAT.26.68	Ai Masíh, hameṉ nubuwwat se batá, ki kis ne tujhe márá?
MAT.26.69	Aur Patras báhar sahn meṉ baiṭhá húá thá, ki ek lauṉḍí us ke pás ákar bolí; Tú bhí Yisúʻ Galílí ke sáth thá. 
MAT.26.70	Us ne sab ke sámne yih kahkar inkár kiyá, ki Maiṉ nahíṉ jántá, tú kyá kahtí hai. 
MAT.26.71	Aur jab wuh ḍeoṛhí meṉ chalá gayá, to dúsrí ne use dekhá, aur jo waháṉ the un se kahá; Yih bhí Yisúʻ Násarí ke sáth thá. 
MAT.26.72	Us ne qasam kahkar phir inkár kiyá, ki Maiṉ is ádmí ko nahíṉ jántá. 
MAT.26.73	Thoṛí der ke baʻd, jo waháṉ khaṛe the, unhoṉ ne Patras ke pás ákar kahá, ki Beshakk tú bhí un meṉ se hai; kyúṉki terí bolí se bhí záhir hotá hai. 
MAT.26.74	Is par wuh laʻnat karne aur qasam kháne lagá, ki Maiṉ is ádmí ko nahíṉ jántá; aur fiʼlfaur murg ne báṉg dí. 
MAT.26.75	Patras ko Yisúʻ kí wuh bát yád áí jo us ne kahí thí, ki Murg ke báṉg dene se pahle tú tín bár merá inkár karegá. Aur wuh báhar jákar zár zár royá.
MAT.27.1	Jab subh húí, to sab sardár káhinoṉ aur qaum ke buzurgon ne Yisúʻ ke ḳhiláf mashwara kiya ki use már dáleṉ; 
MAT.27.2	aur use báṉdhkar le gaye, aur Pílátus hákim ke hawále kiyá.
MAT.27.3	Jab us ke pakaṛwánewále Yahúdáh ne yih dekhá ki wuh mujrim ṭhahráyá gayá, to pachhtáyá, aur wuh tís rupaye sardár káhinoṉ aur buzurgoṉ ke pás pher láyá, aur kahá; 
MAT.27.4	Maiṉ ne gunáh kiyá, ki bequsúr ko qatl ke liye pakaṛwáyá. Wuh bole; Hameṉ kyá? tú ján. 
MAT.27.5	Aur wuh rupayoṉ ko maqdis meṉ pheṉkkar chalá gayá, aur jákar apne áp ko pháṉsí dí. 
MAT.27.6	Sardár káhinoṉ ne rupaye lekar kahá; Inheṉ haikal ke ḳhazáne meṉ dálná rawá nahíṉ, kyúṉki ḳhún kí qímat hai. 
MAT.27.7	Pas unhoṉ ne saláh karke un rupayoṉ se kumhár ká khet pardesiyoṉ ke dafn karne ke liye ḳharídá. 
MAT.27.8	Is sabab se wuh khet áj tak Ḳhún ká khet kahlátá hai. 
MAT.27.9	Us waqt jo Yirmayáh nabí kí maʻrifat kahá gayá thá, wuh púrá húá, kí Jis kí qímat ṭhahráí gayí thí, unhoṉ ne us ki qímat ke wuh tís rupaye le liye; (us kí qímat baʻz baní Isráíl ne ṭhahráí thí;) 
MAT.27.10	aur unheṉ kumhár ke khet ke wáste diyá, jaisá Ḳhudáwand ne mujhe hukm diyá.
MAT.27.11	Yisúʻ hákim ke sámne khaṛá thá, aur hákim ne us se yih púchhá; Kyá tú Yahúdíoṉ ká bádsháh hai? Yisúʻ ne us se kahá; Tú ḳhud kahtá hai. 
MAT.27.12	Aur jab sardár káhin aur buzurg us par ilzám lagá rahe the, to us ne kuchh jawáb na diyá. 
MAT.27.13	Is pár Pílátus ne us se kahá; Kyá tú nahíṉ suntá, ki yih tere ḳhiláf kitní gawáhíáṉ dete haiṉ? 
MAT.27.14	Us ne ek bát ká bhí us ko jawáb na diyá, yaháṉ tak ki hákim ne bahut taʻajjub kiyá. 
MAT.27.15	Aur hákim ká dastúr thá, ki ʻIʹd par logoṉ kí ḳhátir ek qaidí jise wuh cháhte the, chhoṛ detá thá. 
MAT.27.16	Us waqt Bar Abbá
MAT.27.17	Pas jab wuh ikaṭṭhe húe, to Pílátus ne un se kahá; Tum kise cháhte ho, ki maiṉ tumhárí ḳhátir chhoṛ dúṉ? Bar Abbá ko, yá Yisúʻ ko jo Masíh kahlátá hai? 
MAT.27.18	Kyúṉki use maʻlúm thá, ki unhoṉ ne is ko hasad se pakaṛwáyá hai. 
MAT.27.19	Aur jab wuh taḳht i ʻadálat par baiṭhá húá thá, to us kí bíwí ne use kahlá bhejá, ki Tú is rástbáz se kuchh kám na rakh; kyúṉki maiṉ ne áj ḳhwáb meṉ is ke sabab se bahut dukh uṭháyá hai. 
MAT.27.20	Lekin sardár káhinoṉ aur buzurgoṉ ne logoṉ ko ubhárá, ki Bar Abbá ko máṉg leṉ, aur Yisúʻ ko halák karáeṉ. 
MAT.27.21	Hákim ne un se kahá, ki In donoṉ meṉ se kis ko cháhte ho, ki tumhári ḳhátir chhoṛ dúṉ? Wuh bole; Bar Abbá ko. 
MAT.27.22	Pílátus ne un se kahá; Phir Yisúʻ ko jo Masíh kahlátá hai kyá karúṉ? Sab ne kahá, ki Us ko salíb dí jáe. 
MAT.27.23	Us ne kahá; Kyúṉ, us ne kyá buráí kí hai? Magar wuh âur bhí chillá chillákar bole, ki Us ko salíb dí jáe. 
MAT.27.24	Jab Pílátus ne dekhá, ki kuchh ban nahíṉ paṛtá, balki ulṭá balwá hotá játá hai, to pání lekar logoṉ ke rúbarú apne háth dhoe, aur kahá; Maiṉ is rástbáz ke ḳhún se barí húṉ; tum jáno. 
MAT.27.25	Sab logoṉ ne jawáb dekar kahá, ki Is ká ḳhún hamárí aur hamárí aulád kí gardan par! 
MAT.27.26	Is par us ne Bar-Abbá ko un kí ḳhátir chhoṛ diyá, aur Yisúʻ ko koṛe lagwákar háwále kiyá, táki salíb dí jáe.
MAT.27.27	Is par hákim ke sipáhíoṉ ne Yisúʻ ko qilʻe meṉ le jákar sárí palṭan us ke gird jamaʻ kí; 
MAT.27.28	aur us ke kapṛe utárkar use qirmizí choga pahináyá; 
MAT.27.29	aur káṉṭoṉ ká táj banákar us ke sir par rakkhá, aur ek sarkanḍá us ke dahine háth meṉ diyá, aur us ke áge ghuṭne ṭekkar use ṭhaṭṭhoṉ meṉ uṛáne lage, ki Ai Yahúdíoṉ ke bádsháh, ádáb! 
MAT.27.30	Aur us par thúká, aur wuhí sarkandá lekar us ke sir par márne lage. 
MAT.27.31	Aur jab us ká ṭhaṭṭhá kar chuke, to choge ko us par se utárkar phir usí ke kapṛe use pahináe, aur salíb dene ko le gaye.
MAT.27.32	Jab báhar áe, to unheṉ Shamaʻún nam ek Kurení ádmí milá; use begár meṉ pakṛá, ki us kí salíb uṭháe. 
MAT.27.33	Aur us jagah jo Gulguta, yaʻní khopṛí kí jagah, kahlátí hai pahuṉchkar, 
MAT.27.34	pit milí húí mai use píne ko dí, magar us ne chakhkar píná na cháhá. 
MAT.27.35	Aur unhoṉ ne use salíb par chaṛháyá, aur us ke kapṛe qurʻa dálkar báṉṭ liye, 
MAT.27.36	aur waháṉ baiṭhkar us kí nigahbání karne lage. 
MAT.27.37	Aur us ká ilzám likhkar us ke sir se úpar lagá diyá, ki YIH YAHÚDÍOṈ KÁ BÁDSHÁH YISÚʻ HAI. 
MAT.27.38	Us waqt us ke sáth do ḍákú salíb par chaṛháe gaye, ek dahine, aur ek báeṉ. 
MAT.27.39	Aur ráh chalnewále sir hilá hilákar us ko laʻn taʻn karte, aur kahte the; 
MAT.27.40	Ai maqdis ke ḍhánewále, aur tín din meṉ banánewále, apne taíṉ bachá; agar tú Ḳhudá ká Beṭá hai, to salíb par se utar á. 
MAT.27.41	Isí tarah sardár káhin bhí, faqíhoṉ aur buzurgoṉ ke sáth milke, ṭhaṭṭhe se kahte the; 
MAT.27.42	Is ne auroṉ ko bacháyá, apne taíṉ nahíṉ bachá saktá. Yih to Isráíl ká bádsháh hai; ab salíb par se utar áe, to ham us par ímán láeṉ. 
MAT.27.43	Is ne Ḳhudá par bharosá rakkhá hai; agár wuh ise cháhtá hai, to ab is ko chhuṛá le, kyúṉki is ne kahá thá; Maiṉ Ḳhudá ká Beṭá húṉ. 
MAT.27.44	Isí tarah ḍákú bhí, jo us ke sáth salíb par chaṛháe gaye the, us par laʻn taʻn karte the.
MAT.27.45	Aur do pahar se lekar tísre pahar tak tamám mulk meṉ andherá chháyá rahá. 
MAT.27.46	Aur tísre pahar ke qaríb Yisúʻ ne baṛí áwáz se chillákar kahá; Elí, Elí, lamá shabaqtaní? yaʻní Ai mere Ḳhudá, ai mere Ḳhudá, tú ne mujhe kyúṉ chhoṛ diyá? 
MAT.27.47	Jo waháṉ khaṛe the, un meṉ se baʻz ne sunkar kahá; Yih Eliyyáh ko pukártá hai. 
MAT.27.48	Aur fauran un meṉ se ek shaḳhs dauṛá, aur isfanj lekar sirke meṉ duboyá, aur sarkande par rakhkar use chusáyá. 
MAT.27.49	Magar báqíoṉ ne kahá; Thahar jáo, dekheṉ to, Eliyyáh use bacháne átá hai, yá nahíṉ. 
MAT.27.50	Yisúʻ phir baṛí áwáz se chilláyá, aur ján de dí. 
MAT.27.51	Aur maqdis ká parda úpar se níche tak phaṭkar do ṭukṛe ho gayá, aur zamín larzí aur chaṭáneṉ taṛak gayíṉ; 
MAT.27.52	aur qabreṉ khul gayíṉ, aur bahut se jism un muqaddasoṉ ke jo so gaye the jí uṭhe; 
MAT.27.53	aur us ke jí uṭhne ke baʻd qabroṉ se nikalkar muqaddas shahr meṉ gaye, aur bahutoṉ ko dikháí diye. 
MAT.27.54	Pas súbadár aur jo us ke sáth Yisúʻ kí nigahbání karte the, bhauṉchál aur tamám májará dekhkar, bahut hí dare aur bole, ki Beshakk yih Ḳhudá ká Beṭá thá. 
MAT.27.55	Aur waháṉ bahut sí ʻaurateṉ, jo Galíl se Yisúʻ ke píchhe píchhe us kí ḳhidmat kartí húí ái thíṉ, dúr se dekh rahi thíṉ. 
MAT.27.56	Un meṉ Maryam Magdalíní thí, aur Yaʻqúb aur Yoses kí máṉ Maryam, aur Zabdí ke beṭoṉ kí máṉ.
MAT.27.57	Jab shám húí, to Yúsuf nám Arimatiyáh ká ek daulatmand shaḳhs áyá, jo ḳhud bhí Yisúʻ ká shágird thá. 
MAT.27.58	Us ne Pílátus ke pás jákar Yisúʻ kí lásh máṉgí. Is par Pílátus ne de dene ká hukm diyá. 
MAT.27.59	Aur Yúsuf ne lásh ko lekar sáf mihin chádar meṉ lapeṭá, 
MAT.27.60	aur apní nayí qabr meṉ rakh diyá, jo us ne chaṭán meṉ khudwáí thí, aur ek baṛá patthar qabr ke muṉh par luṛhkáke chalá gayá. 
MAT.27.61	Aur Maryam Magdalíní, aur dúsrí Maryam waháṉ qabr ke sámne baiṭhí thíṉ.
MAT.27.62	Dúsre din, jo taiyárí ke baʻd ká din thá, sardár káhinoṉ aur Farísíoṉ ne Pílátus ke pás jamaʻ hokar kahá; 
MAT.27.63	Ḳhudáwand, hameṉ yád hai, ki us dhokebáz ne jíte jí kahá thá, ki Maiṉ tín din ke baʻd jí uṭhúṉgá. 
MAT.27.64	Pas hukm de, ki tísre din tak qabr kí hifázat kí jáe, kahíṉ aisá na ho ki us ke shágird ákar use churá le jáeṉ aur logoṉ se kah deṉ, ki wuh murdoṉ meṉ se jí uṭhá: to yih pichhlá dhoká pahle se bhí burá hogá. 
MAT.27.65	Pílátus ne un se kahá; Tumháre pás pahrewále haiṉ; jáo, jaháṉ tak tum se ho sake us kí hifázat karo. 
MAT.27.66	Pas wuh pahrewáloṉ ko sáth lekar gaye, aur patthar par muhr karke qabr kí hifázat kí.
MAT.28.1	Aur sabt ke baʻd hafte ke pahle din, pau phaṭte waqt, Maryam Magdalíní aur dúsrí Maryam qabr ko dekhne áíṉ. 
MAT.28.2	Aur dekho, ek baṛá bhauṉchál áyá, kyúṉki Ḳhudáwand ká firishta ásmán se utrá, aur pás ákar patthar ko luṛkhá diyá, aur us par baiṭh gayá. 
MAT.28.3	Us kí súrat bijlí kí mánind thí, aur us kí poshák barf kí mánind safed thí: 
MAT.28.4	aur us ke dar ke máre nigahbán káṉp uṭhe, aur murda se ho gaye. 
MAT.28.5	Firishte ne ʻauratoṉ se kahá; Tum na daro, kyúṉki maiṉ jántá húṉ, ki tum Yisúʻ ko ḍhúṉḍhtí ho, jo maslúb húá thá. 
MAT.28.6	Wuh yaháṉ nahíṉ hai, kyúṉki apne kahne ke muwáfiq jí uṭhá haí; áo, yih jagah dekho, jaháṉ Ḳhudáwand paṛá thá; 
MAT.28.7	aur jald jákar us ke shágirdoṉ se kaho, ki Wuh murdoṉ meṉ se jí uṭhá hai; aur dekho, wuh tum se pahlé Galíl ko játá hai; waháṉ tum use dekhoge; dekho, maiṉ ne tum se kah diyá. 
MAT.28.8	Aur wuh ḳhauf aur baṛí ḳhushí ke sáth qabr se jald rawána hokar, us ke shágirdoṉ ko ḳhabar dene dauṛíṉ. 
MAT.28.9	Aur dekho, Yisúʻ unheṉ milá, aur kahá; Salám. Unhoṉ ne pás ákar us ke qadam pakṛe, aur use sijda kiyá. 
MAT.28.10	Is par Yisúʻ ne un se kahá; Daro nahíṉ; jáo, mere bháiyoṉ ko ḳhabar do, táki Galíl ko chale jáeṉ; waháṉ mujhe dekheṉge.
MAT.28.11	Jab wuh já rahí thíṉ, to dekho, pahrewáloṉ meṉ se baʻz ne shahr meṉ ákar tamám májará sardár káhinoṉ se bayán kiyá. 
MAT.28.12	Aur unhoṉ ne buzurgoṉ ke sáth jamaʻ hokar saláh kí, aur sipáhíoṉ ko bahut rupaye diye aur bole; 
MAT.28.13	Yih kah dená, ki Rát ko jab ham sote the, to us ke shágird ákar use churá le gaye. 
MAT.28.14	Aur agar yih bát hákim ke kán tak pahuṉchí, to ham use samjhákar tumheṉ ḳhatre se bachá leṉge. 
MAT.28.15	Pas unhoṉ ne rupaye lekar, jaisá sikháe gaye the, waisá hí kiyá; aur yih bát áj tak Yahúdíoṉ meṉ mashhúr hai.
MAT.28.16	Aur gyárah shágird Galíl ke us paháṛ par gaye, jo Yisúʻ ne un ke liye muqarrar kiyá thá. 
MAT.28.17	Aur use dekhkar sijda kiyá, magar baʻz ne shakk kiyá. 
MAT.28.18	Yisúʻ ne pás ákar un se báteṉ kíṉ, aur kahá, ki Ásmán aur zamín ka kull iḳhtiyár mujhe diyá gayá hai. 
MAT.28.19	Pas tum jákar sab qaumoṉ ko shágird banáo, aur unheṉ Báp aur Beṭe aur Rúhuʼl Quds ke nám par baptisma do; 
MAT.28.20	aur unheṉ yih taʻlím do, ki un sab bátoṉ par ʻamal kareṉ jin ká maiṉ ne tum ko hukm diyá; aur dekho, maiṉ dunyá ke áḳhir tak hamesha tumháre sáth húṉ.
MRK.1.1	Ḳhudá ke Beṭe Yisúʻ Masíh kí ḳhushḳhabarí ká shurúʻ.
MRK.1.2	Jaisá Yashaʻyáh nabí ke sahífe meṉ likhá hai, ki
MRK.1.2	Dekh, maiṉ apná paigambar tere áge bhejtá húṉ,
MRK.1.2	Jo terí ráh taiyár karegá;
MRK.1.3	Biyábán meṉ pukárnewále kí áwáz átí hai, ki
MRK.1.3	Ḳhudáwand kí ráh taiyár karo,
MRK.1.3	Us ke ráste sídhe banáo;
MRK.1.4	Yúhanná áyá, aur biyábán meṉ baptisma detá, aur gunáhoṉ kí muʻáfí ke liye tauba ke baptisma kí manádí kartá thá. 
MRK.1.5	Aur Yahúdiya ke mulk ke sab log aur Yarúshalem ke sab rahnewále nikalkar us ke pás gaye, aur apne gunáhoṉ ká iqrár karke daryá e Yardan meṉ us se baptisma liyá. 
MRK.1.6	Aur Yúhanná úṉṭ ke báloṉ ká libás pahine, aur chamṛe ká paṭká apní kamar se báṉdhe rahtá, aur ṭiḍḍiyáṉ aur janglí shahd khátá thá; 
MRK.1.7	aur yih manádí kartá thá, ki Mere baʻd wuh shaḳhs ánewálá hai, jo mujh se zoráwar hai; maiṉ is láiq nahíṉ ki jhukkar us kí jútiyoṉ ká tasma kholúṉ. 
MRK.1.8	Maiṉ ne to tumheṉ pání se baptisma diyá, magar wuh tumheṉ Rúhuʼl Quds se baptisma degá.
MRK.1.9	Aur uṉ dinoṉ aisá húá, ki Yisúʻ ne Galíl ke Násarat se ákar Yardan meṉ Yúhanná se baptisma liyá. 
MRK.1.10	Aur jab wuh pání se nikalkar úpar áyá, to fiʼlfaur us ne ásmán ko phaṭte, aur Rúh ko kabútar kí mánind apne úpar utarte dekhá: 
MRK.1.11	aur ásmán se áwáz áí, ki Tú merá piyárá Beṭá hai, tujh se maiṉ ḳhush húṉ.
MRK.1.12	Aur fiʼlfaur Rúh ne use biyábán meṉ bhej diyá. 
MRK.1.13	Aur wuh biyábán meṉ chálís din tak Shaitán se ázmáyá gayá; aur janglí jánwaroṉ ke sáth rahá kiyá; aur firishte us kí ḳhidmat karte rahe.
MRK.1.14	Phir Yúhanná ke pakaṛwáe jáne ke baʻd Yisúʻ ne Galíl meṉ ákar Ḳhudá kí ḳhushḳhabarí kí manádí kí, 
MRK.1.15	aur kahá, ki Waqt púrá ho gayá hai, aur Ḳhudá kí bádsháhat nazdík á gayí hai; tauba karo, aur ḳhushḳhabari ko máno.
MRK.1.16	Aur Galíl kí jhíl ke kanáre kanáre játe húe, us ne Shamaʻún aur Shamaʻún ke bháí Andriyás ko jhíl meṉ jál dálte dekhá; kyúṉki wuh machhliyoṉ ke pakaṛnewále the. 
MRK.1.17	Aur Yisúʻ ne un se kahá; Mere píchhe chale áo, to maiṉ tumheṉ ádmíoṉ ká pakaṛnewálá banáúṉgá. 
MRK.1.18	Wuh fiʼlfaur jáloṉ ko chhoṛkar us ke píchhe ho liye. 
MRK.1.19	Aur thoṛí dúr baṛhkar, us ne Zabdí ke beṭe Yaʻqúb aur us ke bháí Yúhanná ko, kishtí par jáloṉ kí marammat karte dekhá. 
MRK.1.20	Us ne fiʼlfaur unheṉ buláyá; aur wuh apne báp Zabdí ko kishtí par mazdúroṉ ke sáth chhoṛkar us ke píchhe chale gaye.
MRK.1.21	Phir wuh Kafarnahúm meṉ dáḳhil húe, aur wuh fiʼlfaur sabt ke din ʻibádatḳháne meṉ jákar taʻlím dene lagá. 
MRK.1.22	Aur log us kí taʻlím se hairán húe; kyúṉki wuh un ko faqíhoṉ kí tarah nahíṉ, balki sáhib i iḳhtiyár kí tarah taʻlím detá thá. 
MRK.1.23	Aur fiʼlfaur un ke ʻibádatḳháne meṉ ek shaḳhs milá, jis meṉ nápák rúh thí; wuh yúṉ kahkar chilláyá, 
MRK.1.24	ki Ai Yisúʻ Násarí! hameṉ tujh se kyá kám? Kyá tú hameṉ halák karne áyá hai? Maiṉ tujhe jántá húṉ, ki tú kaun hai — Ḳhudá ká Quddús hai. 
MRK.1.25	Yisúʻne use jhiṛakkar kahá, Chup rah, aur us meṉ se nikal já. 
MRK.1.26	Pas wuh nápák rúh use maroṛkar, aur baṛí áwáz se chillákar, us meṉ se nikal gayí. 
MRK.1.27	Aur sab log hairán húe, aur ápas meṉ yih kahkar bahs kame lage, ki Yih kyá hai? Yih to nayí taʻlím hai! Wuh nápák rúhoṉ ko bhí iḳhtiyár ke sáth hukm detá hai, aur wuh us ká hukm mántí haiṉ. 
MRK.1.28	Aur fiʼlfaur us kí shuhrat Galíl kí us tamám nawáhí meṉ har jagah phail gayí.
MRK.1.29	Aur wuh fiʼlfaur ʻibádatḳháne se nikalkar, Yaʻqúb aur Yúhanná ke sáth Shamaʻún aur Andriyás ke ghar áe. 
MRK.1.30	Shamaʻún kí sás tap meṉ paṛí thí, aur unhoṉ ne fiʼlfaur us kí ḳhabar use dí. 
MRK.1.31	Us ne pás jákar, aur us ká háth pakaṛke, use uṭháyá, aur tap us par se utar gayí, aur wuh un kí ḳhidmat karne lagí.
MRK.1.32	Shám ko jab súraj dúb gayá, to log sáre bímároṉ ko aur un ko jin meṉ badrúheṉ thíṉ us ke pás láe. 
MRK.1.33	Aur sárá shahr darwáze par jamaʻ ho gayá. 
MRK.1.34	Aur us ne bahutoṉ ko, jo tarah tarah kí bímáríoṉ meṉ giriftár the, achchhá kiyá, aur bahut sí badrúhoṉ ko nikálá; aur badrúhoṉ ko bolne na diyá, kyúṉki wuh use pahchántí thíṉ.
MRK.1.35	Aur subh hí, din nikalne se bahut pahle, wuh uṭhkar niklá, aur ek wírán jagah meṉ gayá, aur waháṉ duʻá máṉgí. 
MRK.1.36	Aur Shamaʻún aur us ke sáthí us ke píchhe gaye; 
MRK.1.37	aur jab wuh milá, to us se kahá, ki Sab log tujhe ḍhúṉḍh rahe haíṉ. 
MRK.1.38	Us ne un se kahá; Áo, ham âur kahíṉ ás pás ke shahroṉ meṉ chaleṉ, táki maiṉ waháṉ bhí manádí karúṉ, kyúṉki maiṉ isí liye niklá húṉ. 
MRK.1.39	Aur wuh sáre Galíl meṉ un ke ʻibádatḳhánoṉ meṉ já jákar manádí kartá, aur badrúhoṉ ko nikáltá rahá. 
MRK.1.40	Aur ek koṛhí ne us ke pás ákar us kí minnat kí, aur us ke sámne ghuṭne ṭekkar us se kahá; Agar tú cháhe, to mujhe pák sáf kar saktá hai. 
MRK.1.41	Us ne us par tars khákar háth baṛháyá, aur use chhúkar us se kahá; Maiṉ cháhtá húṉ, tú pák sáf ho já. 
MRK.1.42	Aur fiʼlfaur us ká koṛh játá rahá, aur wuh pák sáf ho gayá. 
MRK.1.43	Aur us ne use tákíd karke fiʼlfaur ruḳhsat kiyá, 
MRK.1.44	aur us se kahá; Ḳhabardár, kisí se kuchh na kahná, magar jákar apne taíṉ káhin ko dikhá, aur apne pák sáf ho jáne kí bábat un chízoṉ ko jo Músá ne muqarrar kíṉ, nazr guzrán, táki un ke liye gawáhí ho. 
MRK.1.45	Lekin wuh báhar jákar bahut charchá karne lagá, aur is bát ko aisá mashhúr kiyá, ki Yisúʻ shahr meṉ phir záhirá dáḳhil na ho saká, balki báhar wírán maqámoṉ meṉ rahá; aur log chároṉ taraf se us ke pás áte the.
MRK.2.1	Kaí din baʻd jab wuh Kafarnahúm meṉ phir dáḳhil húá, to suná gayá, ki wuh ghar meṉ hai. 
MRK.2.2	Phir itne ádmí jamaʻ ho gaye, ki darwáze ke pás bhí jagah na rahí; aur wuh unheṉ kalám suná rahá thá. 
MRK.2.3	Aur log ek maflúj ko chár ádmíoṉ se uṭhwákar us ke pás láe. 
MRK.2.4	Magar jab wuh bhíṛ ke sabab us ke nazdík na á sake, to unhoṉ ne us chhat ko jaháṉ wuh thá khol diyá, aur use udheṛkar us chárpáí ko, jis par maflúj leṭá thá, laṭká diyá. 
MRK.2.5	Yisúʻ ne, un ká ímán dekhkar, maflúj se kahá; Beṭá, tere gunáh muʻáf húe. 
MRK.2.6	Magar waháṉ baʻz faqíh jo baiṭhe the, apne diloṉ meṉ sochne lagé, ki 
MRK.2.7	Yih kyúṉ aisá kahtá hai? Kufr baktá hai. Gunáh kaun muʻáf kar saktá hai, siwá ek, yaʻní Ḳhudá ke? 
MRK.2.8	Aur fiʼlfaur Yisúʻ ne apní rúh se maʻlúm karke, ki wuh apne diloṉ meṉ aisá sochte haiṉ, un se kahá; Tum kyúṉ apne diloṉ meṉ yih báteṉ sochte ho? 
MRK.2.9	Ásán kyá hai, maflúj se yih kahná, ki Tere gunáh muʻáf húe: yá yih kahná, ki Uṭh, aur apní chárpáí uṭhákar chal phir? 
MRK.2.10	Lekin is liye ki tum jáno, ki Ibn i Ádam ko zamín par gunáhoṉ ke muʻáf karne ká iḳhtiyár hai, (us ne us maflúj se kahá,) 
MRK.2.11	Maiṉ tujh se kahtá húṉ; Uṭh, apní chárpáí uṭhákar apne ghar chalá já. 
MRK.2.12	Aur wuh uthá, aur fiʼlfaur chárpáí uṭhákar un sab ke sámne báhar chalá gayá; chunáṉchi sab hairán ho gaye, aur Ḳhudá kí baṛáí karke bole; Ham ne aisá kabhí nahíṉ dekhá.
MRK.2.13	Wuh phir báhar jhíl ke kanáre gayá, aur sárí bhíṛ us ke pás áí, aur wuh unheṉ taʻlím dene lagá. 
MRK.2.14	Jab wuh já rahá thá, to us ne Halfaí ke beṭe Lewí ko mahsúl kí chaukí par baiṭhe dekhá, aur us se kahá; Mere píchhe ho le. Pas wuh uṭhkar us ke píchhe ho liyá. 
MRK.2.15	Aur aisá húá ki wuh us ke ghar meṉ kháná kháne baiṭhá, aur bahut se mahsúl lenewále aur gunahgár log Yisúʻ aur us ke shágirdoṉ ke sáth kháne baiṭhe; kyúṉki wuh bahut the, aur us ke píchhe ho liye the. 
MRK.2.16	Aur Farísíoṉ ke faqíhoṉ ne use gunahgároṉ aur mahsúl lenewáloṉ ke sáth kháte dekhkar, us ke shágirdoṉ se kahá; Yih to mahsúl lenewáloṉ aur gunahgároṉ ke sáth khátá pítá hai. 
MRK.2.17	Yisúʻ ne sunkar un se kahá Tandurustoṉ ko hakím darkár nahíṉ, balki bímároṉ ko: maiṉ rástbázoṉ ko nahíṉ, balki gunahgároṉ ko buláne áyá húṉ.
MRK.2.18	Aur Yúhanná ke shágird aur Farísí roze se the; unhoṉ ne ákar us se kahá; Kyá sabab hai, ki Yúhanná ke aur Farísíoṉ ke shágird to roza rakhte haiṉ, magar tere shágird roza nahíṉ rakhte? 
MRK.2.19	Yisúʻ ne un se kahá; Kyá barátí, jab tak dulhá un ke sáth hai, roza rakh sakte haiṉ? Jis waqt tak dulhá un ke sáth hai, wuh roza nahíṉ rakh sakte. 
MRK.2.20	Magar wuh din áeṉge ki dulhá un se judá kiyá jáegá; us waqt wuh roza rakkheṉge. 
MRK.2.21	Kore kapṛe ká paiwand purání poshák par koí nahíṉ lagátá; nahíṉ to wuh paiwand us poshák meṉ se kuchh kheṉch legá, yaʻní nayá purání se, aur wuh ziyáda phaṭ jáegí. 
MRK.2.22	Aur nayí mai ko purání mashkoṉ meṉ koí nahíṉ bhartá; nahíṉ to mashkeṉ mai se phaṭ jáeṉgí, aur mai aur mashkeṉ donoṉ barbád ho jáeṉgí: balki nayí mai ko nayí mashkoṉ meṉ bharte haiṉ.
MRK.2.23	Aur aisá húá ki wuh Sabt ke din khetoṉ meṉ hokar já rahá thá; aur us ke shágird ráh meṉ chalte húe báleṉ toṛne lage. 
MRK.2.24	Aur Farísíoṉ ne us sé kahá; Dekh, yih Sabt ke din wuh kám kyúṉ karte haiṉ jo rawá nahíṉ? 
MRK.2.25	Us ne un se kahá; Kyá tum ne kabhí nahíṉ paṛhá, ki Dáúd ne kyá kiyá, jab us ko aur us ke sáthiyoṉ ko zarúrat húí aur wuh bhúke húe? 
MRK.2.26	Wuh kyúṉkar sardár káhin Abiyátár ke ʻahd meṉ Ḳhudá ke ghar meṉ gayá, aur nazr kí roṭiyáṉ kháíṉ, jin ká kháná káhinoṉ ke siwá âur kisí ko rawá nahíṉ, aur apne sáthiyoṉ ko bhí díṉ? 
MRK.2.27	Aur us ne un se kahá; Sabt ádmí ke wáste baná hai, na ki ádmí Sabt ke wáste: 
MRK.2.28	pas Ibn i Ádam Sabt ká bhí málik hai.
MRK.3.1	Aur wuh ʻibádatḳháne meṉ phir dáḳhil húá; aur waháṉ ek ádmí thá, jis ká háth súkhá húá thá. 
MRK.3.2	Aur wuh us kí ták meṉ rahe, ki agar wuh use Sabt ke din achchhá kare, to us par ilzám lagáeṉ. 
MRK.3.3	Us ne us ádmí se, jis ká háth súkhá húá thá, kahá; Bích meṉ khaṛá ho. 
MRK.3.4	Aur un se kahá; Sabt ke din nekí karní rawá hai, yá badí karní? ján ko bacháná, yá qatl karná? Wuh chup rah gaye. 
MRK.3.5	Us ne un kí saḳhtdilí ke sabab gamgín hokar, aur chároṉ taraf un par gusse se nazar karke us ádmí se kahá, ki Apná háth baṛhá. Us ne baṛhá diyá, aur us ká háth durust ho gayá. 
MRK.3.6	Phir Farísí fiʼlfaur báhar jákar Herodíoṉ ke sáth us ke barḳhiláf mashwara karne lage, ki use kis tarah halák kareṉ.
MRK.3.7	Aur Yisúʻ apne shágirdoṉ ke sáth jhíl kí taraf chalá gayá: aur Galíl se ek baṛí bhíṛ píchhe ho lí; aur Yahúdiya, 
MRK.3.8	aur Yarúshalem, aur Idúmaya se, aur Yardan ke pár, aur Súr aur Saidá ke ás pás se ek baṛí bhíṛ, yih sunkar ki wuh kaise baṛe kám kartá hai, us ke pás áí. 
MRK.3.9	Pas us ne apne shágirdoṉ se kahá; Bhíṛ kí wajh se ek chhoṭí kishtí mere liye taiyár rahe, táki wuh mujhe dabá na dáleṉ; 
MRK.3.10	kyúṉki us ne bahut logoṉ ko achchhá kiyá thá; chunáṉchi jitne log saḳht bímáríoṉ meṉ giriftár the, us par gire paṛte the, ki use chhú leṉ. 
MRK.3.11	Aur nápák rúheṉ jab use dekhtí thíṉ, us ke áge gir paṛtí, aur pukárkar kahtí thíṉ, ki Tú Ḳhudá ká Beṭá hai. 
MRK.3.12	Aur wuh unheṉ baṛí tákíd kartá thá, ki mujhe záhir na karná.
MRK.3.13	Phir wuh paháṛ par chaṛh gayá, aur jin ko wuh áp cháhtá thá unheṉ pás buláyá; aur wuh us ke pás chale áe. 
MRK.3.14	Aur us ne bárah ko muqarrar kiyá, táki us ke sáth raheṉ, aur wuh unheṉ bheje ki manádí kareṉ, 
MRK.3.15	aur badrúhoṉ ke nikálne ká iḳhtiyár rakkheṉ: 
MRK.3.16	wuh yih haiṉ; Shamaʻún, jis ká nám Patras rakkhá; 
MRK.3.17	aur Zabdí ká beṭá Yaʻqúb, aur Yaʻqúb ká bháí Yúhanná, jin ká nám Búanargis, yaʻní Garaj ke Beṭe rakkhá; 
MRK.3.18	aur Andriyás, aur Filippus, aur Bar-Tulmáí, aur Matí, aur Tomá, aur Halfaí ká beṭá Yaʻqúb, aur Taddí, aur Shamaʻún Qanʼání, 
MRK.3.19	aur Yahúdáh Iskariyotí, jis ne use pakaṛwá bhí diyá.
MRK.3.19	Wuh ghar meṉ áyá; 
MRK.3.20	aur itne log phir jamaʻ ho gaye, ki wuh roṭí bhí na khá sake. 
MRK.3.21	Jab us ke ʻazízoṉ ne yih suná, to use pakaṛne ko nikle; kyúṉki kahte the, ki Wuh beḳhud hai. 
MRK.3.22	Aur faqíh jo Yarúshalem se áe the yih kahte the, ki Us ke sáth Baʻalzabúl hai, aur yih bhí, ki Wuh badrúhoṉ ke sardár kí madad se badrúhoṉ ko nikáltá hai. 
MRK.3.23	Wuh unheṉ pás bulákar tamsílon meṉ un se kahne lagá; Shaitán ko Shaitán kis tarah nikál saktá hai? 
MRK.3.24	Aur agar kisí bádsháhat meṉ phúṭ paṛe, to wuh bádsháhat qáim nahíṉ ráh saktí. 
MRK.3.25	Aur agar kisí ghar meṉ phúṭ paṛe, to wuh ghar qáim na rah sakegá. 
MRK.3.26	Aur agar Shaitán apná hí muḳhálif hokar apne meṉ phúṭ dále, to wuh qáim nahíṉ rah saktá, balki us ká ḳhátima ho játá hai. 
MRK.3.27	Lekin koí ádmí kisí zoráwar ke ghar meṉ ghuskar us ke asbáb ko lúṭ nahíṉ saktá, jab tak wuh pahle us zoráwar ko na báṉdh le; phir us ke ghar ko lúṭ legá. 
MRK.3.28	Maiṉ tum se sach kahtá húṉ, ki baní Ádam ke sab gunáh aur jitná kufr wuh bakte haiṉ, muʻáf kiyá jáegá: 
MRK.3.29	lekin jo koí Rúhuʼl Quds ke haqq meṉ kufr bake, wuh abad tak muʻáfí na páegá, balki abadí gunáh ká qusúrwár hai: 
MRK.3.30	kyúṉki wuh kahte the, ki Us meṉ nápák rúh hai.
MRK.3.31	Phir us kí máṉ aur us ke bháí áe, aur báhar khaṛe hokar use bulwá bhejá. 
MRK.3.32	Aur bhíṛ us ke ás pás baiṭhí thí; aur unhoṉ ne us se kahá; Dekh, terí máṉ aur tere bháí báhar tujhe púchhte haiṉ. 
MRK.3.33	Us ne unheṉ yih jawáb diyá; Kaun hai merí máṉ aur mere bháí? 
MRK.3.34	Aur un par jo us ke gird baiṭhe the nazar karke kahá; Dekho, merí máṉ aur mere bháí yih haiṉ! 
MRK.3.35	Kyúṉki jo koí Ḳhudá kí marzí par chale, wuhí merá bháí aur bahin aur mán hai.
MRK.4.1	Wuh phir jhíl ke kanáre taʻlím dene lagá. Aur us ke pás aisí baṛí bhíṛ jamaʻ ho gayí, ki wuh jhíl meṉ ek kishtí par chaṛh baiṭhá, aur sárí bhíṛ ḳhushkí par jhíl ke kanáre rahí. 
MRK.4.2	Aur wuh unheṉ tamsíloṉ meṉ bahut báteṉ sikháne lagá, aur apní taʻlím meṉ un se kahá; 
MRK.4.3	Suno: dekho, ek bonewálá bíj bone niklá. 
MRK.4.4	Aur bote waqt aisá húá, ki kuchh ráh ke kanáre girá, aur parandoṉ ne ákar use chug liyá. 
MRK.4.5	Aur kuchh pathrílí zamín par girá, jaháṉ use ahut miṭṭí na milí, aur gahrí miṭṭí na milne ke sabab jald ug áyá; 
MRK.4.6	aur jab súraj niklá, to jal gayá, aur jaṛ na hone ke sabab súkh gayá. 
MRK.4.7	Aur kuchh jháṛiyoṉ meṉ girá, aur jháṛiyoṉ ne baṛhkar use dabá liyá, aur wuh phal na láyá. 
MRK.4.8	Aur kuchh achchhí zamín par girá, aur wuh ugá aur baṛhkar phalá; aur koí tís guná, koí sáṭh guná, koí sau guná phal láyá. 
MRK.4.9	Phir us ne kahá; Jis ke sunne ke kán hoṉ wuh sun le.
MRK.4.10	Jab wuh akelá rah gayá, to us ke sáthiyoṉ ne un bárah samet us se in tamsíloṉ kí bábat púchhá. 
MRK.4.11	Us ne un se kahá, ki Tumheṉ Ḳhudá kí bádsháhat ká bhed diyá gayá hai, magar un ke liye jo báhar haiṉ sab báteṉ tamsíloṉ meṉ hotí haiṉ; 
MRK.4.12	táki wuh dekhte húe dekheṉ aur maʻlúm na kareṉ, aur sunte húe suneṉ aur na samjheṉ; aisá na ho ki wuh rujúʻ láeṉ, aur muʻáfí páeṉ. 
MRK.4.13	Phir us ne un se kahá; Kyá tum yih tamsíl nahíṉ samajhte? To sab tamsíloṉ ko kyúṉkar samjhoge? 
MRK.4.14	Bonewálá kalám botá hai. 
MRK.4.15	Jo ráh ke kanáre haiṉ, jaháṉ ki kalám boyá játá hai, yíh wuh haiṉ, ki jab unhoṉ ne suná, to Shaitán fiʼlfaur ákar us kalám ko jo un meṉ boyá gayá thá, uṭhá le játá hai. 
MRK.4.16	Aur isí tarah jo pathrílí zamín meṉ boe gaye, yih wuh haiṉ, jo kalám ko sunkar fiʼlfaur ḳhushí se qubúl kar lete haiṉ; 
MRK.4.17	aur apne andar jaṛ nahíṉ rakhte, balki chandroza haiṉ; baʻd us ke, jab kalám ke sabab musíbat yá zulm barpá hotá hai, to fiʼlfaur ṭhokar kháte haiṉ. 
MRK.4.18	Aur jo jháṛiyoṉ meṉ boe gaye, wuh âur haiṉ. Yih wuh haiṉ, jinhoṉ ne kalám suná, 
MRK.4.19	aur dunyá ká fikr aur daulat ká fareb aur âur chízoṉ ká lálach dáḳhil hokar kalám ko dabá detá hai, aur wuh bephal rah játá hai. 
MRK.4.20	Aur jo achchhí zamín meṉ boe gaye, yih wuh haiṉ, jo kalám ko sunte aur qubúl karte aur phal láte haiṉ, koí tís guná, koí sáṭh guná, koí sau guná.
MRK.4.21	Aur us ne un se kahá; Kyá chirág is liye láyá játá hai, ki paimáne yá palang ke tale rakkhá jáe? kyá is liye nahíṉ, ki chirágdán par rakkhá jáe? 
MRK.4.22	Kyúṉki koí chíz chhipí nahíṉ, magar is liye ki záhir ho jáe; aur poshída nahíṉ húi, magar is liye ki zuhúr meṉ áe. 
MRK.4.23	Agar kisí ke sunne ke kán hoṉ, to sun le. 
MRK.4.24	Phir us ne un se kahá; Ḳhabardár raho, ki kyá sunte ho; jis paimáne se tum nápte ho, usí se tumháre wáste nápá jáegá, aur tumheṉ ziyáda diyá jáegá. 
MRK.4.25	Kyúṉki jis ke pás hai, use diyá jáegá; aur jis ke pás nahíṉ hai, us se wuh bhí jo us ke pás hai, le líyá jáegá.
MRK.4.26	Aur us ne kahá; Ḳhudá kí bádsháhat aisí hai, jaise koí ádmí zamín meṉ bíj ḍále; 
MRK.4.27	aur rát ko soe aur din ko jáge, aur wuh bíj is tarah uge aur baṛhe ki wuh na jáne. 
MRK.4.28	Zamín áp se áp phal látí hai, pahle pattí, phir báleṉ, baʻd us ke báloṉ meṉ taiyár dáne. 
MRK.4.29	Phir jab anáj pak chuká, to wuh fiʼlfaur daráṉtí lagátá hai, kyúṉki káṭne ká waqt á pahuṉchá.
MRK.4.30	Phir us ne kahá, ki Ham Ḳhudá kí bádsháhat ko kis se tashbíh deṉ, aur kis tamsíl meṉ use bayán kareṉ? 
MRK.4.31	Wuh ráí ke dáne kí mánind hai; ki jab zamín meṉ boyá játá hai, to zamín ke sab bíjoṉ se chhoṭá hotá hai; 
MRK.4.32	magar jab bo diyá gayá, to ugkar sab tarkáríoṉ se baṛá ho játá hai, aur aisí baṛí ḍáliyáṉ nikáltá hai, ki hawá ke parande us ke sáye meṉ baserá kar sakte haiṉ.
MRK.4.33	Aur wuh un ko is qism kí bahut sí tamsíleṉ de dekar un kí samajh ke muwáfiq kalám sunátá thá: 
MRK.4.34	aur bagair tamsíl ke un se kuchh na kahtá thá, lekin ḳhalwat meṉ apne ḳháss shágirdoṉ se sab bátoṉ ke maʻni bayán kartá thá.
MRK.4.35	Usí din jab shám húí, us ne un se kahá; Áo, pár chaleṉ. 
MRK.4.36	Aur wuh bhíṛ ko chhoṛkar use, jis tarah wuh thá, kishtí par sáth le chale; aur us ke sáth âur bhí kishtíáṉ thíṉ. 
MRK.4.37	Tab baṛi áṉdhí chalí, aur lahreṉ kishtí par yaháṉ tak lagíṉ, ki kishtí pání se bharí játí thí. 
MRK.4.38	Aur wuh ḳhud píchhe kí taraf gaddí par sotá thá; pas unhoṉ ne use jagákar kahá; Ai Ustád, kyá tujhe fikr nahíṉ, ki ham halák húe játe haiṉ? 
MRK.4.39	Us ne uṭhkar hawá ko ḍáṉṭá, aur pání se kahá; Chup rah, tham já: to hawá band ho gayí, aur baṛá amn ho gayá. 
MRK.4.40	Phir un se kahá; Tum kyúṉ darte ho? Ab tak ímán nahíṉ rakhte? 
MRK.4.41	Aur wuh niháyat ḍare, aur ápas meṉ kahne lage; Pas yih kaun hai, ki hawá aur pání bhí us ká hukm mánte haiṉ?
MRK.5.1	Aur wuh jhíl ke pár Giráseníoṉ ke ʻiláqe meṉ pahuṉche. 
MRK.5.2	Aur jab wun kishtí se utrá, to fiʼlfaur ek ádmí jis meṉ nápák rúh thí, qabroṉ se nikalkar use milá. 
MRK.5.3	Wuh qabroṉ meṉ rahá kartá thá, aur ab koí use zanjíroṉ se bhí na báṉdh saktá thá; 
MRK.5.4	kyúṉki wuh bár bár beṛiyoṉ aur zanjíroṉ se báṉdhá gayá thá, lekin us ne zanjíroṉ ko toṛá, aur beṛiyoṉ ke ṭukṛe ṭukṛe kiye the, aur koí use qábú meṉ na lá saktá thá. 
MRK.5.5	Aur wuh hamesha rát din qabroṉ aur paháṛoṉ meṉ chillátá, aur apne taín pattharoṉ se zaḳhmí kartá thá. 
MRK.5.6	Wuh Yisúʻ ko dúr se dekhkar dauṛá, aur use sijda kiyá, 
MRK.5.7	aur barí áwáz se chillákar kahá; Ai Yisúʻ, Ḳhudá Taʻálá ke Beṭe, mujhe tujh se kyá kám? Tujhe Ḳhudá kí qasam detá húṉ, mujhe ʻazáb meṉ na ḍál. 
MRK.5.8	Kyúṉki wuh us se kahtá thá, ki Ai nápák rúh, is ádmí meṉ se nikal á. 
MRK.5.9	Phir us ne us se púchhá; Terá nám kyá hai? Us ne us se kahá; Merá nám Lashkar hai, is liye ki ham bahut haiṉ. 
MRK.5.10	Phir us ne us kí bahut minnat kí, ki hameṉ is ʻiláqe se báhar na bhej. 
MRK.5.11	Aur waháṉ paháṛ par súaroṉ ká ek baṛá gol char rahá thá. 
MRK.5.12	Pas unhoṉ ne us kí minnat karke kahá, ki Ham ko un súaroṉ meṉ bhej de, táki ham un ke andar jáeṉ. 
MRK.5.13	Pas us ne unheṉ ijázat dí, aur nápák rúheṉ nikalkar súaroṉ ke andar gayíṉ, aur wuh gol, jo koí do hazár ká thá, kaṛáṛe
MRK.5.14	Aur un ke charánewáloṉ ne bhágkar, shahr aur díhát meṉ ḳhabar pahuṉcháí. 
MRK.5.15	Pas log yih májará dekhne ko nikalkar Yisúʻ ke pás áe, aur jis meṉ badrúheṉ, yaʻni badrúhoṉ ká lashkar thá, us ko baiṭhe aur kapṛe pahine aur hosh meṉ dekhkar, ḍar gaye. 
MRK.5.16	Aur dekhnewáloṉ ne us shaḳhs ká ahwál, jis meṉ badrúheṉ thíṉ, aur súaroṉ ká májará un se bayán kiyá. 
MRK.5.17	Wuh us kí minnat karne lage, ki Hamárí sarhadd se chalá já. 
MRK.5.18	Aur jab wuh kishtí par chaṛhne lagá, to jis meṉ badrúheṉ thíṉ, us ne us kí minnat kí, ki maiṉ tere sáth rahúṉ. 
MRK.5.19	Lekin us ne use ijázat na dí, balki us se kahá, ki Apne logoṉ ke pás apne ghar já, aur unheṉ ḳhabar de, ki Ḳhudáwand ne tere liye kaise baṛe kám kiye, aur tujh par rahm kiyá. 
MRK.5.20	Wuh gayá, aur Dikapulis meṉ is bát ká charchá karne lagá, kí Yisúʻ ne mere liye kaise baṛe kám kiye; aur sab taʻajjub karte the.
MRK.5.21	Jab Yisúʻ phir kishtí meṉ pár gayá, to baṛí bhíṛ us ke pás jamaʻ húí, aur wuh jhíl ke kanáre thá. 
MRK.5.22	Aur ʻibádatḳháne ke sardároṉ meṉ se ek shaḳhs Yáír nám áyá, aur use dekhkar us ke qadamoṉ par girá, 
MRK.5.23	aur yih kahkar us kí bahut minnat kí, ki Merí chhoṭí beṭí marne ko hai: tú ákar apne háth us par rakh, táki wuh achchhí ho jáe aur zinda rahe. 
MRK.5.24	Pas wuh us ke sáth chalá; aur bahut log us ke píchhe ho liye, aur us par gire paṛte the.
MRK.5.25	Phir ek ʻaurat, jis ke bárah baras se ḳhún járí thá, 
MRK.5.26	aur us ne bahut hakímoṉ se baṛí taklíf uṭháí thí, aur apná sab mál ḳharch karke bhí use kuchh fáida na húá thá, balki ziyáda bímár ho gayí thí, 
MRK.5.27	Yisúʻ ká hál sunkar, bhíṛ meṉ us ke píchhe se áí, aur us kí poshák ko chhúá; 
MRK.5.28	kyúṉki wuh kahtí thí, ki Agar maiṉ sirf us kí poshák hí chhú lúṉgí, to achchhí ho jáúṉgí. 
MRK.5.29	Aur fiʼlfaur us ká ḳhún bahná band ho gayá; aur us ne apne badan meṉ maʻlúm kiyá, ki maiṉ ne is bímárí se shifá páí. 
MRK.5.30	Yisúʻ ne fiʼlfaur apne meṉ maʻlúm karke, ki mujh meṉ se quwwat niklí, us bhíṛ meṉ phirkar kahá; Kis ne merí poshák chhúí? 
MRK.5.31	Us ke shágirdoṉ ne us se kahá; Tú dekhtá hai, ki bhíṛ tujh par girí paṛtí hai, phir tú kahtá hai; Mujhe kis ne chhúá? 
MRK.5.32	Us ne chároṉ taraf nigáh kí, táki jis ne yih kám kiyá thá use dekhe. 
MRK.5.33	Wuh ʻaurat yih jánkar, ki mujh par kyá asar húá, ḍartí káṉptí áí, aur us ke áge gir paṛí, aur sárá hál sach sach us se kah diyá. 
MRK.5.34	Us ne us se kahá; Beṭí, tere ímán ne tujhe achchhá kiyá hai; salámat já, aur apní is bímárí se bachí rah.
MRK.5.35	Wuh yih kah hí rahá thá, ki ʻibádatḳháne ke sardár ke háṉ se logoṉ ne ákar kahá, ki Terí beṭí mar gayí; ab ustád ko kyúṉ taklíf detá hai? 
MRK.5.36	Jo bát wuh kah rahe the, us par Yisúʻ ne tawajjuh na karke, ʻibádatḳháne ke sardár se kahá; Ḳhauf na kar; faqat iʻtiqád rakh. 
MRK.5.37	Phir us ne siwá Patras aur Yaʻqúb aur Yaʻqúb ke bháí Yúhanná ke, âur kisí ko apne sáth chalne na diyá. 
MRK.5.38	Aur wuh ʻibádatḳháne ke sardár ke ghar meṉ áe, aur us ne dekhá ki hullaṛ ho rahá hai, aur log bahut ro píṭ rahe haiṉ, 
MRK.5.39	aur andar jákar un se kahá; Tum kyúṉ gul macháte aur rote ho? laṛkí mar nahíṉ gayí, balki sotí hai. 
MRK.5.40	Wuh us par haṉsne lage. Lekin wuh sab ko nikálkar laṛkí ke máṉ báp ko aur apne sáthiyoṉ ko lekar, jaháṉ laṛkí paṛí thí andar áya, 
MRK.5.41	aur laṛkí ká háth pakaṛkar us se kahá, Talítá qúmí; jis ká tarjuma yih hai, ki Ai laṛkí, maiṉ tujh se kahtá húṉ; Uṭh. 
MRK.5.42	Wuh laṛkí fiʼlfaur uṭhkar chalne phirne lagí; kyúṉki wuh bárah baras kí thí. Is par log bahut hí hairán húe. 
MRK.5.43	Phir us ne unheṉ tákíd se hukm diyá, ki yih koí na jáne: aur farmáyá, ki use kuchh kháne ko diyá jáe.
MRK.6.1	Phir waháṉ se nikalkar wuh apne watan meṉ áyá, aur us ke shágird us ke píchhe ho liye. 
MRK.6.2	Jab Sabt ká din áyá, to wuh ʻibádatḳháne meṉ taʻlím dene lagá; aur bahut log sunkar hairán húe aur kahne lage, ki Yih báteṉ is ko kaháṉ se á gayíṉ? aur yih kyá hikmat hai jo ise baḳhshí gayí hai, aur kaise muʻjize is ke háth se záhir hote haiṉ! 
MRK.6.3	Kyá yih wuhí baṛhaí nahíṉ, jo Maryam ká beṭá, aur Yaʻqúb aur Yoses aur Yahúdáh aur Shamaʻún ká bháí hai? Aur kyá us kí bahineṉ yaháṉ hamáre háṉ nahíṉ? Pas unhoṉ ne us ke sabab se ṭhokar kháí. 
MRK.6.4	Yisúʻ ne un se kahá, ki Nabí apne watan aur apne rishtadároṉ aur apne ghar ke siwá âur kahíṉ beʻizzat nahíṉ hotá. 
MRK.6.5	Aur wuh koí muʻjiza waháṉ na dikhá saká, siwá is ke, ki thoṛe se bímároṉ par háth rakhkar unheṉ achchhá kar diyá. 
MRK.6.6	Aur us ne un kí beiʻtiqádí par taʻajjub kiyá.
MRK.6.6	Aur wuh chároṉ taraf ke gáṉwoṉ meṉ taʻlím detá phirá.
MRK.6.7	Aur us ne un bárah ko pás bulákar unheṉ do do karke bhejná shurúʻ kiyá; aur unheṉ nápák rúhoṉ par iḳhtiyár diyá; 
MRK.6.8	aur hukm diyá, ki ráste ke liye, siwá láṭhí ke, kuchh na lo; na roṭí, na jholí, na apne kamarband meṉ paise; 
MRK.6.9	magar jútiyáṉ pahino, aur do kurte na pahino. 
MRK.6.10	Aur us ne un se kahá; Jaháṉ tum kisí ghar meṉ dáḳhil ho, to usí meṉ raho, jab tak waháṉ se rawána na ho. 
MRK.6.11	Aur jis jagah ke log tumheṉ qubúl na kareṉ, aur tumhárí na suneṉ, waháṉ se chalte waqt apne talwoṉ kí gard jháṛ do, táki un par gawáhí ho. 
MRK.6.12	Aur unhoṉ ne rawána hokar manádí kí, ki Tauba karo; 
MRK.6.13	aur bahut badrúhoṉ ko nikálá, aur bahut bímároṉ ko tel malkar achchhá kiyá.
MRK.6.14	Aur Herodes bádsháh ne us ká zikr suná, kyúṉki us ká nám mashhúr ho gayá thá, aur us ne kahá, ki Yúhanná baptisma denewálá murdoṉ meṉ se jí uṭhá hai, is liye us se muʻjize záhir hote haiṉ. 
MRK.6.15	Magar baʻz kahte the, ki Eliyyáh hai, aur baʻz yih, ki Nabíoṉ meṉ se kisí kí mánind ek nabí hai. 
MRK.6.16	Magar Herodes ne sunkar kahá, ki Yúhanná jis ká sir maiṉ ne kaṭwáyá, wuhí jí uṭha hai. 
MRK.6.17	Kyúṉki Herodes ne áp ádmí bhejkar Yúhanná ko pakaṛwáyá, aur apne bháí Filippus kí bíwí Herodiyás ke sabab se, use qaidḳháne meṉ báṉdh rakkhá thá, kyúṉki Herodes ne us se biyáh kiyá thá, 
MRK.6.18	aur Yúhanná ne us se kahá thá, ki Apne bháí kí bíwí rakhní tujhe rawá nahíṉ. 
MRK.6.19	Pas Herodiyás us se dushmaní rakhtí, aur cháhtí thí ki use qatl karáe, magar na ho saká; 
MRK.6.20	is wáste ki Herodes Yúhanná ko rástbáz aur muqaddas ádmí jánkar us se ḍartá, aur use bacháe rakhtá thá. Aur us kí báteṉ sunkar bahut hairán ho játá thá; magar suntá ḳhushí se thá. 
MRK.6.21	Aur mauqaʻ ke din, jab Herodes ne apní sálgirih meṉ apne amíroṉ aur faují sardároṉ, aur Galíl ke raísoṉ kí ziyáfat kí, 
MRK.6.22	aur usí Herodiyás kí beṭí andar áí, aur náchkar Herodes aur us ke mihmánoṉ ko ḳhush kiyá; to bádsháh ne us laṛkí se kahá, Jo cháhe mujh se máṉg, maiṉ tujhe dúṉgá; 
MRK.6.23	aur us se qasam kháí, ki Jo tú mujh se máṉgegí, apní ádhí bádsháhat tak tujhe dúṉgá. 
MRK.6.24	Aur us ne báhar jákar apní máṉ se kahá, ki Maiṉ kyá máṉgúṉ? Wuh bolí; Yúhanná baptisma denewále ká sir. 
MRK.6.25	Wuh fiʼlfaur bádsháh ke pás jaldí se andar ái, aur us se yih ʻarz kí; Maiṉ cháhtí húṉ, ki tú Yúhanná baptisma denewále ká sir ek thál meṉ abhí mujhe maṉgwá de. 
MRK.6.26	Bádsháh bahut gamgín húá, magar apní qasamoṉ aur mihmánoṉ ke sabab us se inkár karná na cháhá. 
MRK.6.27	Pas bádsháh ne fiʼlfaur ek sipáhí ko hukm dekar bhejá, ki us ká sir láe. Us ne jákar us ká sir qaidḳháne meṉ káṭá, 
MRK.6.28	aur ek thál meṉ rakhkar láyá aur laṛkí ko diyá, aur laṛkí ne apní máṉ ko diyá. 
MRK.6.29	Phir us ke shágird sunkar áe, aur us kí lásh uṭhákar qabr meṉ rakkhí.
MRK.6.30	Aur rasúloṉ ne Yisúʻ ke pás jamaʻ hokar, jo kuchh unhoṉ ne kiyá, aur jo kuchh sikháyá thá, sab us se bayán kiyá. 
MRK.6.31	Us ne un se kahá; Tum áp alag wírán jagah meṉ chale áo, aur zará árám karo: is liye ki bahut log áte játe the, aur unheṉ kháná kháne kí bhí fursat na miltí thí. 
MRK.6.32	Pas wuh kishtí meṉ baiṭhkar alag ek wírán jagah meṉ chale gaye. 
MRK.6.33	Aur logoṉ ne unheṉ játe dekhá, aur bahuteroṉ ne pahchan liyá, aur sáre shahroṉ se ikaṭṭhe ho hokar paidal udhar dauṛe, aur un se pahle já pahuṉche. 
MRK.6.34	Aur us ne utarkar baṛí bhíṛ dekhí, aur use un par tars áyá, kyúṉki wuh un bheṛoṉ kí mánind the, jin ká charwáhá na ho; aur wuh unheṉ bahut báteṉ sikháne lagá. 
MRK.6.35	Jab din bahut ḍhal gayá, us ke shágird us ke pás ákar kahne lage; Yih jagah wírán hai, aur din bahut ḍhal gayá hai; 
MRK.6.36	unheṉ ruḳhsat kar, táki wuh chároṉ taraf kí bastiyoṉ aur gáṉwoṉ meṉ jákar, apne liye kuchh kháne ko mol leṉ. 
MRK.6.37	Us ne un se jawáb meṉ kahá; Tum hí unheṉ kháne ko do. Unhoṉ ne us se kahá; Kyá ham jákar do sau dínár kí roṭiyáṉ mol láeṉ, aur unheṉ khiláeṉ? 
MRK.6.38	Us ne un se kahá; Tumháre pás kitní roṭiyáṉ haiṉ? jáo, dekho. Unhoṉ ne daryáft karke kahá; Páṉch, aur do machhliyáṉ. 
MRK.6.39	Us ne unheṉ hukm diyá, ki sab harí ghás par jamáʻat jamáʻat karke baiṭh jáeṉ. 
MRK.6.40	Pas wuh sau sau aur pachás pachás kí qatáreṉ báṉdhkar baiṭh gaye. 
MRK.6.41	Phir us ne wuh páṉch roṭiyáṉ aur do machhliyáṉ líṉ, aur ásmán kí taraf dekhkar barakat cháhí, aur roṭiyáṉ toṛkar shágirdoṉ ko detá gayá, ki un ke áge rakkheṉ; aur wuh do machhliyáṉ bhí un sab meṉ báṉṭ díṉ. 
MRK.6.42	Pas wuh sab khákar ser ho gaye. 
MRK.6.43	Aur unhoṉ ne ṭukṛoṉ se bárah ṭokriyáṉ bharkar uṭháíṉ, aur kuchh machhliyoṉ se bhí. 
MRK.6.44	Aur jinhoṉ ne roṭiyáṉ kháíṉ, wuh páṉch hazár mard the.
MRK.6.45	Aur fiʼlfaur us ne apne shágirdoṉ ko majbúr kiyá, ki kishtí par chaṛhkar us se pahle us pár Baitsaidá ko chale jáeṉ, jab tak wuh logoṉ ko ruḳhsat kare. 
MRK.6.46	Aur unheṉ ruḳhsat karke, paháṛ par duʻá máṉgne gayá. 
MRK.6.47	Aur jab shám húí, to kishtí jhíl ke bích meṉ thí, aur wuh akelá ḳhushkí par thá. 
MRK.6.48	Jab us ne dekhá, ki wuh khene se bahut tang haiṉ, kyúṉki hawá un ke muḳhálif thí, to rát ke pichhle pahar ke qaríb wuh jhíl par chaltá húá un ke pás áyá; aur un se áge nikal jáná cháhtá thá. 
MRK.6.49	Lekin unhoṉ ne use jhíl par chalte dekhkar ḳhayál kiyá ki bhút hai, aur chillá uṭhe, 
MRK.6.50	kyúṉki sab use dekhkar ghabrá gaye the. Magar us ne fiʼlfaur un se báteṉ kíṉ aur kahá; Ḳhátir jamaʻ rakkho: maiṉ húṉ; ḍaro nahíṉ. 
MRK.6.51	Phir wuh kishtí par un ke pás áyá, aur hawá tham gayí: aur wuh apne dil meṉ niháyat hairán húe; 
MRK.6.52	is liye ki wuh roṭiyoṉ ke báre meṉ na samjhe the, balki un ke dil saḳht ho gaye the.
MRK.6.53	Aur wuh pár jákar Gannesarat ke ʻiláqe meṉ pahuṉche, aur kishtí gháṭ par lagáí. 
MRK.6.54	Aur jab kishtí par se utre, to fiʼlfaur log use pahchánkar 
MRK.6.55	us sáre ʻiláqe meṉ chároṉ taraf dauṛe, aur bímároṉ ko chárpáiyoṉ par ḍálkar, jaháṉ jaháṉ suná ki wuh hai, waháṉ waháṉ liye phire. 
MRK.6.56	Aur wuh ḳhwáh gáṉwoṉ, ḳhwáh shahroṉ, ḳhwáh bastiyoṉ meṉ jaháṉ kahíṉ játá thá, log bímároṉ ko bázároṉ meṉ rakhkar us kí minnat karte the, ki wuh sirf us kí poshák ká kanára chhú leṉ: aur jitne use chhúte the, sab achchhe ho játe the.
MRK.7.1	Phir Farísí aur baʻz faqíh us ke pás jamaʻ húe; wuh Yarúshalem se áe the, 
MRK.7.2	aur unhoṉ ne dekhá, ki us ke baʻz shágird nápák, yaʻní bin dhoe háthoṉ se roṭí kháte haiṉ. 
MRK.7.3	Kyúṉki Farísí aur sab Yahúdí, buzurgoṉ kí riwáyat par qáim rahne ke sabab, jab tak apne háth ḳhúb dho na leṉ nahíṉ kháte. 
MRK.7.4	Aur bázár se ákar, jab tak gusl na kar leṉ, nahíṉ kháte; aur bahut sí âur báteṉ haiṉ, jo qáim rakhne ke liye buzurgoṉ se unheṉ pahuṉchí haiṉ, jaise piyáloṉ, aur loṭoṉ, aur táṉbe ke bartanoṉ ká dhoná. 
MRK.7.5	Pas Farísíoṉ aur faqíhoṉ ne us se púchhá; Kyá sabab hai, ki tere shágird buzurgoṉ kí riwáyat par nahíṉ chalte, balki nápák háthoṉ se roṭí kháte haiṉ. 
MRK.7.6	Us ne un se kahá; Yashaʻyáh ne tum riyákároṉ ke haqq meṉ kyá ḳhúb nubuwwat kí; jaisá ki likhá hai;
MRK.7.6	Yih ummat zabán se to merí ʻizzat kartí hai,
MRK.7.6	Magar in ká dil mujh se dúr hai.
MRK.7.7	Aur yih befáida merí parastish karte haiṉ,
MRK.7.7	Kyúṉki ádmíoṉ ke hukmoṉ kí taʻlím dete haiṉ.
MRK.7.8	Tum Ḳhudá ke hukm ko tark karke ádmíoṉ kí riwáyat ko qáim rakhte ho. 
MRK.7.9	Aur us ne un se kahá; Tum apní riwáyat ke mánne ke liye Ḳhudá ke hukm ko kyá ḳhúb bátil karte ho! 
MRK.7.10	Kyúṉki Músá ne farmáyá hai ki Apne báp kí aur apní máṉ kí ʻizzat kar; aur, Jo koí báp yá máṉ ko burá kahe, wuh zarúr ján se márá jáe. 
MRK.7.11	Lekin tum kahte ho; Agar koí báp yá máṉ se kahe, ki Jis chíz ká tujhe mujh se fáida pahuṉch saktá thá, wuh qurbán, yaʻní Ḳhudá kí nazr ho chukí, 
MRK.7.12	to tum use phir báp yá máṉ kí kuchh madad karne nahíṉ dete. 
MRK.7.13	Yúṉ tum Ḳhudá ke kalám ko apní riwáyat se, jo tum ne járí kí hai, bátil kar dete ho; aur aise bahutere kám karte ho. 
MRK.7.14	Aur wuh logoṉ ko phir pás bulákar un se kahne lagá, ki Tum sab merí suno aur samjho. 
MRK.7.15	Koí chíz báhar se ádmí meṉ dáḳhil hokar use nápák nahíṉ kar saktí; magar jo chízeṉ ádmí meṉ se nikaltí haiṉ, wuhí ádmí ko nápák kartí haiṉ. [
MRK.7.16	Agar kisi ke sunne ke kán hoṉ to sun le.] 
MRK.7.17	Aur jab wuh bhíṛ ke pás se ghar meṉ gayá, to us ke shágirdoṉ ne us se is tamsíl ke maʻní púchhe. 
MRK.7.18	Us ne un se kahá; Kyá tum bhí aise besamajh ho? Kyá tum nahíṉ samajhte ki koí chíz jo báhar se ádmí ke andar játí hai, use nápák nahíṉ kar saktí; 
MRK.7.19	is liye ki wuh us ke dil meṉ nahíṉ, balki peṭ meṉ játí hai, aur páeḳháne meṉ nikal játí hai? Yih kahkár us ne tamám kháne kí chízoṉ ko pák ṭhahráyá. 
MRK.7.20	Phir us ne kahá; Jo ádmí meṉ se nikaltá hai, wuhí ádmí ko nápák kartá hai. 
MRK.7.21	Kyúṉki andar se, yaʻni ádmí ke dil se, bure ḳhayál, harámkáríáṉ, 
MRK.7.22	choriyáṉ, ḳhúnrezíáṉ, zinákáríáṉ, lálach, badíáṉ, makr, shahwatparastí, badnazarí, badgoí, sheḳhí, bewuqúfí nikaltí hai; 
MRK.7.23	yih sab burí báteṉ andar se nikalkar ádmí ko nápák kartí haiṉ.
MRK.7.24	Phir waháṉ se uṭhkar Súr aur Saidá kí sarhaddoṉ meṉ gayá. Aur ek ghar meṉ dáḳhil húá, aur na cháhtá thá, ki koí jáne; magar poshída na rah saká; 
MRK.7.25	balki fiʼlfaur ek ʻaurat jis kí chhoṭí beṭí meṉ nápák rúh thí, us kí ḳhabar sunkar áí, aur us ke qadamoṉ par girí. 
MRK.7.26	Yih ʻaurat Yúnání thí, aur qaum kí Súrufíníkí. Us ne us se darḳhwást kí, ki badrúh ko merí beṭi meṉ se nikál. 
MRK.7.27	Us ne us se kahá, ki Pahle laṛkoṉ ko ser hone de, kyúṉki laṛkoṉ kí roṭí lekar kuttoṉ ko ḍál dení achchhí nahíṉ. 
MRK.7.28	Us ne jawáb meṉ kahá; Háṉ, Ḳhudáwand; kutte bhí mez ke tale laṛkoṉ ki roṭí ke ṭukṛoṉ meṉ se kháte haiṉ. 
MRK.7.29	Us ne us se kahá; Is kalám ke sabab já; badrúh terí beṭí se nikal gayí hai; 
MRK.7.30	aur us ne apne ghar meṉ jákar dekhá, ki laṛkí palang par paṛí hai, aur badrúh nikal gayí hai.
MRK.7.31	Aur wuh phir Súr kí sarhaddoṉ se nikalkar Saidá kí ráh se Dikapulis kí sarhaddoṉ meṉ hotá húá Galíl kí jhíl par pahuṉchá. 
MRK.7.32	Aur logoṉ ne ek bahre ko jo haklá bhí thá, us ke pás lákar us kí minnat kí, ki apná háth us par rakh. 
MRK.7.33	Wuh us ko bhíṛ meṉ se alag le gayá, aur apní ungliyáṉ us ke kánoṉ meṉ ḍáliṉ, aur thúkkar us kí zabán chhúí, 
MRK.7.34	aur ásmán kí taraf nazar karke ek áh bharí, aur us se kahá; Iffattah, yaʻní Khul já. 
MRK.7.35	Aur us ke kán khul gaye, aur us kí zabán kí girih khul gayí, aur wuh sáf bolne lagá. 
MRK.7.36	Aur us ne unheṉ hukm diyá, ki Kisí se na kahná; lekin jitná wuh un ko hukm detá rahá, utná hí ziyáda wuh charchá karte rahe. 
MRK.7.37	Aur unhoṉ ne niháyat hí hairán hokar kahá; Jo kuchh us ne kiyá, sab achchhá kiyá; wuh bahroṉ ko sunne kí, aur gúṉgoṉ ko bolne kí táqat detá hai.
MRK.8.1	Un dinoṉ meṉ, jab phir baṛí bhíṛ jamaʻ húi, aur un ke pás kuchh kháne ko na thá, to us ne apne shágirdoṉ ko pás bulákar un se kahá; 
MRK.8.2	Mujhe is bhíṛ par tars átá hai, kyúṉki yih tín din se barábar mere sáth rahí hai, aur in ke pás kuchh kháne ko nahíṉ: 
MRK.8.3	agar maiṉ inheṉ bhúká ghar ko ruḳhsat karúṉ, to ráh meṉ thakkar rah jáeṉge; aur baʻz in meṉ se dúr ke haiṉ. 
MRK.8.4	Us ke shágirdoṉ ne use jawáb diyá, ki Is bíyábán meṉ kaháṉ se koí itní roṭiyáṉ láe ki inheṉ ser kar sake? 
MRK.8.5	Us ne un se púchhá, ki Tumháre pás kitní roṭiyáṉ haiṉ? Wuh bole, Sát. 
MRK.8.6	Phir us ne logoṉ ko hukm diyá, ki zamín par baiṭh jáeṉ: aur us ne wuh sát roṭiyáṉ líṉ, aur shukr karke toṛíṉ, aur apne shágirdoṉ ko detá gayá ki un ke áge rakkheṉ; aur unhoṉ ne logoṉ ke áge rakh díṉ. 
MRK.8.7	Aur un ke pás thoṛí sí chhoṭí machhliyáṉ thíṉ: us ne un par barakat cháhkar kahá, ki Yih bhí un ke áge rakh do. 
MRK.8.8	Pas wuh khákar ser húe; aur bache húe ṭukṛoṉ ke sát ṭokre uṭháe. 
MRK.8.9	Aur log chár hazár ke qaríb the; phir us ne unheṉ ruḳhsat kiya. 
MRK.8.10	Aur wuh fiʼlfaur apne shágirdoṉ ke sáth kishtí meṉ baiṭhkar Dalmanúta ke ʻiláqe meṉ gayá.
MRK.8.11	Phir Farísí nikalkar us se bahs karne lage, aur use ázmáne ke liye us se koí ásmání nishán talab kiyá. 
MRK.8.12	Us ne apní rúh meṉ áh kheṉchkar kahá; Is zamáne ke log kyúṉ nishán talab karte haiṉ? Maiṉ tum se sach kahtá húṉ, ki is zamáne ke logoṉ ko koí nishán diyá na jáegá. 
MRK.8.13	Aur wuh unheṉ chhoṛkar phir kishtí meṉ baiṭhá, aur pár chala gayá.
MRK.8.14	Aur wuh roṭí lení bhúl gaye the; aur kishtí meṉ un ke pás ek se ziyáda roṭí na thí. 
MRK.8.15	Aur us ne unheṉ yih hukm diyá, ki Ḳhabardár, Farísíoṉ ke khamír aur Herodes ke ḳhamír se hoshyár rahná. 
MRK.8.16	Wuh ápas meṉ charchá karne aur kahne lage, ki Hamáre pás roṭí nahíṉ. 
MRK.8.17	Magar Yisúʻ ne yih maʻlúm karke un se kahá; Tum kyúṉ charchá karte ho, ki hamáre pás roṭí nahíṉ? kyá ab tak nahíṉ jánte, aur nahíṉ samajhte? kyá tumhárá dil saḳht ho gayá hai? 
MRK.8.18	Áṉkheṉ haiṉ, aur tum dekhte nahíṉ? kán haiṉ, aur sunte nahíṉ? aur kyá tumheṉ yád nahíṉ? 
MRK.8.19	Jis waqt maiṉ ne wuh páṉch roṭiyáṉ páṉch hazár ke liye toṛíṉ, to tum ne kitní ṭokriyáṉ ṭukṛoṉ se bharí húí uṭháíṉ? Unhoṉ ne us se kahá; Bárah. 
MRK.8.20	Aur jis waqt sát roṭiyáṉ chár hazár ke liye toṛíṉ, to tum ne kitne ṭokre ṭukṛoṉ se bhare húe uṭháe? Unhoṉ ne us se kahá; Sát. 
MRK.8.21	Us ne un se kahá; Kyá tum ab tak nahíṉ samajhte?
MRK.8.22	Phir wuh Baitsaidá meṉ áe. Aur log ek andhe ko us ke pás láe, aur us kí minnat kí, ki use chhúe. 
MRK.8.23	Wuh us andhe ká háth pakaṛkar use gáṉw se báhar le gayá; aur us kí áṉkhoṉ meṉ thúkkar apne háth us par rakkhe, aur us se púchhá; Kyá tú kuchh dekhtá hai? 
MRK.8.24	Us ne nazar uṭhákar kahá; Maiṉ ádmíoṉ ko dekhtá húṉ; kyúṉki wuh mujhe chalte húe aise dikháí dete haiṉ, jaise daraḳht. 
MRK.8.25	Phir us ne dobára us kí áṉkhoṉ par apne háth rakkhe, aur us ne gaur se nazar kí, aur achchhá ho gayá, aur sárí chízeṉ sáf sáf dekhne lagá. 
MRK.8.26	Phir us ne yih kahkar us ko us ke ghar kí taraf rawána kiyá, ki Is gáṉw ke andar qadam bhí na rakhná.
MRK.8.27	Phir Yisúʻ aur us ke shágird Qaisariya Filippí ke gáṉwoṉ meṉ chale gaye: aur ráh meṉ us ne apne shágirdoṉ se yih púchhá, ki Log mujhe kyá kahte haiṉ? 
MRK.8.28	Unhoṉ ne yih jawáb diyá, ki Yúhanná baptisma denewálá; aur baʻz; Eliyyáh; aur baʻz; Nabíoṉ meṉ se koí. 
MRK.8.29	Us ne un se púchhá; Lekin tum mujhe kyá kahte ho? Patras ne jawáb meṉ us se kahá; Tú Masíh hai. 
MRK.8.30	Phir us ne unheṉ tákíd kí, ki merí bábat kisí se yih na kahná. 
MRK.8.31	Phir wuh unheṉ taʻlím dene lagá, ki Zarúr hai ki Ibn i Ádam bahut dukh uṭháe aur buzurg aur sardár káhin aur faqíh use radd karen, aur wuh qatl kiyá jáe, aur tín din ke baʻd jí uṭhe. 
MRK.8.32	Aur us ne yih bát sáf sáf kahí. Patras use alag le jákar use malámat karne lagá. 
MRK.8.33	Magar us ne phirke, aur apne shágirdoṉ par nigáh karke Patras ko malámat kiyá, aur kahá; Ai Shaitán, mere sámne se dúr ho, kyúṉki tú Ḳhudá kí bátoṉ ká nahíṉ, balki ádmíoṉ kí bátoṉ ká ḳhayál rakhtá hai. 
MRK.8.34	Phir us ne bhíṛ ko apne shágirdoṉ samet pás bulákar un se kahá; Agar koí mere píchhe áná cháhe, to apní ḳhudí se inkár kare, aur apní salíb uṭháe, aur mere píchhe ho le. 
MRK.8.35	Kyúṉki jo koí apní ján bachání cháhe wuh use khoegá, aur jo koí merí aur Injíl ke wáste apní ján khoegá, wuh use bacháegá. 
MRK.8.36	Aur ádmí agar sárí dunyá ko hásil kare aur apní ján ká nuqsán uṭháe to use kyá fáida hogá? 
MRK.8.37	Aur ádmí apní ján ke badle kyá de? 
MRK.8.38	Kyúṉki jo koí is zinákár aur ḳhatákár qaum meṉ mujh se aur merí bátoṉ se sharmáegá, Ibn i Ádam bhí, jab apne Báp ke jalál meṉ pák firishtoṉ ke sáth áegá, to us se sharmáegá.
MRK.9.1	Aur us ne un se kahá; Maiṉ tum se sach kahtá húṉ, ki Jo yaháṉ khaṛe haiṉ, un meṉ se baʻz aise haiṉ, ki jab tak Ḳhudá kí bádsháhat ko qudrat ke sáth áyá húá na dekh leṉ, maut ká maza hargiz na chakkheṉge.
MRK.9.2	Chha din ke baʻd Yisúʻ ne Patras aur Yaʻqúb aur Yúhanná ko hamráh liyá, aur unheṉ alag ek úṉche paháṛ par akele meṉ le gayá; aur un ke sámne us kí súrat badal gayí: 
MRK.9.3	aur us kí poshák aisí núrání aur niháyat safed ho gayí, ki dunyá meṉ koí dhobí waisí safed nahíṉ kar saktá. 
MRK.9.4	Aur Eliyyáh Músá ke sáth unheṉ dikháí diyá; aur wuh Yisúʻ se báteṉ karte the. 
MRK.9.5	Patras ne Yisúʻ se kahá; Rabbí, hamárá yaháṉ rahná achchhá hai: pas ham tín dere banáeṉ; ek tere liye, ek Músá ke liye, ek Eliyyáh ke liye. 
MRK.9.6	Kyúṉki wuh na jántá thá, ki kyá jawáb de; is liye ki wuh bahut ḍar gaye the. 
MRK.9.7	Phir ek bádal ne un par sáya kar liyá, aur us bádal meṉ se áwáz áí, ki Yih merá piyárá Beṭá hai; is kí suno. 
MRK.9.8	Aur unhoṉ ne yakáyak jo chároṉ taraf nazar kí, to Yisúʻ ke siwá âur kisí ko apne sáth phir na dekhá.
MRK.9.9	Jab wuh paháṛ se utarte the, to us ne unheṉ hukm diyá, ki Jab tak Ibn i Ádam murdoṉ meṉ se jí na uṭhe, jo kuchh tum ne dekhá hai, kisí se na kahná. 
MRK.9.10	Unhoṉ ne us kalám ko yád rakkhá; aur wuh ápas meṉ bahs karte the, ki murdoṉ meṉ se jí uṭhne ke kyá ma ní haiṉ? 
MRK.9.11	Phir unhoṉ ne us se yih púchhá, ki Faqíh kyúṉkar kahte haiṉ, ki Eliyyáh ká pahle áná zarúr hai? 
MRK.9.12	Us ne un se kahá, ki Eliyyáh albatta pahle ákar sab kuchh bahál karegá; magar kyá wajh hai ki Ibn i Ádam ke haqq meṉ likhá hai, ki wuh bahut se dukh uṭháegá, aur haqír kiyá jáegá? 
MRK.9.13	Lekin maiṉ tum se kahtá húṉ, ki Eliyyáh to á chuká, aur jaisá us ke haqq meṉ likhá húá hai, unhoṉ ne jo kuchh cháhá us ke sáth kiyá.
MRK.9.14	Aur jab wuh shágirdoṉ ke pás áe, to dekhá ki un ke chároṉ taraf baṛí bhiṛ hai, aur faqíh un se bahs kar rahe haiṉ. 
MRK.9.15	Aur fiʼlfaur sárí bhíṛ use dekhkar niháyat hairán húi, aur us kí taraf dauṛkar use salám karne lagí. 
MRK.9.16	Us ne un se púchhá; Tum un se kyá bahs karte ho? 
MRK.9.17	Aur bhíṛ meṉ se ek ne use jawáb diyá, ki Ai ustád, maiṉ apne beṭe ko, jis meṉ gúṉgí rúh hai, tere pás láyá thá: 
MRK.9.18	wuh jaháṉ use pakaṛtí hai, paṭak detí hai: aur wuh kaf bhar látá, aur dáṉt pístá, aur súkhtá játá hai: aur maiṉ ne tere shágirdoṉ se kahá thá ki wuh use nikál deṉ, magar wuh na nikál sake. 
MRK.9.19	Us ne jawáb meṉ un se kahá: Ai beiʻtiqád qaum, maiṉ kab tak tumháre sáth rahúṉgá? kab tak tumhárí bardásht karúṉgá? use mere pás láo. 
MRK.9.20	Pas wuh use us ke pás láe: aur jab us ne use dekhá, to fiʼlfaur rúh ne use maroṛá; aur wuh zamín par girá, aur kaf bhar lákar loṭne lagá. 
MRK.9.21	Us ne us ke báp se púchhá; Yih is ko kitní muddat se hai? Wuh bolá, Bachpan se: 
MRK.9.22	aur us ne aksar use ág meṉ aur aksar pání meṉ ḍálá, táki use halák kare: lekin agar tú kuchh kar saktá hai, to ham par tars khákar hamárí madad kar. 
MRK.9.23	Yisúʻ ne us se kahá; Kyá! Agar tú kar saktá hai! Jo iʻtiqád rakhtá hai, us ke liye sab kuchh ho saktá hai. 
MRK.9.24	Fiʼlfaur us laṛke ká báp chillákar bolá; Maiṉ iʻtiqád rakhtá húṉ, tú merí beiʻtiqádi ká ʻiláj kar. 
MRK.9.25	Jab Yisúʻ ne dekhá, ki log dauṛ dauṛkar jamaʻ ho rahe haiṉ, to us nápák rúh ko jhiṛakkar us se kahá; Ai gúṉgí bahrí rúh, maiṉ tujhe hukm kartá húṉ, is meṉ se nikal á, aur is meṉ phir kabhí dáḳhil na ho. 
MRK.9.26	Wuh chillákar, aur use bahut maroṛkar, nikal áí: aur wuh murda sá ho gayá, aisá ki aksaroṉ ne kahá, ki Wuh mar gayá. 
MRK.9.27	Magar Yisúʻ ne us ká háth pakaṛkar use uṭháyá, aur wuh uṭh khaṛá húá. 
MRK.9.28	Jab wuh ghar meṉ áyá, to us ke shágirdoṉ ne alag us se púchhá, ki Ham use kyúṉ na nikál sake? 
MRK.9.29	Us ne un se kahá, ki Yih qism duʻá ke siwá kisí âur tarah nahíṉ nikal saktí.
MRK.9.30	Phir waháṉ se rawána húe, aur Galíl meṉ hokar guzre, aur wuh na cháhtá thá, ki koí jáne; 
MRK.9.31	is liye ki wuh apne shágirdoṉ ko taʻlím detá aur un se kahtá thá, ki Ibn i Ádam ádmíoṉ ke hawále kiyá jáegá, aur wuh use qatl kareṉge, aur wuh qatl hone ke tín din baʻd jí uṭhegá. 
MRK.9.32	Lekin wuh is bát ko samajhte na the, aur us se púchhte húe ḍarte the.
MRK.9.33	Phir wuh Kafarnahúm meṉ áe; aur jab wuh ghar meṉ thá, to us ne un se púchhá, ki Tum ráh meṉ kyá bahs karte the? 
MRK.9.34	Wuh chup rahe; kyúṉki unhoṉ ne ráh meṉ ek dúsre se yih bahs kí thí, ki baṛá kaun hai. 
MRK.9.35	Phir us ne baiṭhkar un bárah ko buláyá aur un se kahá, ki Agar koí awwal honá cháhe, to wuh sab meṉ pichhlá aur sab ká ḳhádim bane. 
MRK.9.36	Aur ek bachche ko lekar, un ke bích meṉ khaṛá kiyá; phir use god meṉ lekar un se kahá; 
MRK.9.37	Jo koí mere nám par aise bachchoṉ meṉ se ek ko qubúl kartá hai, wuh mujhe qubúl kartá hai; aur jo koí mujhe qubúl kartá hai, wuh mujhe nahíṉ, balki use jis ne mujhe bhejá hai qubúl kartá hai.
MRK.9.38	Yúhanná ne us se kahá, Ai ustád, ham ne ek shaḳhs ko tere nám se badrúhoṉ ko nikálte dekhá, aur ham use manaʻ karne lage, kyúṉki wuh hamárí pairawí nahíṉ kartá thá. 
MRK.9.39	Lekin Yisúʻ ne kahá; Use manaʻ na karná; kyúṉki aisá koí nahíṉ jo mere nám se muʻjiza dikháe, aur mujhe jald burá kah sake; 
MRK.9.40	is liye ki jo hamáre ḳhiláf nahíṉ, wuh hamárí taraf hai. 
MRK.9.41	Aur jo koí ek piyála pání tumheṉ is liye piláe ki tum Masíh ke ho, maiṉ tum se sach kahtá húṉ, ki wuh apná ajr hargiz na khoegá. 
MRK.9.42	Aur jo koí in chhoṭoṉ meṉ se jo mujh par ímán láe haiṉ kisí ko ṭhokar khiláe, us ke liye yih bihtar hai, ki ek baṛí chakki ká páṭ us ke gale meṉ laṭkáyá jáe, aur wuh samundar meṉ pheṉk diyá jáe. 
MRK.9.43	Aur agar terá háth tujhe ṭhokar khiláe, to use káṭ ḍál; ṭundá hokar zindagí meṉ dáḳhil honá tere liye is se bihtar hai, ki do háth hote jahannam ke bích us ág meṉ jáe jo kabhí bujhne kí nahíṉ; [
MRK.9.44	jaháṉ un ká kíṛá nahíṉ martá, aur ág nahíṉ bujhtí.] 
MRK.9.45	Aur agar terá páṉw tujhe ṭhokar khiláe, use káṭ ḍál; laṉgṛá hokar zindagí meṉ dáḳhil honá tere liye is se bihtar hai, ki do páṉw hote jahannam meṉ ḍálá jáe; [
MRK.9.46	jaháṉ un ká kíṛá nahíṉ martá, aur ág nahíṉ bujhtí.] 
MRK.9.47	Aur agar terí áṉkh tujhe ṭhokar khiláe, to use nikál ḍál; káná hokar Ḳhudá kí bádsháhat meṉ dáḳhil honá tere liye is se bihtar hai, ki do áṉkheṉ hote jahannam meṉ ḍálá jáe, 
MRK.9.48	jaháṉ un ká kíṛá nahíṉ martá, aur ág nahíṉ bujhtí. 
MRK.9.49	Kyúṉki har shaḳhs ág se namkín kiyá jáegá, [aur har ek qurbání namak se namkín kí jáegí.] 
MRK.9.50	Namak achchhá hai; lekin agar namak kí namkíní játí rahe, to us ko kis chíz se mazadár karoge? Apne meṉ namak rakkho, aur ek dúsre ke sáth mel miláp se raho.
MRK.10.1	Phir wuh waháṉ se uṭhkar Yahúdiya kí sarhaddoṉ meṉ aur Yardan ke pár áyá; aur bhíṛ us ke pás phir jamaʻ ho gayí, aur wuh apne dastúr ke muwáfiq phir unheṉ taʻlím dene lagá. 
MRK.10.2	Aur Farísíoṉ ne pás ákar us ke ázmáne ke wáste us se púchhá; Kyá yih rawá hai, ki mard apní bíwí ko chhoṛ de? 
MRK.10.3	Us ne un se jawáb meṉ kahá, ki Músá ne tumheṉ kyá hukm diyá hai? 
MRK.10.4	Wuh bole; Músá ne to ijázat dí hai, ki taláqnáma likhkar chhoṛ deṉ. 
MRK.10.5	Magar Yisúʻ ne un se kahá, ki Us ne tumhárí saḳhtdilí ke sabab tumháre liye yih hukm likhá thá. 
MRK.10.6	Lekin ḳhilqat ke shurúʻ se, Us ne unheṉ mard aur ʻaurat banáyá. 
MRK.10.7	Is sabab se mard apne báp se aur máṉ se judá hokar apní bíwí ke sáth rahegá, 
MRK.10.8	aur wuh aur us kí bíwí donoṉ ek jism hoṉge: pas wuh do nahíṉ, balki ek jism haiṉ. 
MRK.10.9	Is liye jise Ḳhudá ne joṛá hai, use ádmí judá na kare. 
MRK.10.10	Aur ghar meṉ shágirdoṉ ne us se is kí bábat phir púchhá. 
MRK.10.11	Us ne un se kahá; Jo koí apní bíwí ko chhoṛ de, aur dúsrí se biyáh kare, wuh us pahlí ke barḳhiláf ziná kartá hai: 
MRK.10.12	aur agar ʻaurat apne shauhar ko chhoṛ de aur dúsre se biyáh kare, to ziná kartí hai.
MRK.10.13	Phir log bachchoṉ ko us ke pás láne lage, táki wuh unheṉ chhúe, magar shágirdoṉ ne un ko jhiṛká. 
MRK.10.14	Yisúʻ yih dekhkar ḳhafá húá, aur un se kahá; Bachchoṉ ko mere pás áne do; unheṉ manaʻ na karo; kyúṉki Ḳhudá kí bádsháhat aisoṉ hí kí hai. 
MRK.10.15	Maiṉ tum se sach kahtá húṉ, ki Jo koí Ḳhudá kí bádsháhat ko bachche kí tarah qubúl na kare, wuh us meṉ hargiz dáḳhil na hogá. 
MRK.10.16	Phir us ne unheṉ apní god meṉ liyá, aur un par háth rakhkar unheṉ barakat dí.
MRK.10.17	Aur jab wuh báhar nikalkar ráh meṉ já rahá thá, to ek shaḳhs us ke pás dauṛtá húá áyá, aur us ke áge ghuṭne ṭekkar us se púchhá; Ai nek ustád, maiṉ kyá karúṉ, táki hamesha kí zindagí ká wáris banúṉ? 
MRK.10.18	Yisúʻ ne us se kahá; Tú mujhe kyúṉ nek kahtá hai? koí nek nahíṉ, magar ek, yaʻní Ḳhudá. 
MRK.10.19	Tú hukmoṉ ko to jántá hai; Ḳhún na kar, Ziná na kar, Chorí na kar, Jhúṭhí gawáhí na de, Fareb dekar nuqsán na kar, Apne báp kí aur máṉ kí ʻizzat kar. 
MRK.10.20	Us ne us se kahá; Ai ustád, maiṉ ne laṛakpan se in sab par ʻamal kiyá hai. 
MRK.10.21	Yisúʻ ne us par nazar kí, aur use us par piyár áyá, aur us se kahá; Ek bát kí tujh meṉ kamí hai: já, jo kuchh terá hai bechkar garíboṉ ko de, tujhe ásmán par ḳhazána milegá: aur ákar mere píchhe ho le. 
MRK.10.22	Is bát se us ke chihre par udási chhá gayí, aur wuh gamgín hokar chalá gayá: kyúṉki baṛá máldár thá.
MRK.10.23	Phir Yisúʻ ne chároṉ taraf nazar karke apne shágirdoṉ se kahá, ki Daulatmandoṉ ká Ḳhudá kí bádsháhat meṉ dáḳhil honá kaisá mushkil hai! 
MRK.10.24	Shágird us kí bátoṉ se hairán húe. Yisúʻ ne phir jawáb meṉ un se kahá; Bachcho, jo log daulat par bharosá rakhte haiṉ, un ke liye Ḳhudá kí bádsháhat meṉ dáḳhil honá kyá hí mushkil hai! 
MRK.10.25	Uʹṉṭ ká súí ke náke meṉ se nikal jáná is se ásán hai, ki daulatmand Ḳhudá kí bádsháhat meṉ dáḳhil ho. 
MRK.10.26	Wuh niháyat hí hairán hokar us se kahne lage; Phir kaun naját pá saktá hai? 
MRK.10.27	Yisúʻ ne un kí taraf nazar karke kahá; Yih ádmíoṉ se to nahíṉ ho saktá, lekin Ḳhudá se ho saktá hai: kyúṉki Ḳhudá se sab kuchh ho saktá hai. 
MRK.10.28	Patras us se kahne lagá; Dekh, ham ne to sab kuchh chhoṛ diyá, aur tere píchhe ho liye haiṉ. 
MRK.10.29	Yisúʻ ne kahá; Maiṉ tum se sach kahtá húṉ, ki Aisá koí nahíṉ, jis ne ghar, yá bháiyoṉ, yá bahinoṉ, yá máṉ, yá báp, yá bachchoṉ, yá khetoṉ ko, mere aur Injíl ke wáste chhoṛ diyá ho, 
MRK.10.30	aur ab is zamáne meṉ sau guná na páe; ghar, aur bháí, aur bahineṉ, aur máeṉ, aur bachche, aur khet, magar zulm ke sáth; aur ánewále ʻálam meṉ hamesha kí zindagí. 
MRK.10.31	Lekin bahut se awwal áḳhir ho jáeṉge, aur áḳhir awwal.
MRK.10.32	Aur wuh Yarúshalem ko játe húe ráste meṉ the, aur Yisúʻ un ke áge áge já rahá thá: wuh hairán hone lage; aur jo píchhe píchhe chalte the ḍarne lage. Pas us ne phir un bárah ko sáth lekar un se wuh báteṉ kahní shurúʻ kíṉ, jo us par wáqiʻ honewálí thíṉ, 
MRK.10.33	ki Dekho, ham Yarúshalem ko játe haiṉ; aur Ibn i Ádam sardár káhinoṉ aur faqíhoṉ ke hawále kiyá jáegá; aur wuh us ke qatl ká hukm deṉge, aur use gairqaumoṉ ke hawále kareṉge; 
MRK.10.34	aur wuh use ṭhaṭṭhoṉ meṉ uṛáeṉge, aur us par thúkeṉge, aur use koṛe máreṉge, aur qatl kareṉge; aur tín din ke baʻd wuh jí uthegá.
MRK.10.35	Tab Zabdí ke beṭoṉ Yaʻqúb aur Yúhanná ne us ke pás ákar us se kahá; Ai ustád, ham cháhte haiṉ, ki jo kuchh ham tujh se darḳhwást kareṉ tú hamáre liye kare. 
MRK.10.36	Us ne un se kahá; Tum kyá cháhte ho, ki maiṉ tumháre liye karúṉ? 
MRK.10.37	Unhoṉ ne us se kahá; Hamáre liye yih kar, ki tere jalál meṉ ham meṉ se ek terí dahiní, aur ek terí báíṉ taraf, baiṭhe. 
MRK.10.38	Yisúʻ ne un se kahá; Tum nahíṉ jánte, ki kyá máṉgte ho. Jo piyála maiṉ píne ko húṉ, kyá tum pí sakte ho? aur jo baptisma maiṉ lene ko húṉ, tum le sakte ho? 
MRK.10.39	Unhoṉ ne us se kahá; Ham se ho saktá hai. Yisúʻ ne un se kahá; Jo piyála maiṉ píne ko húṉ, tum píoge: aur jo baptisma maiṉ lene ko húṉ, tum le loge; 
MRK.10.40	lekin apní dahiní yá báíṉ taraf kisí ko biṭhá dená merá kám nahíṉ: magar jin ke liye taiyár kiyá gayá, unhíṉ ke liye hai. 
MRK.10.41	Aur jab un dasoṉ ne yih suná, to Yaʻqúb aur Yúhanná se ḳhafá hone lage. 
MRK.10.42	Magar Yisúʻ ne unheṉ pás bulákar un se kahá; Tum jánte ho, ki jo gairqaumoṉ ke sardár samjhe játe haiṉ, wuh un par hukúmat chaláte haiṉ; aur un ke amír un par iḳhtiyár jatáte haiṉ. 
MRK.10.43	Magar tum meṉ aisá nahíṉ hai: balki jo tum meṉ baṛá honá cháhe, wuh tumhárá ḳhádim bane: 
MRK.10.44	aur jo tum meṉ awwal honá cháhe, wuh sab ká gulám bane. 
MRK.10.45	Kyúṉki Ibn i Ádam bhí is liye nahíṉ áyá ki ḳhidmat le, balki ḳhidmat kare, aur apní ján bahuteroṉ ke badle fidye meṉ de.
MRK.10.46	Aur wuh Yarího meṉ áe, aur jab wuh aur us ke shágird aur ek baṛí bhíṛ Yarího se nikaltí thí, to Timáí ká beṭá Bar Timáí ek andhá faqír ráh ke kanáre baiṭhá húá thá. 
MRK.10.47	Aur yih sunkar ki Yisúʻ Násarí hai, chillá chillákar kahne lagá; Ai Ibn i Dáúd, ai Yisúʻ, mujh par rahm kar. 
MRK.10.48	Aur bahutoṉ ne use ḍáṉṭá, ki chup rahe: magar wuh âur bhí ziyáda chilláyá, ki Ai Ibn i Dáúd, mujh par rahm kar. 
MRK.10.49	Yisúʻ ne khaṛe hokar kahá; Use buláo. Pas unhoṉ ne us andhe ko yih kahkar buláyá, ki Ḳhátir jamaʻ rakh: uṭh, wuh tujhe bulátá hai. 
MRK.10.50	Wuh apná kapṛá pheṉkkar uchhal paṛá, aur Yisúʻ ke pás áyá. 
MRK.10.51	Yisúʻ ne us se kahá; Tú kyá cháhtá hai, ki maiṉ tere liye karúṉ? Andhe ne us se kahá; Ai Rabbúní, yih ki maiṉ bíná ho jáúṉ. 
MRK.10.52	Yisúʻ ne us se kahá; Já, tere ímán ne tujhe achchhá kar diyá. Wuh fiʼlfaur bíná ho gayá, aur ráh meṉ us ke píchhe ho liyá.
MRK.11.1	Jab wuh Yarúshalem ke nazdík Zaitún ke paháṛ par Baitfage aur Baitʻaniyyáh ke pás áe, to us ne apne shágirdoṉ meṉ se do ko bhejá, 
MRK.11.2	aur un se kahá, ki Apne sámne ke gáṉw meṉ jáo, aur us meṉ dáḳhil hote hí ek gadhí ká bachcha bandhá húá tumheṉ milegá, jis par koí ádmí ab tak sawár nahíṉ húá; use khol láo. 
MRK.11.3	Aur agar koí tum se kahe, ki Tum yih kyúṉ karte ho? to kahná, ki Ḳhudá wand ko darkár hai; wuh fiʼlfaur use yahíṉ wápas bhej degá. 
MRK.11.4	Pas wuh gaye, aur bachche ko darwáze ke nazdík báhar chauk meṉ bandhá húá páyá, aur use kholne lage. 
MRK.11.5	Magar jo log waháṉ khaṛe the, un men se baʻz ne un se kahá; Yih kyá karte ho, ki gadhí ká bachcha kholte ho? 
MRK.11.6	Unhoṉ ne jaisá Yisúʻ ne kahá thá, waisá un se kah diyá: phir unhoṉ ne un ko jáne diyá. 
MRK.11.7	Pas wuh gadhí ke bachche ko Yisúʻ ke pás láe, aur apne kapṛe us par ḍál diye; aur wuh us par sawár ho gayá. 
MRK.11.8	Aur bahut logoṉ ne apne kapṛe ráh meṉ bichhá diye, auroṉ ne khetoṉ meṉ se ḍáliyáṉ káṭke phailá dín. 
MRK.11.9	Aur jo us ke áge áge játe aur píchhe píchhe chale áte the, pukár pukárkar kahte játe the, ki Hoshaʻná; mubárak hai wuh jo Ḳhudáwand ke nám par átá hai; 
MRK.11.10	mubárak hai hamáre báp Dáúd kí bádsháhat jo á rahí hai: ʻálam i bálá par Hoshaʻná.
MRK.11.11	Aur wuh Yarúshalem meṉ dáḳhil hokar haikal meṉ áyá; aur chároṉ taraf sab chízeṉ muláhaza karke, un bárah ke sáth Baitʻaniyyáh ko gayá, kyúṉki shám ká waqt ho gayá thá.
MRK.11.12	Dúsre din, jab wuh Baitʻaniyyáh se nikle, us ko bhúk lagí. 
MRK.11.13	Aur dúr se anjír ká ek daraḳht, jis meṉ patte the, dekhkar gayá, ki sháyad us meṉ kuchh páe: magar jab us ke pás pahuṉchá, to pattoṉ ke siwá kuchh na páyá; kyúṉki anjír ká mausim na thá. 
MRK.11.14	Us ne us se kahá; Áyanda koí tujh se kabhí phal na kháe. Aur us ke shágirdoṉ ne suná.
MRK.11.15	Phir wuh Yarúshalem meṉ áe: aur Yisúʻ haikal meṉ dáḳhil hokar unheṉ jo haikal meṉ ḳharíd o faroḳht kar rahe the báhar nikálne lagá, aur sarráfoṉ ke taḳhte aur kabútar-faroshoṉ kí chaukiyáṉ ulaṭ díṉ; 
MRK.11.16	aur us ne kisí ko haikal meṉ se hokar koí bartan le jáne na diyá; 
MRK.11.17	aur apní taʻlím meṉ un se kahá; Kyá yih nahíṉ likhá hai, ki Merá ghar sab qaumoṉ ke liye duʻá ká ghar kahláegá? magar tum ne use dákúoṉ kí khoh baná diyá hai. 
MRK.11.18	Aur sardár káhin aur faqíh yih sunkar us ke halák karne ká mauqaʻ ḍhúṉḍhne lage: kyúṉki us se ḍarte the, is liye ki sáre ʻámm log us kí taʻlím se hairán hote the.
MRK.11.19	Aur roz shám ko wuh shahr se báhar jáyá kartá thá.
MRK.11.20	Phir subh ko jab wuh udhar se guzre, to us anjír ke daraḳht ko jaṛ tak súkhá húá dekhá. 
MRK.11.21	Patras ko wuh bát yád áí aur us se kahá; Ai Rabbí, dekh, yih anjír ká daraḳht, jis par tú ne laʻnat kí thí, súkh gayá hai. 
MRK.11.22	Yisúʻ ne jawáb meṉ un se kahá: Ḳhudá par ímán rakkho. 
MRK.11.23	Maiṉ tum se sach kahtá húṉ, ki Jo koí is paháṛ se kahe; Tú ukhaṛ já, aur samundar meṉ já paṛ, aur apne dil meṉ shakk na kare, balki yaqín kare, ki jo kahtá hai wuh ho jáegá, to us ke liye wuhí hogá. 
MRK.11.24	Is liye maiṉ tum se kahtá húṉ, ki jo kuchh tum duʻá meṉ máṉgte ho, yaqín karo ki tum ko mil gayá, aur tumháre liye ho jáegá. 
MRK.11.25	Aur jab kabhí tum khaṛe húe duʻá máṉgte ho, agar tumheṉ kisí se kuchh shikáyat ho, to use muʻáf karo; tákí tumhárá Báp bhí jo ásmán par hai tumháre qusúr muʻáf kare. [
MRK.11.26	Aur agar tum muʻáf na karoge, to tumhárá Báp jo ásmán par hai tumháre qusúr bhí muʻáf na karegá.]
MRK.11.27	Wuh phir Yarúshalem meṉ áe: aur jab wuh haikal meṉ phir rahá thá, to sardár káhin aur faqíh aur buzurg us ke pás áe, 
MRK.11.28	aur us se kahá; Tú in kámoṉ ko kis iḳhtiyár se kartá hai? yá kis ne tujhe yih iḳhtiyár diyá, ki in kámoṉ ko kare? 
MRK.11.29	Yisúʻ ne un se kahá, ki Maiṉ tum se ek bát púchhtá húṉ; tum jawáb do, to maiṉ tumheṉ batáúṉgá, kí in kámoṉ ko kís iḳhtiyár se kartá húṉ. 
MRK.11.30	Yúhanná ká baptisma ásmán kí taraf se thá, yá insán kí taraf se? mujhe jawáb do. 
MRK.11.31	Wuh ápas meṉ saláh karne lage, ki Agar ham kaheṉ, Ásmán kí taraf se, to wuh kahegá; Phir tum ne kyúṉ us ká yaqín na kiyá? 
MRK.11.32	Aur agar kaheṉ; Insán kí taraf se — to logoṉ ká ḍar thá, is liye ki sab log wáqaʻí Yúhanná ko nabí jánte the. 
MRK.11.33	Pas unhoṉ ne jawáb meṉ Yisúʻ se kahá; Ham jánte nahíṉ. Yisúʻ ne un se kahá; Maiṉ bhí tumheṉ nahíṉ batátá, ki in kámoṉ ko kis iḳhtiyár se kartá húṉ.
MRK.12.1	Phir us ne un se tamsíloṉ meṉ báteṉ karní shurúʻ kíṉ, aur kahá; Ek shaḳhs ne angúrí bág lagáyá, aur us ke chároṉ taraf iháta ghéra, aur hauz khodá, aur burj banáyá, aur use bágbánoṉ ko ṭheke par dekar pardes chalá gayá. 
MRK.12.2	Phir phal ke mausim meṉ us ne ek naukar ko bágbánoṉ ke pás bhejá, táki bágbánoṉ se bág ke phaloṉ ká hissa le le. 
MRK.12.3	Lekin unhoṉ ne use pakaṛke píṭá, aur ḳhálí háth lauṭá diyá. 
MRK.12.4	Us ne phir ek âur naukar ko un ke pás bhejá; magar unhoṉ ne us ká sir phoṛ diyá aur beʻizzat kar ḍálá. 
MRK.12.5	Phir us ne ek âur ko bhejá; unhoṉ ne use qatl kiyá: phir âur bahuteroṉ ko bhejá; unhoṉ ne un meṉ se baʻz ko píṭá, aur baʻz ko qatl kiyá. 
MRK.12.6	Ab ek báqí thá, jo us ká piyárá beṭá thá: us ne áḳhir ko use un ke pás yih kahkar bhejá, ki Wuh mere beṭe ká to liház kareṉge. 
MRK.12.7	Lekin un bágbánoṉ ne ápas meṉ kahá; Yihí wáris hai; áo, ise qatl kareṉ, to mírás hamárí ho jáegí. 
MRK.12.8	Pas unhoṉ ne use pakaṛke qatl kiyá, aur bág ke báhar pheṉk diyá. 
MRK.12.9	Ab bág ká málik kyá karegá? Wuh áegá, aur un bágbánoṉ ko halák karke bág auroṉ ko de degá. 
MRK.12.10	Kyá tum ne yih nawishta bhí nahíṉ paṛhá, ki
MRK.12.10	Jis patthar ko miʻmároṉ ne radd kiyá,
MRK.12.10	Wuhí kone ke sire ká patthar ho gayá:
MRK.12.11	Yih Ḳhudáwand kí taraf se húá,
MRK.12.11	Aur hamárí nazar meṉ ʻajíb hai?
MRK.12.12	Is par wuh us ke pakaṛne kí koshish karne lage; magar logoṉ se ḍare; kyúṉki wuh samajh gaye the, ki us ne yih tamsíl ham par kahí: pas use chhoṛkar chale gaye.
MRK.12.13	Phir unhoṉ ne baʻz Farísíoṉ aur Herodíoṉ ko us ke pás bhejá, táki bátoṉ meṉ us ko phaṉsáeṉ. 
MRK.12.14	Aur unhoṉ ne ákar us se kahá; Ai ustád, ham jánte haiṉ, ki tú sachchá hai, aur kisí kí parwá nahíṉ kartá; kyúṉki tú kisí ádmí ká tarafdár nahíṉ, balki sachcháí se Ḳhudá kí ráh kí taʻlím detá hai. 
MRK.12.15	Pas Qaisar ko jizya dená rawá hai, yá nahíṉ? Ham deṉ, yá na deṉ? Us ne un kí riyákárí maʻlúm karke un se kahá; Tum mujhe kyúṉ ázmáte ho? Mere pás ek dínár láo, ki maiṉ dekhúṉ. 
MRK.12.16	Wuh le áe. Us ne un se kahá; Yih súrat aur nám kis ká hai? Unhoṉ ne us se kahá, Qaisar ká. 
MRK.12.17	Yisúʻ ne un se kahá; Jo Qaisar ká hai Qaisar ko, aur jo Ḳhudá ká hai Ḳhudá ko adá karo. Wuh us par baṛá taʻajjub karne lage.
MRK.12.18	Phir Sadúqíoṉ ne, jo kahte haiṉ ki qiyámat hai hí nahíṉ, us ke pás ákar us se yih suwál kiyá, ki 
MRK.12.19	Ai ustád, hamáre liye Músá ne likhá hai, ki Agar kisí ká bháí beaulád mar jáe, aur us kí bíwí rah jáe, to us ká bháí us kí bíwí ko kar le, táki apne bháí ke liye nasl paidá kare. 
MRK.12.20	Sát bháí the; pahle ne bíwí kí, aur beaulád mar gayá; 
MRK.12.21	dúsre ne use kar liyá aur beaulád mar gayá; aur isí tarah tísre ne; 
MRK.12.22	yaháṉ tak ki sátoṉ beaulád mar gaye. Sab ke píchhe ʻaurat bhí mar gayí. 
MRK.12.23	Qiyámat meṉ yih un meṉ se kis kí bíwí hogí? kyúṉki sátoṉ kí bíwí baní thí. 
MRK.12.24	Yisúʻ ne un se kahá; Kyá tum is sabab se gumráh nahíṉ ho, ki na kitáb i muqaddas ko jánte ho, na Ḳhudá kí qudrat ko? 
MRK.12.25	Kyúṉki jab log murdoṉ meṉ se jí uṭheṉge, to un meṉ biyáh shádí na hogí; balki ásmán par firishtoṉ kí mánind hoṉge. 
MRK.12.26	Magar is báre meṉ ki murde jí uṭhte haiṉ, kyá tum ne Músá kí kitáb meṉ Jháṛí ke zikr meṉ nahíṉ paṛhá, ki Ḳhudá ne us se kahá, ki Maiṉ Ibráhím ká Ḳhudá, aur Izháq ká Ḳhudá, aur Yaʻqúb ká Ḳhudá húṉ? 
MRK.12.27	Wuh to murdoṉ ká Ḳhudá nahíṉ, balki zindoṉ ká hai: pas tum baṛe gumráh ho.
MRK.12.28	Aur faqíhoṉ meṉ se ek ne un ko bahs karte sunkar ján liyá ki us ne unheṉ ḳhúb jawáb diyá hai. Wuh pás áyá aur us se púchhá, ki Sab hukmoṉ meṉ awwal kaun sá hai? 
MRK.12.29	Yisúʻ ne jawáb diyá, ki Awwal yih hai; Ai Isráíl, sun: Ḳhudáwand hamárá Ḳhudá ek hí Ḳhudáwand hai: 
MRK.12.30	aur tú Ḳhudáwand apne Ḳhudá se apne sáre dil, aur apní sárí ján, aur apní sárí ʻaql, aur apní sárí táqat se mahabbat rakh. 
MRK.12.31	Dúsrá yih hai, ki Tú apne paṛausí se apne barábar mahabbat rakh. In se baṛá âur koí hukm nahíṉ. 
MRK.12.32	Faqíh ne us se kahá; Ai ustád, kyá ḳhúb! tú ne sach kahá, ki wuh ek hí hai, aur us ke siwá âur koí nahíṉ: 
MRK.12.33	aur us se sáre dil, aur sárí ʻaql, aur sárí táqat se mahabbat rakhní, aur apne paṛausí se apne barábar mahabbat rakhní sab soḳhtaní qurbáníoṉ aur zabíhoṉ se baṛhkar hai. 
MRK.12.34	Jab Yisúʻ ne dekhá, ki us ne dánáí se jawáb diyá, to us se kahá; Tú Ḳhudá kí bádsháhat se dúr nahíṉ. Aur phir kisí ne us se suwál karne kíjurʼat na kí.
MRK.12.35	Phir Yisúʻ ne haikal meṉ taʻlím dete waqt yih kahá, ki Faqíh kyúṉkar kahte haiṉ, ki Masíh Dáúd ká beṭá hai? 
MRK.12.36	Dáúd ne ḳhud Rúhuʼl Quds kí hidáyat se kahá hai, ki
MRK.12.36	Ḳhudáwand ne mere Ḳhudáwand se kahá;
MRK.12.36	Merí dahiní taraf baiṭh,
MRK.12.36	Jab tak maiṉ tere dushmanoṉ ko tere páṉwoṉ ke níche kí chaukí na kar dúṉ.
MRK.12.37	Dáúd to áp use Ḳhudáwand kahtá hai, phir wuh us ká beṭá kaháṉ se ṭhahrá? Aur ʻámm log ḳhushí se us kí sunte the.
MRK.12.38	Phir us ne apní taʻlím meṉ kahá, kí Faqíhoṉ se ḳhabardár raho, jo lambe lambe jáme pahinkar phirná, aur bázároṉ meṉ salám, 
MRK.12.39	aur ʻibádatḳhánoṉ meṉ aʻlá darje kí kursíáṉ, aur ziyáfatoṉ meṉ sadrnishíní cháhte haiṉ; 
MRK.12.40	aur wuh bewa ʻauratoṉ ke gharoṉ ko dabá baiṭhte haiṉ, aur dikháwe ke liye namáz ko túl dete haiṉ; inheṉ ziyáda sazá hogí.
MRK.12.41	Phir wuh haikal ke ḳhazáne ke sámne baiṭhá dekh rahá thá, ki log haikal ke ḳhazáne meṉ paise kis tarah ḍálte haiṉ: aur bahutere daulatmand bahut kuchh ḍál rahe the. 
MRK.12.42	Itne meṉ ek kaṉgál bewa ne ákar do damṛiyáṉ, yaʻní ek dhelá, ḍálá. 
MRK.12.43	Us ne apne shágirdoṉ ko pás bulákar un se kahá; Maiṉ tum se sach kahtá húṉ, ki jo haikal ke ḳhazáne meṉ ḍál rahe haiṉ is kaṉgál bewa ne un sab se ziyáda ḍálá; 
MRK.12.44	kyúṉki sabhoṉ ne apne mál kí bahutát se ḍálá; magar is ne apní nádárí kí hálat meṉ jo kuchh us ká thá, yaʻní apní sárí rozí, ḍál dí.
MRK.13.1	Jab wuh haikal se báhar já rahá thá, to us ke shágirdoṉ meṉ se ek ne us se kahá; Ai ustád, dekh, yih kaise kaise patthar aur kaisí kaisí ʻimárateṉ haiṉ! 
MRK.13.2	Yisúʻ ne us se kahá; Tú in baṛí baṛí ʻimáratoṉ ko dekhtá hai? yaháṉ kisí patthar par patthar báqí na rahegá, jo giráyá na jáe.
MRK.13.3	Jab wuh Zaítún ke paháṛ par haikal ke sámne baiṭhá thá, to Patras aur Yaʻqúb aur Yúhanná aur Andriyás ne akele meṉ us se púchhá; 
MRK.13.4	Hameṉ batá, ki yih báteṉ kab hoṉgí? aur jab yih sárí báteṉ púrí hone ko hoṉ, us waqt ká kyá nishán hai? 
MRK.13.5	Yisúʻ ne un se kahná shurúʻ kiyá; Ḳhabardár, koí tumheṉ gumráh na kar de. 
MRK.13.6	Bahutere mere nám se áeṉge, aur kaheṉge, ki Wuh maiṉ hí húṉ; aur bahut se logoṉ ko gumráh kareṉge. 
MRK.13.7	Aur jab tum laṛáiyáṉ, aur laṛáiyoṉ kí afwáheṉ suno, to ghabrá na jáná: in ká wáqiʻ honá zarúr hai; lekin us waqt ḳhátima na hogá. 
MRK.13.8	Kyúṉki qaum par qaum, aur bádsháhat par bádsháhat chaṛháí karegí; jagah jagah bhauṉchál áeṉge, aur kál paṛeṉge: yih báteṉ musíbatoṉ ká shurúʻ hí hoṉgí.
MRK.13.9	Lekin tum ḳhabardár raho; kyúṉki log tumheṉ ʻadálatoṉ ke hawále kareṉge, aur tum ʻibádatḳhánoṉ meṉ píṭe jáoge, aur hákimoṉ aur bádsháhoṉ ke áge mere sabab házir kíye jáoge, táki un ke liye gawáhí ho. 
MRK.13.10	Aur zarúr hai ki pahle sab qaumoṉ meṉ Injíl kí manádí kí jáe. 
MRK.13.11	Lekin jab tumheṉ le jákar hawále kareṉ, to pahle se andesha na karná, ki ham kyá kaheṉ; balki jo kuchh us ghaṛí tumheṉ batáyá jáe, wuhí kahná; kyúṉki kahnewále tum nahíṉ ho, balki Rúhuʼl Quds hai. 
MRK.13.12	Aur bháí ko bháí aur beṭe ko báp qatl ke liye hawále karegá, aur beṭe máṉ báp ke barḳhiláf khaṛe hokar unheṉ marwá ḍáleṉge. 
MRK.13.13	Aur mere nám ke sabab sab log tum se ʻadáwat rakkheṉge: magar jo áḳhir tak bardásht karegá, wuh naját páegá.
MRK.13.14	Pas jab tum us ujáṛnewálí makrúh chíz ko us jagah khaṛá húá dekho, jaháṉ us ká khaṛá honá rawá nahíṉ (paṛhnewálá samajh le), us waqt jo Yahúdiya meṉ hoṉ, wuh paháṛoṉ par bhág jáeṉ; 
MRK.13.15	jo koṭhe par ho, wuh apne ghar se kuchh lene ko na níche utre, na andar jáe: 
MRK.13.16	aur jo khet meṉ ho, wuh apná kapṛá lene ko píchhe na lauṭe. 
MRK.13.17	Magar un par afsos hai, jo un dínoṉ meṉ hámila hoṉ, aur jo dúdh pílátí hoṉ! 
MRK.13.18	Aur duʻá máṉgo, ki yih jáṛoṉ meṉ na ho. 
MRK.13.19	Kyúṉki wuh din aisí musíbat ke hoṉge, ki ḳhilqat ke shurúʻ se, jise Ḳhudá ne ḳhalq kiyá, na ab tak húí hai, na kabhí hogí. 
MRK.13.20	Aur agar Ḳhudáwand un dinoṉ ko na ghaṭátá, to koí bashar na bachtá: magar un barguzídoṉ kí ḳhátir, jin ko us ne chuná hai, un dinoṉ ko ghaṭáyá. 
MRK.13.21	Aur us waqt agar koí tum se kahe, ki Dekho, Masíh yaháṉ, yá Dekho, waháṉ hai, to yaqín na karná: 
MRK.13.22	kyúṉki jhúṭhe Masíh aur jhúṭhe nabí uṭh khaṛe hoṉge, aur nishán aur ʻajíb kám dikháeṉge, táki agar mumkin ho to barguzídoṉ ko bhí gumráh kar deṉ. 
MRK.13.23	Lekin tum ḳhabardár raho: dekho, maiṉ ne tum se sab kuchh pahle hí kah diyá hai.
MRK.13.24	Magar un dinoṉ meṉ, us musíbat ke baʻd, súraj tárík ho jáegá, aur chánd apní raushní na degá, 
MRK.13.25	aur ásmán se sitáre girne lageṉge, aur jo quwwateṉ ásmán meṉ haiṉ, wuh hiláí jáeṉgí. 
MRK.13.26	Aur us waqt log Ibn i Ádam ko baṛí qudrat aur jalál ke sáth bádaloṉ meṉ áte dekheṉge. 
MRK.13.27	Us waqt wuh firishtoṉ ko bhejkar apne barguzídoṉ ko, zamín ke sire se ásmán ke sire tak, chároṉ taraf se jamaʻ karegá.
MRK.13.28	Ab anjír ke daraḳht se ek tamsíl síkho: júṉhí us kí ḍálí narm hotí, aur patte nikalte haiṉ, tum ján lete ho, ki garmí nazdík hai; 
MRK.13.29	isí tarah jab tum in bátoṉ ko hote dekho, to ján lo ki wuh nazdík, balki darwáze par hai. 
MRK.13.30	Maiṉ tum se sach kahtá húṉ, ki jab tak yih sab báteṉ na ho leṉ, yih nasl hargiz tamám na hogí. 
MRK.13.31	Ásmán aur zamín ṭal jáeṉge: lekin merí báteṉ na ṭaleṉgí. 
MRK.13.32	Lekin us din yá us ghaṛí kí bábat koí nahíṉ jántá, na ásmán ke firishte, na Beṭá, magar Báp. 
MRK.13.33	Ḳhabardár, jágte aur duʻá máṉgte raho; kyúṉki tum nahíṉ jánte, ki wuh waqt kab áegá. 
MRK.13.34	Yih us ádmí ká sá hál hai, jo pardes gayá húá hai, aur us ne ghar chhoṛte waqt apne naukaroṉ ko iḳhtiyár diyá, yaʻní har ek ko us ká kám batá diyá, aur darbán ko hukm diyá, ki Jágtá rah. 
MRK.13.35	Pas jágte raho: kyúṉki tum nahíṉ jánte ki ghar ká málik kab áegá; shám ko, yá ádhi rát ko, yá murg ke báṉg dete waqt, yá subh ko; 
MRK.13.36	aisá na ho ki achának ákar wuh tum ko sotá páe. 
MRK.13.37	Aur jo maiṉ tum se kahtá húṉ, wuhí sab se kahtá húṉ, ki Jágte raho.
MRK.14.1	Do din ke baʻd Fasah aur ʻIʹd i Fatír honewálí thí: aur sardár káhin aur faqíh mauqaʻ dhúṉdh rahe the, ki use kyúṉkar fareb se pakaṛke qatl kareṉ; 
MRK.14.2	kyúṉki kahte the, ki ʻIʹd ko nahíṉ, aisá na ho ki logoṉ meṉ balwá ho jáe.
MRK.14.3	Jab wuh Baitʻaniyyáh meṉ Shamaʻún koṛhí ke ghar kháná kháne baiṭhá húá thá, to ek ʻaurat jaṭámásí ká beshqímat ḳhális ʻitr saṉg i marmar kí ʻitrdání meṉ láí; aur ʻitrdáni toṛke, ʻitr ko us ke sir par ḍálá. 
MRK.14.4	Magar baʻz apne dil meṉ ḳhafá hokar kahne lage; Yih ʻitr kis liye záiʻ kiyá gayá? 
MRK.14.5	Kyúṉki yih ʻitr tín sau dínár se ziyáda ko bikkar, garíboṉ ko diyá já saktá thá. Aur wuh use malámat karne lage. 
MRK.14.6	Yisúʻ ne kahá; Use chhoṛ do: kyúṉ use diqq karte ho? us ne mere sáth bhaláí kí hai. 
MRK.14.7	Kyúṉki garíb gurbá to hamesha tumháre pás haiṉ; jab cháho, un ke sáth nekí kar sakte ho; lekin maiṉ tumháre pás hamesha na rahúṉgá. 
MRK.14.8	Jo kuchh wuh kar sakí, us ne kiyá; us ne dafn ke liye mere badan par pahle se ʻitr malá, 
MRK.14.9	Maiṉ tum se sach kahtá húṉ, ki Tamám dunyá meṉ, jaháṉ kahíṉ Injíl kí manádí kí jáegí, yih bhí jo is ne kiyá is kí yádgárí meṉ kahá jáegá.
MRK.14.10	Phir Yahúdáh Iskariyotí, jo un bárah meṉ se thá, sardár káhinoṉ ke pás chalá gayá, táki use un ke háth pakaṛwá de. 
MRK.14.11	Wuh yih sunkar ḳhush húe, aur us ko rupaye dene ká iqrár kiyá. Aur wuh mauqaʻ ḍhúṉḍhne lagá, ki kisí tarah qábú pákar use pakaṛwá de.
MRK.14.12	ʻIʹd i Fatír ke pahle din, yaʻní jis roz Fasah ko zabh kiyá karte the, us ke shágirdoṉ ne us se kahá; Tú kaháṉ cháhtá hai, ki ham jákar tere liye Fasah kháne kí taiyárí kareṉ? 
MRK.14.13	Us ne apne shágirdoṉ meṉ se do shaḳhs bheje, aur un se kahá; Shahr meṉ jáo; ek shaḳhs pání ká ghaṛá liye húe tumheṉ milegá: us ke píchhe ho lená; 
MRK.14.14	aur jaháṉ wuh dáḳhil ho, us ghar ke málik se kahná; Ustád kahtá hai, ki Merá mihmánḳhána, jaháṉ maiṉ apne shágirdoṉ ke sáth Fasah kháúṉ, kaháṉ hai? 
MRK.14.15	to wuh áp tumheṉ ek baṛá báláḳhána árásta aur taiyár dikháegá: wahíṉ hamáre liye taiyárí karná. 
MRK.14.16	Pas shágird chale gaye, aur shahr meṉ ákar, jaisá us ne un se kahá thá, waisá hí páyá, aur Fasah taiyár kiyá.
MRK.14.17	Tab shám húí, to wuh un bárah ke sáth áyá. 
MRK.14.18	Aur jab wuh baiṭhe khá rahe the, to Yisúʻ ne kahá; Maiṉ tum se sach kahtá húṉ, ki tum meṉ se ek, jo mere sáth khátá hai, mujhe pakaṛwáegá. 
MRK.14.19	Wuh dilgír hone aur ek ek karke us se kahne lage; Kyá maiṉ húṉ? 
MRK.14.20	Us ne un se kahá, ki Wuh bárah meṉ se ek hai, jo mere sáth tabáq meṉ háth ḍáltá hai. 
MRK.14.21	Kyúṉki Ibn i Ádam to, jaisá us ke haqq meṉ likhá hai, játá hí hai; lekin us ádmí par afsos hai, jis ke wasíle se Ibn i Ádam pakaṛwáyá játá hai! agar wuh ádmí paidá na hotá, to us ke liye achchhá hotá.
MRK.14.22	Aur wuh khá hí rahe the ki us ne roṭí lí, aur barakat cháhkar toṛí, aur unheṉ dí, aur kahá, ki Lo, yih merá badan hai. 
MRK.14.23	Phir us ne piyála lekar shukr kiyá, aur unheṉ diyá; aur un sabhoṉ ne us meṉ se piyá. 
MRK.14.24	Aur us ne un se kahá, ki Yih ʻahd ká merá wuh ḳhún hai, jo bahuteroṉ ke liye baháyá játá hai. 
MRK.14.25	Maiṉ tum se sach kahtá húṉ, ki Angúr ká shíra phir kabhí na píúṉgá, us din tak ki Ḳhudá kí bádsháhat meṉ nayá na píúṉ.
MRK.14.26	Phir gít gáke báhar Zaitún ke paháṛ par gaye.
MRK.14.27	Aur Yisúʻ ne un se kahá; Tum sab ṭhokar kháoge, kyúṉki likhá hai, ki Maiṉ charwáhe ko márúṉgá, aur bheṛeṉ paráganda ho jáeṉgí. 
MRK.14.28	Magar maiṉ apne jí uṭhne ke baʻd tum se pahle Galíl ko jáúṉgá. 
MRK.14.29	Patras ne us se kahá; Go sab ṭhokar kháeṉ, lekin maiṉ na kháúṉgá. 
MRK.14.30	Yisuʻ ne us se kahá; Maiṉ tujh se sach kahtá húṉ, ki Tú áj isí rát, murg ke do bár báṉg dene se pahle, tín bár merá inkár karegá. 
MRK.14.31	Lekin us ne bahut zor dekar kahá; Agar tere sáth mujhe marná bhí paṛe, taubhí terá inkár hargiz na karúṉgá. Isí tarah âur sab ne bhí kahá.
MRK.14.32	Phir wuh ek jagah áe jis ká nám Gatsamane thá, aur us ne apne shágirdoṉ se kahá; Yaháṉ baiṭhe raho, jab tak maiṉ duʻá máṉgúṉ. 
MRK.14.33	Aur Patras aur Yaʻqúb aur Yúhanná ko apne sáth lekar niháyat hairán aur beqarár hone lagá, 
MRK.14.34	aur un se kahá; Merí ján niháyat gamgín hai, yaháṉ tak ki marne kí naubat pahuṉch gayí hai: tum yaháṉ ṭhahro, aur jágte raho. 
MRK.14.35	Aur wuh thoṛá áge baṛhá, aur zamín par girke duʻá máṉgne lagá, ki agar ho sake, to yih ghaṛí mujh par se ṭal jáe; 
MRK.14.36	aur kahá; Ai Abbá, ai Báp, tujh se sab kuchh ho saktá hai; is piyále ko mere pás se haṭá le: táham jo maiṉ cháhtá húṉ wuh nahíṉ, balki jo tú cháhtá hai wuhí ho. 
MRK.14.37	Phir wuh áyá, aur unheṉ sotá pákar Patras se kahá; Ai Shamaʻún, tú sotá hai? kyá tú ek ghaṛí bhí na jág saká? 
MRK.14.38	Jágo aur duʻá máṉgo, táki ázmáish meṉ na paṛo: rúh to mustaʻidd hai, magar jism kamzor hai. 
MRK.14.39	Wuh phir chalá gayá aur wuhí bát kahkar duʻá máṉgí; 
MRK.14.40	aur phir ákar unheṉ sotá páyá, kyúṉki un kí áṉkheṉ níṉd se bharí thíṉ; aur wuh na jánte the, ki use kyá jawáb deṉ. 
MRK.14.41	Phir tísrí bár ákar un se kahá; Ab sote raho aur árám karo: bas, waqt á pahuṉchá hai; dekho, Ibn i Ádam gunahgároṉ ke háth meṉ hawále kiyá játá hai. 
MRK.14.42	Uṭho, chaleṉ: dekho, merá pakaṛwánewálá nazdík á pahuṉchá hai.
MRK.14.43	Wuh yih kah hí rahá thá, ki fiʼlfaur Yahúdáh, jo un bárah meṉ se thá, aur us ke sáth ek bhíṛ talwáreṉ aur láṭhiyáṉ liye húe sardár káhinoṉ aur faqíhoṉ aur buzurgoṉ kí taraf se á pahuṉchí. 
MRK.14.44	Aur us ke pakaṛwánewále ne unheṉ yih patá diyá thá, ki Jis ká maiṉ bosa lúṉ, wuhí hai: use pakaṛkar hifázat se le jáná. 
MRK.14.45	Wuh ákar fiʼlfaur us ke pás gayá, aur kahá; Ai Rabbí; aur us ke bose liye. 
MRK.14.46	Unhoṉ ne us par háth ḍálkar use pakaṛ liyá. 
MRK.14.47	Un meṉ se jo pás khaṛe the, ek ne talwár kheṉchkar, sardár káhin ke naukar par chaláí, aur us ká kán uṛá diyá. 
MRK.14.48	Yisúʻ ne un se kahá; Kyá tum talwáreṉ aur láṭhiyáṉ lekar mujhe ḍákú kí tarah pakaṛne nikle ho? 
MRK.14.49	Maiṉ har roz tumháre pás haikal meṉ taʻlím detá thá, aur tum ne mujhe nahíṉ pakṛá: lekin yih is liye húá hai ki nawishte púre hoṉ. 
MRK.14.50	Is par sáre shágird use chhoṛkar bhág gaye.
MRK.14.51	Magar ek jawán apne naṉge badan par mihín chádar oṛhe húe us ke píchhe ho liyá; use logoṉ ne pakṛá, 
MRK.14.52	magar wuh chádar chhoṛkar naṉgá bhág gayá.
MRK.14.53	Phir wuh Yisúʻ ko sardár káhin ke pás le gaye: aur sab sardár káhin, aur buzurg, aur faqíh us ke háṉ jamaʻ ho gaye. 
MRK.14.54	Aur Patras fásile par us ke píchhe píchhe sardár káhin ke díwánḳháne ke andar tak gayá; aur piyádoṉ ke sáth baiṭhkar ág tápne lagá. 
MRK.14.55	Aur sardár káhin aur sáre sadr ʻadálatwále Yisúʻ ke már ḍálne ke wáste us ke ḳhiláf gawáhí ḍhúṉḍhne lage, magar na páí; 
MRK.14.56	kyúṉki bahuteroṉ ne us par jhúṭhí gawáhíáṉ to díṉ, lekin un kí gawáhíáṉ muttafiq na thíṉ. 
MRK.14.57	Phir baʻz ne uṭhkar us par yih jhúṭhí gawáhí dí, ki 
MRK.14.58	Ham ne use yih kahte suná hai, ki Maiṉ is maqdis ko jo háth se baná haí ḍháúṉgá, aur tín din meṉ dúsrá banáúṉgá, jo háth se na baná ho. 
MRK.14.59	Lekin is par bhí un kí gawáhí muttafiq na niklí. 
MRK.14.60	Phir sardár káhin ne bích meṉ khaṛe hokar Yisúʻ se púchhá, ki Tú kuchh jawáb nahíṉ detá? yih tere ḳhiláf kyá gawáhí dete haiṉ? 
MRK.14.61	Magar wuh chupká hí rahá, aur kuchh jawáb na diyá. Sardár káhin ne us se phir suwál kiyá aur kahá; Kyá tú us Sitúda
MRK.14.62	Yisúʻ ne kahá; Háṉ, maiṉ húṉ: aur tum Ibn i Ádam ko Qádir i Mutlaq kí dahiní taraf baiṭhe, aur ásmán ke bádaloṉ ke sáth áte dekhoge. 
MRK.14.63	Sardár káhin ne apne kapṛe pháṛke kahá; Ab hameṉ gawáhoṉ kí kyá hájat rahí? 
MRK.14.64	Tum ne yih kufr suná: tumhárí kyá ráe hai? Un sab ne fatwá diyá, ki Wuh qatl ke láiq hai. 
MRK.14.65	Tab baʻz us par thúkne, aur us ká muṉh ḍháṉpne, aur us ke mukke márne, aur us se kahne lage, Nubuwwat kí báteṉ suná! aur piyádoṉ ne use tamáṉche már márke apne qabze meṉ liyá.
MRK.14.66	Jab Patras níche sahn meṉ thá, to sardár káhin kí lauṉdiyoṉ meṉ se ek waháṉ áí, 
MRK.14.67	aur Patras ko ág tápte dekhkar us par nazar kí aur kahne lagí; Tú bhí us Násarí Yisúʻ ke sáth thá. 
MRK.14.68	Us ne inkár kiyá, aur kahá, ki Maiṉ to na jántá aur na samajhtá húṉ, ki tú kyá kahtí hai: phir wuh báhar ḍeoṛhí meṉ gayá; aur murg ne báṉg dí. 
MRK.14.69	Wuh lauṉḍí use dekhkar un se jo pás khaṛe thé phir kahne lagí; Yih un meṉ se hai. 
MRK.14.70	Magar us ne phir inkár kiyá. Aur thoṛí der baʻd unhoṉ ne jo pás khaṛe the Patras se phir kahá; Beshakk tú un meṉ se hai; kyúṉki tú Galílí bhí hai. 
MRK.14.71	Magar wuh laʻnat karne aur qasam kháne lagá, ki Maiṉ is ádmí ko, jis ká tum zikr karte ho, nahíṉ jántá. 
MRK.14.72	Aur fiʼlfaur dúsrí bár murg ne báṉg dí. Patras ko wuh bát jo Yisúʻ ne us se kahí thí yád áí, ki Murg ke do bár báṉg dene se pahle tú tín bár merá inkár karegá. Aur is par gaur karke wuh ro paṛá.
MRK.15.1	Aur fiʼlfaur, subh hote hí, sardár káhinoṉ ne buzurgoṉ aur faqíhoṉ aur sáre sadr ʻadálatwáloṉ samet saláh karke, Yísúʻ ko bandhwáyá, aur le jákar Pílátus ke hawále kiyá. 
MRK.15.2	Aur Pílátus ne us se púchhá; Kyá tú Yahúdíoṉ ká bádsháh hai? Us ne jawáb meṉ us se kahá; Tú ḳhud kahtá hai. 
MRK.15.3	Aur sardár káhin us par bahut bátoṉ ká ilzám lagáte rahe. 
MRK.15.4	Pílátus ne us se dobára suwál karke yih kahá; Tú kuchh jawáb nahíṉ detá? dekh, yih tujh par kitní bátoṉ ká ilzám lagáte haiṉ? 
MRK.15.5	Yisúʻ ne phir kuchh jawáb nahíṉ diyá; yaháṉ tak ki Pílátus ne taʻajjub kiyá.
MRK.15.6	Aur wuh ʻIʹd par ek qaidí ko, jis ke wáste log ʻarz karte the, un kí ḳhátir chhoṛ diyá kartá thá. 
MRK.15.7	Aur Bar Abbá nám ek ádmí un bágíoṉ ke sáth qaid meṉ paṛá thá, jinhoṉ ne bagáwat meṉ ḳhún kiyá thá. 
MRK.15.8	Aur bhíṛ úpar chaṛhkar us se ʻarz karne lagí, ki Jo terá dastúr hai, wuh hamáre liye kar. 
MRK.15.9	Pílátus ne unheṉ yih jawáb diyá; Kyá tum cháhte ho, ki maiṉ tumhárí ḳhátir Yahúdíoṉ ke bádsháh ko chhoṛ dúṉ? 
MRK.15.10	Kyúṉki use maʻlúm thá, ki sardár káhinoṉ ne is ko hasad se mere hawále kiyá hai. 
MRK.15.11	Magar sardár káhinoṉ ne bhíṛ ko ubhárá, táki Pílátus un kí ḳhátir Bar Abbá hí ko chhoṛ de. 
MRK.15.12	Pílátus ne dobára un se kahá; Phir, jise tum Yahúdíoṉ ká bádsháh kahte ho, us ko maiṉ kyá karúṉ? 
MRK.15.13	Wuh phir chílláe, ki Use salíb de. 
MRK.15.14	Aur Pílátus ne un se kahá; Kyúṉ, is ne kyá buráí kí hai? Wuh âur bhí chilláe, ki Use salíb de. 
MRK.15.15	Pílátus ne, logoṉ ko ḳhush karne ke iráde se, un ke liye Bar Abbá ko chhoṛ diyá, aur Yísúʻ ko koṛe lagwákar hawále kiyá, táki salíb dí jáe.
MRK.15.16	Aur sipáhí us ko us sahn meṉ le gaye, jo Praitoriyun
MRK.15.17	Aur unhoṉ ne use argawání choga pahináyá, aur káṉṭoṉ ká táj banákar us ke sir par rakkhá; 
MRK.15.18	aur use salám karne lage, ki Ai Yahúdíoṉ ke bádsháh, ádáb! 
MRK.15.19	Aur wuh us ke sir par sarkandá márte, aur us par thúkte, aur ghuṭne ṭek ṭekkar use sijda karte rahe. 
MRK.15.20	Aur jab use ṭhaṭṭhoṉ meṉ uṛá chuke, to us par se argawání choga utárkar usí ke kapṛe use pahináe; phir use salíb dene ko báhar le gaye.
MRK.15.21	Aur Shamaʻún nám ek Kurení ádmí, Sikandar aur Rúfus ká báp, díhát se áte húe udhar se guzrá; unhoṉ ne use begár meṉ pakṛá, ki us kí salíb uṭháe. 
MRK.15.22	Aur wuh use maqám i Gulgutá par láe, jis ká tarjuma Khopṛí kí jagah hai. 
MRK.15.23	Aur murr
MRK.15.24	Aur unhoṉ ne use salíb par chaṛháyá, aur us ke kapṛoṉ par qurʻa ḍálkar, ki kis ko kyá mile, unheṉ báṉṭ liyá. 
MRK.15.25	Aur pahar din chaṛhá thá, jab unhoṉ ne us ko salíb par chaṛháyá. 
MRK.15.26	Aur us ká ilzám likhkar us ke úpar lagá diyá gayá, ki 
MRK.15.27	Aur unhoṉ ne us ke sáth do ḍákú, ek us kí dahiní, aur ek us kí báíṉ taraf salíb par chaṛháe. [
MRK.15.28	Tab is mazmún ká wuh nawishta, ki Wuh badkároṉ meṉ giná gayá, púrá húá.] 
MRK.15.29	Aur ráh chalnewále sir hilá hilákar us par laʻn taʻn karte, aur kahte the, ki Wáh! maqdis ke ḍhánewále, aur tín din meṉ banánewále, 
MRK.15.30	salíb par se utarke apne taíṉ bachá. 
MRK.15.31	Isí tarah sardár káhin bhí, faqíhoṉ ke sáth milke, ápas meṉ ṭhaṭṭhe se kahte the; Is ne auroṉ ko bacháyá, apne taíṉ nahíṉ bachá saktá. 
MRK.15.32	Isráíl ká bádsháh Masíh ab salíb par se utar áe, táki ham dekhkar ímán láeṉ. Aur jo us ke sáth salíb par chaṛháe gaye the, wuh us par laʻn taʻn karte the.
MRK.15.33	Jab do pahar húí, to tamám mulk meṉ andherá chhá gayá, aur tísre pahar tak rahá. 
MRK.15.34	Aur tísre pahar ko Yisúʻ baṛí áwáz se chilláyá, ki Ilohí, Ilohí, lamá shabaqtaní? jis ká tarjuma yih hai; Ai mere Ḳhudá, ai mere Ḳhudá, tú ne mujhe kyúṉ chhoṛ diyá? 
MRK.15.35	Jo pás khaṛe the, un meṉ se baʻz ne yih sunkar kahá; Dekho, wuh Eliyyáh ko bulátá hai. 
MRK.15.36	Aur ek ne dauṛkar isfanj ko sirke meṉ duboyá, aur sarkanḍe par rakhkar use chusáyá, aur kahá; Ṭhahar jáo, dekheṉ to, Eliyyáh use utárne átá hai yá nahíṉ. 
MRK.15.37	Phir Yisúʻ baṛi áwáz se chilláyá, aur dam de diyá. 
MRK.15.38	Aur maqdis ká parda úpar se níche tak phaṭkar do ṭukṛe ho gayá. 
MRK.15.39	Aur jo súbadár us ke sámne khaṛá thá, us ne use yúṉ dam dete húe dekhkar kahá, ki Yih ádmí beshakk Ḳhudá ká Beṭá thá. 
MRK.15.40	Aur kaí ʻaurateṉ dúr se dekh rahí thíṉ: un meṉ Maryam Magdalíní aur chhoṭe Yaʻqúb aur Yoses kí máṉ Maryam, aur Salomí thíṉ; 
MRK.15.41	jab wuh Galíl meṉ thá, yih us ke píchhe ho letí aur us kí ḳhidmat kartí thíṉ; aur âur bhí bahut sí ʻaurateṉ thíṉ, jo us ke sáth Yarúshalem meṉ áí thíṉ.
MRK.15.42	Jab shám ho gayí, to is liye ki Taiyárí ká din thá, jo Sabt se ek din pahle hotá hai, 
MRK.15.43	Arimatiya ká rahnewálá Yúsuf áyá, jo ʻizzatdár mushír aur ḳhud bhí Ḳhudá kí bádsháhat ká muntazir thá, aur jurʼat se Pílátus ke pás jákar Yisúʻ kí lásh máṉgí. 
MRK.15.44	Aur Pílátus ne taʻajjub kiyá, ki wuh aisá jald mar gayá; aur súbadár ko bulákar us se púchhá, ki Us ko mare húe der ho gayí? 
MRK.15.45	Jab súbadár se hál maʻlúm kar liyá, to lásh Yúsuf ko dilá dí. 
MRK.15.46	Us ne ek mihín chádar mol li, aur lásh ko utárkar us chádar meṉ kafnáyá, aur ek qabr ke andar jo chaṭán meṉ khodí gayí thí use rakkhá, aur us qabr ke muṉh par ek patthar luṛhká diyá. 
MRK.15.47	Aur Maryam Magdalíní aur Yoses kí máṉ Maryam dekh rahí thíṉ, ki wuh kaháṉ rakkhá gayá hai.
MRK.16.1	Jab Sabt ká din guzar gayá, to Maryam Magdalíní aur Yaʻqúb kí máṉ Maryam aur Salomí ne ḳhushbúdár chízeṉ mol líṉ, táki ákar us par maleṉ. 
MRK.16.2	Wuh hafte ke pahle din bahut sawere, jab súraj niklá hí thá, qabr par áiṉ. 
MRK.16.3	Aur ápas meṉ kahtí thíṉ, ki Hamáre liye patthar ko qabr ke muṉh par se kaun luṛhkáegá? 
MRK.16.4	Jab unhoṉ ne nigáh kí, to dekhá ki patthar luṛhká húá hai; kyúṉki wuh bahut hí baṛá thá. 
MRK.16.5	Aur qabr ke andar jáke, unhoṉ ne ek jawán ko safed jáma pahine húe dahiní taraf baiṭhe dekhá, aur niháyat hairán húíṉ. 
MRK.16.6	Us ne un se kahá, Aisí hairán na ho; tum Yisúʻ Násarí ko, jo maslúb húá thá, ḍhúṉḍhti ho: wuh jí uṭhá hai; yaháṉ nahíṉ hai; dekho, yih wuh jagah hai jaháṉ unhoṉ ne use rakkhá thá. 
MRK.16.7	Lekin tum jákar us ke shágirdoṉ aur Patras se kaho, ki Wuh tum se pahle Galíl ko jáegá; tum wahíṉ use dekhoge, jaisá us ne tum se kahá. 
MRK.16.8	Aur wuh nikalkar qabr se bhág gayíṉ; kyúṉki larzish aur haibat un par gálib áí thí: aur unhoṉ ne kisí se kuchh na kahá, kyúṉki ḍartí thíṉ.
MRK.16.9	Hafte ke pahle roz, jab wuh sawere jí uṭhá, to pahle Maryam Magdalíní ko, jis meṉ se us ne sát badrúheṉ nikálí thíṉ, dikháí diyá. 
MRK.16.10	Us ne jákar us ke sáthiyoṉ ko, jo mátam karte aur rote the, ḳhabar dí. 
MRK.16.11	Aur unhoṉ ne yih sunkar, ki wuh jítá hai aur us ne use dekhá hai, yaqín na kiyá.
MRK.16.12	Is ke baʻd wuh dúsrí súrat meṉ un meṉ se do ko jab wuh díhát kí taraf paidal já rahe the dikháí diyá. 
MRK.16.13	Unhoṉ ne bhí jákar báqí logoṉ ko ḳhabar dí, magar inhoṉ ne un ká bhí yaqín na kiyá.
MRK.16.14	Phir píchhe wuh un gyárah ko bhí, jab kháná kháne baiṭhe the, dikháí diyá, aur un kí be iʻtiqádí aur saḳhtdílí par malámat kí; kyúṉki jinhoṉ ne us ke jí uṭhne ke baʻd use dekhá thá, unhoṉ ne un ká yaqín na kiyá thá. 
MRK.16.15	Aur us ne un se kahá, ki Tum tamám dunyá meṉ jákar sárí ḳhalq ke sámne Injíl kí manádí karo. 
MRK.16.16	Jo ímán láe aur baptisma le, wuh naját páegá: aur jo ímán na láe, wuh mujrim ṭhahráyá jáegá. 
MRK.16.17	Aur ímán lánewáloṉ ke darmiyán yih muʻjize hoṉge: wuh mere nám se badrúhoṉ ko nikáleṉge; 
MRK.16.18	nayí nayí zabáneṉ boleṉge; sáṉpoṉ ko uṭhá leṉge; aur agar koí halák karnewálí chíz píeṉge, unheṉ kuchh zarar na pahuṉchegá; wuh bímároṉ par háth rakkheṉge, to achchhe ho jáeṉge.
MRK.16.19	G̣araz Ḳhudáwand Yisúʻ un se kalám karne ke baʻd ásmán par uṭháyá gayá, aur Ḳhudá kí dahiní taraf baiṭh gayá. 
MRK.16.20	Phir unhoṉ ne nikalkar har jagah manádí kí, aur Ḳhudáwand un ke sáth kám kartá rahá, aur kalám ko, un muʻjizoṉ ke wasíle se jo sáth sáth hote the, sábit kartá rahá. Ámin.
LUK.1.1	Chúṉki bahutoṉ ne is par kamar báṉdhí hai, ki jo báteṉ hamare darmiyán wáqiʻ húiṉ, un ko tartíbwár bayán kareṉ, 
LUK.1.2	jaisá ki unhoṉ ne, jo shurúʻ se ḳhud dekhnewále aur kalám ke ḳhádim the, unheṉ ham ko pahuṉcháyá; 
LUK.1.3	is liye ai muʻazzaz Thiyufilus, maiṉ ne bhí munásib jáná, ki sab bátoṉ ká silsila shurúʻ se ṭhík ṭhík daryáft karke unheṉ tere liye tartíb se likhúṉ, 
LUK.1.4	táki jin bátoṉ kí tú ne taʻlím páí hai, un kí puḳhtagí tujhe maʻlúm ho jáe.
LUK.1.5	Yahúdiya ke bádsháh Herodes ke zamáne meṉ Abiyyáh ke faríq meṉ se Zakaryáh nám ek káhin thá, aur us kí bíwí Hárún kí aulád meṉ se thí, aur us ká nám Ilíshibaʻ thá. 
LUK.1.6	Aur wuh donoṉ Ḳhudá ke huzúr rástbáz aur Ḳhudáwand ke sáre hukmoṉ aur qánúnoṉ par beʻaib chalnewále the. 
LUK.1.7	Aur un ke aulád na thí, kyúṉki Ilíshibaʻ báṉjh thí, aur donoṉ ʻumr rasída the.
LUK.1.8	Jab wuh Ḳhudá ke huzúr apne faríq kí bárí par kahánat ká kám anjám detá thá, to aisá húá 
LUK.1.9	ki kahánat ke dastúr ke muwáfiq us ke nám ká qurʻa niklá, ki Ḳhudáwand ke maqdis meṉ jákar ḳhushbú jaláe: 
LUK.1.10	aur logoṉ kí sárí jamáʻat ḳhushbú jaláte waqt báhar duʻá máṉg rahí thí, 
LUK.1.11	ki Ḳhudáwand ká fírishta ḳhushbú ke mazbah kí dahiní taraf khaṛá húá us ko dikháí diyá. 
LUK.1.12	Aur Zakaryáh dekhkar ghabráyá aur us par dahshat chhá gayí. 
LUK.1.13	Magar firishte ne us se kahá: Ai Zakaryáh, ḳhauf na kar; kyúṉki terí duʻá sun lí gayí, aur terí bíwí Ilíshibaʻ tere liye beṭá janegí; tú us ká nám Yúhanná rakhná. 
LUK.1.14	Aur tujhe ḳhushí o ḳhurramí hogí, aur bahut se log us kí paidáish ke sabab ḳhush hoṉge. 
LUK.1.15	Kyúṉki wuh Ḳhudáwand ke huzúr meṉ buzurg hogá, aur hargiz na mai na koí âur sharáb píegá, aur apní máṉ ke peṭ hí se Rúhuʼl Quds se bhar jáegá, 
LUK.1.16	aur bahut se baní Isráíl ko Ḳhudáwand kí taraf, jo un ká Ḳhudá hai, pheregá. 
LUK.1.17	Aur wuh Eliyyáh kí rúh aur quwwat meṉ us ke áge áge chalegá, ki wálidoṉ ke dil aulád kí taraf, aur náfarmánoṉ ko rástbázoṉ kí dánáí par chalne kí taraf phere, aur Ḳhudáwand ke liye ek mustaʻidd qaum taiyár kare. 
LUK.1.18	Zakaryáh ne firishte se kahá; Maiṉ is bát ko kis tarah jánúṉ, kyúṉki maiṉ búṛhá húṉ, aur merí bíwí ʻumr rasída hai. 
LUK.1.19	Firishte ne jawáb meṉ us se kahá; Maiṉ Jibraíl húṉ, jo Ḳhudá ke huzúr khaṛá rahtá húṉ, aur is liye bhejá gayá húṉ, ki tujh se kalám karúṉ aur tujhe in bátoṉ kí ḳhushḳhabarí dúṉ; 
LUK.1.20	aur dekh, jis din tak yih báteṉ wáqiʻ na ho leṉ, tú chupká rahegá, aur bol na sakegá, is liye ki tú ne merí bátoṉ ká, jo apne waqt par púrí hoṉgí, yaqín na kiyá. 
LUK.1.21	Aur log Zakaryáh kí ráh dekhte aur taʻajjub karte the, ki use maqdis meṉ kyúṉ der lagí. 
LUK.1.22	Jab wuh báhar áyá, to un se bol na saká. Pas unhoṉ ne maʻlúm kiyá, ki us ne maqdis meṉ royá dekhí hai, aur wuh un se isháre kartá thá, aur gúṉgá hí rahá. 
LUK.1.23	Phir aisá húá ki jab us kí ḳhidmat ke din púre húe, wuh apne ghar gayá.
LUK.1.24	In dinoṉ ke baʻd us kí bíwí Ilíshibaʻ hámila húí; aur us ne páṉch mahíne tak apne taíṉ yih kahke chhipáe rakkhá, ki 
LUK.1.25	Jab Ḳhudáwand ne merí ruswáí logoṉ meṉ se dúr karne ke liye mujh par nazar kí, un dinoṉ meṉ us ne mere liye aisá kiyá.
LUK.1.26	Chhaṭe mahíne Jibraíl firishta Ḳhudá kí taraf se Galíl ke ek shahr meṉ jis ká nám Násarat thá, ek kuṉwárí ke pás bhejá gayá, 
LUK.1.27	jis kí maṉgní Dáúd ke gharáne ke ek mard Yúsuf nám se húí thí; aur us kuṉwárí ká nám Maryam thá. 
LUK.1.28	Aur firishte ne us ke pás andar áke kahá; Salám tujh ko, jis par fazl húá hai! Ḳhudáwand tere sáth hai. 
LUK.1.29	Wuh is kalám se bahut ghabrá gayí aur sochne lagí, ki yih kaisá salám hai. 
LUK.1.30	Firishte ne us se kahá; Ai Maryam, ḳhauf na kar, kyúṉki Ḳhudá kí taraf se tujh par fazl húá hai; 
LUK.1.31	aur dekh, tú hámila hogí aur beṭá janegí; us ká nám Yisúʻ rakhná. 
LUK.1.32	Wuh buzurg hogá; aur Ḳhudá Taʻálá ká Beṭá kahláegá, aur Ḳhudáwand Ḳhudá us ke báp Dáúd ká taḳht use degá, 
LUK.1.33	aur wuh Yaʻqúb ke gharáne par abad tak bádsháhí karegá, aur us kí bádsháhí ká áḳhir na hogá. 
LUK.1.34	Maryam ne firishte se kahá; Yih kyúṉkar hogá, jis hál meṉ ki maiṉ mard ko nahíṉ jántí? 
LUK.1.35	Aur firishte ne jawáb meṉ us se kahá, ki Rúhuʼl Quds tujh par názil hogá, aur Ḳhudá Taʻálá kí qudrat tujh par sáya ḍálegí, aur is sabab se wuh pákíza jo paidá honewálá hai Ḳhudá ká Beṭá kahláegá. 
LUK.1.36	Aur dekh, terí rishtadár Ilíshibaʻ ke bhí buṛhápe meṉ beṭá honewálá hai; aur ab us ko, jo báṉjh kahlátí thí, chhaṭá mahína hai. 
LUK.1.37	Kyúṉki jo qaul Ḳhudá kí taraf se hai, wuh hargiz betásír na hogá. 
LUK.1.38	Maryam ne kahá; Dekh, maiṉ Ḳhudáwand kí bandí húṉ; mere liye tere qaul ke muwáfiq ho. Phir firishta us ke pás se chalá gayá.
LUK.1.39	Un hí dinoṉ Maryam uṭhí, aur jaldí se paháṛí mulk meṉ Yahúdáh ke ek shahr ko gayí, 
LUK.1.40	aur Zakaryáh ke ghar meṉ dáḳhil hokar Ilíshibaʻ ko salám kiyá. 
LUK.1.41	Aur joṉhíṉ Ilíshibaʻ ne Maryam ká salám suná, to aisá húá ki bachcha us ke peṭ meṉ uchhal paṛá, aur Ilíshibaʻ Rúhuʼl Quds se bhar gayí, 
LUK.1.42	aur baland áwáz se pukárke bolí, ki Tú ʻauratoṉ meṉ mubárak, aur tere peṭ ká phal mubárak hai; 
LUK.1.43	aur mujh par yih fazl kaháṉ se húá, ki mere Ḳhudáwand kí máṉ mere pás áí? 
LUK.1.44	Kyúṉki dekh, joṉhíṉ tere salám kí áwáz mere kán meṉ pahuṉchí, bachcha máre ḳhushí ke mere peṭ meṉ uchhal paṛá. 
LUK.1.45	Aur mubárak hai wuh jo ímán láí, kyúṉki jo báteṉ Ḳhudáwand kí taraf se us se kahí gayí thíṉ, wuh púrí hoṉgí. 
LUK.1.46	Phir Maryam ne kahá, ki
LUK.1.46	Merí ján Ḳhudáwand kí baṛáí kartí hai,
LUK.1.47	Aur merí rúh mere munjí Ḳhudá se ḳhush húí;
LUK.1.48	Kyúṉki us ne apní bandí kí pasthálí par nazar kí:
LUK.1.48	Aur dekh, ab se lekar har zamáne ke log mujh ko mubárak kaheṉge.
LUK.1.49	Kyúṉki us Qádir ne mere liye baṛe baṛe kám kiye haiṉ,
LUK.1.49	Aur us ká nám pák hai.
LUK.1.50	Aur us ká rahm un par jo us se ḍarte haiṉ
LUK.1.50	Pusht dar pusht rahtá hai.
LUK.1.51	Us ne apne bázú se zor dikháyá;
LUK.1.51	Aur jo apne taíṉ baṛá samajhte the un ko paráganda kiyá.
LUK.1.52	Us ne iḳhtiyárwáloṉ ko taḳht se girá diyá,
LUK.1.52	Aur pastháloṉ ko baland kiyá.
LUK.1.53	Us ne bhúkoṉ ko achchhí chízoṉ se ser kar diyá,
LUK.1.53	Aur daulatmandoṉ ko ḳhálí háth lauṭá diyá.
LUK.1.54	Us ne apne ḳhádim Isráíl ko sambhál liyá,
LUK.1.54	Táki apní us rahmat ko yád farmáe,
LUK.1.55	Jo Ibráhím aur us kí nasl par abad tak rahegí;
LUK.1.55	Jaisá us ne hamáre bápdádá se kahá thá.
LUK.1.56	Aur Maryam tín mahíne ke qaríb us ke sáth rahkar apne ghar ko lauṭ gayí.
LUK.1.57	Aur Ilíshibaʻ ke janne ká waqt á pahuṉchá, aur wuh beṭá janí. 
LUK.1.58	Aur us ke paṛausiyoṉ aur rishtadároṉ ne yih sunkar, ki Ḳhudáwand ne us par baṛi rahmat kí, us ke sáth ḳhushí manáí. 
LUK.1.59	Aur áṭhweṉ din aisá húá ki wuh laṛke ká ḳhatna karne áe, aur us ká nám us ke báp ke nám par Zakaryáh rakhne lage. 
LUK.1.60	Magar us kí máṉ ne kahá; Nahíṉ, balki us ká nám Yúhanná rakkhá jáe. 
LUK.1.61	Unhoṉ ne us se kahá, ki Tere kunbe meṉ kisí ká yih nám nahíṉ. 
LUK.1.62	Aur unhoṉ ne us ke báp ko ishára kiyá, ki Tú us ká nám kyá rakhná cháhtá hai? 
LUK.1.63	Us ne taḳhtí maṉgáke yih likhá, ki Us ká nám Yúhanná hai; aur sab ne taʻajjub kiyá. 
LUK.1.64	Usí dam us ká muṉh aur zabán khul gayí, aur wuh bolne aur Ḳhudá kí hamd karne lagá. 
LUK.1.65	Aur un ke ás pás ke sab rahnewáloṉ par dahshat chhá gayí; aur Yahúdiya ke tamám paháṛí mulk meṉ in sab bátoṉ ká charchá phail gayá. 
LUK.1.66	Aur sab sunnewáloṉ ne un ko dil meṉ sochkar kahá; To yih laṛká kaisá honewálá hai? Kyúṉki Ḳhudáwand ká háth us par thá.
LUK.1.67	Aur us ká báp Zakaryáh Rúhuʼl Quds se bhar gayá, aur nubuwwat kí ráh se kahne lagá, ki
LUK.1.68	Ḳhudáwand Isráíl ke Ḳhudá kí hamd ho,
LUK.1.68	Kyúṉki us ne apní ummat par tawajjuh karke use chhuṭkárá diyá,
LUK.1.69	Aur apne ḳhádim Dáúd ke gharáne meṉ
LUK.1.69	Hamáre liye naját ká síṉg nikálá;
LUK.1.70	(Jaísá us ne apne pák nabíoṉ kí zabání kahá thá,
LUK.1.70	Jo ki dunyá ke shurúʻ se hote áe haiṉ,)
LUK.1.71	Yaʻní ham ko hamáre dushmanoṉ se, aur sab kína rakhnewálon ke háth se naját baḳhshí.
LUK.1.72	Táki hamáre bápdádá par rahm kare,
LUK.1.72	Aur apne pák ʻahd ko yád farmáe;
LUK.1.73	Yaʻní us qasam ko jo us ne hamáre báp Ibráhím se kháí thí,
LUK.1.74	Ki wuh hameṉ yih ʻináyat karegá ki apne dushmanoṉ ke háth se chhúṭkar,
LUK.1.75	Us ke huzúr pákízagí aur rástbází se ʻumr bhar beḳhauf us kí ʻibádat kareṉ.
LUK.1.76	Aur ai laṛke, tú Ḳhudá Taʻálá ká nabí kahláegá;
LUK.1.76	Kyúṉki tú Ḳhudáwand ki ráheṉ taiyár karne ko us ke áge áge chalegá;
LUK.1.77	Táki us ki ummat ko naját ká ʻilm baḳhshe,
LUK.1.77	Jo un ko gunáhoṉ kí muʻáfí se hásil ho.
LUK.1.78	Yih hamáre Ḳhudá kí ʻain rahmat se hogá,
LUK.1.78	Jis ke sabab ʻálam i bálá ká áftáb ham par tulúʻ karegá,
LUK.1.79	Táki un ko jo andhere aur maut ke sáye meṉ baiṭhe haiṉ raushní baḳhshe,
LUK.1.79	Aur hamáre qadamoṉ ko salámatí kí ráh par dále.
LUK.1.80	Aur wuh laṛká báṛhtá aur rúh meṉ quwwat pátá gayá, aur Isráíl par záhir hone ke din tak jangaloṉ meṉ rahá.
LUK.2.1	Un dinoṉ meṉ aisá húá ki Qaisar Augústus kí taraf se yih hukm járí húá, ki sárí dunyá ke logoṉ ke nám likhe jáeṉ. 
LUK.2.2	Yih pahlí ismnawísí Súriya ke hákim Kwiriniyus ke ʻahd meṉ húí; 
LUK.2.3	aur sab log nám likhwáne ke liye apne apne shahr ko gaye. 
LUK.2.4	Pas Yúsuf bhí Galíl ke shahr Násarat se Dáúd ke shahr Baitlahm ko gayá, jo Yahúdiya meṉ hai, is liye ki wuh Dáúd ke gharáne aur aulád se thá, 
LUK.2.5	táki apní maṉgetar Maryam ke sáth, jo hámila thí, nám likhwáe. 
LUK.2.6	Jab wuh waháṉ the, to aisá húá ki us ke janne ká waqt á pahuṉchá. 
LUK.2.7	Aur wuh pahlauṭhá beṭá janí, aur us ko kapṛe meṉ lapeṭkar charní meṉ rakkhá, kyúṉki un ke wáste saráe meṉ jagah na thí.
LUK.2.8	Usí ʻiláqe meṉ charwáhe the, jo rát ko maidán meṉ rahkar apne galle kí nigahbání kar rahe the. 
LUK.2.9	Aur Ḳhudáwand ká firishta un ke pás á khaṛá húá, aur Ḳhudáwand ká jalál un ke chaugird chamká, aur wuh niháyat ḍar gaye. 
LUK.2.10	Magar firishte ne un se kahá; Ḍaro nahíṉ; kyúṉki dekho, maiṉ tumheṉ baṛí ḳhushí kí bashárat detá húṉ, jo sárí ummat ke wáste hogí: 
LUK.2.11	ki áj Dáúd ke shahr meṉ tumháre liye ek Munjí paidá húá, yaʻní Masíh Ḳhudáwand; 
LUK.2.12	aur is ká tumháre liye yih patá hai, kí tum ek bachche ko kapṛe meṉ lipṭá aur charní meṉ paṛá húá páoge. 
LUK.2.13	Aur yakáyak us firishte ke sáth ásmání lashkar kí ek guroh
LUK.2.14	ʻÁlam i bálá par Ḳhudá kí tamjíd ho,
LUK.2.14	Aur zamín par un ádmíoṉ meṉ, jin se wuh rází hai, sulh.
LUK.2.15	Jab firishte un ke pás se ásmán par chale gaye, to aisá húá ki charwáhoṉ ne ápas meṉ kahá, ki Áo, Baitlahm tak chaleṉ, aur yih bát jo húí hai, aur jis kí Ḳhudáwand ne ham ko ḳhabar dí hai dekheṉ. 
LUK.2.16	Pas unhoṉ ne jaldí se jákar Maryam aur Yúsuf ko dekhá, aur us bachche ko charní meṉ paṛá páyá; 
LUK.2.17	aur unheṉ dekhkar wuh bát, jo us laṛke ke haqq meṉ un se kahí gayí thí, mashhúr kí; 
LUK.2.18	aur sab sunnewáloṉ ne in bátoṉ par, jo charwáhoṉ ne un se kahíṉ, taʻajjub kiyá. 
LUK.2.19	Magar Maryam in sab bátoṉ ko apne dil meṉ rakhkar gaur kartí rahí. 
LUK.2.20	Aur charwáhe, jaisá un se kahá gayá thá, waisá hí sab kuchh sunkar aur dekhkar Ḳhudá kí baṛáí aur hamd karte húe lauṭ gaye.
LUK.2.21	Jab áṭh din púre húe, aur us ke ḳhatne ká waqt áyá, to us ká nám Yisúʻ rakkhá gayá, jo firishte ne us ke peṭ meṉ paṛne se pahle rakkhá thá.
LUK.2.22	Phir jab Músá kí sharíʻat ke muwáfiq un ke pák hone ke din púre ho gaye, to wuh us ko Yarúshalem meṉ láe, táki Ḳhudáwand ke áge házir kareṉ, 
LUK.2.23	(jaisá ki Ḳhudáwand kí sharíʻat meṉ likhá hai, ki Har ek pahlauthá Ḳhudáwand ke liye muqaddas ṭhahregá,) 
LUK.2.24	aur Ḳhudáwand kí sharíʻat ke is qaul ke muwáfiq qurbání kareṉ, ki Qumríoṉ ká ek joṛá, yá kabútar ke do bachche láo. 
LUK.2.25	Aur dekho, Yarúshalem meṉ Shamaʻún nám ek ádmí thá, aur wuh ádmí rástbáz aur ḳhudátars aur Isráíl kí tasallí ká muntazir thá, aur Rúhuʼl Quds us par thá. 
LUK.2.26	Aur us ko Rúhuʼl Quds se ágáhí húí thí, ki jab tak tú Ḳhudáwand ke Masíh ko dekh na le, maut ko na dekhegá. 
LUK.2.27	Wuh Rúh ki hidáyat se haikal meṉ áyá, aur jis waqt máṉ báp us laṛke Yisúʻ ko andar láe, táki us ke liye sharíʻat ke dastúr par ʻamal kareṉ, 
LUK.2.28	to us ne use apní god meṉ liyá, aur Ḳhudá kí hamd karke kahá, ki
LUK.2.29	Ai Málik, ab tú apne gulám ko apne qaul ke muwáfiq salámatí se ruḳhsat detá hai;
LUK.2.30	Kyúṉki merí áṉkhoṉ ne terí naját dekh lí hai,
LUK.2.31	Jo tú ne sab ummatoṉ ke rúbarú taiyár kí hai,
LUK.2.32	Táki gairqaumoṉ ko raushní denewálá núr
LUK.2.32	Aur terí ummat Isráíl ká jalál bane.
LUK.2.33	Aur us ká báp aur us kí máṉ in bátoṉ par, jo us ke haqq meṉ kahí játí thíṉ, taʻajjub karte the. 
LUK.2.34	Aur Shamaʻún ne un ke liye barakat cháhí, aur us kí máṉ Maryam se kahá; Dekh, yih Isráíl meṉ bahutoṉ ke girne aur uṭhne ke liye, aur aisá nishán hone ke liye muqarrar húá hai, jis kí muḳhálafat kí jáegí — 
LUK.2.35	balki ḳhud terí ján bhí talwár se chhid jáegí — táki bahut logoṉ ke diloṉ ke ḳhayál khul jáeṉ. 
LUK.2.36	Aur Ásher ke qabíle meṉ se Hannáh nám Fanúel kí beṭí ek nabiya thí; wuh bahut ʻumr rasída thí, aur apne kuṉwárepan ke baʻd sát baras ek shauhar ke sáth guzáre the; 
LUK.2.37	wuh chaurásí baras se bewa thí; aur haikal se judá na hotí thí, balki rát din rozoṉ aur duʻáoṉ ke sáth ʻibádat kiyá kartí thí. 
LUK.2.38	Aur wuh usí ghaṛí waháṉ ákar Ḳhudá ká shukr karne lagí, aur un sab se jo Yarúshalem ke chhuṭkáre ke muntazir the us kí bábat báteṉ karne lagí. 
LUK.2.39	Aur jab wuh Ḳhudáwand kí sharíʻat ke muwáfiq sab kuchh kar chuke, to Galíl meṉ apne shahr Násarat ko phir gaye.
LUK.2.40	Aur wuh laṛká baṛhtá aur quwwat pátá gayá, aur hikmat se maʻmúr hotá gayá, aur Ḳhudá ká fazl us par thá.
LUK.2.41	Us ke máṉ báp har baras ʻIʹd i Fasah par Yarúshalem ko jáyá karte the. 
LUK.2.42	Aur jab wuh bárah baras ká húá, to wuh ʻIʹd ke dastúr ke muwáfiq Yarúshalem ko gaye. 
LUK.2.43	Jab wuh un dinoṉ ko púrá karke lauṭe, to wuh laṛká Yisúʻ Yarúshalem meṉ rah gayá, aur us ke máṉ báp ko ḳhabar na húí. 
LUK.2.44	Magar yih samajhkar ki wuh qáfile meṉ hai, ek manzil nikal gaye, aur use apne rishtadároṉ aur jánpahchánoṉ meṉ ḍhúṉḍhne lage. 
LUK.2.45	Jab na milá, to use ḍhúṉḍhte húe Yarúshalem tak wápas gaye. 
LUK.2.46	Aur tín roz píchhe aisá húá ki unhoṉ ne use haikal meṉ ustádoṉ ke bích meṉ baiṭhe, un kí sunte aur un se suwál karte húe páyá. 
LUK.2.47	Aur jitne us ki sun rahe the, us ki samajh aur us ke jawáboṉ se dang the. 
LUK.2.48	Wuh use dekhkar hairán húe, aur us kí máṉ ne us se kahá; Beṭá, tú ne kyúṉ ham se aisá kiyá? Dekh, terá báp aur maiṉ kuṛhte húe tujhe ḍhúṉdhte the. 
LUK.2.49	Us ne un se kahá; Tum mujhe kyúṉ ḍhúṉḍhte the? Kyá tum ko maʻlúm na thá, ki mujhe apne Báp ke háṉ honá zarúr hai? 
LUK.2.50	Magar jo bát us ne un se kahí, use wuh na samjhe. 
LUK.2.51	Aur wuh un ke sáth rawána hokar Násarat meṉ áyá, aur un ke tábiʻ rahá; aur us kí máṉ ne yih sab báteṉ apne dil meṉ rakkhíṉ.
LUK.2.52	Aur Yisúʻ hikmat aur qadd o qámat meṉ, aur Ḳhudá kí aur insán kí maqbúlíyat men, taraqqí kartá gayá.
LUK.3.1	Tibiriyus Qaisar kí hukúmat ke pandrahweṉ baras, jab Puntiyus Pílátus Yahúdiya ká hákim thá, aur Herodes Galíl ká, aur us ká bháí Filippus Itúraiya aur Traḳhonítis ká, aur Lisániyás Abilene ká hákim thá, 
LUK.3.2	aur Hanná aur Káifá sardár káhin the; us waqt Ḳhudá ká kalám biyábán meṉ Zakaryáh ke beṭe Yúhanná par utrá. 
LUK.3.3	Aur wuh Yardan ke sáre girdnawáh meṉ jákar gunáhoṉ kí muʻáfí ke liye tauba ke baptisma kí manádí karne lagá, 
LUK.3.4	jaisá Yashaʻyáh nabí ke kalám kí kitáb meṉ likhá hai, ki
LUK.3.4	Biyábán meṉ pukárnewále kí áwáz átí hai, ki
LUK.3.4	Ḳhudáwand kí ráh taiyár karo,
LUK.3.4	Us ke ráste sídhe banáo.
LUK.3.5	Har ek gháṭí bhar dí jáegí,
LUK.3.5	Aur har ek paháṛ aur ṭíla níchá kiyá jáegá;
LUK.3.5	Aur jo ṭeṛhá hai sídhá,
LUK.3.5	Aur jo úṉchá níchá hai hamwár rásta banegá;
LUK.3.6	Aur har bashar Ḳhudá kí naját dekhegá.
LUK.3.7	Pas jo log us se baptisma lene ko nikalkar áte the, wuh un se kahtá thá; Ai sáṉp ke bachcho, tumheṉ kis ne jatáyá, ki ánewále gazab se bhágo? 
LUK.3.8	Pas tauba ke muwáfiq phal láo, aur apne diloṉ meṉ yih kahná shurúʻ na karo, ki Ibráhím hamárá báp hai; kyúṉki maiṉ tum se kahtá húṉ, ki Ḳhudá in pattharoṉ se Ibráhím ke liye aulád paidá kar saktá hai. 
LUK.3.9	Aur ab to daraḳhtoṉ kí jaṛ par kulháṛá rakkhá húá hai; pas jo daraḳht achchhá phal nahíṉ látá, wuh káṭá aur ág meṉ ḍálá játá hai. 
LUK.3.10	Logoṉ ne us se yih púchhá, ki Phir ham kyá kareṉ? 
LUK.3.11	Us ne jawáb meṉ un se kahá, ki Jis ke pás do kurte hoṉ, wuh us ko jis ke pás na ho báṉṭ de, aur jis ke pás kháná ho, wuh bhí aisá hí kare. 
LUK.3.12	Aur mahsúl lenewále bhí baptisma lene ko áe, aur us se púchhá, ki Ai ustád, ham kyá kareṉ? 
LUK.3.13	Us ne un se kahá; Jo tumháre liye muqarrar hai, us se ziyáda na lená. 
LUK.3.14	Aur sipáhíoṉ ne bhí us se yih púchhá, ki Ham log kyá kareṉ? Us ne un se kahá; Na kisí par zulm karo, aur na kisí se náhaqq kuchh lo, aur apní tanḳhwáh par kifáyat karo.
LUK.3.15	Jab log muntazir the, aur sab apne apne dil meṉ Yúhanná kí bábat sochte the, ki áyá wuh Masíh hai, yá nahíṉ; 
LUK.3.16	to Yúhanná ne un sab se jawáb meṉ kahá; Maiṉ to tumheṉ pání se baptisma detá húṉ, magar jo mujh se zoráwar hai, wuh ánewálá hai; maiṉ us kí jútí ká tasma kholne ke láiq nahíṉ; wuh tumheṉ Rúhuʼl Quds aur ág se baptisma degá. 
LUK.3.17	Us ká chháj us ke háth meṉ hai, táki wuh apne khaliyán ko ḳhúb sáf kare, aur gehúoṉ ko apne khatte meṉ jamaʻ kare; magar bhúsí ko us ág meṉ jaláegá jo bujhne kí nahíṉ.
LUK.3.18	Pas wuh âur bahut sí nasíhateṉ de deke logoṉ ko ḳhushḳhabarí sunátá rahá. 
LUK.3.19	Lekin chautháí mulk ke hákim Herodes ne, apne bháí Filippus kí bíwí Herodiyás ke sabab, aur un sárí buráiyoṉ ke báʻis jo Herodes ne kí thíṉ, Yúhanná se malámat uṭhákar, 
LUK.3.20	in sab se baṛhkar yih bhí kiyá, ki us ko qaid meṉ ḍálá.
LUK.3.21	Jab sab logoṉ ne baptisma liyá, aur Yisúʻ bhí baptisma pákar duʻá máṉg rahá thá, to aisá húá ki ásmán khul gayá, 
LUK.3.22	aur Rúhuʼl Quds jismání súrat meṉ kabútar kí mánind us par utrá, aur ásmán se áwáz áí, ki Tú merá piyárá Beṭá hai; tujh se maiṉ ḳhush húṉ.
LUK.3.23	Jab Yisúʻ ḳhud taʻlím dene lagá, to baras tís ek ká thá, aur (jaisá ki samjhá játá thá), Yúsuf ká beṭá thá, aur wuh ʻElí ká, 
LUK.3.24	aur wuh Mattát ká, aur wuh Lewí ká, aur wuh Malkí ká, aur wuh Yanná ká, aur wuh Yúsuf ká, 
LUK.3.25	aur wuh Mattityáh ká, aur wuh Ámos ká, aur wuh Nahúm ká, aur wuh Asalyáh ká, aur wuh Nogah ká, 
LUK.3.26	aur wuh Máʻat ká, aur wuh Mattityáh ká, aur wuh Shimʻí ká, aur wuh Yoseḳh ká, aur wuh Yodáh ká, 
LUK.3.27	aur wuh Yúhanná ká, aur wuh Resá ká, aur wuh Zarubbábil ká, aur wuh Shaʼaltiyel ká, aur wuh Nerí ká, 
LUK.3.28	aur wuh Malkí ká, aur wuh Addí ká, aur wuh Qosám ká, aur wuh Ilmodám ká, aur wuh ʻEr ká, 
LUK.3.29	aur wuh Yeshúʻ ká, aur wuh Ilʻázár ká, aur wuh Yorím ká, aur wuh Mattát ká, aur wuh Lewí ká, 
LUK.3.30	aur wuh Shamaʻún ká, aur wuh Yahúdáh ká, aur wuh Yúsuf ká, aur wuh Yonán ká, aur wuh Ilyáqím ká, 
LUK.3.31	aur wuh Maleáh ká, aur wuh Minnáh ká, aur wuh Mattatá ká, aur wuh Nátán ká, aur wuh Dáúd ká, 
LUK.3.32	aur wuh Yishai ká, aur wuh ʻObed ká, aur wuh Boʻaz ká, aur wuh Salmon ká, aur wuh Nahshon ká, 
LUK.3.33	aur wuh ʻAmmínádáb ká, aur wuh Arní ká, aur wuh Hisron ká, aur wuh Firis ká, aur wuh Yahúdáh ká, 
LUK.3.34	aur wuh Yaʻqúb ká, aur wuh Izháq ká, aur wuh Ibráhím ká, aur wuh Tirah ká, aur wuh Náhor ká, 
LUK.3.35	aur wuh Sarúg ká, aur wuh Raʻú ká, aur wuh Filig ká, aur wuh ʻEbir ká, aur wuh Shilah ká, 
LUK.3.36	aur wuh Qenán ká, aur wuh Arfakshad ká, aur wuh Shem ká, aur wuh Núh ká, aur wuh Limik ká, 
LUK.3.37	aur wuh Mathúshilah ká, aur wuh Hanok ká, aur wuh Yirid ká, aur wuh Mahalalel ká, aur wuh Qenán ká, 
LUK.3.38	aur wuh Inosh ká, aur wuh Shet ká, aur wuh Ádam ká, aur wuh Ḳhudá ká thá.
LUK.4.1	Phir Yisúʻ Rúhuʼl Quds se bhará húá Yardan se lauṭá, aur chálís din tak Rúh kí hidáyat se biyábán meṉ phírtá rahá, 
LUK.4.2	aur Iblís use ázmátá rahá. Un dinoṉ meṉ us ne kuchh na kháyá; aur jab wuh din púre ho gaye, to use bhúk lagí. 
LUK.4.3	Aur Iblís ne us se kahá; Agar tú Ḳhudá ká Beṭá hai, to is patthar se kah, ki roṭí ban jáe. 
LUK.4.4	Yisúʻ ne us ko jawáb diyá; Likhá hai, ki Ádmí sirf roṭí hí se jítá na rahegá. 
LUK.4.5	Aur Iblís ne use úṉche par le jákar dunyá kí sárí bádsháhateṉ pal bhar meṉ dikháíṉ, 
LUK.4.6	aur us se kahá, ki Yih sárá iḳhtiyár aur in kí shán o shaukat maiṉ tujhe de dúṉgá, kyúṉki yih mere supurd hai, aur jis ko cháhtá húṉ detá húṉ. 
LUK.4.7	Pas agar tú mere áge sijda kare, to yih sab terá hogá. 
LUK.4.8	Yisúʻ ne jawáb meṉ us se kahá; Likhá hai, ki Tú Ḳhudáwand apne Ḳhudá ko sijda kar, aur sirf usí kí ʻibádat kar. 
LUK.4.9	Aur wuh use Yarúshalem meṉ le gayá, aur haikal ke kangure par khaṛá karke us se kahá; Agar tú Ḳhudá ká Beṭá hai, to apne taíṉ yaháṉ se níche girá de: 
LUK.4.10	kyúṉki likhá hai, ki
LUK.4.10	Wuh terí bábat apne firishtoṉ ko hukm degá, ki terí hifázat kareṉ:
LUK.4.11	Aur yih bhí, ki
LUK.4.11	Wuh tujhe háthoṉ par uṭhá leṉge,
LUK.4.11	Aisá na ho ki tere páṉw ko patthar kí ṭhes lage.
LUK.4.12	Yisúʻ ne jawáb meṉ us se kahá; Farmáyá gayá hai, ki Tú Ḳhudáwand apne Ḳhudá kí ázmáish na kar.
LUK.4.13	Jab Iblís tamám ázmáisheṉ kar chuká, to kuchh ʻarse ke liye us se judá húá.
LUK.4.14	Phir Yisúʻ Rúh kí quwwat se bhará húá Galíl ko lauṭá, aur sáre girdnawáh meṉ us kí shuhrat phail gayí. 
LUK.4.15	Aur wuh un ke ʻibádatḳhánoṉ meṉ taʻlím detá rahá, aur sab us kí baṛáí karte rahe.
LUK.4.16	Aur wuh Násarat meṉ áyá, jaháṉ us ne parwarish páí thí, aur apne dastúr ke muwáfiq Sabt ke din ʻibádatḳháne meṉ gayá, aur paṛhne ko khaṛá húá. 
LUK.4.17	Aur Yashaʻyáh nabí kí kitáb us ko dí gayí, aur kítáb kholkar us ne wuh maqám nikálá, jaháṉ yih likhá thá, ki
LUK.4.18	Ḳhudáwand kí Rúh mujh par hai,
LUK.4.18	Is liye ki us ne mujhe garíboṉ ko ḳhushḳhabarí dene ke liye masah kiyá;
LUK.4.18	Us ne mujhe bhejá hai, ki qaidíoṉ ko riháí,
LUK.4.18	Aur andhoṉ ko bínái páne kí ḳhabar sunáúṉ,
LUK.4.18	Kuchle húoṉ ko ázád karúṉ,
LUK.4.19	Aur Ḳhudáwand ke sál i maqbúl kí manádí karúṉ.
LUK.4.20	Phir wuh kitáb band karke aur ḳhádim ko wápas dekar baiṭh gayá; aur jitne ʻibádatḳháne meṉ the, sab kí áṉkheṉ us par lagí thíṉ. 
LUK.4.21	Wuh un se kahne lagá, ki Áj yih nawishta tumháre sámne púrá húá hai. 
LUK.4.22	Aur sab ne us par gawáhí dí, aur un purfazl bátoṉ par, jo us ke muṉh se nikaltí thíṉ, taʻajjub karke kahne lage; Kyá yih Yúsuf ká beṭá nahíṉ? 
LUK.4.23	Us ne un se kahá; Tum albatta yih masal mujh par kahoge, ki Ai hakím, apne áp ko to achchhá kar: jo kuchh ham ne suná hai, ki Kafarnahúm meṉ kiyá gayá, yaháṉ apne watan meṉ bhí kar. 
LUK.4.24	Aur us ne kahá; Maiṉ tum se sach kahtá húṉ, ki koí nabí apne watan meṉ maqbúl nahíṉ hotá. 
LUK.4.25	Aur maiṉ tum se sach kahtá húṉ, ki Eliyyáh ke dinoṉ meṉ, jab sáṛhe tín baras ásmán band rahá, yaháṉ tak ki sáre mulk meṉ saḳht kál paṛá, bahut sí bewa ʻaurateṉ Isráíl meṉ thíṉ; 
LUK.4.26	lekin Eliyyáh un meṉ se kisí ke pás na bhejá gayá, magar mulk i Saidá ke shahr i Sárafat meṉ ek bewa ʻaurat ke pás. 
LUK.4.27	Aur Ilíshaʻ nabí ke waqt meṉ Isráíl ke darmiyán bahut se koṛhí the, lekin un meṉ se koí pák sáf na kiyá gayá, magar Naʻmán Súriyání. 
LUK.4.28	Jitne ʻibádatḳháne meṉ the, in bátoṉ ko sunte hí gusse se bhar gaye; 
LUK.4.29	aur uṭhkar us ko shahr se báhar nikálá, aur us paháṛ kí choṭí par le gaye, jis par un ká shahr ábád thá, táki use sir ke bal girá deṉ. 
LUK.4.30	Magar wuh un ke bích meṉ se nikalkar chalá gayá.
LUK.4.31	Phir wuh Galíl ke shahr Kafarnahúm ko gayá. Aur wuh Sabt ke din unheṉ taʻlím de rahá thá; 
LUK.4.32	aur log us kí taʻlím se hairán the; kyúṉki us ká kalám iḳhtiyár ke sáth thá. 
LUK.4.33	Aur ʻibádatḳháne meṉ ek ádmí thá, jis meṉ nápák deo kí rúh thí; wuh baṛí áwáz se chillá uṭhá, ki 
LUK.4.34	Ai Yisúʻ Násarí, hameṉ tujh se kyá kám? kyá tú hameṉ halák karne áyá hai? Maiṉ tujhe jántá húṉ, ki tú kaun hai; Ḳhudá ká Quddús hai. 
LUK.4.35	Yisúʻ ne use jhiṛakkar kahá; Chup rah, aur us meṉ se nikal já. Is par badrúh use bích meṉ paṭakkar bagair zarar pahuṉcháe us meṉ se nikal gayí. 
LUK.4.36	Aur sab hairán hokar ápas meṉ kahne lage, ki Yih kaisá kalám hai? kyúṉki wuh iḳhtiyár aur qudrat se nápák rúhoṉ ko hukm detá hai, aur wuh nikal játí haiṉ. 
LUK.4.37	Aur girdnawáh meṉ har jagah us kí dhúm mach gayí.
LUK.4.38	Phir wuh ʻibádatḳháne se uṭhkar Shamaʻún ke ghar meṉ dáḳhil húá, aur Shamaʻún kí sás ko baṛí tap chaṛhí húí thí
LUK.4.39	Wuh khaṛá hokar us kí taraf jhuká, aur tap ko jhiṛká, to utar gayí: aur wuh usí dam uṭhkar un kí ḳhidmat karne lagí.
LUK.4.40	Aur súraj ke ḍúbte waqt wuh sab log jin ke háṉ tarah tarah kí bímáríoṉ ke maríz the, unheṉ us ke pás láe; aur us ne un meṉ se har ek par háth rakhkar unheṉ achchhá kiyá. 
LUK.4.41	Aur badrúheṉ bhí chillákar aur yih kahkar, ki Tú Ḳhudá ká Beṭa hai, bahutoṉ meṉ se nikal gayíṉ; aur wuh unheṉ jhiṛaktá aur bolne na detá thá, kyúṉki wuh jántí thíṉ ki yih Masíh hai.
LUK.4.42	Jab din húá to wuh nikalkar ek wírán jagah meṉ gayá, aur bhíṛ kí bhiṛ us ko ḍhúṉḍhtí húí us ke pás áí, aur us ko rokne lagí, ki Hamáre pás se na já. 
LUK.4.43	Us ne un se kahá; Mujhe âur shahroṉ meṉ bhí Ḳhudá kí bádsháhat kí ḳhushḳhabarí sunání zarúr hai, kyúṉki maiṉ isí liye bhejá gayá húṉ.
LUK.4.44	Aur wuh Galíl ke ʻibádatḳhánoṉ meṉ manádí kartá rahá.
LUK.5.1	Jab bhíṛ us par girí paṛtí thí, aur Ḳhudá ká kalám suntí thí, aur wuh Gannesarat kí jhíl ke kanáre khaṛá thá, to aisá húá ki 
LUK.5.2	us ne jhíl ke kanáre do kishtíáṉ lagí dekhíṉ, lekin machhlí pakaṛnewále un par se utarkar jál dho rahe the. 
LUK.5.3	Aur us ne un kishtíoṉ meṉ se ek par chaṛhkar, jo Shamaʻún kí thí, us se darḳhwást kí, ki Kanáre se zará haṭá le chal. Aur wuh baiṭhkar logoṉ ko kishtí par se taʻlím dene lagá. 
LUK.5.4	Jab kalám kar chuká, to Shamaʻún se kahá; Gahre meṉ le chal, aur tum shikár ke liye apne jál ḍálo. 
LUK.5.5	Shamaʻún ne jawáb meṉ kahá; Ai sáhib, ham ne rát bhar mihnat kí, aur kuchh háth na áyá; magar tere kahne se jál dáltá húṉ. 
LUK.5.6	Yih kiyá aur wuh machhliyoṉ ká baṛá gol gher láe, aur un ke jál phaṭne lage. 
LUK.5.7	Aur unhoṉ ne apne sharíkoṉ ko, jo dúsrí kishtí par the, ishára kiyá, ki Áo, hamárí madad karo. Pas unhoṉ ne ákar donoṉ kishtíáṉ yaháṉ tak bhar díṉ ki dúbne lagíṉ. 
LUK.5.8	Shamaʻún Patras yih dekhkar Yisúʻ ke páṉwoṉ meṉ girá, aur kahá; Ai Ḳhudáwand, mere pás se já, is liye ki maiṉ gunahgár ádmí húṉ. 
LUK.5.9	Kyúṉki machhliyoṉ ke is shikár se, jo unhoṉ ne kiyá, wuh aur us ke sab sáthí bahut hairán húe. 
LUK.5.10	Aur waise hí Zabdí ke beṭe Yaʻqúb aur Yúhanná bhí, jo Shámaʻún ke sharík the, hairán húe. Yisúʻ ne Shamaʻún se kahá; Ḳhauf na kar; ab se tú ádmíoṉ ká shikár kiyá karegá. 
LUK.5.11	Wuh kishtíoṉ ko kanáre par le áe, aur sab kuchh chhoṛkar us ke píchhe ho liye.
LUK.5.12	Jab wuh ek shahr meṉ thá, to dekho, koṛh se bhará húá ek ádmí thá. Wuh Yisúʻ ko dekhkar muṉh ke bal girá, aur us kí minnat karke kahá; Ai Ḳhudáwand, agar tú cháhe, to mujhe pák sáf kar saktá hai. 
LUK.5.13	Us ne háth baṛhákar use chhúá aur kahá; Maiṉ cháhtá húṉ; tú pák sáf ho já; aur fauran uská koṛh játá rahá. 
LUK.5.14	Aur us ne use tákíd kí, ki Kisí se na kahná, balki jákar apne taíṉ káhin ko dikhá, aur jaisá Músá ne muqarrar kiyá hai, apne pák sáf ho jáne kí bábat nazr guzrán, táki un ke liye gawáhí ho. 
LUK.5.15	Lekin us ká charchá ziyáda phailá, aur bahut se log jamaʻ húe, ki us kí suneṉ, aur apní bímáríoṉ se shifá páeṉ. 
LUK.5.16	Magar wuh jangaloṉ meṉ alag jákar duʻá máṉgá kartá thá.
LUK.5.17	Aur ek din aisá húá ki wuh taʻlím de rahá thá, aur Farísí aur sharaʻ ke muʻallim waháṉ baiṭhe húe the, jo Galíl ke har gáṉw aur Yahúdiya aur Yarúshalem se áe the; aur Ḳhudáwand kí qudrat shifá baḳhshne ko us ke sáth thí. 
LUK.5.18	Aur dekho, kaí mard ek ádmí ko jo maflúj thá chárpáí par láe, aur koshish kí, ki use andar lákar us ke áge rakkheṉ; 
LUK.5.19	aur jab bhíṛ ke sabab us ko andar le jáne kí ráh na páí, to koṭhe par chaṛhke khaprail meṉ se us ko khaṭole samet bích meṉ Yisúʻ ke sámne utár diyá. 
LUK.5.20	Us ne un ká ímán dekhkar kahá, ki Ai ádmí, tere gunáh muʻáf húe. 
LUK.5.21	Is par faqíh aur Farísí sochne lage, ki Yih kaun hai jo kufr baktá hai? Siwá Ḳhudá ke âur kaun gunáhoṉ ko muʻáf kar saktá hai? 
LUK.5.22	Yisúʻ ne un ke ḳhayáloṉ ko maʻlúm karke jawáb meṉ un se kahá; Tum apne diloṉ meṉ kyá sochte ho? 
LUK.5.23	Ásán kyá hai? yih kahná, ki Tere gunáh muʻáf húe, yá yih kahná, ki Uṭh aur chal phir? 
LUK.5.24	Lekin is liye ki tum jáno, ki Ibn i Ádam ko zamín par gunáhoṉ ke muʻáf karne ká iḳhtiyár hai (us ne maflúj se kahá;) Maiṉ tujh se kahtá húṉ, Uṭh, aur apná khaṭolá uṭhákar apne ghar já. 
LUK.5.25	Aur wuh usí dam un ke sámne uṭhá, aur jis par paṛá thá use uṭhákar, Ḳhudá kí baṛáí kartá húá apne ghar chalá gayá. 
LUK.5.26	Wuh sab ke sab baṛe hairán húe, aur Ḳhudá kí baṛáí karne lage, aur bahut ḍar gaye, aur kahne lage, ki Áj ham ne ʻajíb báteṉ dekhíṉ.
LUK.5.27	In bátoṉ ke baʻd wuh báhar gayá, aur Lewí nám ek mahsúl lenewále ko mahsúl kí chaukí par baiṭhe dekhá, aur us se kahá; Mere píchhe ho le 
LUK.5.28	Wuh sab kuchh chhoṛkar uṭhá, aur us ke píchhe ho liyá. 
LUK.5.29	Phir Lewí ne apne ghar meṉ us kí baṛí ziyáfat kí; aur mahsúl lenewáloṉ aur auroṉ ká, jo un ke sáth kháná kháne baiṭhe the, baṛá majmaʻ thá. 
LUK.5.30	Aur Farísí aur un ke faqíh us ke shágirdoṉ se yih kahkar buṛbuṛáne lage, ki Tum kyúṉ mahsúl lenewáloṉ aur gunahgároṉ ke sáth kháte píte ho? 
LUK.5.31	Yisúʻ ne jawáb meṉ un se kahá, ki Tandurustoṉ ko hakím darkár nahíṉ, balki bímároṉ ko. 
LUK.5.32	Maiṉ rástbázoṉ ko nahíṉ, balki gunahgároṉ ko táuba ke liye buláne áyá húṉ. 
LUK.5.33	Aur unhoṉ ne us se kahá, ki Yúhanná ke shágird aksar roza rakhte aur duʻáeṉ máṉgá karte haiṉ, aur isí tarah Farísíoṉ ke bhí; magar tere shágird kháte píte haiṉ. 
LUK.5.34	Yisúʻ ne un se kahá; Kyá tum barátiyoṉ se, jab tak dulhá un ke sáth rahe, roza rakhwá sakte ho? 
LUK.5.35	Magar wuh din áeṉge: aur jab dulhá un se judá kiyá jáegá, tab un dinoṉ meṉ wuh roza rakkheṉge. 
LUK.5.36	Aur us ne un se ek tamsíl bhí kahí, ki Koí ádmí nayí poshák meṉ se pháṛkar purání poshák meṉ paiwand nahíṉ lagátá; warna nayí bhí phaṭegi, aur us ká paiwand purání meṉ mel bhí na kháegá. 
LUK.5.37	Aur koí shaḳhs nayí mai purání mashkoṉ meṉ nahíṉ bharta; nahíṉ to nayí mai mashkoṉ ko pháṛkar ḳhud bhí bah jáegí, aur mashkeṉ bhí barbád ho jáeṉgí. 
LUK.5.38	Balki nayí mai nayí mashkoṉ meṉ bharní cháhiye. 
LUK.5.39	Aur koí ádmí purání mai píkar nayí kí ḳhwáhish nahíṉ kartá, kyúṉki kahtá hai, ki Purání hí achchhí hai.
LUK.6.1	Phir Sabt ke din yúṉ húá, ki wuh khetoṉ meṉ hokar já rahá thá; aur us ke shágird báleṉ toṛ toṛkar aur háthoṉ se mal malkar kháte játe the. 
LUK.6.2	Aur Farísíoṉ meṉ se baʻz kahne lage; Tum wuh kám kyúṉ karte ho, jo Sabt ke din karná rawá nahíṉ? 
LUK.6.3	Yisúʻ ne jawáb meṉ un se kahá; Kyá tum ne yih bhí nahíṉ paṛhá, ki jab Dáúd aur us ke sáthí bhúke the to us ne kyá kiyá: 
LUK.6.4	wuh kyúṉkar Ḳhudá ke ghar meṉ gayá, aur nazr kí roṭiyáṉ lekar kháíṉ, jin ká kháná káhinoṉ ke siwá âur kisí ko rawá nahíṉ, aur apne sáthiyoṉ ko bhí díṉ? 
LUK.6.5	Phir us ne un se kahá, ki Ibn i Ádam Sabt ká málik hai.
LUK.6.6	Aur yúṉ húá ki kisí âur Sabt ko wuh ʻibádatḳháne meṉ dáḳhil hokar taʻlím dene lagá; aur waháṉ ek ádmí thá, jis ká dahiná háth súkh gayá thá. 
LUK.6.7	Aur faqíh aur Farisi us kí ták meṉ the, ki áyá Sabt ke din achchhá kartá hai yá nahíṉ, táki us par ilzám lagáne ká mauqaʻ páeṉ. 
LUK.6.8	Magar us ko un ke ḳhayál maʻlúm the; pas us ádmí se jis ká háth súkhá thá kahá; Uṭh aur bích meṉ khaṛá ho. Wuh uṭh khaṛá húá. 
LUK.6.9	Yisúʻ ne un se kahá; Maiṉ tum se yih púchhtá húṉ, ki Áyá Sabt ke din neki karní rawá hai, yá badí karní? ján ko bacháná, yá halák karná? 
LUK.6.10	Aur un sab par nazar karke us se kahá; Apná háth baṛhá. Us ne aisá kiyá, aur us ká háth durust ho gayá. 
LUK.6.11	Wuh ápe se báhar hokar ek dúsre se kahne lage, ki Ham Yisúʻ ke sáth kyá kareṉ?
LUK.6.12	Aur un dinoṉ meṉ aisá húá, ki wuh paháṛ par duʻá máṉgne ko niklá, aur Ḳhudá se duʻá máṉgne meṉ sárí rát guzárí. 
LUK.6.13	Jab din húá, to us ne apne shágirdoṉ ko pás bulákar un meṉ se bárah chun liye, aur un ko rasúl ká laqab diyá; 
LUK.6.14	yaʻní Shamaʻún, jis ká nám us ne Patras bhí rakkhá, aur us ká bháí Andriyás, aur Yaʻqúb aur Yúhanná, aur Filippus aur Bar Tulmáí, 
LUK.6.15	aur Matí aur Tomá, aur Halfaí ká beṭá Yaʻqúb aur Shamaʻún jo Zelotes kahlátá thá, 
LUK.6.16	aur Yaʻqúb ká beṭá Yahúdáh, aur Yahúdáh Iskariyotí jo us ká pakaṛwánewálá húá; 
LUK.6.17	aur wuh un ke sáth utarkar hamwár jagah par khaṛá húá; aur us ke shágirdoṉ kí baṛí jamáʻat aur logoṉ kí baṛí bhíṛ waháṉ thí, jo sáre Yahúdiya aur Yarúshálem aur Súr aur Saidá ke bahrí kanáre se, us kí sunne aur apní bímáríoṉ se shifá páne ke liye us ke pás ái thí. 
LUK.6.18	Aur jo nápák rúhoṉ se dukh páte the, wuh achchhe kiye gaye. 
LUK.6.19	Aur sab log use chhúne kí koshish karte the, kyúṉki quwwat us se nikaltí aur sab ko shifá baḳhshtí thí.
LUK.6.20	Phir us ne apne shágirdoṉ kí taraf nazar karke kahá; Mubárak ho tum jo garíb ho, kyúṉki Ḳhudá kí bádsháhat tumhárí hai. 
LUK.6.21	Mubárak ho tum jo ab bhúke ho, kyúṉki ásúda hoge. Mubárak ho tum jo ab rote ho, kyúṉki haṉsoge. 
LUK.6.22	Jab Ibn i Ádam ke sabab log tum se ʻadáwat rakkheṉge, aur tumheṉ ḳhárij kar deṉge, aur laʻn taʻn kareṉge, aur tumhárá nám burá jánkar káṭ deṉge, to tum mubárak hoge. 
LUK.6.23	Us din ḳhush honá aur ḳhushí ke máre uchhalná; is liye ki, dekho, ásmán par tumhárá ajr baṛá hai; kyúṉki un ke bápdádá nabíoṉ ke sáth bhí aisá hí kiyá karte the. 
LUK.6.24	Magar afsos tum par jo daulatmand ho, kyúṉki tum apní tasallí pá chuke. 
LUK.6.25	Afsos tum par jo ab ser ho, kyúṉki bhúke hoge. Afsos tum par jo ab haṉste ho, kyúṉki mátam karoge aur rooge. 
LUK.6.26	Afsos tum par jab sab log tumheṉ bhalá kaheṉ, kyúṉki un ke bápdádá jhúṭhe nabíoṉ ke sáth bhí aisá hí kiyá karte the.
LUK.6.27	Lekin maiṉ tum sunnewáloṉ se kahtá húṉ, ki Apne dushmanoṉ se mahabbat rakkho; jo tum se ʻadáwat rakkheṉ un ká bhalá karo; 
LUK.6.28	jo tum par laʻnat kareṉ, un ke liye barakat cháho; jo tumhárí beʻizzatí kareṉ, un ke liye duʻá máṉgo. 
LUK.6.29	Jo tere ek gál par tamáṉcha máre, dúsrá bhí us kí taraf pher de; aur jo terá choga le, us ko kurtá lene se bhí manaʻ na kar. 
LUK.6.30	Jo koí tujh se máṉge use de, aur jo terá mál le le us se talab na kar. 
LUK.6.31	Aur jaisá tum cháhte ho ki log tumháre sáth kareṉ, tum bhí un ke sáth waisá hí karo. 
LUK.6.32	Agar tum apne mahabbat rakhnewáloṉ hí se mahabbat rakkho, to tumhárá kyá ihsán hai? kyúṉki gunahgár bhí apne mahabbat rakhnewáloṉ se mahabbat rakhte haiṉ. 
LUK.6.33	Aur agar tum unhíṉ ká bhalá karo jo tumhárá bhalá kareṉ, to tumhárá kyá ihsán hai? kyúṉki gunahgár bhí aisá hí karte haiṉ. 
LUK.6.34	Aur agar tum unhíṉ ko qarz do, jin se wusúl hone kí ummed rakhte ho, to tumhárá kyá ihsán hai? gunahgár bhí gunahgároṉ ko qarz dete haiṉ, táki púrá wusúl kar leṉ. 
LUK.6.35	Magar tum apne dushmanoṉ se mahabbat rakkho, aur bhalá karo, aur bagair náummed húe qarz do; to tumhárá ajr baṛá hogá, aur tum Ḳhudá Taʻálá ke beṭe ṭhahroge; kyúṉki wuh náshukroṉ aur badoṉ par bhí mihrbán hai. 
LUK.6.36	Jaisá tumhárá Báp rahím hai, tum bhí rahmdil ho. 
LUK.6.37	ʻAibjoí na karo, tumhárí bhí ʻaibjoí na kí jáegí; mujrim na ṭhahráo, tum bhí mujrim na ṭhahráe jáoge; ḳhalásí do, tum bhí ḳhalásí páoge. 
LUK.6.38	Diyá karo, tumheṉ bhí diyá jáegá, achchhá paimána dáb dábkar aur hilá hilákar aur labréz karke tumháre palle meṉ ḍáleṉge; kyúṉki jis paimáne se tum nápte ho, usí se tumháre liye nápá jáegá.
LUK.6.39	Aur us ne un se ek tamsíl bhí kahí, ki Kyá andhe ko andhá ráh dikhá saktá hai? kyá donoṉ gaṛhe meṉ na gireṉge? 
LUK.6.40	Shágird apne ustád se baṛá nahíṉ; balki har ek, jab kámil húá, to apne ustád jaisá hogá. 
LUK.6.41	Tú kyúṉ apne bháí kí áṉkh ke tinke ko dekhtá hai, aur apní áṉkh ke shahtír par gaur nahíṉ kartá? 
LUK.6.42	Aur jab tú apní áṉkh ke shahtír ko nahíṉ dekhtá, to apne bháí se kyúṉkar kah saktá hai, ki Bháí, lá, us tinke ko jo terí áṉkh meṉ hai, nikál dúṉ? Ai riyákár, pahle apní áṉkh meṉ se to shahtír nikál, phir us tinke ko jo tere bháí kí áṉkh meṉ hai achchhí tarah dekhkar nikál sakegá. 
LUK.6.43	Kyúṉki koí achchhá daraḳht nahíṉ, jo burá phal láe, aur na koí burá daraḳht hai, jo achchhá phal láe. 
LUK.6.44	Har daraḳht apne phal se pahcháná játá hai; kyúṉki jháṛiyoṉ se anjír nahíṉ toṛte, aur na jhaṛberí se angúr. 
LUK.6.45	Achchhá ádmí apne dil ke achchhe ḳhazáne se achchhí chízeṉ nikáltá hai, aur burá ádmí bure ḳhazáne se burí chízeṉ nikáltá hai; kyúṉki jo dil meṉ bhará hai, wuhí us ke muṉh par átá hai.
LUK.6.46	Jab tum mere kahne par ʻamal nahíṉ karte, to kyúṉ mujhe Ḳhudáwand, Ḳhudáwand kahteho? 
LUK.6.47	Jo koí mere pás átá, aur merí báteṉ sunkar un par ʻamal kartá hai, maiṉ tumheṉ batátá húṉ ki wuh kis kí mánind hai. 
LUK.6.48	Wuh us ádmí kí mánind hai, jis ne ghar banáte waqt zamín gahrí khodkar chaṭán par neo ḍálí; jab rau áí to dhár us ghar par zor se girí, magar use hilá na sakí, kyúṉki wuh mazbút baná húá thá. 
LUK.6.49	Lekin jo sunkar ʻamal meṉ nahíṉ látá, wuh us ádmí kí mánind hai, jis ne zamín par ghar ko bebunyád banáyá: jab dhár us par zor se girí, to wuh fiʼlfaur gir paṛá aur wuh ghar biʼlkull barbád húá.
LUK.7.1	Jab wuh logoṉ ko apní sárí báteṉ suná chuká to Kafarnahúm meṉ áyá.
LUK.7.2	Aur kisí súbadár ká naukar, jo us ko ʻazíz thá, bímárí se marne ko thá. 
LUK.7.3	Us ne Yisúʻ kí ḳhabar sunkar Yahúdíoṉ ke kaí buzurgoṉ ko us ke pás bhejá, aur us se darḳhwást kí, ki Ákar mere naukar ko achchhá kar. 
LUK.7.4	Wuh Yisúʻ ke pás áe, aur us kí baṛí minnat karke kahne lage, ki Wuh is láiq hai ki tú us kí ḳhátir yih kare; 
LUK.7.5	kyúṉki wuh hamárí qaum se mahabbat rakhtá hai, aur hamáre ʻibádatḳháne ko usí ne banwáyá. 
LUK.7.6	Yisúʻ un ke sáth chalá. Magar jab wuh ghar ke qaríb pahuṉchá, to súbadár ne baʻz dostoṉ kí maʻrifat use yih kahlá bhejá, ki Ai Ḳhudáwand, taklíf na kar, kyúṉki maiṉ is láiq nahíṉ, ki tú merí chhat ke níche áe; 
LUK.7.7	isí sabab maiṉ ne apne áp ko bhí tere pás áne ke láiq na samjhá; balki zabán se kah de, to merá ḳhádim shifá páegá. 
LUK.7.8	Kyúṉki maiṉ bhí dúsre ke iḳhtiyár meṉ húṉ, aur sipáhí mere mátaht haiṉ, aur jab ek se kahtá húṉ, ki Já, to wuh játá hai, aur dúsre se, ki Á, to wuh átá hai, aur apne naukar se, ki Yih kar, to wuh kartá hai. 
LUK.7.9	Yisúʻ ne yih sunkar us par taʻajjub kiyá, aur phirkar us bhíṛ se jo us ke píchhe átí thí kahá; Maiṉ tum se kahtá húṉ, ki Maiṉ ne aisá ímán Isráíl meṉ bhí nahíṉ páyá. 
LUK.7.10	Aur bheje húe logoṉ ne ghar meṉ wápas ákar us naukar ko tandurust páyá.
LUK.7.11	Thoṛe ʻarse ke baʻd aisá húá, ki wuh Náín nám ek shahr ko gayá, aur us ke shágird aur bahut se log us ke hamráh the. 
LUK.7.12	Jab wuh shahr ke pháṭak ke nazdík pahuṉchá, to dekho, ek murde ko báhar liye játe the; wuh apní máṉ ká iklautá beṭá thá, aur wuh bewa thí: aur shahr ke bahutere log us ke sáth the. 
LUK.7.13	Use dekhkar Ḳhudáwand ko tars áyá aur us se kahá; Ro nahíṉ. 
LUK.7.14	Phir us ne pás ákar janáze ko chhúá, aur uṭhánewále khaṛe ho gaye, aur us ne kahá; Ai jawán, maiṉ tujh se kahtá húṉ; Uṭh. 
LUK.7.15	Wuh murda uṭh baiṭhá, aur bolne lagá. Aur us ne use us kí máṉ ko sauṉp diyá. 
LUK.7.16	Aur sab par dahshat chhá gayí, aur wuh Ḳhudá kí baṛáí karke kahne lage, ki Ek baṛá nabí ham meṉ uṭhá hai, aur yih, ki Ḳhudá ne apní ummat par tawajjuh kí hai. 
LUK.7.17	Aur us kí nisbat yih ḳhabar sáre Yahúdiya aur tamám girdnawáh meṉ phail gayí.
LUK.7.18	Aur Yúhanná ko us ke shágirdoṉ ne in sab bátoṉ kí ḳhabar dí. 
LUK.7.19	Is par Yúhanná ne apne shágirdoṉ meṉ se do ko bulákar Ḳhudáwand ke pás yih púchhne ko bhejá, ki Ánewálá tú hí hai, yá ham dúsre kí ráh dekheṉ? 
LUK.7.20	Unhoṉ ne us ke pás ákar kahá; Yúhanná baptisma denewále ne hameṉ tere pás yih púchhne ko bhejá hai, ki Ánewálá tú hí hai, yá ham dúsre kí ráh dekheṉ? 
LUK.7.21	Usí ghaṛí us ne bahutoṉ ko bímáríoṉ aur áfatoṉ aur burí rúhoṉ se naját baḳhshí, aur bahut se andhoṉ ko bínáí ʻatá kí. 
LUK.7.22	Us ne jawáb meṉ un se kahá, ki Jo kuchh tum ne dekhá aur suná hai jákar Yúhanná se bayán kar do; ki andhe dekhte haiṉ, laṉgṛe chalte phirte haiṉ, koṛhí pák sáf kiye játe haiṉ, bahre sunte haiṉ, murde zinda kiye játe haiṉ, garíboṉ ko ḳhushḳhabarí sunái játí hai. 
LUK.7.23	Aur mubárak hai wuh jo mere sabab se ṭhokar na kháe.
LUK.7.24	Jab Yúhanná ke qásid chale gaye, to Yisúʻ Yúhanná ke haqq meṉ logoṉ se kahne lagá, ki Tum biyábán meṉ kyá dekhne gaye the? Kyá hawá se hilte húe sarkanḍe ko? 
LUK.7.25	To phir kyá dekhne gaye the? Kyá mihín kapṛe pahine húe shaḳhs ko? Dekho, jo chamakdár poshák pahinte aur ʻaish o ʻishrat meṉ rahte haiṉ, wuh bádsháhí mahalloṉ meṉ hote haiṉ. 
LUK.7.26	To phir tum kyá dekhne gaye the? Kyá ek nabí? Háṉ, maiṉ tum se kahtá húṉ, balki nabí se baṛe ko. 
LUK.7.27	Yih wuhí hai, jis kí bábat likhá hai, ki
LUK.7.27	Dekh, maiṉ apná paigambar tere áge bhejtá húṉ,
LUK.7.27	Jo terí ráh tere áge taiyár karegá.
LUK.7.28	Maiṉ tum se kahtá húṉ, ki Jo ʻauratoṉ se paídá húe haiṉ, un meṉ Yúhanná baptisma denewále se koí baṛá nahíṉ: lekin jo Ḳhudá kí bádsháhat meṉ chhoṭá hai, wuh us se baṛá hai. 
LUK.7.29	Aur sab ʻámm logoṉ ne jab suná, to unhoṉ ne aur mahsúl lenewáloṉ ne bhí Yúhanná ká baptisma lekar Ḳhudá ko rástbáz mán líyá. 
LUK.7.30	Magar Farísíoṉ aur sharaʻ ke ʻálímoṉ ne us se baptisma na lekar, Ḳhudá ke iráde ko apní nisbat bátil kar diyá. 
LUK.7.31	Pas is zamáne ke ádmíoṉ ko maiṉ kis se tashbíh dúṉ, aur wuh kis kí mánind haiṉ? 
LUK.7.32	Un laṛkoṉ kí mánind haiṉ, jo bázár meṉ baiṭhe húe ek dúsre ko pukárkar kahte haiṉ, ki Ham ne tumháre liye báṉslí bajáí, aur tum na náche; ham ne mátam kiyá, aur tum na roe. 
LUK.7.33	Kyúṉki Yúhanná baptisma denewálá na to roṭí khátá húá áyá, na mai pítá húá; aur tum kahte ho ki Us meṉ badrúh hai. 
LUK.7.34	Ibn i Ádam khátá pítá áyá, aur tum kahte ho, ki Dekho, kháú aur sharábí ádmí, mahsúl lenewáloṉ aur gunahgároṉ ká yár. 
LUK.7.35	Lekín hikmat apne sab laṛkoṉ kí taraf se rást sábit húí.
LUK.7.36	Phir kisí Farísí ne us se darḳhwást kí, ki Mere sáth kháná khá. Pas wuh us Farísí ke ghar jákar kháná kháne baiṭhá; 
LUK.7.37	to dekho, ek badchalan ʻaurat, jo us shahr kí thí, yih jánkar ki wuh us Farísí ke ghar meṉ kháná kháne baiṭhá hai, saṉg i marmar kí ʻítrdání meṉ ʻitr láí, 
LUK.7.38	aur us ke páṉwoṉ ke pás rotí húí píchhe khaṛí hokar us ke páṉw áṉsúoṉ se bhígone lagí, aur apne sir ke báloṉ se poṉchhe, aur us ke páṉw bahut chúme aur un par ʻitr ḍálá. 
LUK.7.39	Us kí daʻwat karnewálá Farísí yih dekhkar apne jí meṉ kahne lagá, ki Agar yih shaḳhs nabí hotá, to jántá, ki jo use chhútí hai, wuh kaun aur kaisí ʻaurat hai, kyúṉki badchalan hai. 
LUK.7.40	Yisúʻ ne jawáb meṉ us se kahá; Ai Shamaʻún, mujhe tujh se kuchh kahná hai. Wuh bolá, Ai ustád, kah. 
LUK.7.41	Kisí sáhúkár ke do qarzdár the; ek páṉch sau dínár ká, dúsrá pachás ká. 
LUK.7.42	Jab un ke pás adá karne ko kuchh na rahá, to us ne donoṉ ko baḳhsh diyá. Pas un meṉ se kaun us se ziyáda mahabbat rakkhegá? 
LUK.7.43	Shamaʻún ne jawáb meṉ kahá; Merí dánist meṉ wuh, jise us ne ziyáda baḳhshá. Us ne us se kahá; Tú ne ṭhík faisala kiyá. 
LUK.7.44	Aur us ʻaurat kí taraf phirkar us ne Shamaʻún se kahá; Kyá tú is ʻaurat ko dekhtá hai? Maiṉ tere ghar meṉ áyá; tú ne mere páṉw dhone ko pání na diyá; magar is ne mere páṉw áṉsúoṉ se bhigo diye, aur apne báloṉ se poṉchhe. 
LUK.7.45	Tú ne mujh ko bosa na diyá; magar is ne, jab se maiṉ áyá húṉ, mere páṉwoṉ ká chúmná na chhoṛá. 
LUK.7.46	Tú ne mere sir meṉ tel na ḍálá; magar is ne mere páṉwoṉ par ʻitr ḍálá hai. 
LUK.7.47	Isí liye maiṉ tujh se kahtá húṉ, ki is ke gunáh, jo bahut the, muʻáf húe, kyúṉki is ne bahut mahabbat kí; magar jis ke thoṛe gunáh muʻáf húe, wuh thoṛí mahabbat kartá hai. 
LUK.7.48	Aur us ʻaurat se kahá; Tere gunáh muʻáf húe. 
LUK.7.49	Is par wuh jo us ke sáth kháná kháne baiṭhe the apne jí meṉ kahne lage, ki Yih kaun hai, jo gunáhoṉ ko bhí muʻáf kartá hai? 
LUK.7.50	Magar us ne ʻaurat se kahá; Tere ímán ne tujhe bachá liyá hai; salámat chalí já.
LUK.8.1	Thoṛe ʻarse ke baʻd yúṉ húá, ki wuh manádí kartá aur Ḳhudá kí bádsháhat kí ḳhushḳhabarí sunátá húá shahr shahr aur gáṉw gáṉw phirne lagá; aur wuh bárah us ke sáth the; 
LUK.8.2	aur baʻz ʻaurateṉ jinhoṉ ne burí rúhoṉ aur bímáríoṉ se shifá páí thí, yaʻní Maryam jo Magdalíní kahlátí thí, jis meṉ se sát badrúheṉ niklí thíṉ, 
LUK.8.3	aur Yoanna Herodes ke díwán Ḳhúza kí bíwí, aur Súsannáh, aur bahuterí âur ʻaurateṉ bhí thíṉ, jo apne mál se un kí ḳhidmat kartí thíṉ.
LUK.8.4	Phir jab baṛí bhíṛ jamaʻ húí, aur har shahr ke log us ke pás chale áte the, us ne tamsíl meṉ kahá, ki 
LUK.8.5	Ek bonewálá apná bíj bone niklá. Aur bote waqt kuchh ráh ke kanáre girá aur rauṉdá gayá, aur hawá ke parandoṉ ne use chug liyá. 
LUK.8.6	Aur kuchh chaṭán par girá, aur ugke súkh gayá, is liye ki us ko tarí na pahuṉchí. 
LUK.8.7	Aur kuchh jháṛiyoṉ meṉ girá, aur jháṛiyoṉ ne sáth sáth baṛhkar use dabá liyá. 
LUK.8.8	Aur kuchh achchhí zamín meṉ girá, aur ugkar sau guná phal láyá. Yih kahkar us ne pukárá; Jis ke sunne ke kán hoṉ, wuh sun le.
LUK.8.9	Us ke shágirdoṉ ne us se púchhá, ki yih tamsíl kyá hai? 
LUK.8.10	Us ne kahá; Tum ko Ḳhudá kí bádsháhat ke bhedoṉ kí samajh dí gayí hai, magar auroṉ ko tamsíloṉ meṉ sunáyá játá hai, táki dekhte húe na dekheṉ, aur sunte húe na samjheṉ. 
LUK.8.11	Wuh tamsíl yih hai, ki Bíj Ḳhudá ká kalám hai. 
LUK.8.12	Ráh ke kanáre ke wuh haiṉ jinhoṉ ne suná; baʻd us ke Iblís ákar kalám ko un ke dil se chhín le játá hai, aisá na ho ki ímán lákar naját páeṉ. 
LUK.8.13	Aur chaṭán par ke wuh haiṉ, jo sunkar kalám ko ḳhushí se qubúl kar lete haiṉ; lekin jaṛ nahíṉ rakhte, magar kuchh ʻarse tak ímán rakhkar ázmáish ke waqt phir játe haiṉ. 
LUK.8.14	Aur jo jháṛiyoṉ meṉ paṛá, us se wuh log murád haiṉ jinhoṉ ne suná, lekin hote hote is zindagí kí fikroṉ aur daulat aur ʻaish o ʻishrat meṉ phaṉs játe haiṉ, aur un ká phal paktá nahíṉ. 
LUK.8.15	Magar achchhí zamín ke wuh haiṉ, jo kalám ko sunkar ʻumda aur nek dil meṉ sambhále rahte, aur sabr se phal láte haiṉ.
LUK.8.16	Koí shaḳhs chirág jalákar bartan se nahíṉ chhipátá, na palang ke níche rakhtá hai, balki chirágdán par rakhtá hai, táki andar ánewáloṉ ko raushní dikháí de. 
LUK.8.17	Kyúṉki koí chíz chhipí nahíṉ, jo záhir na ho jáegí; aur na koí aisí poshída bát hai, jo maʻlúm na hogí aur zuhúr meṉ na áegí. 
LUK.8.18	Pas ḳhabardár raho, ki tum kis tarah sunte ho: kyúṉki jis ke pás hai, use diyá jáegá; aur jis ke pás nahíṉ hai, us se wuh bhí le liyá jáegá jo apná samajhtá hai.
LUK.8.19	Phir us kí máṉ aur us ke bháí us ke pás áe, magar bhíṛ ke sabab us tak pahuṉch na sake. 
LUK.8.20	Aur use ḳhabar dí gayi, ki Terí máṉ aur tere bhái báhar khaṛe haiṉ aur tujh se milná cháhte haiṉ. 
LUK.8.21	Us ne jawáb meṉ un se kahá, ki Merí máṉ aur mere bháí to yih haiṉ, jo Ḳhudá ká kalám sunte aur us par ʻamal karte haiṉ.
LUK.8.22	Phir ek dín aisá húá, ki wuh aur us ke shágird kishtí par chaṛhe; aur us ne un se kahá, ki Áo, jhíl ke pár chaleṉ: pas wuh rawána húe. 
LUK.8.23	Magar jab kishtí chalí játí thí to wuh so gayá; aur jhíl par baṛí áṉdhí áí, aur kishtí pání se bharí játí thí, aur wuh ḳhatre meṉ the. 
LUK.8.24	Unhoṉ ne pás ákar use jagáyá aur kahá; ki Sáhib, sáhib, ham halák húe játe haiṉ. Us ne uṭhkar hawá ko aur pání ke zor shor ko jhiṛká, aur donoṉ tham gaye, aur amn ho gayá. 
LUK.8.25	Us ne un se kahá; Tumhárá ímán kaháṉ gayá? Wuh ḍar gaye, aur taʻajjub karke ápas meṉ kahne lage, ki Yih kaun hai? yih to hawá aur pání ko hukm detá hai, aur wuh us kí mánte haiṉ.
LUK.8.26	Phir wuh Giráseníoṉ ke ʻiláqe meṉ já pahuṉche, jo us pár Galíl ke sámne hai. 
LUK.8.27	Jab wuh kanáre par utrá, to us shahr ká ek mard use milá, jis meṉ badrúheṉ thíṉ; aur us ne baṛí muddat se kapṛe na pahine the, aur wuh ghar meṉ nahíṉ, balki qabroṉ meṉ rahá kartá thá. 
LUK.8.28	Wuh Yisúʻ ko dekhkar chilláyá, aur us ke áge girkar baṛí áwáz se kahá, ki Ai Yisúʻ, Ḳhudá Taʻálá ke Beṭe, mujhe tujh se kyá kám? terí minnat kartá húṉ, ki Mujhe ʻazáb meṉ na ḍál. 
LUK.8.29	Kyúṉki wuh us nápák rúh ko hukm detá thá, ki Is ádmí meṉ se nikal já. Is liye ki us ne us ko aksar pakṛá thá, aur harchand log use zanjíroṉ aur beṛiyoṉ se jakaṛke qábú meṉ rakhte the, táham wuh zanjíroṉ ko toṛ daltá thá, aur badrúh us ko biyábánoṉ meṉ bhagáe phirtí thí. 
LUK.8.30	Yísúʻ ne us se púchhá, ki Terá kyá nám hai? Wuh bolá; Lashkar; kyúṉki us meṉ bahut sí badrúheṉ thíṉ. 
LUK.8.31	Aur wuh us kí minnat karne lagíṉ, ki Hameṉ atháh gaṛhe meṉ jáne ká hukm na de. 
LUK.8.32	Waháṉ paháṛ par súaroṉ ká ek baṛá gol char rahá thá: unhoṉ ne us kí minnat kí, ki Hameṉ un ke andar jáne de. Us ne unheṉ jáne diyá. 
LUK.8.33	Aur badrúheṉ us ádmí meṉ se nikalkar súaroṉ ke andar gayíṉ, aur gol kaṛáṛe par se jhapaṭkar jhíl meṉ já paṛá aur dúb mará. 
LUK.8.34	Yih májará dekhkar charánewále bháge, aur jákar shahr aur díhát meṉ ḳhabar dí. 
LUK.8.35	Log us májare ke dekhne ko nikle; aur Yisúʻ ke pás ákar us ádmí ko, jis meṉ se badrúheṉ niklí thíṉ, kapṛe pahine aur hosh meṉ Yisúʻ ke páṉwoṉ ke pás baiṭhe páyá, aur ḍar gaye. 
LUK.8.36	Aur dekhnewáloṉ ne un ko ḳhabar dí, ki jis meṉ badrúheṉ thíṉ, wuh kis tarah achchhá húá. 
LUK.8.37	Aur Giráseníoṉ ke girdnawáh ke sab logoṉ ne us se darḳhwást kí, ki Hamáre pás se chalá já; kyúṉki un par baṛí dahshat chhá gayi thi; pas wuh kishtí meṉ baiṭhkar wápas gayá. 
LUK.8.38	Lekin jis shaḳhs meṉ se badrúheṉ nikal gayí thíṉ, wuh us kí minnat karke kahne lagá, ki Mujhe apne sáth rahne de: magar Yisúʻ ne use ruḳhsat karke kahá; 
LUK.8.39	Apne ghar ko lauṭkar logoṉ se bayán kar, ki Ḳhudá ne tere liye kaise baṛe kám kiyé. Wuh rawána hokar tamám shahr meṉ charchá karne lagá, ki Yisúʻ ne mere liye kaise baṛe kám kiye.
LUK.8.40	Jab Yisúʻ wápas á rahá thá, to log us se ḳhushí ke sáth mile, kyúṉki sab us kí ráh takte the. 
LUK.8.41	Aur dekho, Yáír nám ek shaḳhs, jo ʻibádatḳháne ká sardár thá, áyá, aur Yisúʻ ke qadamoṉ par girke us se minnat kí, ki Mere ghar chal: 
LUK.8.42	kyúṉki us kí iklautí beṭi, jo baras bárah ek kí thí, marne ko thí. Aur jab wuh já rahá thá to log us par gire paṛte the.
LUK.8.43	Aur ek ʻaurat ne, jis ke bárah baras se ḳhún járí thá, aur apná sárá mál hakímoṉ par ḳharch kar chuki thí, aur kisí ke háth se achchhí na ho sakí thí, 
LUK.8.44	us ke píchhe ákar us kí poshák ká kanára chhúá; aur usí dam us ká ḳhún bahná band ho gayá. 
LUK.8.45	Is par Yisúʻ ne kahá; Wuh kaun hai jis ne mujhe chhúá? Jab sab inkár karne lage, to Patras aur us ke sáthiyoṉ ne kahá, ki Ai sáhib, log tujhe dabáte aur tujh par gire paṛte haiṉ. 
LUK.8.46	Magar Yisúʻ ne kahá, ki Kisí ne mujhe chhúá to hai; kyúṉki maiṉ ne maʻlúm kiyá, ki quwwat mujh meṉ se niklí hai. 
LUK.8.47	Jab us ʻaurat ne dekhá ki maiṉ chhip nahíṉ saktí, to káṉptí húí áí, aur us ke áge girke sab logoṉ ke sámne bayán kiyá, ki maiṉ ne kis sabab se tujhe chhúá, aur kis tarah usí dam shifá pá gayí. 
LUK.8.48	Us ne us se kahá; Beṭí, tere ímán ne tujhe achchhá kiyá hai; salámat chalí já.
LUK.8.49	Wuh yih kah hí rahá thá, ki ʻibádatḳháne ke sardár ke háṉ se kisí ne ákar kahá, ki Terí beṭí mar gayí; Ustád ko taklíf na de. 
LUK.8.50	Yisúʻ ne sunkar use jawáb diyá, ki Ḳhauf na kar: faqat iʻtiqád rakh; wuh bach jáegí. 
LUK.8.51	Aur ghar meṉ pahuṉchkar, Patras aur Yúhanná aur Yaʻqúb aur laṛkí ke máṉ báp ke siwá, kisí ko apne sáth andar na jáne diyá. 
LUK.8.52	Aur sab us ke liye ro píṭ rahe the, magar us ne kahá; Roo nahíṉ; wuh mar nahíṉ gayí, balki sotí hai. 
LUK.8.53	Wuh us par haṉsne lage, kyúṉki jánte the, ki mar gayí hai. 
LUK.8.54	Magar us ne us ká háth pakṛá, aur pukárke kahá; Ai laṛkí, uṭh. 
LUK.8.55	Us kí rúh phir áí, aur wuh usí dam uṭhí. Phir Yisúʻ ne hukm diyá, ki use kuchh kháne ko diyá jáe. 
LUK.8.56	Us ke máṉ báp hairán húe: aur us ne unheṉ tákíd kí, ki Yih májará kisí se na kahná.
LUK.9.1	Phir us ne un bárah ko bulákar unheṉ sab badrúhoṉ par, aur bímáríoṉ ko dúr karne ke liye qudrat aur iḳhtiyár baḳhshá, 
LUK.9.2	aur unheṉ Ḳhudá kí bádsháhat kí manádí karne, aur bímároṉ ko achchhá karne ke liye bhejá. 
LUK.9.3	Aur un se kahá, ki Rah ke liye kuchh na lená, na láṭhí, na jholí, na roṭí, na rupaya; na do do kurte rakhná. 
LUK.9.4	Aur jis kisi ghar meṉ dáḳhil ho, wahíṉ rahná aur wahíṉ se rawána honá. 
LUK.9.5	Aur jis kisí shahr ke log tumheṉ qubúl na kareṉ, us shahr se nikalte waqt apne páṉwoṉ kí gard jháṛ do, táki un par gawáhí ho. 
LUK.9.6	Pas wuh rawána hokar gáṉw gáṉw ḳhushḳhabarí sunáte, aur har jagah shifá dete phire.
LUK.9.7	Aur chautháí mulk ká hákim Herodes sab ahwál sunkar ghabrá gayá, is liye ki baʻz kahte the, ki Yúhanná murdoṉ meṉ se jí uṭhá hai; 
LUK.9.8	aur baʻz yih, ki Eliyyáh záhir húá hai; aur baʻz yih, ki qadím nabíoṉ meṉ se koí jí uṭhá hai. 
LUK.9.9	Magar Herodes ne kahá, ki Yúhanná ká to maiṉ ne sir kaṭwá diyá; ab yih kaun hai, jis kí bábat aisí báteṉ suntá húṉ? Pas us ke dekhne kí koshish meṉ rahá.
LUK.9.10	Phir rasúloṉ ne jo kuchh kiyá thá lauṭkar us se bayán kiyá. Aur wuh un ko alag lekar Baitsaidá nám ek shahr ko chalá gayá. 
LUK.9.11	Yih jánkar bhíṛ us ke píchhe gayí; aur wuh ḳhushí ke sáth un se milá, aur un se Ḳhudá kí bádsháhat kí báteṉ karne lagá, aur jo shifá páne ke muhtáj the unheṉ shifá baḳhshí. 
LUK.9.12	Jab din ḍhalne lagá, to un bárah ne ákar us se kahá, ki Bhíṛ ko ruḳhsat kar, ki chároṉ taraf ke gáṉwoṉ aur bastiyoṉ meṉ já ṭikeṉ, aur kháne kí tadbír kareṉ; kyúṉki ham yaháṉ wírán jagah meṉ haiṉ. 
LUK.9.13	Us ne un se kahá, Tum hí unheṉ kháne ko do. Unhoṉ ne kahá, ki Hamáre pás páṉch roṭiyoṉ aur do machhliyoṉ se ziyáda maujúd nahíṉ; magar háṉ, ham jákar in sab logoṉ ke liye kháná mol le áeṉ? 
LUK.9.14	Kyúṉki wuh páṉch hazár mard ke qaríb the. Us ne apne shágirdoṉ se kahá, ki Un ko taḳhmínan pachás pachás kí qatáreṉ karke biṭháo. 
LUK.9.15	Unhoṉ ne usí tarah kiyá aur sab ko biṭháyá. 
LUK.9.16	Phir us ne wuh páṉch roṭiyáṉ aur do machhliyáṉ líṉ aur ásmán kí taraf dekhkar un par barakat cháhí, aur toṛkar apne shágirdoṉ ko detá gayá, ki logoṉ ke áge rakkheṉ. 
LUK.9.17	Unhoṉ ne kháyá, aur sab ser ho gaye; aur un ke bache húe ṭukṛoṉ kí bárah ṭokriyáṉ uṭháí gayíṉ.
LUK.9.18	Jab wuh tanháí meṉ duʻá máṉg rahá thá, aur shágird us ke pás the, to aisá húá ki us ne un se púchhá, ki Log mujhe kyá kahte haiṉ? 
LUK.9.19	Unhoṉ ne jawáb meṉ kahá, Yúhanná baptisma denewálá; aur baʻz Eliyyáh kahte haiṉ; aur baʻz yih, ki qadím nabíoṉ meṉ se koí jí uṭhá hai. 
LUK.9.20	Us ne un se kahá; Lekin tum mujhe kyá kahte ho? Patras ne jawáb meṉ kahá, ki Ḳhudá ká Masíh. 
LUK.9.21	Us ne un ko tákíd karke hukm diyá, ki Yih kisí se na kahná; 
LUK.9.22	aur kahá; Zarúr hai, ki Ibn i Ádam bahut dukh uṭháe, aur buzurg aur sardár káhin aur faqíh use radd kareṉ, aur wuh qatl kiyá jáe, aur tísre din jí uṭhe. 
LUK.9.23	Aur us ne sab se kahá, ki Agar koí mere píchhe áná cháhe, to apní ḳhudí se inkár kare, aur har roz apní salíb uṭháe, aur mere píchhe ho le. 
LUK.9.24	Kyúṉki jo koí apní ján bachání cháhe, wuh use khoegá; aur jo koí mere wáste apní ján khoe, wuhí use bacháegá. 
LUK.9.25	Aur ádmí agar sárí dunyá ko hásil kare aur apní ján ko kho de, yá us ká nuqsán uṭháe, to use kyá fáida hogá? 
LUK.9.26	Kyúṉki jo koí mujh se aur merí bátoṉ se sharmáegá, Ibn i Ádam bhí, jab apne aur apne Báp aur pák firishtoṉ ke jalál meṉ áegá, to us se sharmáegá. 
LUK.9.27	Lekin maiṉ tum se sach kahtá húṉ, ki un meṉ se jo yaháṉ khaṛe haiṉ baʻz aise haiṉ, ki jab tak Ḳhudá kí bádsháhat ko dekh na leṉ, maut ká maza hargiz na chakkheṉge.
LUK.9.28	Phir in bátoṉ ke koí áṭh roz baʻd aisá húá, ki wuh Patras aur Yúhanná aur Yaʻqúb ko hamráh lekar paháṛ par duʻá máṉgne gayá. 
LUK.9.29	Jab wuh duʻá máṉg rahá thá, to aisa húá ki us ke chihre kí súrat badal gayí, aur us kí poshák safed barráq ho gayí. 
LUK.9.30	Aur dekho, do shaḳhs, yaʻní Músá aur Eliyyáh, us se báteṉ kar rahe the; 
LUK.9.31	yih jalál meṉ dikháí diye, aur us ke intiqál ká zikr karte the, jo Yarúshalem meṉ wáqiʻ hone ko thá. 
LUK.9.32	Magar Patras aur us ke sáthí níṉd meṉ bhare the: aur jab achchhí tarah bedár húe, to us ke jalál ko aur un do shaḳhsoṉ ko dekhá, jo us ke sáth khaṛe the. 
LUK.9.33	Jab wuh us se judá hone lage, to aisá húá ki Patras ne Yisúʻ se kahá; Ai Sáhib, hamárá yaháṉ rahná achchhá hai: pas ham tín ḍere banáeṉ; ek tere liye, ek Músá ke liye, ek Eliyyáh ke liye: lekin wuh jántá na thá, ki kyá kahtá hai. 
LUK.9.34	Wuh yih kahtá hí thá, ki bádal ne ákar un par sáya kar liyá; aur jab wuh bádal meṉ ghirne lage, to dar gaye. 
LUK.9.35	Aur bádal meṉ se ek áwáz áí, ki Yih merá barguzída Beṭá hai; is kí suno. 
LUK.9.36	Yih áwáz áte hí Yisúʻ akelá páyá gayá. Aur wuh chup rahe, aur jo báteṉ dekhí thíṉ, un dinoṉ meṉ kisí ko un kí kuchh ḳhabar na dí.
LUK.9.37	Dúsre din, jab wuh paháṛ se utre the, to aisá húá ki ek baṛí bhíṛ us se á milí. 
LUK.9.38	Aur dekho, ek ádmí ne bhíṛ meṉ se chillákar kahá; Ai ustád, maiṉ terí minnat kartá húṉ, ki mere beṭe par nazar kar; kyúṉki wuh merá iklautá hai: 
LUK.9.39	aur dekho, ek rúh use pakaṛ letí hai, aur wuh yakáyak chiḳh uṭhtá hai; aur us ko aisá maroṛtí hai, ki kaf bhar látá hai, aur us ko kuchalkar mushkil se chhoṛtí hai. 
LUK.9.40	Aur maiṉ ne tere shágirdoṉ kí minnat kí, ki use nikál deṉ; lekin wuh na níkál sake. 
LUK.9.41	Yisúʻ ne jawáb meṉ kahá; Ai beiʻtiqád aur kajrau qaum, maiṉ kab tak tumháre sáth rahúṉgá, aur tumhárí bardásht karúṉgá? Apne beṭe ko yaháṉ le á. 
LUK.9.42	Wuh átá hí thá, ki badrúh ne use paṭakkar maroṛá. Aur Yisúʻ ne us nápák rúh ko jhiṛká, aur laṛke ko achchhá karke us ke báp ko de diyá. 
LUK.9.43	Aur sab log Ḳhudá kí shán ko dekhkar hairán húe.
LUK.9.43	Lekin jis waqt sab log un sáre kámoṉ par jo wuh kartá thá, taʻajjub kar rahe the, us ne apne shágirdoṉ se kahá; 
LUK.9.44	Tumháre kánoṉ meṉ yih báteṉ paṛí raheṉ: kyúṉki Ibn i Ádam ádmíoṉ ke hawále kiye jáne ko hai. 
LUK.9.45	Lekin wuh is bát ko samajhte na the, balki yih un se chhipáí gayí, táki use maʻlúm na kareṉ: aur is bát kí bábat us se púchhte húe ḍarte the.
LUK.9.46	Phir un meṉ yih bahs shurúʻ húí, ki ham meṉ se baṛá kaun hai? 
LUK.9.47	Lekin Yisúʻ ne un ke diloṉ ká ḳhayál maʻlúm karke ek bachche ko líyá, aur apne pás khaṛá karke un se kahá; 
LUK.9.48	Jo koí is bachche ko mere nám par qubúl kartá hai, wuh mujhe qubúl kartá hai; aur jo mujhe qubúl kartá hai, wuh mere bhejnewále ko qubúl kartá hai; kyúṉki jo tum meṉ sab se chhoṭá hai, wuhí baṛá hai.
LUK.9.49	Yúhanná ne jawáb meṉ kahá; Ai Sáhib, ham ne ek shaḳhs ko tere nám se badrúheṉ nikálte dekhá, aur us ko manaʻ karne lage, kyúṉki wuh hamáre sáth terí pairawí nahíṉ kartá. 
LUK.9.50	Lekin Yisúʻ ne us se kahá, ki Use manaʻ na karná, kyúṉki jo tumháre ḳhiláf nahíṉ, wuh tumhárí taraf hai.
LUK.9.51	Jab wuh din nazdík áe ki wuh úpar uṭháyá jáe, to aisá húá ki us ne Yarúshalem ke jáne ko kamar báṉdhí, 
LUK.9.52	aur apne áge qásíd bheje; wuh jákar Sámaríoṉ ke ek gáṉw meṉ dáḳhil húe, táki us ke liye taiyárí kareṉ. 
LUK.9.53	Lekin unhoṉ ne us ko ṭikne na diyá, kyúṉki us ká ruḳh Yarúshalem kí taraf thá. 
LUK.9.54	Yih dekhkar us ke shágird Yaʻqúb aur Yúhanná ne kahá; Ai Ḳhudáwand, kyá tú cháhtá hai ki ham hukm deṉ, ki ásmán se ág názil hokar unheṉ bhasam kar de [jaisá Eliyyáh ne kiyá]? 
LUK.9.55	Magar us ne phirkar unheṉ jhiṛká, [aur kahá, Tum nahíṉ jánte ki tum kaisí rúh ke ho. Kyúṉki Ibn i Ádam logoṉ kí ján barbád karne nahíṉ, balki bacháne áyá]. 
LUK.9.56	Phir wuh kisí âur gáṉw meṉ chale gaye.
LUK.9.57	Jab wuh ráh meṉ chale játe the, to kisí ne us se kahá; Jaháṉ kahíṉ tú jáe, maiṉ tere píchhe chalúṉgá. 
LUK.9.58	Yisúʻ ne us se kahá, ki Lomṛiyoṉ ke bhaṭ hote haiṉ, aur hawá ke parandoṉ ke ghoṉsle; magar Ibn i Ádam ke liye sir dharne kí bhí jagah nahíṉ. 
LUK.9.59	Phir us ne dúsre se kahá; Mere píchhe chal. Us ne kahá; Ai Ḳhudáwand, mujhe ijázat de, ki pahle jákar apne báp ko dafn karúṉ. 
LUK.9.60	Us ne us se kahá, ki Murdoṉ ko apne murde dafn karne de; lekin tú jákar Ḳhudá kí bádsháhat kí ḳhabar phailá. 
LUK.9.61	Ek âur ne bhí kahá, ki Ai Ḳhudáwand, maiṉ tere pichhe chalúṉgá; lekin pahle mujhe ijázat de, ki apne ghar ke logoṉ se ruḳhsat ho áúṉ. 
LUK.9.62	Yisúʻ ne us se kahá, ki Jo koí apná háth hal par rakhkar píchhe dekhtá hai, wuh Ḳhudá kí bádsháhat ke láiq nahíṉ.
LUK.10.1	In bátoṉ ke baʻd Ḳhudáwand ne sattar ádmí âur muqarrar kiye, aur jis jis shahr aur jagah ko ḳhud jánewálá thá, waháṉ unheṉ do do karke apne áge bhejá. 
LUK.10.2	Aur wuh un se kahne lagá, ki Fasl to bahut hai, lekin mazdúr thoṛe haiṉ; is liye fasl ke málik kí minnat karo, ki apní fasl káṭne ke liye mazdúr bheje. 
LUK.10.3	Jáo; dekho, maiṉ tumheṉ goyá barroṉ ko bheṛiyoṉ ke bích meṉ bhejtá húṉ. 
LUK.10.4	Na baṭúá le jáo, na jholí, na jútiyáṉ; aur na ráh meṉ kisí ko salám karo. 
LUK.10.5	Aur jis kisí ghar meṉ dáḳhil ho, pahle kaho, ki Is ghar kí salámatí ho. 
LUK.10.6	Agar waháṉ koí salámatí ká farzand hogá, to tumhárá salám us par ṭhahregá; nahíṉ to, tum par lauṭ áegá. 
LUK.10.7	Usí ghar meṉ raho, aur jo kuchh un se mile kháo piyo; kyúṉki mazdúr apní mazdúrí ká haqqdár hai. Ghar ghar na phiro. 
LUK.10.8	Aur jis shahr meṉ dáḳhil ho, aur waháṉ ke log tumheṉ qubúl kareṉ, to jo kuchh tumháre sámne rakkhá jáe, kháo: 
LUK.10.9	aur waháṉ ke bímároṉ ko achchhá karo, aur un se kaho, ki Ḳhudá kí bádsháhat tumháre nazdík á pahuṉchí hai. 
LUK.10.10	Lekin jis shahr meṉ dáḳhil ho, aur waháṉ ke log tumheṉ qubúl na kareṉ, to us ke bázároṉ meṉ jákar kaho, ki 
LUK.10.11	Ham is gard ko bhí, jo tumháre shahr se hamáre páṉwoṉ meṉ lagí hai, tumháre sámne jháṛe dete haiṉ; magar yih ján lo, ki Ḳhudá kí bádsháhat nazdík á pahuṉchí hai. 
LUK.10.12	Maiṉ tum se kahtá húṉ, ki Us din Sadom ká hál us shahr ke hál se ziyáda bardásht ke láiq hogá. 
LUK.10.13	Ai Ḳhurázín, tujh par afsos! ai Baitsaidá, tujh par afsos! kyúṉki jo muʻjize tum meṉ záhir húe, agar wuh Súr aur Saidá meṉ záhir hote, to ṭáṭ oṛhkar aur ḳhák meṉ baiṭhkar kab ke tauba kar lete. 
LUK.10.14	Magar ʻadálat meṉ Súr aur Saidá ká hál tumháre hál se ziyáda bardásht ke láiq hogá. 
LUK.10.15	Aur ai Kafarnahúm, kyá tú ásmán tak baland kiyá jáegá? Nahíṉ, balki tú ʻÁlam i arwáh meṉ utárá jáegá. 
LUK.10.16	Jo tumhárí suntá hai wuh merí suntá hai; aur jo tumheṉ nahíṉ mántá, wuh mujhe nahíṉ mántá; aur jo mujhe nahíṉ mántá, wuh mere bhejnewále ko nahíṉ mántá.
LUK.10.17	Wuh sattar ḳhush hokar phir áe, aur kahne lage; Ai Ḳhudáwand, tere nám se badrúheṉ bhí hamáre tábiʻ haiṉ. 
LUK.10.18	Us ne un se kahá; Maiṉ Shaitán ko bijlí kí tarah ásmán se girá húá dekh rahá thá. 
LUK.10.19	Dekho, maiṉ ne tum ko iḳhtiyár diyá, ki sáṉpoṉ aur bichchhúoṉ ko kuchlo, aur dushman kí sárí qudrat par gálib áo; aur tum ko hargiz kisí chíz se zarar na pahuṉchegá. 
LUK.10.20	Taubhí is se ḳhush na ho, ki rúheṉ tumháre tábiʻ haiṉ; balki is se ḳhush ho, ki tumháre nám ásmán par likhe húe haiṉ.
LUK.10.21	Usí ghaṛí wuh Rúhuʼl Quds se ḳhushí meṉ bhar gayá aur kahá; Ai Báp, ásmán aur zamín ke Ḳhudáwand, maiṉ terí hamd kartá húṉ, ki tú ne yih báteṉ dánáoṉ aur ʻaqlmandoṉ se chhipáíṉ, aur bachchoṉ par záhir kíṉ: háṉ, ai Báp, kyúṉki aisá hí tujhe pasand áyá. 
LUK.10.22	Mere Báp kí taraf se sab kuchh mujhe sauṉpá gayá; aur koí nahíṉ jántá, ki Beṭá kaun hai, siwá Báp ke; aur koí nahíṉ jántá, ki Báp kaun hai, siwá Beṭe ke, aur us shaḳhs ke, jis par Beṭá use záhir karná cháhe. 
LUK.10.23	Aur shágirdoṉ kí taraf mutawajjih hokar ḳháss unhíṉ se kahá; Mubárak haiṉ wuh áṉkheṉ jo yih báteṉ dekhtí haiṉ, jinheṉ tum dekhte ho. 
LUK.10.24	Kyúṉki maiṉ tum se kahtá húṉ, ki Bahut se nabíoṉ aur bádsháhoṉ ne cháhá, ki jo báteṉ tum dekhte ho dekheṉ, magar na dekhíṉ; aur jo báteṉ tum sunte ho suneṉ, magar na suníṉ.
LUK.10.25	Aur dekho, ek ʻálim i sharaʻ uṭhá, aur yih kahkar us kí ázmáish karne lagá, ki Ai ustád, maiṉ kyá karúṉ, ki hamesha kí zindagí ká wáris banúṉ? 
LUK.10.26	Us ne us se kahá, ki Tauret meṉ kyá likhá hai? Tú kis tarah paṛhtá hai? 
LUK.10.27	Us ne jawáb meṉ kahá, ki Ḳhudáwand apne Ḳhudá se, apne sáre dil aur apní sárí ján aur apní sárí táqat aur apní sárí ʻaql se mahabbat rakh; aur Apne paṛausí se apne barábar mahabbat rakh. 
LUK.10.28	Us ne us se kahá; Tú ne ṭhík jawáb diyá: yihí kar, to tú jíegá. 
LUK.10.29	Magar us ne apne taíṉ rástbáz ṭhahráne kí garaz se Yisúʻ se púchhá, Phir merá paṛausí kaun hai? 
LUK.10.30	Yisúʻ ne jawáb meṉ kahá, ki Ek ádmí Yarúshalem se Yarího kí taraf já rahá thá, ki ḍákúoṉ meṉ ghir gayá; unhoṉ ne us ke kapṛe utár liye, aur márá bhí, aur adhmúá chhoṛkar chale gaye. 
LUK.10.31	Ittifáqan ek káhin usí ráh se já rahá thá; aur use dekhke katrákar chalá gayá. 
LUK.10.32	Isí tarah ek Lewí us jagah áyá; wuh bhí use dekhke katrákar chalá gayá. 
LUK.10.33	Lekin ek Sámarí safar karte karte waháṉ á niklá, aur dekhkar tars kháyá, 
LUK.10.34	aur us ke pás áyá, aur us ke zaḳhmoṉ ko tel aur mai lagákar báṉdhá, aur apne jánwar par sawár karke saráe meṉ le gayá, aur us kí ḳhabargírí kí. 
LUK.10.35	Dúsre din do dínár nikálkar bhaṭiyáre ko diye aur kahá; Is kí ḳhabargírí karná; aur jo kuchh is se ziyáda ḳharch hogá, maiṉ phir ákar tujhe adá kar dúṉgá. 
LUK.10.36	In tínoṉ meṉ se us shaḳhs ká, jo ḍákúoṉ meṉ ghir gayá thá, terí dánist meṉ kaun paṛausi ṭhahrá? 
LUK.10.37	Us ne kahá; Wuh jis ne us par rahm kiyá. Yisúʻ ne us se kahá; Já, tú bhí aisá hí kar.
LUK.10.38	Phir jab já rahe the, to wuh ek gáṉw meṉ dáḳhil húá: aur Marthá nám ek ʻaurat ne use apne ghar meṉ utárá. 
LUK.10.39	Aur Maryam nám us kí ek bahin thí; wuh Yisúʻ ke páṉwoṉ ke pás baiṭhkar us ká kalám sun rahí thí. 
LUK.10.40	Lekin Marthá ḳhidmat karte karte ghabrá gayí; pas us ke pás ákar kahne lagí; Ai Ḳhudáwand, kyá tujhe ḳhayál nahíṉ, ki merí bahin ne ḳhidmat karne ko mujhe akelá chhoṛ diyá hai? Pas use farmá, ki merí madad kare. 
LUK.10.41	Ḳhudáwand ne jawáb meṉ us se kahá; Marthá, Marthá, tú to bahut chízoṉ kí fikr o taraddud meṉ hai: 
LUK.10.42	lekin ek chíz zarúr hai; aur Maryam ne wuh achchhá hissa chun liyá hai, jo us se chhíná na jáegá.
LUK.11.1	Phir aisá húá ki wuh kisí jagah duʻá máṉgtá thá; jab máṉg chuká, to us ke shágirdoṉ meṉ se ek ne us se kahá; Ai Ḳhudáwand, jaisá Yúhanná ne apne shágirdoṉ ko duʻá máṉgní sikháí, tú bhí hameṉ sikhá. 
LUK.11.2	Us ne un se kahá; Jab tum duʻá máṉgo, to kaho, ki Ai Báp, terá nám pák máná jáe. Terí bádsháhat áe. 
LUK.11.3	Hamárí roz kí roṭí har roz hameṉ diyá kar. 
LUK.11.4	Aur hamáre gunáhoṉ ko muʻáf kar; kyúṉki ham bhí apne har qarzdár ko muʻáf karte haiṉ. Aur hameṉ ázmáish meṉ na lá.
LUK.11.5	Phir us ne un se kahá; Tum meṉ se kaun hai, jis ká ek dost ho, aur wuh ádhí rát ko us ke pás jákar us se kahe, ki Ai dost, mujhe tín roṭiyáṉ de: 
LUK.11.6	kyúṉki merá ek dost safar karke mere pás áyá hai, aur mere pás kuchh nahíṉ ki us ke áge rakkhúṉ; 
LUK.11.7	aur wuh andar se jawáb meṉ kahe; Mujhe taklíf na de: ab darwáza band hai, aur mere laṛke mere pás bichhaune par haiṉ; maiṉ uṭhkar tujhe de nahíṉ saktá. 
LUK.11.8	Maiṉ tum se kahtá húṉ; Agarchi wuh is sabab se ki us ká dost hai, uṭhkar use na de, táham us kí behayáí ke sabab uṭhkar jitní darkár haiṉ use degá. 
LUK.11.9	Pas maiṉ tum se kahtá húṉ; Máṉgo, to tumheṉ diyá jáegá; ḍhúṉdho, to páoge; darwáza khaṭkhaṭáo, to tumháre wáste kholá jáegá. 
LUK.11.10	Kyúṉki jo koí máṉgtá hai, use miltá hai; aur jo ḍhúṉḍhtá hai, wuh pátá hai; aur jo khaṭkhaṭátá hai, us ke wáste kholá jáegá. 
LUK.11.11	Tum meṉ se aisá kaun sá báp hai, ki jab us ká beṭá roṭí máṉge, to use patthar de? yá machhlí máṉge, to machhlí ke badle use sáṉp de? 
LUK.11.12	yá anḍá máṉge, to us ko bichchhú de? 
LUK.11.13	Pas jab ki tum bure hokar apne bachchoṉ ko achchhí chízeṉ dení jánte ho, to ásmání Báp apne máṉgnewáloṉ ko Rúhuʼl Quds kyúṉ na degá?
LUK.11.14	Phir wuh ek gúṉgí badrúh ko nikál rahá thá. Aur jab wuh badrúh utar gayí, to aisá húá ki gúṉgá bolá; aur logoṉ ne taʻajjub kiyá. 
LUK.11.15	Lekin un meṉ se baʻz ne kahá; Yih to badrúhoṉ ke sardár Baʻalzabúl kí madad se badrúhoṉ ko nikáltá hai. 
LUK.11.16	Baʻz âur log ázmáish ke liye us se ek ásmání nishán talab karne lage. 
LUK.11.17	Magar us ne un ke ḳhayáloṉ ko jánkar un se kahá, ki jis kisí bádsháhat meṉ phúṭ paṛe, wuh wírán ho játí hai; aur jis ghar meṉ phúṭ paṛe, wuh barbád ho játá hai. 
LUK.11.18	Aur agar Shaitán bhí apná muḳhálif ho jáe, to us kí bádsháhat kis tarah qáim rahegí? kyúṉki tum merí bábat kahte ho, ki Yih badrúhoṉ ko Baʻalzabúl kí madad se nikáltá hai. 
LUK.11.19	Aur agar maiṉ badrúhoṉ ko Baʻalzabúl kí madad se nikáltá húṉ, to tumháre beṭe kis kí madad se nikálte haiṉ? pas wuhí tumháre munsif hoṉge. 
LUK.11.20	Lekin agar maiṉ badrúhoṉ ko Ḳhudá kí qudrat se nikáltá húṉ, to Ḳhudá kí bádsháhat tumháre pás á pahuṉchí. 
LUK.11.21	Jab zoráwar ádmí hathyár báṉdhe húe apní hawelí kí rakhwálí kartá hai, to us ká mál hifázat se rahtá hai; 
LUK.11.22	lekin jab us se koí zoráwar hamla karke us par gálib átá hai, to us ke sab hathyár, jin par us ká bharosá thá chhín letá, aur us ká mál lúṭkar báṉṭ detá hai. 
LUK.11.23	Jo merí taraf nahíṉ, wuh mere ḳhiláf hai; aur jó mere sáth jamaʻ nahíṉ kartá, wuh bakhertá hai. 
LUK.11.24	Jab nápák rúh ádmí meṉ se nikaltí hai, to súkhe maqámoṉ meṉ árám ḍhúṉḍhtí phirtí hai; aur jab nahíṉ pátí, to kahtí hai, ki Maiṉ apne usí ghar meṉ lauṭ jáúṉgí jis se niklí húṉ; 
LUK.11.25	aur ákar use jhaṛá húá aur árásta pátí hai. 
LUK.11.26	Phir jákar âur sát rúheṉ apne se burí hamráh le átí hai, aur wuh us meṉ dáḳhil hokar waháṉ bastí haiṉ; aur us ádmí ká pichhlá hál pahle se bhí ḳharáb ho játá hai.
LUK.11.27	Jab wuh yih báteṉ kah rahá thá, to aisá húá ki bhíṛ meṉ se ek ʻaurat ne pukárkar us se kahá; Mubárak hai wuh peṭ jis meṉ tú rahá, aur wuh chhátiyáṉ jo tú ne chúsíṉ. 
LUK.11.28	Us ne kahá; Háṉ, magar ziyáda mubárak wuh haiṉ, jo Ḳhudá ká kalám sunte, aur us par ʻamal karte haiṉ.
LUK.11.29	Jab baṛí bhíṛ jamaʻ hotí játí thí, to wuh kahne lagá, ki Is zamáne ke log bure haiṉ: wuh nishán talab karte haiṉ; magar Yúnus ke nishán ke siwá koí âur nishán un ko na diyá jáegá. 
LUK.11.30	Kyúṉki jis tarah Yúnus Nínaweh ke logoṉ ke liye nishán ṭhahrá, usí tarah Ibn i Ádam bhí is zamáne ke logoṉ ke liye ṭhahregá. 
LUK.11.31	Dakkhin kí malika is zamáne ke ádmíoṉ ke sáth ʻadálat ke din uṭhkar inheṉ mujrim ṭhahráegí; kyúṉki wuh dunyá ke kanáre se Sulaimán kí hikmat sunne ko áí: aur dekho, yaháṉ wuh hai jo Sulaimán se bhí baṛá hai. 
LUK.11.32	Nínaweh ke log is zamáne ke logoṉ ke sáth ʻadálat ke din khaṛe hokar inheṉ mujrim ṭhahráeṉge: kyúṉki unhoṉ ne Yúnus kí manádí par tauba kar lí; aur dekho, yaháṉ wuh hai jo Yúnus se bhí baṛá hai.
LUK.11.33	Koí shaḳhs chirág jalákar tahḳháne meṉ yá paimáne ke níche nahíṉ rakhtá, balki chirágdán par rakhtá hai, táki andar ánewáloṉ ko raushní dikháí de. 
LUK.11.34	Tere badan ká chirág terí áṉkh hai; jab terí áṉkh durust hai, to terá sárá badan bhí raushan hai; aur jab ḳharáb hai, to terá badan bhí tárík hai. 
LUK.11.35	Pas dekhná, jo raushní tujh meṉ hai táríkí to nahíṉ. 
LUK.11.36	Pas agar terá sárá badan raushan ho, aur koí hissa tárík na rahe, to wuh tamám aisá raushan hogá, jaisá us waqt hotá hai, jab chirág apní chamak se tujhe raushan kartá hai.
LUK.11.37	Jab wuh bát kar rahá thá, to kisí Farísí ne us kí din kí daʻwat kí; pas wuh andar jáke kháná kháne baiṭhá. 
LUK.11.38	Farísí ne yih dekhkar taʻajjub kiyá, ki us ne kháne se pahle gusl nahíṉ kiyá. 
LUK.11.39	Ḳhudáwand ne us se kahá, ki Ai Farísío, tum piyále aur rikábí ko úpar se to sáf karte ho; lekin tumháre andar lúṭ aur badí bharí húí hai. 
LUK.11.40	Ai nádáno, jis ne báhar ko banáyá, kyá us ne andar ko nahíṉ banáyá? 
LUK.11.41	Háṉ, andar kí chízeṉ ḳhairát kar do, to dekho, sab kuchh tumháre liye pák hogá.
LUK.11.42	Lekin ai Farísío, tum par afsos hai! ki podíne aur sudáb
LUK.11.43	Ai Farísío, tum par afsos hai! ki tum ʻibádatḳhánoṉ meṉ aʻlá darje kí kursíáṉ aur bázároṉ meṉ salám cháhte ho. 
LUK.11.44	Tum par afsos hai! kyúṉki tum un poshída qabroṉ kí mánind ho, jin par ádmí chalte haiṉ, aur un ko is bát kí ḳhabar nahíṉ.
LUK.11.45	Phir sharaʻ ke ʻálimoṉ meṉ se ek ne jawáb meṉ us se kahá, ki Ai ustád, in bátoṉ ke kahne se tú hameṉ bhí beʻizzat kartá hai. 
LUK.11.46	Us ne kahá; Ai sharaʻ ke ʻálimo, tum par bhí afsos hai! ki tum aíse bojh, jin ká uṭháná mushkil hai, ádmíoṉ par ládte ho, aur áp ek unglí bhí un bojhoṉ ko nahíṉ lagáte. 
LUK.11.47	Tum par afsos hai! ki tum to nabíoṉ kí qabroṉ ko banáte ho, aur tumháre bápdádá ne un ko qatl kiyá thá. 
LUK.11.48	Pas tum gawáh ho, aur apne bápdádá ke kámoṉ ko pasand karte ho; kyúṉki unhoṉ ne to un ko qatl kiyá thá, aur tum un kí qabreṉ banáte ho. 
LUK.11.49	Isí liye Ḳhudá kí hikmat ne kahá hai, ki Maiṉ nabíoṉ aur rasúloṉ ko un ke pás bhejúṉgí; wuh un meṉ se baʻz ko qatl kareṉge, aur baʻz ko satáeṉge, 
LUK.11.50	táki sab nabíoṉ ke ḳhún kí, jo biná e ʻálam se baháyá gayá, is zamáne ke logoṉ se bázpurs kí jáe; 
LUK.11.51	Hábíl ke ḳhún se lekar us Zakaryáh ke ḳhún tak, jo qurbángáh aur maqdis ke bích meṉ halák húá; maiṉ tum se sach kahtá húṉ, ki Isí zamáne ke logoṉ se sab kí bázpurs kí jáegí. 
LUK.11.52	Ai sharaʻ ke ʻálimo, tum par afsos hai! ki tum ne maʻrifat kí kunjí chhín lí: tum áp bhí dáḳhil na húe, aur dáḳhil honewáloṉ ko bhí roká.
LUK.11.53	Jab wuh waháṉ se niklá, to faqíh aur Farísí use betarah chimaṭne aur chheṛne lage, táki wuh bahut sí bátoṉ ká zikr kare; 
LUK.11.54	aur us kí ghát meṉ rahe, táki us ke muṉh kí koí bát pakṛeṉ.
LUK.12.1	Itne meṉ, jab hazároṉ ádmíoṉ kí bhíṛ lag gayí, yaháṉ tak ki ek dúsre par girá paṛtá thá, to us ne sab se pahle apne shágirdoṉ se yih kahná shurúʻ kiyá, ki Us ḳhamír se hoshyár rahná jo Farísíoṉ kí riyákárí hai. 
LUK.12.2	Kyúṉki koí chíz dhaṉkí nahíṉ, jo kholí na jáegí; aur na koí chíz chhipí hai, jo jání ṉa jáegí. 
LUK.12.3	Is liye jo kuchh tum ne andhere meṉ kahá hai, wuh ujále meṉ suná jáegá; aur jo kuchh tum ne koṭhriyoṉ ke andar kán meṉ kahá hai, koṭhoṉ par us kí manádí kí jáegí. 
LUK.12.4	Magar tum dostoṉ se maiṉ kahtá húṉ, ki un se na daro, jo badan ko qatl karte haiṉ, aur baʻd us ke kuchh âur nahíṉ kar sakte. 
LUK.12.5	Lekin maiṉ tumheṉ batátá húṉ, ki kis se ḍarná cháhiye: us se daro, jis ko qatl karne ke baʻd iḳhtiyár hai, ki jahannam meṉ dále: háṉ, maiṉ tum se kahtá húṉ, ki usí se ḍaro. 
LUK.12.6	Kyá do paise kí páṉch chiṛiyáṉ nahíṉ biktíṉ? táham Ḳhudá ke huzúr un meṉ se ek kí bhí bhúl nahíṉ paṛtí
LUK.12.7	Balki tumháre sir ke sab bál bhí gine húe haiṉ. Ḍaro nahíṉ: tumhárí qadr to bahut sí chiṛiyoṉ se ziyáda hai. 
LUK.12.8	Aur maiṉ tum se kahtá húṉ, ki Jo koí ádmíoṉ ke sámne merá iqrár kare, Ibn i Ádam bhí Ḳhudá ke firishtoṉ ke sámne us ká iqrár karegá: 
LUK.12.9	magar jo ádmíoṉ ke sámne merá inkár kare, Ḳhudá ke firishtoṉ ke sámne us ká inkár kiyá jáegá. 
LUK.12.10	Aur jo koí Ibn i Ádam ke ḳhiláf koí bát kahe, us ko muʻáf kiyá jáegá: lekin jo Rúhuʼl Quds ke haqq meṉ kufr bake, us ko muʻáf na kiyá jáegá. 
LUK.12.11	Aur jab wuh tum ko ʻibádatḳhánoṉ meṉ, aur hákimoṉ aur iḳhtiyárwáloṉ ke pás le jáeṉ, to fikr na karná, ki ham kis tarah yá kyá jawáb deṉ, yá kyá kaheṉ; 
LUK.12.12	kyúṉki Rúhuʼl Quds usí ghaṛí tumheṉ sikhá degá, ki kyá kahná cháhiye.
LUK.12.13	Phir bhíṛ meṉ se ek ne us se kahá, ki Ai ustád, mere bháí se kah, ki mírás ká merá hissa mujhe de. 
LUK.12.14	Us ne us se kahá; Miyáṉ, kis ne mujhe tumhárá munsif yá báṉṭnewálá muqarrar kiyá hai? 
LUK.12.15	Aur us ne un se kahá, ki Ḳhabardár, apne áp ko har tarah ke lálach se bacháe rakkho: kyúṉki kisí kí zindagí us ke mál kí kasrat par mauqúf nahíṉ. 
LUK.12.16	Aur us ne un se ek tamsíl kahí, ki Kisí daulatmand kí zamín meṉ baṛí fasl húí; 
LUK.12.17	pas wuh apne dil meṉ sochkar kahne lagá, ki Maiṉ kyá karúṉ, ki mere háṉ jagah nahíṉ, jaháṉ apní paidáwár bhar rakkhúṉ? 
LUK.12.18	Us ne kahá; Maiṉ yih karúṉgá: apní koṭhiyáṉ dhákar un se baṛí banáúṉgá; 
LUK.12.19	aur meṉ apná sárá anáj aur mál bhar rakkhúṉgá; aur apní ján se kahúṉgá, ki Ai ján, tere pás bahut barasoṉ ke liye bahut sá mál jamaʻ hai; chain kar, khá, pí, ḳhush rah. 
LUK.12.20	Magar Ḳhudá ne us se kahá; Ai nádán, isí rát terí ján tujh se talab kar lí jáegí: pas jo tú ne taiyár kiyá hai, wuh kis ká hogá? 
LUK.12.21	Aisá hí wuh shaḳhs hai, jo apne liye ḳhazána jamaʻ kartá hai, aur Ḳhudá ke nazdík daulatmand nahíṉ.
LUK.12.22	Phir us ne apne shágirdoṉ se kahá; Is liye maiṉ tum se kahtá húṉ, ki Apní ján kí fikr na karo, ki ham kyá kháeṉge; aur na apne badan kí, ki kyá pahineṉge; 
LUK.12.23	kyúṉki ján ḳhurák se baṛhkar hai, aur badan poshák se. 
LUK.12.24	Kauwoṉ par gaur karo, ki na bote haiṉ, na káṭte; na un ke khattá hotá hai, na koṭhí; taubhí Ḳhudá unheṉ khilátá hai; tumhárí qadr to parandoṉ se kahíṉ ziyáda hai. 
LUK.12.25	Tum meṉ aisá kaun hai, jo fikr karke apní ʻumr meṉ ek ghaṛí baṛhá sake? 
LUK.12.26	Pas jab sab se chhoṭí bát bhí nahíṉ kar sakte, to báqí chízoṉ kí kyúṉ fikr karte ho? 
LUK.12.27	Sosan ke daraḳhtoṉ par gaur karo, ki kis tarah baṛhte haiṉ; wuh na mihnat karte, na kátte haiṉ; taubhí maiṉ tum se kahtá húṉ, ki Sulaimán bhí, báwujúd apní sárí shán o shaukat ke, un meṉ se kisí kí mánind poshák pahine húe na thá. 
LUK.12.28	Pas jab Ḳhudá maidán kí ghás ko jo áj hai, aur kal tanúr meṉ jhoṉkí jáegí, aisí poshák pahinátá hai; to ai kamiʻtiqádo, tum ko kyúṉ na pahiná degá? 
LUK.12.29	Aur tum is kí talásh meṉ na raho, ki kyá kháeṉge aur kyá píeṉge, aur na shakkí bano. 
LUK.12.30	Kyúṉki in sab chízoṉ kí talásh meṉ dunyá kí qaumeṉ rahtí haiṉ: aur tumhárá Báp jántá hai, ki tum in ke muhtáj ho. 
LUK.12.31	Háṉ, us kí bádsháhat kí talásh meṉ raho, to yih chízeṉ bhí tumheṉ mil jáeṉgí. 
LUK.12.32	Ai chhoṭe galle, na ḍar; kyúṉki tumháre Báp ko pasand áyá, ki tumheṉ bádsháhat de. 
LUK.12.33	Apná mál asbáb bechkar ḳhairát kar do; aur apne liye aise baṭúe banáo, jo puráne nahíṉ hote, yaʻní ásmán par aisá ḳhazána jo ḳhálí nahíṉ hotá, jaháṉ chor nazdík nahíṉ játá, aur kíṛá ḳharáb nahíṉ kartá. 
LUK.12.34	Kyúṉki jaháṉ tumhárá ḳhazána hai, wahíṉ tumhárá dil bhí lagá rahegá.
LUK.12.35	Tumhárí kamareṉ bandhí raheṉ, aur tumháre chirág jalte raheṉ; 
LUK.12.36	aur tum un ádmíoṉ ki mánind raho, jo apne málik kí ráh dekhte hoṉ, ki wuh shádí meṉ se kab lauṭegá; táki jab wuh ákar darwáza khaṭkhaṭáe, to fauran us ke wáste khol deṉ. 
LUK.12.37	Mubárak haiṉ wuh naukar, jin ká málik ákar unheṉ jágtá páe: maiṉ tum se sach kahtá húṉ, ki wuh kamar báṉdhkar unheṉ kháná kháne ko biṭháegá, aur pás ákar un kí ḳhidmat karegá. 
LUK.12.38	Aur agar wuh rát ke dúsre pahar meṉ, yá tísre pahar meṉ ákar un ko aise hál meṉ páe, to wuh naukar mubárak haiṉ. 
LUK.12.39	Lekin yih ján rakkho, ki agar ghar ke málik ko maʻlúm hotá, ki chor kis ghaṛí áegá, to jágtá rahtá, aur apne ghar meṉ naqb hone na detá. 
LUK.12.40	Tum bhí taiyár raho; kyúṉki jis ghaṛí tumheṉ gumán bhí na hogá, Ibn i Ádam á jáegá.
LUK.12.41	Patras ne kahá, ki Ai Ḳhudáwand, tú yih tamsíl ham hí se kahtá hai, yá sab se? 
LUK.12.42	Ḳhudáwand ne kahá; Kaun hai wuh diyánatdár aur ʻaqlmand dároga, jis ká málik use apne naukar chákaroṉ par muqarrar kare, ki har ek kí ḳhurák waqt par báṉṭ diyá kare? 
LUK.12.43	Mubárak hai wuh naukar, jis ká málik ákar us ko aisá hí karte páe. 
LUK.12.44	Maiṉ tum se sach kahtá húṉ, ki wuh use apne sáre mál ká muḳhtár kar degá. 
LUK.12.45	Lekin agar wuh naukar apne dil meṉ yih kahkar, ki Mere málik ke áne meṉ der hai, gulámoṉ aur lauṉdiyoṉ ko márná, aur khá píkar matwálá honá shurúʻ kare; 
LUK.12.46	to us naukar ká málik aise din, ki wuh us kí ráh na dekhtá ho, aur aisí ghaṛí, ki wuh na jántá ho, á maujúd hogá, aur ḳhúb koṛe lagákar use beímánoṉ meṉ shámil karegá. 
LUK.12.47	Aur wuh naukar, jis ne apne málik kí marzí ján lí aur taiyárí na kí, na us kí marzí ke muwáfiq ʻamal kiyá, bahut már kháegá. 
LUK.12.48	Magar jis ne na jánkar már kháne ke kám kiye, wuh thoṛí már kháegá. Aur jise bahut diyá gayá, us se bahut talab kiyá jáegá; aur jise bahut sauṉpá hai, us se ziyáda máṉgeṉge.
LUK.12.49	Maiṉ zamín par ág ḍálne áyá húṉ; aur agar lag chukí hotí to maiṉ kyá hí ḳhush hotá! 
LUK.12.50	Lekin mujhe ek báptisma lená hai; aur jab tak wuh na ho le maiṉ kyá hí tang rahúṉgá! 
LUK.12.51	Kyá tum gumán karte ho, ki maiṉ zamín par sulh karáne áyá húṉ? Maiṉ tum se kahtá húṉ, ki Nahíṉ, balki judáí karáne; 
LUK.12.52	kyúṉki ab se ek ghar ke páṉch ádmí ápas meṉ muḳhálafat rakkheṉge, do se tín aur tín se do. 
LUK.12.53	Báp beṭe se muḳhálafat rakkhegá, aur beṭá báp se; máṉ beṭí se, aur beṭí máṉ se; sás bahú se, aur bahú sás se.
LUK.12.54	Phir us ne logoṉ se bhí kahá, ki Jab bádal ko pachchhim se uṭhte dekhte ho, to fauran kahte ho, ki Meṉh barsegá; aur aisá hi hotá hai. 
LUK.12.55	Aur jab tum maʻlúm karte ho, ki dakkhiná
LUK.12.56	Ai riyákáro, zamín aur ásmán kí súrat meṉ to imtiyáz karná tumheṉ átá hai; lekin is zamáne kí bábat imtiyáz karná kyúṉ nahíṉ átá? 
LUK.12.57	Aur tum apne áp hí kyúṉ faisala nahíṉ kar lete, ki wájib kyá hai? 
LUK.12.58	Jab tak tú apne muddaʻí ke sáth hákim ke pás já rahá hai, to ráh meṉ koshish kar, ki us se chhúṭ jáe; aisá na ho ki wuh tujh ko munsif ke pás kheṉch le jáe, aur munsif tujh ko sipáhí ke hawále kare, aur sipáhí tujhe qaid meṉ ḍále. 
LUK.12.59	Maiṉ tujh se kahtá húṉ, ki Jab tak tú damṛí damṛí adá na kar degá, waháṉ se hargiz na chhúṭegá.
LUK.13.1	Us waqt baʻz log házir the, jinhoṉ ne use un Galílíoṉ kí ḳhabar dí, jin ká ḳhún Pílátus ne un ke zabíhoṉ ke sáth miláyá thá. 
LUK.13.2	Us ne jawáb meṉ unse kahá, ki In Galílioṉ ne jo aisá dukh páyá, kyá wuh is liye tumhárí dánist meṉ âur sab Galílioṉ se ziyáda gunahgár the? 
LUK.13.3	Maiṉ tum se kahtá húṉ, ki nahíṉ: balki agar tum tauba na karoge, to sab isí tarah halák hoge. 
LUK.13.4	Yá wuh aṭhárah ádmí jin par Shíloḳh ká burj girá, aur wuh dabkar mar gaye, kyá tumhárí dánist meṉ Yarúshalem ke âur sab rahnewáloṉ se ziyáda qusúrwár the? 
LUK.13.5	Maiṉ tum se kahtá húṉ, ki nahíṉ: balki agar tum tauba na karoge, to sab isí tarah halák hoge.
LUK.13.6	Phir us ne yih tamsíl kahí, ki Kisí ke angúrí bág meṉ ek anjír ká daraḳht lagá húá thá: wuh us meṉ phal ḍhúṉḍhne áyá, aur na páyá. 
LUK.13.7	Is par us ne bágbán se kahá, ki Dekh, tín baras se maiṉ is anjír ke daraḳht meṉ phal ḍhúṉḍhne átá húṉ, aur nahíṉ pátá; use káṭ ḍál; wuh zamín ko bhí kyúṉ roke? 
LUK.13.8	Us ne jawáb meṉ us se kahá; Ai Ḳhudáwand, is sál to âur bhí use rahne de, táki maiṉ us ke gird thálá
LUK.13.9	agar áge ko phalá, to ḳhair; nahíṉ to baʻd us ke káṭ ḍálná.
LUK.13.10	Phir wuh Sabt ke din kísí ʻibádatḳháne meṉ taʻlím detá thá. 
LUK.13.11	Aur dekho, ek ʻaurat thí, jis ko aṭhárah baras se kisí badrúh ke báʻis kamzorí thí; wuh kubṛí ho gayí thí, aur kisí tarah sídhí na ho saktí thí. 
LUK.13.12	Yisúʻ ne use dekhkar pás buláyá, aur us se kahá; Ai ʻaurat, tú apní kamzorí se chhúṭ gayí. 
LUK.13.13	Aur us ne us par háth rakkhe: usí dam wuh sidhí ho gayí, aur Ḳhudá kí baṛáí karne lagí. 
LUK.13.14	ʻIbádatḳháne ká sardár, is liye ki Yisúʻ ne Sabt ke din shifá baḳhshí ḳhafá hokar, logoṉ se kahne lagá; Chha din haiṉ, jin meṉ kám karná cháhiye; pas unhíṉ meṉ ákar shifá páo, na ki Sabt ke din. 
LUK.13.15	Ḳhudáwand ne us ke jawáb meṉ kahá, ki Ai riyákáro, kyá har ek tum meṉ se Sabt ke din apne bail yá gadhe ko, thán se kholkar pání piláne nahíṉ le játá? 
LUK.13.16	Pas kyá wájib na thá, ki yih jo Ibráhím kí beṭí hai, jis ko Shaitán ne aṭhárah baras se báṉdh rakkhá thá, Sabt ke din is band se chhuṛáí játí? 
LUK.13.17	Jab us ne yih báteṉ kahíṉ, to us ke sab muḳhálif sharminda húe: aur sárí bhíṛ un ʻálíshán kámoṉ se, jo us se hote the, ḳhush húi.
LUK.13.18	Pas wuh kahne lagá; Ḳhudá kí bádsháhat kis kí mánind hai? maiṉ us ko kis se tashbíh dúṉ? 
LUK.13.19	Wuh ráí ke dáne kí mánind hai, jis ko ek ádmí ne lekar apne bág meṉ ḍál diyá; wuh ugkar baṛá daraḳht ho gayá, aur hawá ke parandoṉ ne us kí ḍáliyoṉ par baserá kiyá. 
LUK.13.20	Us ne phir kahá; Maiṉ Ḳhudá kí bádsháhat ko kis se tashbíh dúṉ? 
LUK.13.21	Wuh ḳhamír kí mánind hai, jise ek ʻaurat ne lekar tín paimáne áṭe meṉ miláyá, aur hote hote sab ḳhamír ho gayá.
LUK.13.22	Wuh shahr shahr aur gáṉw gáṉw taʻlím detá húá, Yarúshalem ká safar kar rahá thá. 
LUK.13.23	Aur kisí shaḳhs ne us se púchhá, ki Ai Ḳhudáwand, kyá naját pánewále thoṛe haiṉ? 
LUK.13.24	Us ne un se kahá; Jánfishání karo, ki tang darwáze se dáḳhil ho; kyúṉki maiṉ tum se kahtá húṉ, ki bahutere dáḳhil hone kí koshish kareṉge, aur na ho sakeṉge. 
LUK.13.25	Jab ghar ká málik uṭhkar darwáza band kar chuká ho, aur tum báhar khaṛe húe darwáza khaṭkhaṭákar yih kahná shurúʻ karo, ki Ai Ḳhudáwand, hamáre liye khol de; aur wuh jawáb de, ki Maiṉ tum ko nahíṉ jántá, ki kaháṉ ke ho: 
LUK.13.26	us waqt tum kahná shurúʻ karoge, ki Ham ne to tere rúbarú kháyá piyá, aur tú ne hamáre bázároṉ meṉ taʻlím dí. 
LUK.13.27	Magar wuh kahegá; Maiṉ tum se kahtá húṉ, ki maiṉ nahíṉ jántá, tum kaháṉ ke ho; ai badkáro, tum sab mujh se dúr ho. 
LUK.13.28	Waháṉ roná aur dáṉtoṉ ká písná hogá, jab tum Ibráhím, aur Izháq, aur Yaʻqúb, aur sab nabíoṉ ko Ḳhudá kí bádsháhat meṉ shámil, aur apne áp ko báhar nikálá húá dekhoge. 
LUK.13.29	Aur púrab, pachchhim, uttar, dakkhín se log ákar Ḳhudá kí bádsháhat kí ziyáfat meṉ sharík hoṉge. 
LUK.13.30	Aur dekho, baʻz áḳhir aise haiṉ, jo awwal hoṉge, aur awwal haiṉ, jo áḳhir hoṉge.
LUK.13.31	Usí ghaṛí baʻz Farísíoṉ ne ákar us se kahá, ki Nikalkar yaháṉ se chal de; kyúṉki Herodes tujhe qatl karná cháhtá hai. 
LUK.13.32	Us ne un se kahá, ki Jákar us lomṛí se kah do, ki Dekh, maiṉ áj aur kal badrúhoṉ ko nikáltá, aur shifá baḳhshne ká kám anjám detá rahúṉgá, aur tísre din kamál ko pahuṉchúṉgá. 
LUK.13.33	Magar mujhe áj aur kal aur parsoṉ apní ráh chalní zarúr hai; kyúṉki mumkin nahíṉ, ki nabí Yarúshalem ke báhar halák ho. 
LUK.13.34	Ai Yarúshalem, ai Yarúshalem, tú jo nabíoṉ ko qatl kartí hai, aur jo tere pás bheje gaye, un ko saṉgsár kartí hai; kitní hí bár maiṉ ne cháhá, ki jis tarah murgí apne bachchoṉ ko paroṉ tale jamaʻ kar letí hai, usí tarah maiṉ bhí tere laṛkoṉ ko jamaʻ kar lúṉ; magar tum ne na cháhá! 
LUK.13.35	Dekho, tumhárá ghar tumháre hí liye chhoṛá játá hai; aur maiṉ tum se kahtá húṉ, ki mujh ko us waqt tak hargiz na dekhoge, jab tak na kahoge; ki Mubárak hai wuh, jo Ḳhudáwand ke nám par átá hai.
LUK.14.1	Phir aisá húá ki wuh Sabt ke din. Farísíoṉ ke sardároṉ meṉ se kisí ke ghar kháná kháne ko gayá; aur wuh us kí ták meṉ rahe. 
LUK.14.2	Aur dekho, ek shaḳhs us ke sámne thá, jise jalandar
LUK.14.3	Yisúʻ ne sharaʻ ke ʻálimoṉ aur Fárísíoṉ se kahá, ki Sabt ke din shífá baḳhshní rawá hai, yá nahíṉ? 
LUK.14.4	Wuh chup rah gaye. Us ne use háth lagákar shifá baḳhshí, aur chhoṛ diyá; 
LUK.14.5	aur un se kahá, ki Tum meṉ se kaun aisá hai, jis ká gadhá yá bail kúe meṉ gir paṛe, aur wuh Sabt ke din us ko fauran na níkál le? 
LUK.14.6	Wuh in bátoṉ ká jawáb na de sake.
LUK.14.7	Jab us ne dekhá, ki mihmán sadr jagah kis tarah pasand karte haiṉ, to un se ek tamsíl kahí, ki 
LUK.14.8	Jab koí tujhe shádí méṉ buláe, to sadr jagah par na baíṭh, ki sháyad us ne tujh se bhí kisí ziyáda ʻizzatdár ko buláyá ho; 
LUK.14.9	aur jis ne tujhe aur use donoṉ ko buláyá hai ákar tujh se kahe, ki Is ko jagah de; phir tujhe sharminda hokar sab se níche baiṭhná paṛe. 
LUK.14.10	Balki jab tú buláyá jáe, to sab se níchí jagah já baiṭh, táki jab terá bulánewálá áe, to tujh se kahe, ki Ai dost, áge baṛhkar baiṭh: to un sab kí nazar meṉ, jo tere sáth kháná kháne baiṭhe haiṉ, terí ʻizzat hogí. 
LUK.14.11	Kyúṉki jo koí apne áp ko baṛá banáegá wuh chhoṭá kiyá jáegá; aur jo apne áp ko chhoṭá banáegá, wuh baṛá kiyá jáegá.
LUK.14.12	Phir us ne apne bulánewále se bhí yih kahá, ki Jab tú din ká yá rát ká kháná taiyár kare, to apne dostoṉ, yá bháiyoṉ, yá rishtadároṉ, yá daulatmand paṛausiyoṉ ko na bulá; ki aisá na ho, wuh bhí tujhe buláeṉ, aur terá badla ho jáe. 
LUK.14.13	Balki jab tú ziyáfat kare, to garíboṉ, lunjoṉ
LUK.14.14	to tujh par barakat hogí; kyúṉki un ke pás tujhe badla dene ko kuchh nahíṉ; aur tujhe rástbázoṉ kí qiyámat meṉ badla milegá.
LUK.14.15	Jo us ke sáth kháná kháne baiṭhe the, un meṉ se ek ne yih báteṉ sunkar us se kahá; Mubárak hai wuh jo Ḳhudá kí bádsháhat meṉ kháná kháe. 
LUK.14.16	Us ne us se kahá, ki Ek shaḳhs ne baṛí ziyáfat kí, aur bahut se logoṉ ko buláyá. 
LUK.14.17	Aur kháne ke waqt apne naukar ko bhejá, ki buláe húoṉ se kahe, ki Áo, ab kháná taiyár hai. 
LUK.14.18	Is par sab ne milkar ʻuzr karná shurúʻ kiyá. Pahle ne us se kahá, ki Maiṉ ne khet ḳharídá hai; mujhe zarúr hai ki jákar use dekhúṉ; maiṉ terí minnat kartá húṉ, ki mujhe maʻzúr rakh. 
LUK.14.19	Dúsre ne kahá; Maiṉ ne bailoṉ kí páṉch joṛiyáṉ ḳharídí haiṉ, aur unheṉ ázmáne játá húṉ; maiṉ terí minnat kartá húṉ, ki mujhe maʻzúr rakh. 
LUK.14.20	Ek âur ne kahá; Maiṉ ne biyáh kiyá hai, is sabab se nahíṉ á saktá. 
LUK.14.21	Pas us naukar ne ákar apne málik ko in bátoṉ kí ḳhabar dí. Is par ghar ke málik ne gusse hokar apne naukar se kahá; Jald shahr ke bázároṉ aur kúchoṉ meṉ jákar garíboṉ, lunjoṉ, andhoṉ aur laṉgṛoṉ ko yaháṉ le á. 
LUK.14.22	Naukar ne kahá; Ai ḳhudáwand, jaisá tú ne farmáyá thá, waisá hí húá, aur ab bhí jagah hai. 
LUK.14.23	Málik ne us naukar se kahá, ki Saṛakoṉ aur khet kí báṛoṉ kí taraf já, aur logoṉ ko majbúr karke lá, táki merá ghar bhar jáe. 
LUK.14.24	Kyúṉki maiṉ tum se kahtá húṉ, ki jo buláe gaye the, un meṉ se koí shaḳhs merá kháná na chakhne páegá.
LUK.14.25	Jab bahut se log us ke sáth já rahe the, to us ne phirkar un se kahá; 
LUK.14.26	Agar koí mere pás áe, aur apne báp, aur máṉ, aur bíwí, aur bachchoṉ, aur bháiyoṉ, aur bahinoṉ, balki apní ján se bhí dushmaní na kare, to merá shágird nahíṉ ho saktá. 
LUK.14.27	Jo koí apní salíb na uṭháe aur mere píchhe na áe, wuh merá shágird nahíṉ ho saktá. 
LUK.14.28	Kyúṉki tum meṉ aisá kaun hai, ki jab wuh ek burj banáná cháhe, to pahle baiṭhkar lágat ká hisáb na kar le, ki áyá mere pás us ke taiyár karne ká sámán hai, yá nahíṉ? 
LUK.14.29	Aisá na ho, ki jab neo ḍálkar taiyár na kar sake, to sab dekhnewále yih kahkar us par haṉsná shurúʻ kareṉ, ki 
LUK.14.30	Is shaḳhs ne ʻimárat banání shurúʻ to kí, magar taiyár na kar saká. 
LUK.14.31	Yá kaun aisá bádsháh hai, jo dúsre bádsháh se laṛne játá ho, aur pahle baiṭhkar mashwara na kar le, ki áyá maiṉ das hazár se us ká muqábala kar saktá húṉ, yá nahíṉ, jo bís hazár lekar mujh par chaṛhá átá hai? 
LUK.14.32	Nahíṉ to, jab wuh hanúz dúr hí hai, elchí bhejkar sulh kí shartoṉ kí darḳhwást karegá. 
LUK.14.33	Pas isí tarah tum meṉ se jo koí apná sab kuchh tark na kare, wuh merá shágird nahíṉ ho saktá. 
LUK.14.34	Namak achchhá to hai; lekin agar namak ká maza játá rahe, to wuh kis chíz se mazadár kiyá jáegá? 
LUK.14.35	Na wuh zamín ke kám ká rahá, na khád ke; log use báhar pheṉk dete haiṉ. Jis ke kán sunne ke hoṉ, wuh sun le.
LUK.15.1	Sáre mahsúl lenewále aur gunahgár us ke pás áte the, táki us kí báteṉ suneṉ. 
LUK.15.2	Aur Farísí aur faqíh buṛbuṛákar kahne lage, ki Yih ádmí gunahgároṉ se miltá, aur un ke sáth kháná khátá hai.
LUK.15.3	Us ne un se yih tamsíl kahí, ki 
LUK.15.4	Tum meṉ aisá kaun ádmí hai, jis ke pás sau bheṛeṉ hoṉ, aur un meṉ se ek khoí jáe, to ninnánawe ko biyábán meṉ chhoṛkar us khoí húí ko, jab tak mil na jáe, ḍhúṉḍhtá na rahe? 
LUK.15.5	Phir jab mil játí hai to wuh ḳhush hokar use kandhe par uṭhá letá hai. 
LUK.15.6	Aur ghar meṉ pahuṉchkar, dostoṉ aur paṛausiyoṉ ko bulátá aur kahtá hai, ki Mere sáth ḳhushí karo; kyúṉki merí khoí húí bheṛ mil gayí. 
LUK.15.7	Maiṉ tum se kahtá húṉ, ki Isí tarah ninnánawe rástbázoṉ kí nisbat, jo tauba kí hájat nahíṉ rakhte, ek tauba karnewále gunahgár kí bábat ásmán par ziyáda ḳhushí hogí.
LUK.15.8	Yá kaun aisí ʻaurat hai, jis ke pás das dirham hoṉ, aur ek kho jáe, to wuh chirág jalákar ghar meṉ jháṛú na de, aur jab tak mil na jáe, koshish se ḍhúṉḍhtí na rahe? 
LUK.15.9	Phir jab mil játá hai, to bahineliyoṉ
LUK.15.10	Maiṉ tum se kahtá húṉ, ki Isí tarah ek tauba karnewále gunahgár kí bábat Ḳhudá ke firishtoṉ ke sámne ḳhushí hotí hai.
LUK.15.11	Phir us ne kahá, ki Kisí shaḳhs ke do beṭe the. 
LUK.15.12	Un meṉ se chhoṭe ne báp se kahá, ki Ai báp, mál ká jo hissa mujh ko pahuṉchtá hai, mujhe de. Us ne apná mál matáʻ unheṉ báṉṭ diyá. 
LUK.15.13	Aur bahut din na guzre, ki chhoṭá beṭá apná sab kuchh jamaʻ karke, dúr daráz mulk ko rawána húá, aur waháṉ apná mál badchalní meṉ uṛá diyá. 
LUK.15.14	Aur jab sab ḳharch kar chuká, to us mulk meṉ saḳht kál paṛá; aur wuh muhtáj hone lagá. 
LUK.15.15	Phir us mulk ke ek bá-shinde ke háṉ já paṛá: us ne us ko apne khetoṉ meṉ súar charáne bhejá. 
LUK.15.16	Aur use árzú thí, ki jo phaliyáṉ súar kháte the, unhíṉ se apná peṭ bhare; magar koí use na detá thá. 
LUK.15.17	Phir us ne hosh meṉ ákar kahá, ki Mere báp ke kitne hí mazdúroṉ ko roṭi ifrát se miltí hai, aur maiṉ yaháṉ bhúká mar rahá húṉ! 
LUK.15.18	Maiṉ uṭhkar apne báp ke pás jáúṉgá, aur us se kahúṉgá, ki Ai báp, maiṉ ásmán ká aur terí nazar meṉ gunahgár húá: 
LUK.15.19	ab is láiq nahíṉ rahá, ki phir terá beṭá kahláúṉ; mujhe apne mazdúroṉ jaisá kar le. 
LUK.15.20	Pas wuh uṭhkar apne báp ke pás chalá. Wuh abhí dúr hí thá, ki use dekhkar us ke báp ko tars áyá, aur dauṛkar us ko gale lagá liyá, aur bose liye. 
LUK.15.21	Beṭe ne us se kahá, ki Ai báp, maiṉ ásmán ká aur terí nazar meṉ gunahgár húá; ab is láiq nahíṉ rahá, ki phir terá beṭá kahláúṉ. 
LUK.15.22	Báp ne apne naukaroṉ se kahá, ki Achchhe se achchhá jáma jald nikálkar use pahináo; aur us ke háth meṉ angúṭhí, aur páṉw meṉ jútí pahináo. 
LUK.15.23	Aur pale húe bachhṛe ko lákar zabh karo, táki ham khákar ḳhushí manáeṉ; 
LUK.15.24	kyúṉki merá yih beṭá murda thá, ab zinda húá; khoyá húá thá, ab milá hai. Pas wuh ḳhushí manáne lage. 
LUK.15.25	Lekin us ká baṛá beṭá khet meṉ thá: jab wuh ákar ghar ke nazdík pahuṉchá, to gáne bajáne aur náchne kí áwáz suní; 
LUK.15.26	aur ek naukar ko bulákar daryáft karne lagá, ki Yih kyá ho rahá hai? 
LUK.15.27	Us ne us se kahá, Terá bháí á gayá hai; aur tere báp ne palá húá bachhṛá zabh karáyá hai, is liye ki use bhalá chaṉgá páyá. 
LUK.15.28	Wuh gusse húá, aur andar jáná na cháhá; magar us ká báp báhar jáke use manáne lagá. 
LUK.15.29	Us ne apne báp se jawáb meṉ kahá, ki Dekh, itne baras se maiṉ terí ḳhidmat kartá húṉ, aur kabhí terí hukmʻudúlí nahíṉ kí; magar mujhe tú ne kabhí ek bakrí ká bachcha bhí na diyá, ki apne dostoṉ ke sáth ḳhushí manátá: 
LUK.15.30	lekin jab terá yih beṭá áyá, jis ne terá mál matáʻ kasbíoṉ meṉ uṛá diyá, to us ke liye tú ne palá húá bachhṛá zabh karáyá. 
LUK.15.31	Us ne us se kahá; Beṭá, tú to hamesha mere pás hai, aur jo kuchh merá hai, wuh terá hí hai; 
LUK.15.32	lekin ḳhushí manání aur shádmán honá munásib thá, kyúṉki terá yih bháí murda thá, ab zinda húá; khoyá húá thá, ab milá hai.
LUK.16.1	Phir us ne shágirdoṉ se bhí kahá, ki Kisí daulatmand ká ek muḳhtár thá; us kí logoṉ ne us se shikáyat kí, ki Yih terá mál uṛátá hai. 
LUK.16.2	Pas us ne us ko bulákar kahá, ki Yih kyá hai, jo maiṉ tere haqq meṉ suntá húṉ? Apní muḳhtárí ká hisáb de; kyúṉki áge ko tú muḳhtár nahíṉ rah saktá. 
LUK.16.3	Us muḳhtár ne apne jí meṉ kahá, ki Kyá karúṉ? kyúṉki merá málik mujh se muḳhtárí chhíne letá hai: miṭṭí to mujh se khodí nahíṉ játí, aur bhíkh máṉgne se sharm átí hai. 
LUK.16.4	Maiṉ samajh gayá ki kyá karúṉ, táki jab muḳhtárí se mauqúf ho jáúṉ, to log mujhe apne gharoṉ meṉ jagah deṉ. 
LUK.16.5	Pas us ne apne málik ke ek ek qarzdár ko bulákar pahle se púchhá, ki Tujh par mere málik ká kyá átá hai? 
LUK.16.6	Us ne kahá; Sau man tel. Us ne us se kahá, ki Apní dastáwez le, aur jald baiṭhkar pachás likh de. 
LUK.16.7	Phir dúsre se kahá; Tujh par kyá átá hai? Us ne kahá; Sau man gehúṉ. Us ne us se kahá, ki Apní dastáwez lekar assí likh de. 
LUK.16.8	Aur málik ne beímán muḳhtár kí taʻríf kí, is liye ki us ne hoshyárí kí thí: kyúṉki is jahán ke farzand apne hamjinsoṉ ke sáth muʻámalát meṉ núr ke farzandoṉ kí nisbat ziyáda hoshyár haiṉ. 
LUK.16.9	Aur maiṉ tum se kahtá húṉ, ki Nárástí kí daulat se apne liye dost paidá karo; táki jab wuh játí rahe, to yih tum ko hamesha ke maskanoṉ meṉ jagah deṉ. 
LUK.16.10	Jo thoṛe se thoṛe meṉ diyánatdár hai, wuh bahut meṉ bhí diyánatdár hai, aur jo thoṛe se thoṛe meṉ baddiyánat hai, wuh bahut meṉ bhí baddiyánat hai. 
LUK.16.11	Pas jab tum nárást daulat meṉ diyánatdár na ṭhahre, to haqíqí daulat kaun tumháre supurd karegá? 
LUK.16.12	Aur agar tum begáne mál meṉ diyánatdár na ṭhahre, to jo tumhárá apná hai, use kaun tumheṉ degá? 
LUK.16.13	Koí naukar do málikoṉ kí ḳhidmat nahíṉ kar saktá: kyúṉki yá to ek se ʻadáwat rakkhegá, aur dúsre se mahabbat; yá ek se milá rahegá, aur dúsre ko náchíz jánegá. Tum Ḳhudá aur daulat donoṉ kí ḳhidmat nahíṉ kar sakte.
LUK.16.14	Farísí, jo zardost the, in sab bátoṉ ko sunkar use ṭhaṭṭhe meṉ uṛáne lage. 
LUK.16.15	Us ne un se kahá, ki Tum wuh ho, ki ádmíoṉ ke sámne apne áp ko rástbáz ṭhahráte ho; lekin Ḳhudá tumháre diloṉ ko jántá hai; kyúṉki jo chíz ádmíoṉ kí nazar meṉ ʻálíqadr hai, wuh Ḳhudá ke nazdík makrúh hai. 
LUK.16.16	Sharíʻat aur ambiyá Yúhanná tak rahe; us waqt se Ḳhudá kí bádsháhat kí ḳhushḳhabarí dí játí hai, aur har ek zor márkar us meṉ dáḳhil hotá hai. 
LUK.16.17	Lekin ásmán aur zamín ká ṭal jáná sharíʻat ke ek nuqte ke miṭ jáne se ásán hai. 
LUK.16.18	Jo koí apní bíwí ko chhoṛkar dúsrí se biyáh kare, wuh ziná kartá hai; aur jo shaḳhs shauhar kí chhoṛí húí ʻaurat se biyáh kare, wuh bhí ziná kartá hai.
LUK.16.19	Ek daulatmand thá, jo argawání aur mihín kapṛe pahintá, aur har roz ḳhushí manátá aur shán o shaukat se rahtá thá. 
LUK.16.20	Aur Laʻzar nám ek garíb, násúroṉ se bhará húá, us ke darwáze par ḍálá gayá thá. 
LUK.16.21	Use árzú thí, ki daulatmand kí mez ke jhúṭe se apná peṭ bhare; balki kutte bhí ákar us ke násúr cháṭte the. 
LUK.16.22	Aur aisá húá ki wuh garíb mar gayá, aur firishtoṉ ne use le jákar Ibráhím kí god meṉ rakh diyá; aur daulatmand bhí múá, aur dafn húá. 
LUK.16.23	Us ne ʻálam i arwáh ke darmiyán ʻazáb meṉ mubtalá hokar apní áṉkheṉ uṭháíṉ, aur Ibráhím ko dúr se dékhá, aur us kí god meṉ Laʻzar ko. 
LUK.16.24	Aur us ne pukárkar kahá, ki Ai báp Ibráhím, mujh par rahm karke Laʻzar ko bhej, ki apní unglí ká sirá pání meṉ bhigokar merí zabán tar kare; kyúṉki maiṉ is ág meṉ taṛaptá húṉ. 
LUK.16.25	Ibráhím ne kahá; Beṭá, yád kar, ki tú apní zindagí meṉ apní achchhí chízeṉ le chuká, aur usí tarah Laʻzar burí chízeṉ; lekin ab wuh yaháṉ tasallí pátá hai, aur tú taṛaptá hai. 
LUK.16.26	Aur in sab bátoṉ ke siwá, hamáre tumháre darmiyán ek baṛá gaṛhá rakkhá gayá hai, aisá ki jo yaháṉ se tumhárí taraf pár jáná cháheṉ, na já sakeṉ, aur na log udhar se hamárí taraf wár
LUK.16.27	Us ne kahá; Pas ai báp, maiṉ terí minnat kartá húṉ, ki tú use mere báp ke ghar bhej; 
LUK.16.28	kyúṉki mere páṉch bháí haiṉ; táki wuh un ke sámne in bátoṉ kí gawáhí de, aisá na ho ki wuh bhí is ʻazáb kí jagah meṉ áeṉ. 
LUK.16.29	Ibráhím ne us se kahá, ki Un ke pás Músá aur ambiyá to haiṉ; un kí suneṉ. 
LUK.16.30	Us ne kahá; Nahíṉ, ai báp Ibráhím; háṉ, agar koí murdoṉ meṉ se un ke pás jáe, to wuh tauba kareṉge. 
LUK.16.31	Us ne us se kahá, ki Jab wuh Músá aur nabíoṉ hí kí nahíṉ sunte, to agar murdoṉ meṉ se koí jí uṭhe, to us kí bhí na máneṉge.
LUK.17.1	Phir us ne apne shágirdoṉ se kahá; Yih nahíṉ ho saktá, ki ṭhokareṉ na lageṉ: lekin us par afsos hai, jis ke báʻis se lageṉ! 
LUK.17.2	In chhoṭoṉ meṉ se ek ko ṭhokar khiláne kí banisbat, us shaḳhs ke liye yih mufíd hotá, ki chakkí ká páṭ us ke gale meṉ laṭkáyá játá, aur wuh samundar meṉ pheṉká játá. 
LUK.17.3	Ḳhabardár raho; agar terá bháí gunáh kare, use malámat kar; agar tauba kare, use muʻáf kar. 
LUK.17.4	Aur agar wuh ek din meṉ sát dafʻa terá gunáh kare, aur sátoṉ dafʻa tere pás phir ákar kahe, ki Tauba kartá húṉ, to use muʻáf kar.
LUK.17.5	Is par rasúloṉ ne Ḳhudáwand se kahá; Hamáre ímán ko baṛhá. 
LUK.17.6	Ḳhudáwand ne kahá, ki Agar tum meṉ ráí ke dáne ke barábar bhí ímán hotá, aur tum is tút ke daraḳht se kahte, ki Jaṛ se ukhaṛkar samundar meṉ lag já, to tumhárí mántá. 
LUK.17.7	Magar tum meṉ se aisá kaun hai, jis ká naukar hal jottá, yá gallabání kartá ho, aur jab wuh khet se áe, to us se kahe, ki Jald ákar kháná kháne baiṭh? 
LUK.17.8	aur yih na kahe, ki Merá kháná taiyár kar, aur jab tak maiṉ kháúṉ piúṉ, kamar báṉdhkar merí ḳhidmat kar; baʻd us ke tú ḳhud khá pí lená? 
LUK.17.9	Kyá wuh is liye us naukar ká ihsán mánegá, ki us ne un bátoṉ kí jin ká hukm húá taʻmíl kí? 
LUK.17.10	Isí tarah tum bhí, jab un sab bátoṉ kí jin ká tumheṉ hukm húá taʻmíl kar chuko, to kaho, ki Ham nikamme naukar haiṉ; jo ham par karná farz thá, wuhí kiyá hai.
LUK.17.11	Aur aisá húá, ki Yarúshalem ko játe húe wuh Sámariya aur Galíl ke bích se hokar já rahá thá. 
LUK.17.12	Aur ek gáṉw meṉ dáḳhil hote waqt, das koṛhí us ko mile. 
LUK.17.13	Unhoṉ ne dúr khaṛe hokar baland áwáz se kahá; Ai Yisúʻ, ai sáhib, ham par rahm kar. 
LUK.17.14	Us ne unheṉ dekhkar kahá; Jáo, apne taíṉ káhinoṉ ko dikháo. Aur aisá húá ki wuh játe játe pák sáf ho gaye. 
LUK.17.15	Phir un meṉ se ek, yih dekhkar ki maiṉ shifá pá gayá, baland áwáz se Ḳhudá kí baṛáí kartá húá lauṭá. 
LUK.17.16	Aur muṉh ke bal Yisúʻ ke páṉwoṉ par girke us ká shukr karne lagá; aur wuh Sámarí thá. 
LUK.17.17	Yisúʻ ne jawáb meṉ kahá, Kyá dasoṉ pák sáf na húe? Phir wuh nau kaháṉ haíṉ? 
LUK.17.18	Kyá siwá is pardesí ke âur na nikle, jo lauṭkar Ḳhudá kí tamjíd karte? 
LUK.17.19	Phir us se kahá; Uṭhkar chalá já; tere ímán ne tujhe achchhá kiyá hai.
LUK.17.20	Jab Farísíoṉ ne us se púchhá, ki Ḳhudá kí bádsháhat kab áegí? to us ne jawáb meṉ un se kahá, ki Ḳhudá kí bádsháhat záhirí taur par na áegí. 
LUK.17.21	Aur log yih na kaheṉge, ki Dekho, yaháṉ hai, yá Waháṉ hai! kyúṉki, dekho, Ḳhudá kí bádsháhat tumháre darmiyán hai.
LUK.17.22	Us ne shágirdoṉ se kahá; Wuh din áeṉge, ki tum ko Ibn i Ádam ke dinoṉ meṉ se ek din ke dekhne kí árzú hogí, aur na dekhoge. 
LUK.17.23	Aur log tum se kaheṉge, ki Dekho, waháṉ hai, yá Dekho, yaháṉ hai; magar tum chale na jáná, na un ke píchhe ho lená. 
LUK.17.24	Kyúṉki jaise bijlí ásmán kí ek taraf se kauṉdkar dúsrí taraf chamaktí hai, waise hí Ibn í Ádam apne din meṉ záhir hogá. 
LUK.17.25	Lekin pahle zarúr hai, kí wuh bahut dukh uṭháe, aur is za-máne ke log use radd kareṉ. 
LUK.17.26	Aur jaisá Núh ke dinoṉ meṉ húá thá, isí tarah Ibn i Ádam ke dinoṉ meṉ bhí hogá; 
LUK.17.27	ki log kháte píte the, aur un meṉ biyáh shádí hotí thí, us din tak, ki Núh kishtí par chaṛhá, aur túfán ne ákar sab ko halák kiyá. 
LUK.17.28	Aur jaisá Lút ke dinoṉ meṉ húá thá, ki log kháte píte, aur ḳharíd o faroḳht karte, aur daraḳht lagáte, aur ghar banáte the; 
LUK.17.29	lekin jis dín Lút Sadom se niklá, ág aur gandhak ne ásmán se baraskar sab ko halák kiyá; 
LUK.17.30	Ibn i Ádam ke záhir hone ke din bhí aisá hí hogá. 
LUK.17.31	Us din jo koṭhe par ho, aur us ká asbáb ghar meṉ ho, wuh us ke lene ko na utre; aur isí tarah jo khet meṉ ho, wuh píchhe ko na lauṭe. 
LUK.17.32	Lút kí bíwí ko yád rakkho. 
LUK.17.33	Jo koí apní ján bacháne kí koshish kare, wuh use khoegá: aur jo koí use khoe, wuh us ko zinda rakkhegá. 
LUK.17.34	Maiṉ tum se kahtá húṉ, ki Us rát do ádmí ek chárpáí par sote hoṉge; ek le liyá jáegá, aur dúsrá chhoṛ diyá jáegá. 
LUK.17.35	Do ʻaurateṉ ek sáth chakkí pístí hoṉgí; ek le lí jáegí, aur dúsrí chhoṛ dí jáegí. [
LUK.17.36	Do ádmí khet meṉ hoṉge; ek le liyá jáegá, aur dúsrá chhoṛ diyá jáegá.] 
LUK.17.37	Unhoṉ ne jawáb meṉ us se kahá, ki Ai Ḳhudáwand, yih kaháṉ hogá? Us ne un se kahá; Jaháṉ murdár hai, waháṉ giddh bhí jamaʻ hoṉge.
LUK.18.1	Phir us ne, is garaz se ki har waqt duʻá máṉgte rahná, aur himmat na hární cháhiye, un se yih tamsíl kahí, ki 
LUK.18.2	Kisí shahr meṉ ek qází thá; na wuh Ḳhudá se ḍartá, na ádmí kí kuchh parwá kartá thá. 
LUK.18.3	Aur usí shahr meṉ ek bewa thí, jo us ke pás ákar yih kahá kartí thí, ki Merá insáf karke mujhe muddaʻí se bachá. 
LUK.18.4	Us ne kuchh ʻarse tak to na cháhá; lekin baʻd is ke apne jí meṉ kahá, ki Go maiṉ na Ḳhudá se dartá, aur na ádmíoṉ kí kuchh parwá kartá húṉ, 
LUK.18.5	taubhí is liye ki yih bewa mujhe satátí hai, maiṉ us ká insáf karúṉgá; aisá na ho ki wuh bár bár ákar áḳhir ko merá nák meṉ dam kare. 
LUK.18.6	Ḳhudáwand ne kahá; Suno, ki yih beinsáf qází kyá kahtá hai. 
LUK.18.7	Pas kyá Ḳhudá apne barguzídoṉ ká insáf na karegá, jo rát din us se faryád karte haíṉ? Aur kyá wuh un ke báre meṉ der karegá? 
LUK.18.8	Maiṉ tum se kahtá húṉ, ki Wuh jald un ká insáf karegá; táham jab ibn i Ádam áegá, to kyá zamín par ímán páegá?
LUK.18.9	Phir us ne baʻz logoṉ se, jo apne par bharosá rakhte the, ki ham rástbáz haiṉ, aur báqí ádmíoṉ ko náchíz jánte the, yih tamsíl kahí, 
LUK.18.10	ki Do shaḳhs haikal meṉ duʻá máṉgne gaye; ek Farísí, dúsrá mahsúl lenewálá. 
LUK.18.11	Farísí khaṛá hokar apne jí meṉ yúṉ duʻá máṉgne lagá, kí Ai Ḳhudá, maiṉ terá shukr kartá húṉ, ki báqí ádmíoṉ kí tarah zálim, beinsáf, zinákár, yá is mahsúl lenewále kí mánind nahíṉ húṉ. 
LUK.18.12	Maiṉ hafte meṉ do bár roza rakhtá, aur apní sárí ámadaní par dahyakí lagátá húṉ. 
LUK.18.13	Lekin mahsúl lenewále ne dúr khaṛe hokar itná bhí na cháhá, ki ásmán kí taraf áṉkh uṭháe; balki chhátí píṭ píṭkar kahá, ki Ai Ḳhudá, mujh gunahgár par rahm kar. 
LUK.18.14	Maiṉ tum se kahtá húṉ, ki Yih shaḳhs dúsre kí nisbat rástbáz ṭhahrkar apne ghar gayá: kyúṉki jo koí apne áp ko baṛá banáegá, wuh chhoṭá kiyá jáegá; aur jo apne áp ko chhoṭá banáegá, wuh baṛá kiyá jáegá.
LUK.18.15	Phir log apne chhoṭe bachchoṉ ko bhí us ke pás láne lage, táki wuh un ko chhúe: aur shágirdoṉ ne dekhkar un ko jhiṛká. 
LUK.18.16	Magar Yisúʻ ne bachchoṉ ko pás bulákar kahá, ki Bachchoṉ ko mere pás áne do, aur unheṉ manaʻ na karo; kyúṉki Ḳhudá kí bádsháhat aisoṉ hí kí hai. 
LUK.18.17	Maiṉ tum se sach kahtá húṉ, ki Jo koí Ḳhudá kí bádsháhat ko bachche kí tarah qubúl na kare, wuh us meṉ hargiz dáḳhil na hogá.
LUK.18.18	Phir kisí sardár ne us se yih suwál kiyá, ki Ai nek ustád, maiṉ kyá karúṉ, táki hamesha kí zindagí ká wáris banúṉ? 
LUK.18.19	Yisúʻ ne us se kahá, Tú mujhe kyúṉ nek kahtá hai? koí nek nahíṉ, magar ek, yaʻní Ḳhudá. 
LUK.18.20	Tú hukmoṉ ko to jántá hai: Ziná na kar, Ḳhún na kar, Chorí na kar, Jhúṭhí gawáhí na de, Apne báp kí aur máṉ kí ʻizzat kar. 
LUK.18.21	Us ne kahá; Maiṉ ne laṛakpan se in sab par ʻamal kiyá hai. 
LUK.18.22	Yisúʻ ne yih sunkar us se kahá; Abhi tak tujh meṉ ek bát kí kamí hai: apná sab kuchh bechkar garíboṉ ko báṉṭ de, tujhe ásmán par ḳhazána milegá: aur ákar mere píchhe ho le. 
LUK.18.23	Yih sunkar wuh bahut gamgín húá, kyúṉki baṛá daulatmand thá. 
LUK.18.24	Yisúʻ ne us ko dekhkar kahá, ki Daulatmandoṉ ká Ḳhudá kí bádsháhat meṉ dáḳhil honá kaisá mushkil hai! 
LUK.18.25	Kyúṉki úṉṭ ká súí ke náke meṉ se nikal jáná is se ásán hai, ki daulatmand Ḳhudá ki bádsháhat meṉ dáḳhil ho. 
LUK.18.26	Sunnewáloṉ ne kahá; To phir kaun naját pá saktá hai? 
LUK.18.27	Us ne kahá; Jo insán se nahíṉ ho saktá, wuh Ḳhudá se ho saktá hai. 
LUK.18.28	Patras ne kahá; Dekh, ham to apná ghar bár chhoṛkar tere píchhe ho liye haiṉ. 
LUK.18.29	Us ne un se kahá; Maiṉ tum se sach kahtá húṉ, ki aisá koí nahíṉ, jis ne ghar, yá bíwí, yá bháiyoṉ, yá máṉ báp, yá bachchoṉ ko Ḳhudá kí bádsháhat ke wáste chhoṛ diyá ho, 
LUK.18.30	aur is zamáne meṉ kaí guná ziyáda na páe, aur ánewále ʻálam meṉ hamesha kí zindagí.
LUK.18.31	Phir us ne un bárah ko sáth lekar un se kahá, ki Dekho, ham Yarúshalem ko játe haiṉ, aur jitní báteṉ nabíoṉ kí maʻrifat likhí gayí haiṉ, Ibn i Ádam ke haqq meṉ púrí hoṉgí. 
LUK.18.32	Kyúṉki wuh gairqaumwáloṉ ke hawále kiyá jáegá, aur log us ko ṭhaṭṭhe meṉ uṛáeṉge, aur beʻizzat kareṉge, aur us par thúkeṉge; 
LUK.18.33	aur us ko koṛe máreṉge aur qatl kareṉge; aur wuh tísre din jí uṭhegá. 
LUK.18.34	Lekin unhoṉ ne in meṉ se koí bát na samjhí: aur yih qaul un par poshída rahá, aur in bátoṉ ká matlab un kí samajh meṉ na áyá.
LUK.18.35	Jab wuh chalte chalte Yarího ke nazdík pahuṉchá, to aisá húá ki ek andhá ráh ke kanáre baiṭhá húá bhíkh máṉg rahá thá. 
LUK.18.36	Wuh bhíṛ ke jáne kí áwáz sunkar púchhne lagá, ki Yih kyá ho rahá hai? 
LUK.18.37	Unhoṉ ne use ḳhabar dí, ki Yisúʻ Násarí já rahá hai. 
LUK.18.38	Us ne chillákar kahá; Ai Yisúʻ, Ibn i Dáúd, mujh par rahm kar. 
LUK.18.39	Jo áge játe the, wuh us ko ḍáṉṭne lage, ki chup rahe: magar wuh âur bhí chilláyá, ki Ai Ibn i Dáúd, mujh par rahm kar. 
LUK.18.40	Yisúʻ ne khaṛe hokar hukm diyá, ki Us ko mere pás láo. Jab nazdík áyá, to us ne us se yih púchhá; 
LUK.18.41	Tú kyá cháhtá hai, ki maiṉ tere liye karúṉ? Us ne kahá; Ai Ḳhudáwand, yih ki maiṉ bíná ho jáúṉ. 
LUK.18.42	Yisúʻ ne us se kahá; Bíná ho já; tere ímán ne tujhe achchhá kiyá. 
LUK.18.43	Wuh usí dam bíná ho gayá, aur Ḳhudá kí baṛáí kartá húá us ke píchhe ho liyá. Aur sab logoṉ ne dekhkar Ḳhudá kí hamd kí.
LUK.19.1	Wuh Yarího meṉ dákhil hokar já rahá thá. 
LUK.19.2	Aur dekho, Zakkáí nám ek ádmí thá jo mahsúl lenewáloṉ ká sardár aur daulatmand thá. 
LUK.19.3	Wuh Yisúʻ ke dekhne kí koshish kartá thá, ki kaun sá hai: lekin bhíṛ ek sabab dekh na saktá thá, is liye ki us ká qadd chhoṭá thá. 
LUK.19.4	Pas use dekhne ke liye áge dauṛkar ek gúlar ke peṛ par chaṛh gayá; kyúṉki wuh usí ráh se jáne ko thá. 
LUK.19.5	Jab Yisúʻ us jagah pahuṉchá, to úpar nigáh karke us se kahá; Ai Zakkáí, jald utar á; kyúṉki áj mujhe tere ghar rahná zarúr hai. 
LUK.19.6	Wuh jald utarke us ko ḳhushí se apne ghar le gayá. 
LUK.19.7	Jab logoṉ ne yih dekhá, to sab buṛbuṛákar kahne lage, ki Wuh to ek gunahgár shaḳhs ke háṉ já utrá. 
LUK.19.8	Aur Zakkáí ne khaṛe hokar Ḳhudáwand se kahá; Ai Ḳhudáwand, dekh, maiṉ apná ádhá mál garíboṉ ko detá húṉ; aur agar kisí ká kuchh náhaqq le liyá hai, to us ko chauguná adá kartá húṉ. 
LUK.19.9	Yisúʻ ne us se kahá, ki Áj is ghar meṉ naját áí hai, is liye ki yih bhí Ibráhím ká beṭá hai. 
LUK.19.10	Kyúṉki Ibn i Ádam khoe húoṉ ko ḍhúṉḍhne aur naját dene áyá hai.
LUK.19.11	Jab wuh in bátoṉ ko sun rahe the, to us ne ek tamsíl bhí kahí, is liye ki Yarúshalem ke nazdík thá, aur wuh gumán karte the, ki Ḳhudá kí bádsháhat abhí záhir húá cháhtí hai. 
LUK.19.12	Pas us ne kahá, ki Ek amír dúr daráz mulk ko chalá, táki bádsháhí hásil karke phir áe. 
LUK.19.13	Us ne apne naukaroṉ meṉ se das ko bulákar unheṉ das ashrafíáṉ díṉ, aur un se kahá, ki Mere wápas áne tak len den karná. 
LUK.19.14	Lekin us ke shahr ke ádmí us se ʻadáwat rakhte the, aur us ke píchhe elchíoṉ kí zabání kahlá bhejá, ki Ham nahíṉ cháhte, ki yih ham par bádsháhí kare. 
LUK.19.15	Jab wuh bádsháhí hásil karke phir áyá, to aisá húá ki un naukaroṉ ko bulá bhejá, jinheṉ rupaya diyá thá, táki maʻlúm kare, ki unhoṉ ne len den se kyá kyá kamáyá. 
LUK.19.16	Pahle ne házir hokar kahá; Ai ḳhudáwand, terí ashrafí se das ashrafíáṉ paidá húíṉ. 
LUK.19.17	Us ne us se kahá; Ai achchhe naukar, shábásh! is liye ki tú niháyat thoṛe meṉ diyánatdár niklá, ab tú das shahroṉ par iḳhtiyár rakh. 
LUK.19.18	Dúsre ne ákar kahá; Ai ḳhudáwand, terí ashrafí se páṉch ashrafíáṉ paidá húíṉ. 
LUK.19.19	Us ne us se bhí kahá, ki Tú bhí páṉch shahroṉ ká hákim ho. 
LUK.19.20	Tísre ne ákar kahá; Ai ḳhudáwand, dekh, terí ashrafí yíh hai jis ko maiṉ ne rúmál meṉ báṉdh rakkhá: 
LUK.19.21	kyúṉki maiṉ tujh se ḍartá thá, is liye ki tú saḳht ádmí hai; jo tú ne nahíṉ rakkhá, use uṭhá letá hai, aur jo tú ne nahíṉ boyá, use káṭtá hai. 
LUK.19.22	Us ne us se kahá; Ai sharír naukar, maiṉ tujh ko tere hí muṉh se mulzim ṭhahrátá húṉ. Tú mujhe jántá thá ki saḳht ádmí húṉ, aur jo maiṉ ne nahíṉ rakkhá use uṭhá letá, aur jo nahíṉ boyá, use káṭtá húṉ; 
LUK.19.23	phir tú ne merá rupaya sáhúkár ke háṉ kyúṉ na rakh diyá, táki maiṉ ákar use súd samet le letá? 
LUK.19.24	Aur us ne un se kahá jo pás khaṛe the, ki Wuh ashrafí us se le lo, aur das ashrafíwále ko de do. 
LUK.19.25	(Unhoṉ ne us se kahá; Ai ḳhudáwand, us ke pás das ashrafíáṉ to haiṉ.) 
LUK.19.26	Maiṉ tum se kahtá húṉ, ki Jis ke pás hai, us ko diyá jáegá; aur jis ke pás nahíṉ, us se wuh bhí le liyá jáegá, jo us ke pás hai. 
LUK.19.27	Magar mere un dushmanoṉ ko, jinhoṉ ne na cháhá thá ki maiṉ un par bádsháhí karúṉ, yaháṉ lákar mere sámne qatl karo.
LUK.19.28	Yih báteṉ kahkar wuh Yarúshalem kí taraf un ke áge áge chalá. 
LUK.19.29	Jab wuh us paháṛ par jo Zaitún ká kahlátá hai Baitfage aur Baitʻaniyyáh ke nazdík pahuṉchá, to aisá húá ki us ne shágirdoṉ meṉ se do ko yih kahkar bhejá, 
LUK.19.30	ki Sámne ke gáṉw meṉ jáo, aur us meṉ dáḳhil hote hí ek gadhí ká bachcha bandhá húá milegá, jis par kabhí koí ádmí sawár nahíṉ húá: use khol láo. 
LUK.19.31	Aur agar koí tum se púchhe, ki Kyúṉ kholte ho? to yúṉ kah dená, ki Ḳhudáwand ko darkár hai. 
LUK.19.32	Pas jo bheje gaye the, unhoṉ ne jákar, jaisá us ne un se kahá thá, waisá hí páyá. 
LUK.19.33	Jab gadhí ke bachche ko khol rahe the, to us ke málikoṉ ne un se kahá, ki Is bachche ko kyúṉ kholte ho? 
LUK.19.34	Unhoṉ ne kahá, ki Ḳhudáwand ko darkár hai. 
LUK.19.35	Wuh us ko Yisúʻ ke pás le áe, aur apne kapṛe us bachche par ḍálkar Yisúʻ ko sawár kiyá. 
LUK.19.36	Jab já rahá thá, to wuh apne kapṛe ráh meṉ bichháte játe the. 
LUK.19.37	Aur jab wuh shahr ke nazdík, Zaitún ke paháṛ ke utár par pahuṉchá, to shágirdoṉ kí sárí jamáʻat un sab muʻjizoṉ ke sabab, jo unhoṉ ne dekhe the, ḳhush hokar baland áwáz se Ḳhudá kí hamd karne lagí, 
LUK.19.38	ki Mubárak hai wuh bádsháh, jo Ḳhudáwand ke nám par átá hai; ásmán par sulh, aur ʻálam i bálá par jalál! 
LUK.19.39	Bhíṛ meṉ se baʻz Farísíoṉ ne us se kahá, ki Ai ustád, apne shágirdoṉ ko ḍáṉṭ de. 
LUK.19.40	Us ne jawáb meṉ kahá; Maiṉ tum se kahtá húṉ, ki agar yih chup raheṉ, to patthar chillá uṭheṉge.
LUK.19.41	Jab nazdík ákar shahr ko dekhá, to us par royá, aur kahá; 
LUK.19.42	Kásh ki tú apne isí din meṉ salámatí kí báteṉ jántá! magar ab wuh terí áṉkhoṉ se chhip gayí haiṉ. 
LUK.19.43	Kyúṉki wuh din tujh par áeṉge, ki tere dushman tere gird morcha báṉdhkar tujhe gher leṉge, aur har taraf se tang kareṉge, 
LUK.19.44	aur tujh ko, aur tere bachchoṉ ko jo tujh meṉ haiṉ, zamín par de paṭkeṉge; aur tujh meṉ kisí patthar par patthar báqí na chhoṛeṉge; is liye ki tú ne us waqt ko na pahcháná, jab tujh par nigáh kí gayí.
LUK.19.45	Phir wuh haikal meṉ jákar bechnewáloṉ ko nikálne lagá, 
LUK.19.46	aur un se kahá; Likhá hai, ki Merá ghar duʻá ká ghar hogá; magar tum ne us ko ḍakúoṉ kí khoh baná diyá.
LUK.19.47	Aur wuh har roz haikal meṉ taʻlím detá thá. Magar sardár káhin aur faqíh aur qaum ke raís us ke halák karne kí koshish meṉ the. 
LUK.19.48	Lekin koí tadbír na nikál sake, ki yih kis tarah kareṉ; kyúṉki sab log baṛe shauq se us kí sunte the.
LUK.20.1	Un dinoṉ meṉ ek roz aisá húá, ki jab wuh haikal meṉ logoṉ ko taʻlím aur ḳhushḳhabarí de rahá thá, to sardár káhin aur faqíh buzurgoṉ ke sáth us ke pás á khaṛe húe; 
LUK.20.2	aur kahne lage, ki Hameṉ batá, tú in kámoṉ ko kis iḳhtiyár se kartá hai, yá kaun hai jis ne tujh ko yih iḳhtiyár diyá hai? 
LUK.20.3	Us ne jawáb meṉ un se kahá, ki Maiṉ bhí tum se ek bát púchhtá húṉ; mujhe batáo: 
LUK.20.4	Yúhanná ká baptisma ásmán kí taraf se thá, yá insán kí taraf se? 
LUK.20.5	Unhoṉ ne ápas meṉ saláh kí, ki Agar ham kaheṉ, Ásmán kí taraf se, to wuh kahegá; Tum ne kyúṉ us ká yaqín na kiyá? 
LUK.20.6	Aur agar kaheṉ, ki Insán kí taraf se, to sab log ham ko saṉgsár kareṉge; kyúṉki unheṉ yaqín hai, kí Yúhanná nabí thá. 
LUK.20.7	Pas unhoṉ ne jawáb diyá; Ham nahíṉ jánte, ki kis kí taraf se thá. 
LUK.20.8	Yisúʻ ne un se kahá; Maiṉ bhí tumheṉ nahíṉ batátá, ki in kámoṉ ko kis iḳhtiyár se kartá húṉ.
LUK.20.9	Phir us ne logoṉ se yih tamsíl kahní shurúʻ kí, ki Ek shaḳhs ne angúrí bág lagákar bágbánoṉ ko ṭheke par diyá, aur ek baṛí muddat ke liye pardes chalá gayá. 
LUK.20.10	Aur phal ke mausim par us ne ek naukar bágbánoṉ ke pás bhejá, táki wuh bág ke phal ká hissa use deṉ; lekin bágbánoṉ ne us ko píṭkar ḳhálí háth lauṭá diyá. 
LUK.20.11	Phir us ne ek âur naukar bhejá; unhoṉ ne us ko bhí píṭkar aur beʻizzat karke ḳhálí háth lauṭá diyá. 
LUK.20.12	Phir us ne tísrá bhejá; unhoṉ ne us ko bhí zaḳhmí karke nikál diyá. 
LUK.20.13	Is par bág ke málik ne kahá, ki Kyá karúṉ? Maiṉ apne piyáre beṭe ko bhejúṉgá: sháyad us ká liház kareṉ. 
LUK.20.14	Jab bágbánoṉ ne use dekhá, to ápas meṉ saláh karke kahá, ki Yihí wáris hai: ise qatl kareṉ, ki mírás hamárí ho jáe. 
LUK.20.15	Pas us ko bág ke báhar nikálkar qatl kiyá. Ab bág ká málik un ke sáth kyá karegá? 
LUK.20.16	Wuh ákar un bágbánoṉ ko halák karegá, aur bág auroṉ ko de degá. Unhoṉ ne yih sunkar kahá; Ḳhudá na kare. 
LUK.20.17	Us ne un kí taraf dekhkar kahá; Phir yih kyá likhá hai, ki
LUK.20.17	Jis patthar ko miʻmároṉ ne radd kiyá,
LUK.20.17	Wuhí kone ke sire ká patthar ho gayá?
LUK.20.18	Jo koí us patthar par giregá, us ke ṭukṛe ṭukṛe ho jáeṉge; lekin jis par wuh giregá, use pís dálegá.
LUK.20.19	Usí ghaṛí faqíh aur sardár káhinoṉ ne us ke pakaṛne kí koshish kí; magar logoṉ se ḍare, kyúṉki wuh samajh gaye the, ki us ne yih tamsíl ham par kahí. 
LUK.20.20	Aur wuh us kí ták meṉ lage, aur jásús bheje, ki rástbáz bankar us kí koí bát pakṛeṉ, táki us ko hákim ke qabze aur iḳhtiyár meṉ de deṉ. 
LUK.20.21	Unhoṉ ne us se yih suwál kiyá, ki Ai ustád, ham jánte haiṉ kí terá kalám aur taʻlím durust hai, aur tú kisí kí tarafdárí nahíṉ kartá, balki sachcháí se Ḳhudá kí ráh kí taʻlím detá hai; 
LUK.20.22	hameṉ Qaisar ko ḳhiráj dená rawá hai, yá nahíṉ? 
LUK.20.23	Us ne un kí makkárí maʻlúm karke un se kahá; 
LUK.20.24	Ek dínár mujhe dikháo. Us par kis kí súrat aur nám hai? Unhoṉ ne kahá; Qaisar ká. 
LUK.20.25	Us ne un se kahá; Pas jo Qaisar ká hai, Qaisar ko, aur jo Ḳhudá ká hai, Ḳhudá ko adá karo. 
LUK.20.26	Wuh logoṉ ke sámne us qaul ko pakaṛ na sáke, balki us ke jawáb se taʻajjub karke chup ho rahe.
LUK.20.27	Phir Sadúqí jo kahte haiṉ, ki qiyámat hai hí nahíṉ, un meṉ se baʻz ne us ke pás ákar yih suwál kiyá, ki 
LUK.20.28	Ai ustád. Músá ne hamáre liye likhá hai, ki agar kisí ká biyáhá húá bháí beaulád mar jáe, to us ká bháí us kí bíwí ko kar le, aur apne bháí ke liye nasl paidá kare. 
LUK.20.29	Chunáṉchi sát bháí the: pahle ne bíwí kí, aur beaulád mar gayá. 
LUK.20.30	Phir dúsre ne use liyá, aur tísre ne bhí; 
LUK.20.31	isí tarah sátoṉ beaulád mar gaye. 
LUK.20.32	Ákhir ko wuh ʻaurat bhí mar gayí. 
LUK.20.33	Pas qiyámat meṉ wuh ʻaurat un meṉ se kis kí bíwí hogi? kyúṉki wuh sátoṉ kí bíwí baní thí. 
LUK.20.34	Yisúʻ ne un se kahá, ki Is jahán ke farzandoṉ meṉ to biyáh shádí hoti hai; 
LUK.20.35	lekin jo log is láiq ṭhahreṉge, ki us jahán ko hásil kareṉ, aur murdoṉ meṉ se jí uṭheṉ, un meṉ biyáh shádí na hogí; 
LUK.20.36	kyúṉki wuh phir marne ke bhí nahíṉ, is liye ki firishtoṉ ke barábar hoṉge; aur qiyámat ke farzand hokar Ḳhudá ke bhí farzand hoṉge. 
LUK.20.37	Lekin is bát ko ki murde jí uṭhte haiṉ, Músá ne bhí Jháṛí ke zikr meṉ záhir kiyá hai; chunáṉchi wuh Ḳhudáwand ko Ibráhím ká Ḳhudá aur Izháq ká Ḳhudá aur Yaʻqúb ká Ḳhudá kahtá hai. 
LUK.20.38	Lekin Ḳhudá murdoṉ ká Ḳhudá nahíṉ, balki zindoṉ ká hai; kyúṉki us ke nazdík sab zinda haiṉ. 
LUK.20.39	Tab baʻz faqíhoṉ ne jawáb meṉ us se kahá, ki Ai ustád, tú ne ḳhúb farmáyá. 
LUK.20.40	Kyúṉki un ko us se phir koí suwál karne kí jurʼat na húí.
LUK.20.41	Phir us ne un se kahá; Masíh ko kis tarah Dáúd ká beṭá kahte haiṉ? 
LUK.20.42	Dáúd to Zabúr meṉ áp kahtá hai, ki
LUK.20.42	Ḳhudáwand ne mere Ḳhudáwand se kahá;
LUK.20.42	Merí dahiní taraf baiṭh,
LUK.20.43	Jab tak maiṉ tere dushmanoṉ ko tere páṉwoṉ tale kí chaukí na kar dúṉ.
LUK.20.44	Pas Dáúd to use Ḳhudáwand kahtá hai, phir wuh us ká beṭá kyúṉkar ṭhahrá?
LUK.20.45	Jab sab log sun rahe the, to us ne apne shágirdoṉ se kahá, 
LUK.20.46	ki Faqíhoṉ se ḳhabardár rahná, jo lambe lambe jáme pahinkar phirne ká shauq rakhte haiṉ, aur bázároṉ meṉ salám, aur ʻibádatḳhánoṉ meṉ aʻlá darje kí kursíáṉ, aur ziyáfatoṉ meṉ sadrnishíní pasand karte haiṉ. 
LUK.20.47	Wuh bewa ʻauratoṉ ke gharoṉ ko dabá baiṭhte haiṉ, aur dikháwe ke liye namáz ko túl dete haiṉ; inheṉ ziyáda sazá hogi.
LUK.21.1	Phir us ne áṉkh uṭhákar un daulatmandoṉ ko dekhá, jo apní nazroṉ ke rupaye haikal ke ḳhazáne meṉ ḍál rahe the; 
LUK.21.2	aur ek kaṉgál bewa ko bhí us meṉ do damṛiyáṉ ḍálte dekhá. 
LUK.21.3	Is par us ne kahá; Maiṉ tum se sach kahtá húṉ, ki is kaṉgál bewa ne sab se ziyáda ḍálá; 
LUK.21.4	kyúṉki un sab ne to apne mál kí bahutát se nazr ká chandá ḍálá: magar is ne apní nádárí kí hálat meṉ jitní rozí us ke pás thí, sab ḍál dí.
LUK.21.5	Aur jab baʻz log haikal kí bábat kah rahe the, ki wuh nafís pattharoṉ aur nazr kí húí chízoṉ se árásta hai, to us ne kahá; 
LUK.21.6	Wuh din áeṉge, ki in chízoṉ meṉ se, jo tum dekhte ho, yaháṉ kisí patthar par patthar báqí na rahegá, jo giráyá na jáe. 
LUK.21.7	Unhoṉ ne us se púchhá, ki Ai ustád, phir yih báteṉ kab hoṉgí? aur jab wuh hone ko hoṉ, us waqt ká kyá nishán hai? 
LUK.21.8	Us ne kahá; Ḳhabardár, gumráh na honá; kyúṉki bahutere mere nám se áeṉge, aur kaheṉge, ki Wuh maiṉ hí húṉ; aur yih bhí, ki Waqt nazdík á pahuṉchá hai: tum un ke píchhe na chále jáná. 
LUK.21.9	Aur jab laṛáiyoṉ aur fasádoṉ kí afwáheṉ suno, to ghabrá na jáná; kyúṉki un ká pahle wáqiʻ honá zarúr hai; lekin us waqt fauran ḳhátima na hogá.
LUK.21.10	Phir us ne un se kahá, ki Qaum par qaum, aur bádsháhat par bádsháhat chaṛháí karegí. 
LUK.21.11	Aur baṛe baṛe bhauṉchál áeṉge, aur já ba já kál aur marí paṛegí; aur ásmán par baṛí baṛí dahshatnák báteṉ aur nisháníáṉ záhir hoṉgí. 
LUK.21.12	Lekin in sab bátoṉ se pahle wuh mere nám ke sabab tumheṉ pakṛeṉge, aur satáeṉge, aur ʻibádatḳhánoṉ kí ʻadálat ke hawále kareṉge, aur qaidḳhánoṉ meṉ dalwáeṉge, aur bádsháhoṉ aur hákimoṉ ke sámne házir kareṉge. 
LUK.21.13	Aur yih tumháre gawáhí dene ká mauqaʻ hogá. 
LUK.21.14	Pas apne dil meṉ ṭhán rakkho, ki ham pahle se fikr na kareṉge, ki kyá jawáb deṉ. 
LUK.21.15	Kyúṉki maiṉ tumheṉ aisí zabán aur hikmat dúṉgá, ki tumhárá koí muḳhálif sámná karne yá ḳhiláf kahne ká maqdúr na rakkhegá. 
LUK.21.16	Aur tumheṉ máṉ báp, aur bháí, aur rishtadár, aur dost bhí pakaṛwáeṉge; balki wuh tum meṉ se baʻz ko marwá ḍáleṉge. 
LUK.21.17	Aur mere nám ke sabab sab log tum se ʻadáwat rakkheṉge. 
LUK.21.18	Lekin tumháre sir ká ek bál bhí bíká na hogá. 
LUK.21.19	Apne sabr se tum apní jáneṉ bacháe rakkhoge.
LUK.21.20	Phir jab tum Yarúshalem ko faujoṉ se ghirá húá dekho, to ján lená, ki us ká ujaṛ jáná nazdík hai. 
LUK.21.21	Us waqt jo Yahúdiya meṉ hoṉ, paháṛoṉ par bhág jáeṉ, aur jo Yarúshalem ke andar hoṉ, báhar nikal jáeṉ; aur jo díhát meṉ hoṉ, shahr meṉ na jáeṉ. 
LUK.21.22	Kyúṉki yih intiqám ke din hoṉge, jin meṉ sab báteṉ, jo likhí haiṉ, púrí ho jáeṉgí. 
LUK.21.23	Un par afsos hai jo un dinoṉ meṉ hámila hoṉ, aur jo dúdh pilátí hoṉ! kyúṉki mulk meṉ baṛí musíbat aur is qaum par gazab hogá. 
LUK.21.24	Aur wuh talwár ká luqma ho jáeṉge, aur asír hokar sab qaumoṉ meṉ pahuṉcháe jáeṉge, aur jab tak gairqaumoṉ kí míʻád púrí na ho, Yarúshalem gairqaumoṉ se pámál hotí rahegí. 
LUK.21.25	Aur súraj aur chánd aur sitároṉ meṉ nishán záhir hoṉge, aur zamín par qaumoṉ ko taklíf hogí; kyúṉki wuh samundar aur us kí lahroṉ ke shor se ghabrá jáeṉgí. 
LUK.21.26	Aur ḍar ke máre aur zamín par ánewálí baláoṉ kí ráh dekhte dekhte logoṉ kí ján meṉ ján na rahegí; is liye ki ásmán kí quwwateṉ híláí jáeṉgí. 
LUK.21.27	Us waqt log Ibn i Ádam ko qudrat aur baṛe jalál ke sáth bádal meṉ áte dekheṉge. 
LUK.21.28	Aur jab yih báteṉ hone lageṉ, to sídhe hokar sir úpar uṭháná; is liye ki tumhárí maḳhlasí nazdík hogí.
LUK.21.29	Aur us ne un se ek tamsíl kahí, ki Anjír ke daraḳht aur sab daraḳhtoṉ ko dekho. 
LUK.21.30	Joṉhíṉ un meṉ koṉpaleṉ nikaltí haiṉ, tum dekhkar áp hí ján lete ho, ki ab garmí nazdík hai. 
LUK.21.31	Isí tarah jab tum in bátoṉ ko hote dekho, to ján lo, ki Ḳhudá kí bádsháhat nazdík hai. 
LUK.21.32	Maiṉ tum se sach kahtá húṉ, ki Jab tak yih sab báteṉ na ho leṉ, yih nasl hargiz tamám na hogí. 
LUK.21.33	Ásmán aur zamín ṭal jáeṉge, lekin merí báteṉ hargiz na ṭaleṉgí.
LUK.21.34	Pas ḳhabardár raho; aisá na ho ki tumháre dil ḳhumár, aur nashebází, aur is zindagí kí fikroṉ se sust ho jáeṉ, aur wuh din tum par phande kí tarah nágaháṉ á paṛe. 
LUK.21.35	Kyúṉki jitne log tamám rú e zamín par maujúd hoṉge, un sab par wuh isí tarah á paṛegá. 
LUK.21.36	Pas har waqt jágte aur duʻá máṉgte raho, táki tum ko in sab honewálí bátoṉ se bachne, aur Ibn i Ádam ke huzúr khaṛe hone ká maqdúr
LUK.21.37	Aur wuh har roz haikal meṉ taʻlím detá thá; aur rát ko báhar jáke us paháṛ par rahá kartá thá, jo Zaitún ká kahlátá hai. 
LUK.21.38	Aur subh sawere sab log us kí báteṉ sunne ko haikal meṉ us ke pás áyá karte the.
LUK.22.1	Aur ʻIʹd i Fatír, jis ko ʻIʹd i Fasah kahte haiṉ, nazdík thí. 
LUK.22.2	Aur sardár káhin aur faqíh mauqaʻ ḍhúṉdh rahe the ki use kis tarah már ḍáleṉ, kyúṉki logoṉ se darte the.
LUK.22.3	Aur Shaitán Yahúdáh meṉ samáyá, jo Iskariyotí kahlátá, aur un bárah meṉ shumár kiyá játá thá. 
LUK.22.4	Us ne jákar sardár káhinoṉ aur sipáhíoṉ ke sardároṉ se saláh kí, ki us ko kis tarah un ke hawále kare. 
LUK.22.5	Wuh ḳhush húe, aur use rupaye dene ká iqrár kiyá. 
LUK.22.6	Us ne mán liyá, aur mauqaʻ ḍhúṉḍhne lagá, ki use bagair hangáme ke un ke hawále kará de.
LUK.22.7	Aur ʻIʹd i Fatír ká din áyá, jis meṉ Fasah zabh karná farz thá. 
LUK.22.8	Aur Yisúʻ ne Patras aur Yúhanná ko yih kahkar bhejá, ki Jákar hamáre kháne ke liye fasah taiyár karo. 
LUK.22.9	Unhoṉ ne us se kahá; Tú kaháṉ cháhtá hai, ki ham taiyár kareṉ? 
LUK.22.10	Us ne un se kahá; Dekho, shahr meṉ dáḳhil hote hí tumheṉ ek ádmí pání ká ghaṛá liye húe milegá; jis ghar meṉ wuh jáe, us ke píchhe chale jáná. 
LUK.22.11	Aur ghar ke málik se kahná, ki Ustád tujh se kahtá hai; Wuh mihmánḳhána kaháṉ hai, jis meṉ apne shágirdoṉ ke sáth Fasah kháúṉ? 
LUK.22.12	Wuh tumheṉ ek baṛá báláḳhána árásta kiyá húá dikháegá: wahíṉ taiyárí karná. 
LUK.22.13	Unhoṉ ne jákar, jaisá us ne un se kahá thá warsá hí páyá, aur Fasah taiyár kiyá.
LUK.22.14	Jab waqt ho gayá, to wuh kháná kháne baiṭhá, aur rasúl us ke sáth baiṭhe. 
LUK.22.15	Us ne un se kahá; Mujhe baṛí árzú thí, ki dukh sahne se pahle yih Fasah tumháre sáth kháúṉ; 
LUK.22.16	kyúṉki maiṉ tum se kahtá húṉ, ki Use kabhí na kháúṉgá, jab tak wuh Ḳhudá kí bádsháhat meṉ púrá na ho. 
LUK.22.17	Phir us ne piyála lekar shukr kiyá, aur kahá, ki Is ko lekar ápas meṉ báṉṭ lo: 
LUK.22.18	kyúṉki maiṉ tum se kahtá húṉ, ki Angúr ká shíra ab se kabhí na píúṉgá, jab tak Ḳhudá kí bádsháhat na á le. 
LUK.22.19	Phir us ne roṭí lí, aur shukr karke toṛí, aur yih kahkar un ko dí, ki Yih merá badan hai, jo tumháre wáste diyá játá hai: merí yádgárí ke liye yihí kiyá karo. 
LUK.22.20	Aur isí tarah kháne ke baʻd piyála yih kahkar diyá, ki Yih piyála mere us ḳhún meṉ nayá ʻahd hai, jo tumháre wáste baháyá játá hai. 
LUK.22.21	Magar dekho, mere pakaṛwánewále ká háth mere sáth mez par hai. 
LUK.22.22	Kyúṉki Ibn i Ádam to, jaisá us ke wáste muqarrar hai, játá hí hai; magar us shaḳhs par afsos hai, jis ke wasíle se wuh pakaṛwáyá játá hai! 
LUK.22.23	Is par wuh ápas meṉ púchhne lage, ki Ham meṉ se kaun hai, jo yih kám karegá?
LUK.22.24	Aur un meṉ yih takrár bhí húí, ki Ham meṉ se kaun baṛá samjhá játá hai? 
LUK.22.25	Us ne un se kahá, ki G̣airqaumoṉ ke bádsháh un par hukúmat chaláte haiṉ; aur jo un par iḳhtiyár rakhte haiṉ, Ḳhudáwand i niʻmat kahláte haiṉ. 
LUK.22.26	Magar tum aise na honá; balki jo tum meṉ baṛá hai, wuh chhoṭe kí mánind, aur jo sardár hai, wuh ḳhidmat karnewále kí mánind bane. 
LUK.22.27	Kyúṉki baṛá kaun hai; wuh jo kháná kháne baiṭhá, yá wuh jo ḳhidmat kartá hai? kyá wuh nahíṉ, jo kháná kháne baiṭhá hai? Lekin maiṉ tumháre darmiyán ḳhidmat karnewále kí mánind húṉ. 
LUK.22.28	Magar tum wuh ho, jo merí ázmáishoṉ meṉ barábar mere sáth rahe. 
LUK.22.29	Aur jaise mere Báp ne mere liye ek bádsháhat muqarrar kí hai, maiṉ bhí tumháre liye muqarrar kartá húṉ, 
LUK.22.30	táki merí bádsháhat meṉ merí mez par kháo piyo; balki tum taḳhtoṉ par baiṭhkar Isráíl ke bárah qabíloṉ ká insáf karoge. 
LUK.22.31	Shamaʻún, Shamaʻún, dekh, Shaitán ne tum logoṉ ko máṉg liyá, táki gehúoṉ kí tarah phaṭke; 
LUK.22.32	lekin maiṉ ne tere liye duʻá máṉgí, ki terá ímán játá na rahe: aur jab tú rujúʻ kare, to apne bháiyoṉ ko mazbút karná. 
LUK.22.33	Us ne us se kahá; Ai Ḳhudáwand, tere sáth maiṉ qaid hone, balki marne ko bhí taiyár húṉ. 
LUK.22.34	Us ne kahá; Ai Patras, maiṉ tujh se kahtá húṉ, ki áj murg báṉg na degá, jab tak tú tín bár merá inkár na kar legá, ki Maiṉ use nahíṉ jántá.
LUK.22.35	Phir us ne un se kahá, ki Jab maiṉ ne tumheṉ baṭúe, aur jholí, aur jútí bagair bhejá thá, kyá tum kisí chíz ke muhtáj rahe the? Unhoṉ ne kahá; Kisí chíz ke nahíṉ. 
LUK.22.36	Us ne un se kahá, Magar ab jis ke pás baṭúá ho, wuh use le, aur isí tarah jholí bhí; aur jis ke pás na ho, wuh apní poshák bechkar talwár ḳharíde. 
LUK.22.37	Kyúṉki maiṉ tum se kahtá húṉ, ki yih jo likhá hai, ki Wuh badkároṉ meṉ giná gayá, us ká mere haqq meṉ púrá honá zarúr hai; is liye ki jo kuchh mujh se nisbat rakhtá hai, wuh púrá honá hai. 
LUK.22.38	Unhoṉ ne kahá; Ai Ḳhudáwand, dekh, yaháṉ do talwáreṉ haiṉ. Us ne un se kahá; Bahut haiṉ.
LUK.22.39	Phir wuh nikalkar apne dastúr ke muwáfiq Zaitún ke paháṛ ko gayá, aur shágird us ke píchhe ho liye. 
LUK.22.40	Aur us jagah pahuṉchkar us ne un se kahá; Duʻá máṉgo, ki ázmáish meṉ na paṛo. 
LUK.22.41	Aur wuh un se bamushkil alag hokar koí patthar ke ṭappe áge baṛhá, aur ghuṭne ṭekkar yúṉ duʻá máṉgne lagá, ki 
LUK.22.42	Ai Báp, agar tú cháhe, to yih piyála mujh se haṭá le; táham merí marzí nahíṉ, balki terí hí marzí púrí ho. 
LUK.22.43	Aur ásmán se ek firishta us ko dikháí diyá; wuh use taqwíyat detá thá. 
LUK.22.44	Phir wuh saḳht pareshání meṉ mubtalá hokar âur bhí dilsozí se duʻá máṉgne lagá; aur us ká pasína goyá ḳhún kí baṛí baṛí búṉdeṉ hokar zamín par ṭápaktá thá. 
LUK.22.45	Jab duʻá se uṭhkar shágirdoṉ ke pás áyá, to unheṉ gam ke máre sote páyá; 
LUK.22.46	aur un se kahá; Tum sote kyúṉ ho? uṭhkar duʻá máṉgo, táki ázmáish meṉ na paṛo.
LUK.22.47	Wuh yih kah hí rahá thá, ki dekho ek bhíṛ áí, aur un bárah meṉ se wuh jis ká nám Yahúdáh thá un ke áge áge thá. Wuh Yisúʻ ke pás áyá, ki us ká bosa le. 
LUK.22.48	Yisúʻ ne us se kahá, ki Ai Yahúdáh, kyá tú bosa lekar Ibn i Ádam ko pakaṛwátá hai? 
LUK.22.49	Jab us ke sáthiyoṉ ne maʻlúm kiyá, ki kyá honewálá hai, to kahá; Ai Ḳhudáwand, kyá ham talwár chaláeṉ? 
LUK.22.50	Aur un meṉ se ek ne sardár káhin ke naukar par chalákar us ká dahiná kán uṛá diyá. 
LUK.22.51	Yisúʻ ne jawáb meṉ kahá; Itne par kifáyat karo: aur us ke kán ko chhúkar us ko achchhá kiyá. 
LUK.22.52	Phir Yisúʻ ne sardár káhinoṉ, aur haikal ke sardároṉ, aur buzurgoṉ se, jo us par chaṛh áe the, kahá; Kyá tum mujhe ḍákú jánkar talwáreṉ aur láṭhiyáṉ lekar nikle ho? 
LUK.22.53	Jab maiṉ har roz haikal meṉ tumháre sáth thá, to tum ne mujh par háth na ḍálá; lekin yih tumhárí ghaṛí, aur táríkí ká iḳhtiyár hai.
LUK.22.54	Phir wuh use pakaṛke le chale, aur sardár káhin ke ghar meṉ le gaye. Aur Patras fásile par us ke píchhe píchhe játá thá. 
LUK.22.55	Aur jab unhoṉ ne sahn ke bích meṉ ág jaláí, aur milkar baiṭhe, to Patras un ke bích meṉ baiṭh gayá. 
LUK.22.56	Ek lauṉdí ne use ág kí raushní meṉ baiṭhá húá dekhkar us par ḳhúb nigah kí aur kahá; Yih bhí us ke sáth thá. 
LUK.22.57	Magar us ne yih kahke inkár kiyá, ki Ai ʻaurat, maiṉ use nahíṉ jántá. 
LUK.22.58	Thoṛí der ke baʻd koí âur use dekhkar bolá, ki Tú bhí unhíṉ meṉ se hai. Patras ne kahá; Miyáṉ, maiṉ nahíṉ húṉ. 
LUK.22.59	Koí ghanṭe bhar ke baʻd ek âur shaḳhs yaqíní taur se kahne lagá, ki Yih ádmí beshakk us ke sáth thá; kyúṉki Galílí hai. 
LUK.22.60	Patras ne kahá, Miyáṉ, maiṉ nahíṉ jántá tú kyá kahtá hai. Wuh kah hí rahá thá, ki usí dam murg ne báṉg dí. 
LUK.22.61	Aur Ḳhudáwand ne phirkar Patras kí taraf dekhá. Aur Patras ko Ḳhudáwand kí wuh bát yád áí, jo us se kahi thí, ki Áj murg ke báṉg dene se pahle tú tín bár merá inkár karegá. 
LUK.22.62	Aur wuh báhar jáke zár zár royá.
LUK.22.63	Aur jo ádmí Yisúʻ ko pakṛe húe the, us ko ṭhaṭṭhe meṉ uṛáte aur márte the. 
LUK.22.64	Aur us kí áṉkheṉ band karke us se yih kahkar púchhte the; Nubuwwat se batá, kis ne tujh ko márá? 
LUK.22.65	Aur unhoṉ ne taʻne se âur bhí bahut sí báteṉ us ke ḳhiláf kahíṉ.
LUK.22.66	Jab din húá, to sardár káhin aur faqíh, yaʻní qaum ke buzurgoṉ kí majlis jamaʻ húí: aur unhoṉ ne use apní sadr ʻadálat meṉ le jákar kahá; 
LUK.22.67	Agar tú Masíh hai, to ham se kah de. Us ne un se kahá; Agar maiṉ tum se kahúṉ, to yaqín na karoge; 
LUK.22.68	aur agar púchhúṉ, to jawáb na doge. 
LUK.22.69	Lekin ab se Ibn i Ádam qádir i mutlaq Ḳhudá kí dahiní taraf baiṭhá rahegá. 
LUK.22.70	Is par un sab ne kahá; Pas kyá tú Ḳhudá ká Beṭá hai? Us ne un se kahá; Tum ḳhud kahte ho, kyúṉki maiṉ húṉ. 
LUK.22.71	Unhoṉ ne kahá; Ab hameṉ gawáhí kí kyá hájat rahí? kyúṉki ham ne ḳhud usí ke muṉh se sun liyá hai.
LUK.23.1	Phir un kí sárí jamáʻat uṭhkar use Pílátus ke pás le gayí. 
LUK.23.2	Aur unhoṉ ne us par ilzám lagáná shurúʻ kiyá, ki Ise ham ne apní qaum ko bahkáte, aur Qaisar ko ḳhiráj dene se manaʻ karte, aur apne áp ko Masíh bádsháh kahte páyá. 
LUK.23.3	Pílátus ne us se púchhá; Kyá tu Yahúdíoṉ ká Bádsháh hai? Us ne us ke jawáb meṉ kahá; Tú ḳhud kahtá hai. 
LUK.23.4	Pílátus ne sardár káhinoṉ aur ʻámm logoṉ se kahá, ki Maiṉ is shaḳhs meṉ kuchh qusúr nahíṉ pátá. 
LUK.23.5	Magar wuh âur bhí zor dekar kahne lage, ki Yih tamám Yahúdiyá meṉ, balki Galíl se lekar yaháṉ tak, logoṉ ko sikhá sikhákar ubhártá hai. 
LUK.23.6	Yih sunkar Pílátus ne púchhá; Kyá yih ádmí Galílí hai? 
LUK.23.7	Aur yih maʻlúm karke ki Herodes kí ʻamaldárí ká hai, use Herodes ke pás bhejá, ki wuh bhí un dinoṉ Yarúshalem meṉ thá.
LUK.23.8	Herodes Yisúʻ ko dekhkar bahut ḳhush húá; kyúṉki muddat se us ke dekhne ká mushtáq thá, is liye ki us ká hál suná thá, aur us ká koí muʻjiza dekhne ká ummedwár thá. 
LUK.23.9	Aur wuh us se bahuterí báteṉ púchhtá rahá, magar us ne use kuchh jawáb na diyá. 
LUK.23.10	Aur sardár káhin aur faqíh khaṛe húe zor shor se us par ilzám lagáte rahe. 
LUK.23.11	Phir Herodes ne apne sipáhíoṉ samet use zalíl kiyá, aur ṭhaṭṭhe meṉ uṛáyá, aur chamakdár poshák pahinákar us ko Pílátus ke pás wápas bhejá. 
LUK.23.12	Aur usí din Herodes aur Pílátus ápas meṉ dost ho gaye, kyúṉki pahle un meṉ dushmaní thí.
LUK.23.13	Phir Pílátus ne sardár káhinoṉ, aur sardároṉ, aur ʻámm logoṉ ko jamaʻ karke 
LUK.23.14	un se kahá, ki Tum is shaḳhs ko logoṉ ká bahkánewálá ṭhahráke mere pás láe ho; aur dekho, maiṉ ne tumháre sámne hí us kí tahqíqát kí, magar jin bátoṉ ká ilzám tum us par lagáte ho, un kí nisbat na maiṉ ne us meṉ kuchh qusúr páyá, 
LUK.23.15	na Herodes ne, kyúṉki us ne use hamáre pás wápas bhejá hai; aur, dekho, us se koí aisá fiʻl nahíṉ húá, ki wuh qatl ke láiq ṭhahrtá. 
LUK.23.16	Pas maiṉ us ko piṭwákar chhoṛe detá húṉ. [
LUK.23.17	Use har ʻíd meṉ zarúr thá ki kisí ko un ke wáste chhoṛ de.] 
LUK.23.18	Sab milkar chillá uṭhe, ki Ise le já, aur hamárí ḳhátir Bar Abbá ko chhoṛ de. 
LUK.23.19	(Yih kisí bagáwat ke báʻis, jo shahr meṉ húí thí, aur ḳhún karne ke sabab qaid meṉ ḍálá gayá thá.) 
LUK.23.20	Magar Pílátus ne Yisúʻ ke chhoṛne ke iráde se phir un se kahá. 
LUK.23.21	Lekin wuh chillákar bole, ki Is ko salíb de, salíb. 
LUK.23.22	Us ne tísrí bár un se kahá; Kyúṉ? is ne kyá buráí kí hai? maiṉ ne is meṉ qatl kí koí wajh nahíṉ páí: pas maiṉ ise piṭwákar chhoṛe detá húṉ. 
LUK.23.23	Magar wuh chillá chillákar sir hote rahe, ki use salíb dí jáe. Aur un ká chilláná kárgar húá. 
LUK.23.24	Pas Pílátus ne hukm diyá, ki un kí darḳhwást ke muwáfiq ho. 
LUK.23.25	Aur jo shaḳhs bagáwat aur ḳhún karne ke sabab qaid meṉ paṛá thá, aur jise unhoṉ ne máṉgá thá, use chhoṛ diyá; magar Yisúʻ ko un kí marzí ke muwáfiq sipáhíoṉ ke hawále kiyá.
LUK.23.26	Aur jab us ko liye játe the, to unhoṉ ne Shamaʻún nám ek Kurení ko, jo dihát se átá thá, pakaṛke salíb us par rakh dí, ki Yisúʻ ke píchhe píchhe le chale.
LUK.23.27	Aur logoṉ kí ek baṛí bhíṛ, aur bahut sí ʻaurateṉ, jo us ke wáste rotí píṭtí thíṉ, us ke píchhe píchhe chalíṉ. 
LUK.23.28	Yisúʻ ne un kí taraf phirke kahá, kí Ai Yarúshalem kí beṭíyo, mere liye na roo, balki apne aur apne bachchoṉ ke liye roo. 
LUK.23.29	Kyúṉki dekho, wuh din áte haiṉ, jin meṉ kaheṉge; Mubárak haiṉ báṉjheṉ, aur wuh peṭ jo na jane, aur wuh chhátiyáṉ jinhoṉ ne dúdh na piláyá. 
LUK.23.30	Us waqt paháṛoṉ se kahná shurúʻ kareṉge, ki Ham par gir paṛo; aur ṭíloṉ se, ki Hameṉ chhipá lo. 
LUK.23.31	Kyúṉki jab hare daraḳht ke sáth aisá karte haiṉ, to súkhe ke sáth kyá kuchh na kiyá jáegá?
LUK.23.32	Aur wuh do âur ádmíoṉ ko bhí, jo badkár the, liye játe the, ki us ke sáth qatl kiye jáeṉ.
LUK.23.33	Jab wuh us jagah par pahuṉche, jise Khopṛí kahte haiṉ, to waháṉ use salíb dí, aur badkároṉ ko bhí, ek ko dahiní aur dúsre ko báíṉ taraf. 
LUK.23.34	Yisúʻ ne kahá; Ai Báp, in ko muʻáf kar; kyúṉki yih jánte nahíṉ, ki kyá karte haiṉ. Aur unhoṉ ne us ke kapṛoṉ ke hisse kiye, aur un par qurʻa ḍálá. 
LUK.23.35	Aur log khaṛe dekh rahe the. Aur sardár bhí ṭhaṭṭhe már márkar kahte the, ki Is ne auroṉ ko bacháyá; agar yih Ḳhudá ká Masíh aur us ká Barguzída hai, to apne áp ko bacháe. 
LUK.23.36	Sipáhíoṉ ne bhí pás ákar aur sirka pesh karke us par ṭhaṭṭhá márá aur kahá, ki 
LUK.23.37	Agar tú Yahúdíoṉ ká bádsháh hai, ṭo apne áp ko bachá. 
LUK.23.38	Aur ek nawishta bhí us ke úpar lagáyá gayá thá, ki 
LUK.23.39	Phir jo badkár salíb par laṭkáe gaye the, un meṉ se ek use yúṉ taʻna dene lagá, ki Kyá tú Masíh nahíṉ? to apne áp ko aur ham ko bachá. 
LUK.23.40	Magar dúsre ne use jhiṛakkar jawáb diyá; Kyá tú Ḳhudá se bhí nahíṉ ḍartá, háláṉki usí sazá meṉ giriftár hai? 
LUK.23.41	Aur hamárí sazá to wájibí hai; kyúṉki apne kámoṉ ká badla pá rahe haiṉ, lekin is ne koí bejá kám nahíṉ kiyá. 
LUK.23.42	Phir us ne kahá; Ai Yisúʻ, jab tú apní bádsháhat meṉ áe, to mujhe yád karná. 
LUK.23.43	Us ne us se kahá; Maiṉ tujh se sach kahtá húṉ, ki áj hí tú mere sáth Firdaus meṉ hogá.
LUK.23.44	Phir do pahar ke qaríb se tísre pahar tak tamám mulk meṉ andherá chháyá rahá, 
LUK.23.45	aur súraj kí raushní játí rahí; aur maqdis ká parda bích meṉ se phaṭ gayá. 
LUK.23.46	Phir Yisúʻ ne baṛí áwáz se pukárke kahá, ki Ai Báp, maiṉ apní rúh tere háthoṉ meṉ sauṉptá húṉ: aur yih kahkar dam de diyá. 
LUK.23.47	Yih májará dekhkar súbadár ne Ḳhudá kí baṛáí kí, aur kahá; Beshakk yih ádmí rástbáz thá. 
LUK.23.48	Aur jitne log is nazzáre ko áe the, yih májará dekhkar chhátí piṭte húe lauṭ gaye. 
LUK.23.49	Aur us ke sab jánpahchán, aur wuh ʻaurateṉ jo Galíl se us ke sáth áí thíṉ, dúr khaṛí yih báteṉ dekh rahí thíṉ.
LUK.23.50	Aur dekho, Yúsuf nám ek shaḳhs mushír thá, jo nek aur rástbáz ádmí thá, 
LUK.23.51	aur un kí saláh aur kám se razámand na thá; yih Yahúdíoṉ ke shahr Arimatíya ká báshinda, aur Ḳhudá kí bádsháhat ká muntazir thá. 
LUK.23.52	Us ne Pílátus ke pás jákar Yisúʻ kí lásh máṉgí; 
LUK.23.53	aur us ko utárkar mihín chádar meṉ lapeṭá; phir ek qabr ke andar rakh diyá, jo chaṭán meṉ khudí húí thí, aur us meṉ koí kabhí rakkhá na gayá thá. 
LUK.23.54	Wuh Taiyárí ká din thá, aur Sabt ká din shurúʻ hone ko thá. 
LUK.23.55	Aur un ʻauratoṉ ne jo us ke sáth Galíl se ái thíṉ, píchhe píchhe jákar us qabr ko dekhá, aur yih bhí ki us kí lásh kis tarah rakkhí gayí. 
LUK.23.56	Aur lauṭkar ḳhushbúdár chízeṉ aur ʻitr taiyár kiyá.
LUK.23.56	Sabt ke din to unhoṉ ne hukm ke a mutábiq árám kiyá;
LUK.24.1	lekin hafte ke pahle din wuh subh sawere hí un ḳhushbúdár chízoṉ ko, jo taiyár kí thíṉ, lekar qabr par áíṉ; 
LUK.24.2	aur patthar ko qabr par se luṛhká húá páyá; 
LUK.24.3	magar andar jáke Ḳhudáwand Yisúʻ kí lásh na páí. 
LUK.24.4	Aur aisá húá ki jab wuh is bát se hairán thíṉ, to dehko, do shaḳhs barráq poshák pahine un ke pás á khaṛe húe. 
LUK.24.5	Jab wuh ḍar gayíṉ, aur apne sir zamín par jhukáe, to unhoṉ ne un se kahá, ki Zinde ko murdoṉ meṉ kyúṉ ḍhúṉḍhtí ho? 
LUK.24.6	Wuh yaháṉ nahíṉ, balki jí uṭhá hai; yád karo, ki jab wuh Galíl meṉ thá, to us ne tum se kahá thá; 
LUK.24.7	Zarúr hai, ki Ibn i Ádam gunahgároṉ ke háth meṉ hawále kiyá jáe, aur salíb diyá jáe, aur tísre din jí uṭhe. 
LUK.24.8	Us kí báteṉ unheṉ yád áíṉ; 
LUK.24.9	aur qabr se lauṭkar unhoṉ ne un gyárah aur báqí sab logoṉ ko in sab bátoṉ kí ḳhabar dí. 
LUK.24.10	Jinhoṉ ne rasúloṉ se yih báteṉ kahíṉ, wuh Maryam Magdalíní aur Yoanna, aur Yaʻqúb kí máṉ Maryam, aur un ke sáth kí báqí ʻaurateṉ thíṉ. 
LUK.24.11	Magar yih báteṉ unheṉ kahání sí maʻlúm húiṉ, aur unhoṉ ne un ká yaqín na kiyá. 
LUK.24.12	Is par Patras uṭhkar qabr tak dauṛá gayá; aur jhukkar nazar kí aur dekhá, ki sirf kafn hí kafn hai; aur is májare se taʻajjub kartá húá apne ghar chalá gayá.
LUK.24.13	Aur dekho, usí din un meṉ se do ádmí us gaṉw kí taraf já rahe the, jis ká nám Immáús hai; wuh Yarúshalem se koí sát míl ke fásile par hai. 
LUK.24.14	Aur wuh in sab bátoṉ kí bábat, jo wáqiʻ húí thíṉ, ápas meṉ bátchít karte játe the. 
LUK.24.15	Jab wuh bátchít aur púchhpáchh kar rahe the, to aisá húá ki Yisúʻ áp nazdík ákar un ke sáth ho liyá. 
LUK.24.16	Lekin un kí áṉkheṉ band kí gayí thíṉ, ki us ko na pahcháneṉ. 
LUK.24.17	Us ne un se kahá; Yih kyá báteṉ haiṉ, jo tum chalte chalte ápas meṉ karte ho? Wuh gamgín se khaṛe ho gaye. 
LUK.24.18	Phir ek ne jis ká nám Kliyupás thá, jawáb meṉ us se kahá; Kyá tú Yarúshalem meṉ akelá musáfir hai jo nahíṉ jántá, ki in dinoṉ us meṉ kyá kyá húá hai? 
LUK.24.19	Usne un se kahá; Kyá húá hai? Unhoṉ ne us se kahá; Yisúʻ Násarí ká májará, jo Ḳhudá aur sárí ummat ke nazdík kám aur kalám meṉ qudratwálá nabí thá; 
LUK.24.20	aur sardár káhinoṉ aur hamáre hákimoṉ ne us ko pakaṛwá diyá, táki us par qatl ká hukm diyá jae; aur use salíb diláí; 
LUK.24.21	lekin ham ko ummed thí, ki Isráíl ko maḳhlasí yihí degá. Aur ʻaláwa in sab bátoṉ ke, is májare ko áj tísrá din ho gayá; 
LUK.24.22	aur ham meṉ se chand ʻauratoṉ ne bhí ham ko hairán kar diyá hai, jo sawere hí qabr par gayí thíṉ: 
LUK.24.23	aur jab us kí lásh na páí, to yih kahtí húí áíṉ, ki Ham ne royá meṉ firishtoṉ ko bhí dekhá: unhoṉ ne kahá, ki wuh zinda hai. 
LUK.24.24	Aur baʻz hamáre sáthiyoṉ meṉ se qabr par gaye, aur jaisá ʻauratoṉ ne kahá thá, waisá hí páyá, magar us ko na dekhá. 
LUK.24.25	Us ne un se kahá, ki Ai nádáno, aur nabíoṉ kí sárí bátoṉ ke mánne meṉ sust iʻtiqádo! 
LUK.24.26	Kyá Masíh ko yih dukh uṭhákar apne jalál meṉ dáḳhil honá zarúr na thá? 
LUK.24.27	Phir Músá se aur sab nabíoṉ se shurúʻ karke, sáre nawishtoṉ meṉ jitni báteṉ us ke haqq meṉ likhí húí haiṉ, wuh un ko samjhá díṉ. 
LUK.24.28	Itne meṉ wuh us gáṉw ke nazdík pahuṉch gaye, jaháṉ játe the: aur us ke ḍhang se aisá maʻlúm húá, ki wuh áge baṛhná cháhtá hai. 
LUK.24.29	Unhoṉ ne use yih kahkar majbúr kiyá, ki Hamáre sáth rah, kyúṉki shám húá cháhtí hai, aur din ab bahut ḍhal gayá. Pas wuh andar gayá, táki un ke sáth rahe. 
LUK.24.30	Jab wuh un ke sáth kháná kháne baiṭhá, to aisá húá ki us ne roṭí lekar barakat cháhí, aur toṛkar un ko dene lagá. 
LUK.24.31	Is par un kí áṉkheṉ khul gayíṉ, aur unhoṉ ne us ko pahchán liyá; aur wuh un kí nazar se gáib ho gayá. 
LUK.24.32	Unhoṉ ne ápas meṉ kahá, ki Jab wuh ráh meṉ ham se báteṉ kartá, aur ham par nawishtoṉ ká bhed kholtá thá, to kyá hamáre dil josh meṉ na bhar gaye the? 
LUK.24.33	Pas wuh usí ghaṛí uṭhkar Yarúshalem ko lauṭ gaye; aur un gyárah aur un ke sáthiyoṉ ko ikaṭṭhá páyá. 
LUK.24.34	Wuh kah rahe the, ki Ḳhudáwand beshakk jí uṭhá, aur Shamaʻún ko dikháí diyá hai. 
LUK.24.35	Aur unhoṉ ne ráh ká hál bayán kiyá, aur yih bhí, ki use roṭí toṛte waqt kis tarah pahcháná.
LUK.24.36	Wuh yih báteṉ kar hí rahe the, ki Yisúʻ áp un ke bích meṉ á khaṛá húá, aur un se kahá; Tumhárí salámatí ho. 
LUK.24.37	Magar unhoṉ ne ghabrákar aur ḳhauf khákar yih samjhá, ki kisí rúh ko dekhte haiṉ. 
LUK.24.38	Us ne un se kahá; ki Tum kyúṉ ghabráte ho? aur kis wáste tumháre dil meṉ shakk paidá hote haiṉ? 
LUK.24.39	Mere háth aur mere páṉw dekho, ki maiṉ hí húṉ; mujhe chhúkar dekho; kyúṉki rúh ke gosht aur haḍḍí nahíṉ hotí, jaisá mujh meṉ dekhte ho. 
LUK.24.40	Aur yih kahkar us ne unheṉ apne háth aur páṉw dikháe. 
LUK.24.41	Jab máre ḳhushí ke un ko yaqín na áyá, aur taʻajjub karte the, to us ne un se kahá; Kyá yaháṉ tumháre pás kuchh kháne ko hai? 
LUK.24.42	Unhoṉ ne use bhuní húi machhlí ká qatla diyá. 
LUK.24.43	Us ne lekar un ke rúbarú kháyá.
LUK.24.44	Phir us ne un se kahá, ki Yih merí wuh báteṉ haiṉ, jo maiṉ ne tum se us waqt kahí thíṉ, jab tumháre sáth thá, ki zarúr hai ki jitní báteṉ; Músá kí Tauret, aur nabíoṉ ke sahífoṉ, aur Zabúr meṉ merí bábat likhí haiṉ, púrí hoṉ. 
LUK.24.45	Phir us ne un ká zihn kholá, táki kitáb i muqaddas ko samjheṉ, 
LUK.24.46	aur un se kahá; Yúṉ likhá hai, ki Masíh dukh uṭháegá, aur tísre din murdoṉ meṉ se jí uṭhegá; 
LUK.24.47	aur Yarúshalem se shurúʻ karke sárí qaumoṉ meṉ tauba aur gunáhoṉ kí muʻáfí kí manádí us ke nám se kí jáegí. 
LUK.24.48	Tum in bátoṉ ke gawáh ho. 
LUK.24.49	Aur dekho, jis ká mere Báp ne waʻda kiyá hai, maiṉ us ko tum par názil karúṉgá; lekin, jab tak ʻálam i bálá par se tum ko quwwat ká libás na mile, is shahr meṉ ṭhahre raho.
LUK.24.50	Phir wuh unheṉ Baitʻaniyyáh ke sámne tak báhar le gayá; aur apne háth uṭhákar unheṉ barakat dí. 
LUK.24.51	Jab wuh unheṉ barakat de rahá thá, to aisá húá ki un se judá ho gayá, aur ásmán par uṭháyá gayá. 
LUK.24.52	Aur wuh us ko sijda karke baṛí ḳhushí se Yarúshalem ko lauṭ gaye: 
LUK.24.53	aur har waqt haikal meṉ házir hokar Ḳhudá kí hamd kiyá karte the.
JHN.1.1	Ibtidá meṉ Kalám thá, aur Kalám Ḳhudá ke sáth thá, aur Kalám Ḳhudá thá. 
JHN.1.2	Yihí ibtidá meṉ Ḳhudá ke sáth thá. 
JHN.1.3	Sárí chízeṉ us ke wasíle se paidá húíṉ; aur jo kuchh paidá húá hai, us meṉ se koí chíz bhí us ke bagair paidá nahíṉ húí. 
JHN.1.4	Us meṉ zindagí thí; aur wuh zindagí ádmíoṉ ká núr thá. 
JHN.1.5	Aur núr táríkí meṉ chamaktá hai: aur táríkí ne use qubúl na kiyá. 
JHN.1.6	Ek ádmí Yúhanná nám á maujúd húá, jo Ḳhudá kí taraf se bhejá gayá thá. 
JHN.1.7	Yih gawáhí ke liye áyá, ki núr kí gawáhí de, táki sab us ke wasíle se ímán láeṉ. 
JHN.1.8	Wuh ḳhud to núr na thá, magar núr kí gawáhí dene ko áyá thá. 
JHN.1.9	Haqíqí núr, jo har ek ádmí ko raushan kartá hai, dunyá meṉ áne ko thá. 
JHN.1.10	Wuh dunyá meṉ thá, aur dunyá us ke wasíle se paidá húí, aur dunyá ne use na pahcháná. 
JHN.1.11	Wuh apne ghar áyá, aur us ke apnoṉ ne use qubúl na kiyá. 
JHN.1.12	Lekin jitnoṉ ne use qubúl kiyá, us ne unheṉ Ḳhudá ke farzand banne ká haqq baḳhshá, yaʻní unheṉ jo us ke nám par ímán láte haiṉ. 
JHN.1.13	Wuh na ḳhún se, na jism kí ḳhwáhish se, na insán ke iráde se, balki Ḳhudá se paidá húe. 
JHN.1.14	Aur Kalám mujassam húá, aur fazl aur sachcháí se maʻmúr hokar hamáre darmiyán rahá, aur ham ne us ká aisá jalál dekhá, jaisá Báp ke iklaute ká jalál. 
JHN.1.15	Yúhanná ne us kí bábat gawáhí dí, aur pukárke kahá hai, ki Yih wuhí hai, jis ká maiṉ ne zikr kiyá, ki Jo mere baʻd átá hai wuh mujh se muqaddam ṭhahrá; kyúṉki wuh mujh se pahle thá. 
JHN.1.16	Kyúṉki us kí maʻmúrí meṉ se ham sab ne páyá, yaʻní fazl par fazl. 
JHN.1.17	Is liye ki sharíʻat to Músá kí maʻrifat dí gayí; magar fazl aur sachcháí Yisúʻ Masíh kí maʻrífat pahuṉchi. 
JHN.1.18	Ḳhudá ko kisí ne kabhí nahíṉ dekhá; iklautá Beṭá, jo Báp kí god meṉ hai, usí ne záhir kiyá.
JHN.1.19	Aur Yúhanná kí gawáhí yih hai, ki jab Yahúdíoṉ ne Yarúshalem se káhin aur Lewí yih púchhne ko us ke pás bheje, ki Tú kaun hai? 
JHN.1.20	to us ne iqrár kiyá, aur inkár na kiyá, balki iqrár kiyá, ki Maiṉ to Masíh nahíṉ húṉ. 
JHN.1.21	Unhoṉ ne us se púchhá, Phir kaun hai? Kyá tú Eliyyáh hai? Us ne kahá; Maiṉ nahíṉ húṉ. Kyá tú wuh nabí hai? Us ne jawáb diyá, ki Nahíṉ. 
JHN.1.22	Pas unhoṉ ne us se kahá; Phir tú hai kaun? táki ham apne bhejnewáloṉ ko jawáb deṉ. Tú apne haqq meṉ kyá kahtá hai? 
JHN.1.23	Us ne kahá; Maiṉ, jaisá Yashaʻyáh nabí ne kahá hai, biyábán meṉ ek pukárnewále kí áwáz húṉ, ki Tum Ḳhudáwand kí ráh ko sídhá karo. 
JHN.1.24	Yih Farísíoṉ kí taraf se bheje gaye the. 
JHN.1.25	Unhoṉ ne us se yih suwál kiyá, ki Agar tú na Masíh hai, na Eliyyáh, na wuh nabí, to phir baptisma kyúṉ detá hai? 
JHN.1.26	Yúhanná ne jawáb meṉ un se kahá, ki Maiṉ pání se baptisma detá húṉ; tumháre darmiyán ek shaḳhs khaṛá hai, jise tum nahíṉ jánte, 
JHN.1.27	yaʻní mere baʻd ká ánewálá, jis kí jútí ká tasma maiṉ kholne ke láiq nahíṉ. 
JHN.1.28	Yih báteṉ Yardan ke pár Baitʻaniyyáh meṉ wáqiʻ húíṉ, jaháṉ Yúhanná baptisma detá thá.
JHN.1.29	Dúsre din us ne Yisúʻ ko apní taraf áte dekhkar kahá; Dekho, yih Ḳhudá ká Barra hai, jo dunyá ká gunáh uṭhá le játá hai. 
JHN.1.30	Yih wuhí hai, jis kí bábat maiṉ ne kahá thá, ki Ek shaḳhs mere baʻd átá hai, jo mujh se muqaddam ṭhahrá hai, kyúṉki wuh mujh se pahle thá. 
JHN.1.31	Aur maiṉ to use pahchántá na thá; magar is liye pání se baptisma detá húá áyá, ki wuh Isráíl par záhir ho jáe. 
JHN.1.32	Aur Yúhanná ne yih gawáhí dí, ki Maiṉ ne Rúh ko kabútar kí tarah ásmán se utarte dekhá hai, aur wuh us par ṭhahr gayí. 
JHN.1.33	Aur maiṉ to use pahchántá na thá; magar jis ne mujhe pání se baptisma dene ko bhejá, usí ne mujh se kahá, ki Jis par tú Rúh ko utarte aur ṭhahrte dekhe, wuhí Rúhuʼl Quds se baptisma denewálá hai. 
JHN.1.34	Chunáṉchi maiṉ ne dekhá aur gawáhí dí hai, ki yih Ḳhudá ká Beṭá hai.
JHN.1.35	Dúsre din phir Yúhanná aur us ke shágirdoṉ meṉ se do shaḳhs khaṛe the. 
JHN.1.36	Us ne Yisúʻ par, jo já rahá thá, nigáh karke kahá, Dekho, yih Ḳhudá ká Barra hai! 
JHN.1.37	Wuh donoṉ shágird us ko yih kahte sunkar Yisúʻ ke píchhe ho liye. 
JHN.1.38	Yisúʻ ne phirkar aur unheṉ píchhe áte dekhkar un se kahá; Tum kyá ḍhúṉḍhte ho? Unhoṉ ne us se kahá; Ai Rabbí, (yaʻní Ai ustád), tú kaháṉ rahtá hai? 
JHN.1.39	Us ne un se kahá; Chalo, dekh loge. Pas unhoṉ ne ákar us ke rahne kí jagah dekhí, aur us roz us ke sáth rahe; aur yih dasweṉ ghanṭe ke qaríb thá. 
JHN.1.40	Un donoṉ meṉ se jo Yúhanná kí bát sunkar Yisúʻ ke píchhe ho liye the, ek Shamaʻún Patras ká bhái Andriyás thá. 
JHN.1.41	Us ne pahle apne sage bháí Shamaʻún se milkar us se kahá, ki Ham ko Ḳhristus, yaʻní Masíh mil gayá. 
JHN.1.42	Wuh use Yisúʻ ke pás láyá: Yisúʻ ne us par nigáh karke kahá, ki Tú Yúhanná ká beṭá Shamaʻún hai: tú Kefá, yaʻní Patras, kahláegá.
JHN.1.43	Dúsre din Yisúʻ ne Galíl meṉ jáná cháhá; aur Filippus se milkar kahá; Mere píchhe ho le. 
JHN.1.44	Filippus Andriyás aur Patras ke shahr Baitsaidá ká báshinda thá. 
JHN.1.45	Filippus ne Natanʼel se milkar us se kahá, ki Jis ká zikr Músá ne Tauret meṉ aur nabíoṉ ne kiyá hai, wuh ham ko mil gayá; wuh Yúsuf ká beṭá Yisúʻ Násarí hai. 
JHN.1.46	Natanʼel ne us se kahá; Kyá Násarat se koí achchhí chíz nikal saktí hai? Filippus ne kahá; Chalkar dekh le. 
JHN.1.47	Yisúʻ ne Natanʼel ko apní taraf áte dekhkar us ke haqq meṉ kahá; Dekho, yih fiʼlhaqíqat Isráílí hai: is meṉ makr nahíṉ. 
JHN.1.48	Natanʼel ne us se kahá; Tú mujhe kaháṉ se jántá hai? Yisúʻ ne us ke jawáb meṉ kahá; Is se pahle ki Filippus ne tujhe buláyá, jab tú anjír ke daraḳht ke níche thá, maiṉ ne tujhe dekhá. 
JHN.1.49	Natanʼel ne ús ko jawáb diyá; Ai Rabbí, tú Ḳhudá ká Beṭá, tú Isráíl ká bádsháh hai. 
JHN.1.50	Yisúʻ ne jawáb meṉ us se kahá; Maiṉ ne jo tujh se kahá, ki tujh ko anjír ke daraḳht ke níche dekhá, kyá tú isí liye ímán láyá hai? Tú in se bhí baṛe baṛe májare dekhegá. 
JHN.1.51	Phir us se kahá; Maiṉ tum se sach sach kahtá húṉ, ki Tum ásmán ko khulá húá, aur Ḳhudá ke firishtoṉ ko úpar játe aur Ibn i Ádam par utarte dekhoge.
JHN.2.1	Phir tísre din Qáná e Galíl meṉ ek shádí húí; aur Yisúʻ kí máṉ waháṉ thí: 
JHN.2.2	aur Yisúʻ aur us ke shágirdoṉ kí bhí us shádí meṉ daʻwat thí. 
JHN.2.3	Aur jab mai ho chukí, Yisúʻ kí máṉ ne us se kahá, ki Un ke pás mai nahíṉ rahí. 
JHN.2.4	Yisúʻ ne us se kahá; Ai ʻaurat, mujhe tujh se kyá kám hai? Abhí merá waqt nahíṉ áyá. 
JHN.2.5	Us kí máṉ ne ḳhádimoṉ se kahá; Jo kuchh yih tum se kahe, wuh karo. 
JHN.2.6	Waháṉ Yahúdíoṉ kí tahárat ke dastúr ke muwáfiq patthar ke chha maṭke rakkhe the, aur un meṉ do do, tín tín man kí gunjáish thí. 
JHN.2.7	Yisúʻ ne un se kahá; Maṭkoṉ meṉ pání bhar do. Pas unhoṉ ne un ko lab á lab bhar diyá. 
JHN.2.8	Phir us ne un se kahá, ki Ab nikálkar mír majlis ke pás le jáo. Pas wuh le gaye. 
JHN.2.9	Jab mír majlis ne wuh pání chakkhá, jo mai ban gayá thá, aur na jántá thá, ki yih kaháṉ se áí hai, (magar ḳhádim, jinhoṉ ne pání nikálá thá, jánte the,) to mír majlis ne dulhá ko bulakar us se kahá; 
JHN.2.10	Har shaḳhs pahle achchhí mai pesh kartá hai, aur náqis us waqt jab píkar chhak gaye
JHN.2.11	Yih pahlá muʻjiza Yisúʻ ne Qáná e Galíl meṉ dikhákar apná jalal záhir kiyá, aur us ke shágird us par ímán láe.
JHN.2.12	Is ke baʻd wuh aur us kí máṉ aur bháí aur us ke shágird Kafarnahúm ko gaye, aur waháṉ chand roz rahe.
JHN.2.13	Yahúdíoṉ kí ʻIʹd i Fasah nazdík thí, aur Yisúʻ Yarúshalem ko gayá. 
JHN.2.14	Us ne haikal meṉ bail aur bheṛ aur kabútar ke bechnewáloṉ ko, aur sarráfoṉ ko baiṭhe húe páyá; 
JHN.2.15	aur rassiyoṉ ká koṛá banákar sab ko, yaʻní bheṛoṉ aur bailoṉ ko, haikal se nikál diyá, aur sarráfoṉ ke paise bikher diye, aur taḳhte ulaṭ diye; 
JHN.2.16	aur kabútar faroshoṉ se kahá; In ko yaháṉ se le jáo: mere Báp ke ghar ko tijárat ká ghar na banáo. 
JHN.2.17	Us ke shágirdoṉ ko yád áyá, ki likhá hai; Tere ghar kí gairat mujhe khá jáegí. 
JHN.2.18	Pas Yahúdíoṉ ne jawáb meṉ us se kahá; Tú jo in kámoṉ ko kartá hai, hameṉ kaun sá nishán dikhátá hai? 
JHN.2.19	Yisúʻ ne jawáb meṉ un se kahá, ki Is maqdis ko ḍhá do, to maiṉ use tín din meṉ khaṛá kar dúṉgá. 
JHN.2.20	Yahúdíoṉ ne kahá; Chhiyálís baras meṉ yih maqdis baná hai, aur kyá tú use tín din meṉ khaṛá kar degá? 
JHN.2.21	Magar us ne apne badan ke maqdis ki bábat kahá thá. 
JHN.2.22	Pas jab wuh murdoṉ meṉ se jí uṭhá, to us ke shágirdoṉ ko yád áyá, ki us ne yih kahá thá: aur unhoṉ ne kitáb i muqaddas aur us qaul ká, jo Yisúʻ ne kahá thá, yaqín kiyá.
JHN.2.23	Jab wuh Yarúshalem meṉ Fasah ke waqt ʻIʹd meṉ thá, to báhut se log un muʻjizoṉ ko dekhkar, jo wuh dikhátá thá, us ke nám par ímán láe. 
JHN.2.24	Lekin Yisúʻ apní nisbat un par iʻtibár na kartá thá, is liye ki wuh sab ko jántá thá, 
JHN.2.25	aur is kí hájat na rakhtá thá ki koí insán ke haqq meṉ gawáhí de; kyúṉkí wuh áp jántá thá, ki insán ke dil meṉ kyá kyá hai.
JHN.3.1	Farísíoṉ meṉ se ek shaḳhs Níkudemus nám Yahúdíoṉ ká ek sardár thá: 
JHN.3.2	us ne rát ko Yisúʻ ke pás ákar us se kahá; Ai Rabbí, ham jánte haiṉ ki tú Ḳhudá kí taraf se ustád hokar áyá hai; kyúṉki jo muʻjize tú dikhátá hai, koí shaḳhs nahíṉ dikhá saktá, jab tak Ḳhudá us ke sáth na ho. 
JHN.3.3	Yisúʻ ne jawáb meṉ us se kahá; Maiṉ tujh se sach sach kahtá húṉ, ki jab tak koí naye sire se paidá na ho, wuh Ḳhudá kí bádsháhat ko dekh nahíṉ saktá. 
JHN.3.4	Níkudemus ne us se kahá; Ádmí jab búṛhá ho gayá, to kyúṉkar paidá ho saktá hai? kyá wuh dobára apní máṉ ke peṭ meṉ dáḳhil hokar paidá ho saktá hai? 
JHN.3.5	Yisúʻ ne jawáb diyá, ki Maiṉ tujh se sach sach kahtá húṉ; Jab tak koí ádmí pání aur Rúh se paidá na ho, wuh Ḳhudá kí bádsháhat meṉ dáḳhil nahíṉ ho saktá. 
JHN.3.6	Jo jism se paidá húá hai, jism hai, aur jo Rúh se paidá húá hai, rúh hai. 
JHN.3.7	Taʻajjub na kar, ki maiṉ ne tujh se kahá; Tumheṉ naye sire se paidá honá zarúr hai. 
JHN.3.8	Hawá jidhar cháhtí hai chaltí hai, aur tú us kí áwáz suntá hai, magar nahíṉ jántá, ki wuh kaháṉ se átí, aur kaháṉ ko játi hai: jo koí Rúh se paidá húá aisá hí hai. 
JHN.3.9	Níkudemus ne jawáb meṉ us se kahá; Yih báteṉ kyúṉkar ho saktí haiṉ? 
JHN.3.10	Yisúʻ ne jawáb meṉ us se kahá; Baní Isráíl ká ustád hokar kyá tú in bátoṉ ko nahíṉ jántá? 
JHN.3.11	Maiṉ tujh se sach sach kahtá húṉ, ki Jo ham jánte haiṉ, wuh kahte haiṉ, aur jise ham ne dekhá hai, us kí gawáhí dete haiṉ; aur tum hamárí gawáhí qubúl nahíṉ karte. 
JHN.3.12	Jab maiṉ ne tum se zamín kí báteṉ kahíṉ, aur tum ne yaqín nahíṉ kiyá, to agar maiṉ tum se ásmán kí báteṉ kahúṉ, to kyúṉkar yaqín karoge? 
JHN.3.13	Aur ásmán par koí nahiṉ chaṛhá, siwá us ke jo ásmán se utrá, yaʻní Ibn i Ádam, jo ásmán meṉ hai. 
JHN.3.14	Aur jis tarah Músá ne sáṉp ko biyábán meṉ úṉche par chaṛháyá, usí tarah zarúr hai ki Ibn i Ádam bhí úṉche par chaṛháyá jáe; 
JHN.3.15	táki jo koí ímán láe, us meṉ hamesha kí zindagi páe.
JHN.3.16	Kyúṉki Ḳhudá ne dunyá se aisí mahabbat rakkhí, ki us ne apná iklautá Beṭá baḳhsh diyá, táki jo koí us par ímán láe halák na ho, balki hamesha kí zindagi páe. 
JHN.3.17	Kyúṉki Ḳhudá ne Beṭe ko dunyá meṉ is liye nahíṉ bhejá, ki dunyá par sazá ká hukm kare, balki is liye ki dunyá us ke wasíle se naját páe. 
JHN.3.18	Jo us par ímán látá hai, us par sazá ká hukm nahíṉ hotá; jo us par ímán nahíṉ látá, us par sazá ká hukm ho chuká; is liye ki wuh Ḳhudá ke iklaute Beṭe ke nám par ímán nahíṉ láyá. 
JHN.3.19	Aur sazá ke hukm ká sabab yih hai, ki núr dunyá meṉ áyá hai, aur ádmíoṉ ne táríkí ko núr se ziyáda pasand kiyá, is liye ki un ke kám bure the. 
JHN.3.20	Kyúṉki jo koí badi kartá hai, wuh núr se dushmaní rakhtá hai, aur núr ke pás nahíṉ átá, aisá na ho ki us ke kámoṉ par malámat kí jáe. 
JHN.3.21	Magar jo sachcháí par ʻamal kartá hai, wuh núr ke pás átá hai, táki us ke kám záhir hoṉ, ki wuh Ḳhudá meṉ kiye gaye haiṉ.
JHN.3.22	In bátoṉ ke baʻd Yisúʻ aur us ke shágird Yahúdiya ke mulk meṉ áe; aur wuh waháṉ un ke sáth rahkar baptisma dene lagá. 
JHN.3.23	Aur Yúhanná bhí Shálem ke nazdík ʻAinon meṉ baptisma detá thá, kyúṉki waháṉ pání bahut thá, aur log ákar baptisma lete the; 
JHN.3.24	kyúṉki Yúhanná us waqt tak qaidḳháne meṉ ḍálá na gayá thá. 
JHN.3.25	Pas Yúhanná ke shágirdoṉ kí kisí Yahúdí ke sáth tahárat kí bábat bahs húí. 
JHN.3.26	Unhoṉ ne Yúhanná ke pás ákar kahá; Ai Rabbí, jo shaḳhs Yardan ke pár tere sáth thá, jis kí tú ne gawáhí dí hai, dekh, wuh baptisma detá hai, aur sab us ke pás áte haiṉ. 
JHN.3.27	Yúhanná ne jawáb meṉ kahá; Insán kuchh nahíṉ pá saktá, jab tak us ko ásmán se na diyá jáe. 
JHN.3.28	Tum ḳhud mere gawáh ho, ki maiṉ ne kahá; Maiṉ Masíh nahíṉ, magar us ke áge bhejá gayá húṉ. 
JHN.3.29	Jis kí dulhan hai, wuh dulhá hai; magar dulhá ká dost jo khaṛá húá us kí suntá hai, dulhá kí áwáz se bahut ḳhush hotá hai: pas merí yih ḳhushí púrí ho gayí. 
JHN.3.30	Zarúr hai ki wuh baṛhe, aur maiṉ ghaṭúṉ.
JHN.3.31	Jo úpar se átá hai, wuh sab se úpar hai: jo zamín se hai, wuh zamín hí se hai, aur zamín hí kí kahtá hai: jo ásmán se átá hai, wuh sab se úpar hai. 
JHN.3.32	Jo kuchh us ne dekhá aur suná, usí kí gawáhí detá hai, aur koí us kí gawáhí qubúl nahín kartá. 
JHN.3.33	Jis ne us kí gawáhí qubúl kí, us ne is bát par muhr kar dí, ki Ḳhudá sachchá hai. 
JHN.3.34	Kyúṉki jise Ḳhudá ne bhejá, wuh Ḳhudá kí báteṉ kahtá hai: is liye ki wuh Rúh náp nápkar nahíṉ detá. 
JHN.3.35	Báp Beṭe se mahabbat rakhtá hai, aur us ne sab chízeṉ us ke háth meṉ de dí haiṉ. 
JHN.3.36	Jo Beṭe par ímán látá hai, hamesha kí zindagi us kí hai; lekin jo Beṭe kí nahíṉ mántá, zindagi ko na dekhegá, balki us par Ḳhudá ká gazab rahtá hai.
JHN.4.1	Phir jab Ḳhudáwand ko maʻlúm húá, ki Farísíoṉ ne suná hai, ki Yisúʻ Yúhanná se ziyáda shágird kartá, aur baptisma detá hai; 
JHN.4.2	(go Yisúʻ áp nahíṉ balki us ke shágird baptisma dete the); 
JHN.4.3	to wuh Yahúdiya ko chhoṛkar phir Galíl ko chalá gayá. 
JHN.4.4	Aur us ko Sámariya se hokar jáná zarúr thá. 
JHN.4.5	Pas wuh Sámariya ke ek shahr taḳ áyá, jo Súḳhár kahlátá hai; wuh us qitʻa ke nazdík hai, jo Yaʻqúb ne apne beṭe Yúsuf ko diyá thá. 
JHN.4.6	Aur Yaʻqúb ká kúáṉ wahíṉ thá. Chunáṉchi Yisúʻ safar se thaká mánda hokar us kúe par yúṉ hí baiṭh gayá. Yih chhaṭe ghanṭe ke qaríb thá. 
JHN.4.7	Sámariya kí ek ʻaurat pání bharne áí. Yisúʻ ne us se kahá; Mujhe pání pilá; 
JHN.4.8	kyúṉki us ke shágird shahr meṉ kháná mol lene ko gaye the. 
JHN.4.9	Us Sámarí ʻaurat ne us se kahá, ki Tú Yahúdí hokar mujh Sámarí ʻaurat se pání kyúṉ máṉgtá hai? (kyúṉki Yahúdí Sámaríoṉ se kisí tarah ká bartáo nahíṉ rakhte.) 
JHN.4.10	Yisúʻ ne jawáb meṉ us se kahá; Agar tú Ḳhudá kí baḳhshish ko jántí, aur yih bhí jántí, ki wuh kaun hai, jo tujh se kahtá hai; Mujhe pání pilá, to tú us se máṉgtí, aur wuh tujhe zindagí ká pání detá. 
JHN.4.11	ʻAurat ne us se kahá; Ai Ḳhudáwand, tere pás pání bharne ko to kuchh hai nahíṉ, aur kúáṉ gahrá hai: phir wuh zindagí ká pání tere pás kaháṉ se áyá? 
JHN.4.12	Kyá tú hamáre báp Yaʻqúb se baṛá hai, jis ne ham ko yih kúáṉ diyá, aur ḳhud us ne, aur us ke beṭoṉ ne, aur us ke maweshí ne us meṉ se piyá? 
JHN.4.13	Yisúʻ ne jawáb meṉ us se kahá; Jo koí is pání meṉ se pítá hai, wuh phir piyásá hogá; 
JHN.4.14	magar jo koí us pání meṉ se píegá jo maiṉ use dúṉgá, wuh abad tak piyásá na hogá; balki jo pání maiṉ use dúṉgá, wuh us meṉ ek chashma ban jáegá, jo hamesha kí zindagí ke liye járí rahegá. 
JHN.4.15	ʻAurat ne us se kahá; Ai Ḳhudáwand, wuh pání mujh ko de, táki maiṉ na piyásí húṉ, na pání bharne ko yaháṉ tak áúṉ. 
JHN.4.16	Yisúʻ ne us se kahá; Já, apne shauhar ko yaháṉ bulá lá. 
JHN.4.17	ʻAurat ne jawáb meṉ us se kahá, ki Maiṉ beshauhar húṉ. Yisúʻ ne us se kahá, ki Tú ne ḳhúb kahá; Maiṉ beshauhar húṉ; 
JHN.4.18	kyúṉki tú páṉch shauhar kar chukí hai; aur jis ke pás tú ab hai, wuh terá shauhar nahíṉ; yih tú ne sach kahá. 
JHN.4.19	ʻAurat ne us se kahá; Ai Ḳhudáwand, mujhe maʻlúm hotá hai ki tú nabí hai. 
JHN.4.20	Hamáre bápdádá ne is paháṛ par parastish kí; aur tum kahte ho, ki wuh jagah jaháṉ parastish karní cháhiye, Yarúshalem meṉ hai. 
JHN.4.21	Yisúʻ ne us se kahá; Ai ʻaurat, merí bát ká yaqín kar, ki wuh waqt átá hai ki tum na to is paháṛ par Báp kí parastish karoge, aur na Yarúshalem meṉ. 
JHN.4.22	Tum jise nahíṉ jánte, us kí parastish karte ho; ham jise jánte haiṉ, us kí parastish karte haiṉ; kyúṉki naját Yahúdíoṉ meṉ se hai. 
JHN.4.23	Magar wuh waqt átá hai, balki ab hí hai, ki sachche parastár Báp kí parastish rúh aur sachcháí se kareṉge, kyúṉki Báp apne liye aise hí parastár ḍhúṉḍhtá hai. 
JHN.4.24	Ḳhudá rúh hai, aur zarúr hai ki us ke parastár rúh aur sachcháí se parastish kareṉ. 
JHN.4.25	ʻAurat ne us se kahá; Maiṉ jántí húṉ, ki Masíh, jo Ḳhristus kahlátá hai, ánewálá hai; jab wuh áegá, to hameṉ sab báteṉ batá degá. 
JHN.4.26	Yísúʻ ne us se kahá; Maiṉ jo tujh se bol rahá húṉ, wuhí húṉ.
JHN.4.27	Itne meṉ us ke shágird á gaye, aur taʻajjub karne lage ki wuh ʻaurat se báteṉ kar rahá hai; táham kisí ne na kahá, kí Tú kyá cháhtá hai? yá, Us se kis liye báteṉ kartá hai? 
JHN.4.28	Pas ʻaurat apná ghaṛá chhoṛkar shahr meṉ chalí gayí, aur logoṉ se kahne lagí; 
JHN.4.29	Áo, ek ádmí ko dekho, jis ne mere sab kám mujhe batá diye: kyá mumkin hai ki Masíh yihí hai? 
JHN.4.30	Wuh shahr se nikalkar us ke pás áne lage. 
JHN.4.31	Itne meṉ us ke shágird us se yih darḳhwást karne lage, ki Ai Rabbí, kuchh khá le. 
JHN.4.32	Lekin us ne un se kahá; Mére pás kháne ke liye aisá kháná hai jise tum nahíṉ jánte. 
JHN.4.33	Pas shágirdoṉ ne ápas meṉ kahá; Kyá koí us ke liye kuchh kháne ko láyá hai? 
JHN.4.34	Yisúʻ ne un se kahá; Merá kháná yih hai, ki apne bhejnewále kí marzí ke muwáfiq ʻamal karúṉ, aur us ká kám púrá karúṉ. 
JHN.4.35	Kyá tum kahte nahíṉ, ki Fasl ke áne meṉ abhí chár mahíne báqí haiṉ? Dekho, maiṉ tum se kahtá húṉ; apní áṉkheṉ uṭhákar khetoṉ par nazar karo, ki fasl pak gayí hai. 
JHN.4.36	Aur káṭnewálá mazdúri pátá, aur hamesha kí zindagi ke liye phal jamaʻ kartá hai, táki bonewálá aur káṭnewálá donoṉ milkar ḳhushí kareṉ. 
JHN.4.37	Kyúṉki is par yih masal ṭhík átí hai, ki Bonewálá âur hai, káṭnewálá âur. 
JHN.4.38	Maiṉ ne tumheṉ wuh khet káṭne ke liye bhejá, jis par tum ne mihnat nahíṉ kí: auroṉ ne mihnat kí, aur tum un kí mihnat ke phal meṉ sharík húe.
JHN.4.39	Aur us shahr ke bahut se Sámarí us ʻaurat ke kahne se, jis ne gawáhí dí, ki Us ne mere sab kám mujhe batá diye, us par ímán láe. 
JHN.4.40	Pas jab wuh Sámarí us ke pás áe, to us se darḳhwást karne lage, ki Hamáre pás rah: chunáṉchi wuh do roz waháṉ rahá. 
JHN.4.41	Aur us ke kalám ke sabab âur bhí bahutere ímán láe; 
JHN.4.42	aur us ʻaurat se kahá; Ab ham tere kahne hí se ímán nahíṉ láte; kyúṉki ham ne ḳhud sun liyá, aur jánte haiṉ ki yih fiʼilhaqíqat dunyá ká Munjí hai.
JHN.4.43	Phir un do dinoṉ ke baʻd wuh waháṉ se rawána hokar Galíl ko gayá. 
JHN.4.44	Kyúṉki Yisúʻ ne ḳhud gawáhí dí, ki Nabí apne watan meṉ ʻizzat nahíṉ pátá. 
JHN.4.45	Pas jab wuh Galíl meṉ áyá, to Galílíoṉ ne use qubúl kiyá, is liye ki jitne kám us ne Yarúshalem meṉ ʻíd ke waqt kiye the, unhoṉ ne un ko dekhá thá; kyúṉki wuh bhí ʻíd meṉ gaye the.
JHN.4.46	Pas wuh phir Qáná e Galíl meṉ áyá, jaháṉ us ne pání ko mai banáyá thá. Aur bádsháh ká ek mulázim thá, jis ká beṭá Kafarnahúm meṉ bímár thá. 
JHN.4.47	Wuh yih sunkar ki Yisúʻ Yahúdiya se Galíl meṉ á gayá hai, us ke pás gayá, aur us se darḳhwást karne lagá, ki Chalkar mere beṭe ko shifá baḳhsh: kyúṉki wuh marne ko thá. 
JHN.4.48	Yisúʻ ne us se kahá; Jab tak tum nishán aur ʻajíb kám na dekho, hargiz ímán na láoge. 
JHN.4.49	Bádsháh ke mulázim ne us se kahá; Ai Ḳhudáwand, mere bachche ke marne se pahle chal. 
JHN.4.50	Yisúʻ ne us se kahá; Já, terá beṭá jítá hai. Us shaḳhs ne us bát ká yaqín kiyá jo Yisúʻ ne us se kahí, aur chalá gayá. 
JHN.4.51	Wuh ráste hí meṉ thá, ki us ke naukar use mile aur kahne lage, ki Terá laṛká jítá hai. 
JHN.4.52	Us ne un se púchhá, ki Use kis waqt se árám hone lagá thá? Unhoṉ ne kahá, ki Kal sátweṉ ghanṭe meṉ us kí tap utar gayí. 
JHN.4.53	Pas báp ján gayá, ki wuhí waqt thá jab Yisúʻ ne us se kahá thá, ki Terá beṭá jitá hai. Aur wuh ḳhud aur us ká sárá gharáná ímán láyá. 
JHN.4.54	Yih dúsrá muʻjiza hai, jo Yisúʻ ne Yahúdiya se Galíl meṉ ákar dikháyá.
JHN.5.1	In bátoṉ ke baʻd Yahúdíoṉ kí ek ʻíd húí, aur Yisúʻ Yarúshalem ko gayá.
JHN.5.2	Yarúshalem meṉ bheṛ darwáze ke pás ek hauz hai, jo ʻIbrání meṉ Bait Hasdá kahlátá hai; aur us ke páṉch barámade haiṉ. 
JHN.5.3	In meṉ bahut se bímár, aur andhe, aur laṉgṛe, aur pazhmurda log [pání ke hilne ke muntazir hokar] paṛe the. [
JHN.5.4	Kyúṉki waqt par Ḳhudáwand ká firishta hauz par utarkar pání hiláyá kartá thá: pání hilte hí jo koí pahle utartá so shifá pátá, us kí jo kuchh bimárí kyúṉ na ho.] 
JHN.5.5	Waháṉ ek shaḳhs thá, jo aṭhtís baras se bímárí meṉ mubtalá thá. 
JHN.5.6	Is ko Yisúʻ ne paṛá húá dekhá, aur yih jánkar ki wuh baṛí muddat se is hálat meṉ hai, us se kahá; Kyá tú tandurust honá cháhtá hai? 
JHN.5.7	Us bímár ne use jawáb diyá; Ai Ḳhudáwand, mere pás koí ádmí nahíṉ, ki jab pání hiláyá jáe, to mujhe hauz meṉ utár de; balki mere pahuṉchte pahuṉchte dúsrá mujh se pahle utar paṛtá hai. 
JHN.5.8	Yisúʻ ne us se kahá; Uṭh, aur apní chárpáí uṭhákar chal phir. 
JHN.5.9	Wuh shaḳhs fauran tandurust ho gayá, aur apní chárpáí uṭhákar chalne phirne lagá.
JHN.5.9	Wuh din Sabt ká thá. 
JHN.5.10	Pas Yahúdí us se, jis ne shifá páí thí, kahne lage, ki Áj Sabt ká din hai; tujhe chárpáí uṭhání rawá nahíṉ. 
JHN.5.11	Us ne unheṉ jawáb diyá; Jis ne mujhe tandurust kiyá, usí ne mujhe farmáyá, ki Apní chárpáí uṭhákar chal phir. 
JHN.5.12	Unhoṉ ne us se púchhá, ki Wuh kann shaḳhs hai jis ne tujh se kahá; Chárpáí uṭhákar chal phir? 
JHN.5.13	Lekin jo shifá pá gayá thá, wuh na jántá thá ki kaun hai; kyúṉki bhíṛ ke sabab Yisúʻ waháṉ se ṭal gayá thá. 
JHN.5.14	In bátoṉ ke baʻd wuh Yisúʻ ko haikal meṉ milá. Us ne us se kahá; Dekh, tú tandurust ho gayá hai; phir gunáh na karná, aisá na ho ki tujh par is se bhí ziyáda áfat áe. 
JHN.5.15	Us ádmí ne jákar Yahúdíoṉ ko ḳhabar dí, ki Jis ne mujhe tandurust kiyá, wuh Yisúʻ hai. 
JHN.5.16	Is liye Yahúdí Yisúʻ ko satáne lage, kyúṉki wuh aise kám Sabt ke din kartá thá. 
JHN.5.17	Lekin Yisúʻ ne un se kahá, ki Merá Báp ab tak kám kartá hai, aur maiṉ bhí kám kartá húṉ. 
JHN.5.18	Is sabab se Yahúdí âur bhí ziyáda us ke qatl karne kí koshish karne lage, ki wuh na faqat Sabt ká hukm toṛtá, balki Ḳhudá ko ḳháss apná Báp kahkar apne áp ko Ḳhudá ke barábar banátá thá.
JHN.5.19	Pas Yisúʻ ne un se kahá;
JHN.5.19	Maiṉ tum se sach sach kahtá húṉ, ki Beṭá áp se kuchh nahíṉ kar saktá, siwá us ke jo Báp ko karte dekhtá hai; kyúṉki jin kámoṉ ko wuh kartá hai, unheṉ Beṭá bhí usí tarah kartá hai. 
JHN.5.20	Is liye ki Báp Beṭe ko ʻazíz rakhtá hai, aur jitne kám ḳhud kartá hai, use dikhátá hai; balki in se bhí baṛe kám use díkháegá, táki tum taʻajjub karo. 
JHN.5.21	Kyúṉki jis tarah Báp murdoṉ ko uṭhátá aur zinda kartá hai, usí tarah Beṭá bhí jinheṉ cháhtá hai zinda kartá hai. 
JHN.5.22	Kyúṉki Báp kisí kí ʻadálat bhí nahíṉ kartá, balki us ne ʻadálat ká sárá kám Beṭe ke supurd kiyá hai, 
JHN.5.23	táki sab log Beṭe kí ʻizzat kareṉ, jis tarah Báp kí ʻizzat karte haiṉ. Jo Beṭe kí ʻizzat nahíṉ kartá, wuh Báp kí, jis ne use bhejá, ʻizzat nahíṉ kartá. 
JHN.5.24	Maiṉ tum se sach sach kahtá húṉ, ki Jo merá kalám suntá, aur mere bhejnewále ká yaqín kartá hai, hamesha kí zindagí us kí hai, aur us par sazá ká hukm nahíṉ hotá, balki wuh maut se nikalkar zindagí meṉ dáḳhil ho gayá hai. 
JHN.5.25	Maiṉ tum se sach sach kahtá húṉ, ki Wuh waqt átá hai, balki abhí hai, ki murde Ḳhudá ke Beṭe kí áwáz suneṉge, âur jo suneṉge wuh jíeṉge. 
JHN.5.26	Kyúṉki jis tarah Báp apne áp meṉ zindagí rakhtá hai, usí tarah us ne Beṭe ko bhí yih baḳhshá, ki apne áp meṉ zindagí rakkhe; 
JHN.5.27	balki use ʻadá-lat karne ká bhí iḳhtiyár baḳhshá, is liye ki wuh ádamzád hai. 
JHN.5.28	Is se taʻajjub na karo, kyúṉki wuh waqt átá hai, ki jitne qabroṉ meṉ haiṉ us kí áwáz sunkar nikleṉge; 
JHN.5.29	jinhoṉ ne nekí kí hai, zindagí kí qiyámat ke wáste, aur jinhoṉ ne badí kí hai, sazá kí qiyámat ke wáste.
JHN.5.30	Maiṉ apne áp se kuchh nahíṉ kar saktá: jaisá suntá húṉ, ʻadálat kartá húṉ, aur merí ʻadálat rást hai; kyúṉki maiṉ apní marzí nahíṉ, balki apne bhejnewále kí marzí cháhtá húṉ. 
JHN.5.31	Agar maiṉ ḳhud apní gawáhí dúṉ, to merí gawáhí sachchí nahíṉ. 
JHN.5.32	Ek âur hai jo merí gawáhí detá hai, aur maiṉ jántá húṉ ki merí gawáhí jo wuh detá hai sachchí hai. 
JHN.5.33	Tum ne Yúhanná ke pás payám bhejá, aur us ne sachchái kí gawáhí dí hai. 
JHN.5.34	Lekin maiṉ apní nisbat insán ki gawáhí manzúr nahíṉ kartá: taubhí maiṉ yih báteṉ is liye kahtá húṉ ki tum naját páo. 
JHN.5.35	Wuh jaltá aur chamaktá húá chirág thá; aur tum ko kuchh ʻarse tak us kí raushní meṉ ḳhush rahná manzúr húá. 
JHN.5.36	Lekin mere pás jo gawáhí hai, wuh Yúhanná kí gawahí se baṛí hai: kyúṉki jo kám Báp ne mujhe púre karne ko diye, yaʻní yihí kám jo maiṉ kartá húṉ, wuh mere gawáh haiṉ ki Báp ne mujhe bhejá hai. 
JHN.5.37	Aur Báp jis ne mujhe bhejá hai, usí ne merí gawáhí dí hai. Tum ne na kabhí us kí áwáz suní hai, aur na us kí súrat dekhí; 
JHN.5.38	aur us ke kalám ko apne diloṉ meṉ qáim nahíṉ rakhte; kyúṉki jise us ne bhejá hai, us ká yaqín nahíṉ karte. 
JHN.5.39	Tum kitáb i muqaddas meṉ ḍhúṉḍhte ho; kyúṉki samajhte ho ki us meṉ hamesha kí zindagí tumheṉ miltí hai; aur yih wuh hai, jo merí gawáhí deti hai; 
JHN.5.40	phir bhí tum zindagí páne ke liye mere pás áná nahíṉ cháhte. 
JHN.5.41	Maiṉ ádmíoṉ se ʻizzat nahíṉ cháhtá. 
JHN.5.42	Lekin maiṉ tum ko jántá húṉ, ki tum meṉ Ḳhudá kí mahabbat nahíṉ. 
JHN.5.43	Maiṉ apne Báp ke nám se áyá húṉ, aur tum mujhe qubúl nahíṉ karte; agar koí âur apne hí nám se áe, to use qubúl kar loge. 
JHN.5.44	Tum jo ek dúsre se ʻizzat cháhte ho, aur wuh ʻizzat jo Ḳhudá e Wáhid kí taraf se hotí hai nahíṉ cháhte, kyúṉkar ímán lá sakte ho? 
JHN.5.45	Yih na samjho ki maiṉ Báp se tumhárí shikáyat karúṉgá: tumhárí shikáyat karnewálá to hai, yaʻní Músá, jis par tum ne ummed lagá rakkhí hai. 
JHN.5.46	Kyúṉki agar tum Músá ká yaqín karte, to merá bhí yaqín karte, is liye ki us ne mere haqq meṉ likhá hai. 
JHN.5.47	Lekin jab tum us ke nawishtoṉ ká yaqín nahíṉ karte, to merí bátoṉ ká kyúṉkar yaqín karoge?
JHN.6.1	In bátoṉ ke baʻd Yisúʻ Galíl kí jhíl, yaʻní Tibiriyás kí jhíl ke pár gayá. 
JHN.6.2	Aur baṛí bhíṛ us ke píchhe ho lí, kyúṉki jo muʻjize wuh bímároṉ par kártá thá, un ko wuh dekhte the. 
JHN.6.3	Yisúʻ paháṛ par chaṛh gayá, aur apne shágirdoṉ ke sáth waháṉ baithá. 
JHN.6.4	Aur Yahúdíoṉ kí ʻIʹd i Fasah nazdík thí. 
JHN.6.5	Pas jab Yisúʻ ne apní áṉkheṉ uṭhákar dekhá, ki mere pás baṛí bhíṛ á rahí hai, to Filippus se kahá, ki Ham in ke kháne ke liye kaháṉ se roṭiyáṉ mol leṉ? 
JHN.6.6	Magar us ne us ke ázmáne ke liye yih kahá; kyúṉki wuh áp jántá thá, ki maiṉ kyá karúṉgá. 
JHN.6.7	Filippus ne use jawáb diyá, ki Do sau dínár kí roṭiyáṉ in ke liye káfí na hoṉgí, ki har ék ko thoṛí bhí mil jáe. 
JHN.6.8	Us ke shágirdoṉ meṉ se ek ne, yaʻní Shamaʻún Patras ke bháí Andriyás ne, us se kahá; 
JHN.6.9	Yaháṉ ek laṛká hai, jis ke pás jau kí páṉch roṭiyáṉ, aur do machhliyáṉ haiṉ; magar yih itne logoṉ meṉ kyá haiṉ? 
JHN.6.10	Yisúʻ ne kahá, ki Logoṉ ko biṭháo. Aur us jagah bahut ghás thí. Pas wuh mard, jo taḳhmínan páṉch hazár the, baiṭh gaye. 
JHN.6.11	Yisúʻ ne wuh roṭiyáṉ líṉ, aur shukr karke unheṉ jo baiṭhe the báṉṭ díṉ; aur isí tarah machhliyoṉ meṉ se jis qadr cháhte the báṉṭ diyá. 
JHN.6.12	Jab wuh ser ho chuke, to us ne apne shágirdoṉ se kahá, ki Bache húe ṭukṛoṉ ko jamaʻ karo, táki kuchh záiʻ na ho. 
JHN.6.13	Chunáṉchi unhoṉ ne jamaʻ kiyá, aur jau kí páṉch roṭiyoṉ ke ṭukṛoṉ se, jo khánewáloṉ se bach rahe the, bárah ṭokriyáṉ bharíṉ. 
JHN.6.14	Pas jo muʻjiza us ne dikháyá wuh log use dekhkar kahne lage; Jo nabí dunyá meṉ ánewálá thá, fiʼlhaqíqat yihí hai.
JHN.6.15	Pas Yisúʻ yih maʻlúm karke, ki wuh ákar mujhe bádsháh banáne ke liye pakṛá cháhte haiṉ, phir paháṛ par akelá chalá gayá.
JHN.6.16	Phir jab shám húí, to us ke shágird jhíl ke kanáre gaye; 
JHN.6.17	aur kishtí par chaṛhkar jhíl ke pár Kafarnahúm ko chale játe the. Us waqt andherá ho gayá thá, aur Yisúʻ abhí tak un ke pás na áyá thá. 
JHN.6.18	Aur áṉdhí ke sabab jhíl meṉ maujeṉ uṭhne lagíṉ. 
JHN.6.19	Pas jab wuh kheté khete tín chár míl ke qaríb nikal gaye, to unhoṉ ne Yisúʻ ko jhíl par chalte, aur kishtí ke nazdík áte dekhá, aur ḍar gaye. 
JHN.6.20	Magar us ne un se kahá, ki Maiṉ húṉ; ḍaro nahíṉ. 
JHN.6.21	Pas wuh use kishtí par chaṛhá lene ko rází húe, aur fauran wuh kishtí us jagah já pahuṉchí jaháṉ wuh játe the.
JHN.6.22	Dúsre din us bhíṛ ne, jo jhíl ke pár khaṛí thí, yih dekhá ki yaháṉ ek ke siwá âur koí chhoṭí kishtí na thí, aur Yisúʻ apne shágirdoṉ ke sáth kishtí par sawár na húá thá, balki sirf us ke shágird chale gaye the; 
JHN.6.23	(lekin baʻz chhoṭí kishtíáṉ Tibiriyás se us jagah ke nazdík áíṉ, jaháṉ unhoṉ ne Ḳhudáwand ke shukr karne ke baʻd roṭí kháí thí:) 
JHN.6.24	pas jab bhíṛ ne dekhá, ki yaháṉ na Yisúʻ hai, na us ke shágird, to wuh ḳhud chhoṭí kishtíoṉ par chaṛhkar, Yisúʻ kí talásh meṉ Kafarnahúm ko áe, 
JHN.6.25	aur jhíl ke pár us se milkar kahá; Ai Rabbí, tú yaháṉ kab áyá? 
JHN.6.26	Yisúʻ ne un ke jawáb meṉ kahá; Maiṉ tum se sach sach kahtá húṉ Tum mujhe is liye nahíṉ ḍhúṉḍhte ki muʻjize dekhe, balki is liye ki tum roṭiyáṉ khákar ser húe. 
JHN.6.27	Fání ḳhurak ke liye mihnat na karo, balki us ḳhurák ke liye jo hamesha kí zindagí tak ṭhahrtí hai, jise Ibn i Ádam tumheṉ degá; kyúṉki Báp, yaʻní Ḳhudá ne usí par muhr kí hai. 
JHN.6.28	Pas unhoṉ ne us se kahá, ki Ham kyá kareṉ, táki Ḳhudá ke kám anjám deṉ? 
JHN.6.29	Yisúʻ ne jawáb meṉ un se kahá; Ḳhudá ká kám yih hai, ki jise us ne bhejá hai, us par ímán láo. 
JHN.6.30	Pas unhoṉ ne us se kahá; Phir tú kaun sá nishán dikhátá hai, táki ham dekhkar terá yaqín kareṉ? Tú kaun sá kám kartá hai? 
JHN.6.31	Hamáre bápdádá ne biyábán meṉ mann kháyá; chunáṉchi likhá hai, ki Us ne unheṉ kháne ke liye ásmán se roṭí dí. 
JHN.6.32	Yisúʻ ne un se kahá; Maiṉ tum se sach sach kahtá húṉ, ki Músá ne to wuh roṭí ásmán se tumheṉ na dí, lekin merá Báp tumheṉ ásmán se haqíqí roṭí detá hai. 
JHN.6.33	Kyúṉki Ḳhudá kí roṭí wuh hai, jo ásmán se utarker dunyá ko zindagí baḳhshtí hai. 
JHN.6.34	Unhoṉ ne us se kahá; Ai Ḳhudáwand, yih roṭí ham ko hamesha diyá kar. 
JHN.6.35	Yisúʻ ne un se kahá; Zindagí kí roṭí maiṉ húṉ: jo mere pás áe, wuh hargiz bhúká na hogá, aur jo mujh par ímán láe, wuh kabhí piyásá na hogá. 
JHN.6.36	Lekin maiṉ ne tum se kahá, ki Tum ne mujhe dekh liyá hai, phir bhí ímán nahíṉ láte. 
JHN.6.37	Jo kuchh Báp mujhe detá hai mere pás á jáegá; aur jo koí mere pás áegá, use maiṉ hargiz na nikálúṉgá. 
JHN.6.38	Kyúṉki maiṉ ásmán se utrá húṉ, na is liye ki apní marzí ke muwáfiq ʻamal karúṉ, balki is liye ki apne bhejnewále kí marzí ke muwáfiq ʻamal karúṉ. 
JHN.6.39	Aur mere bhejnewále kí marzí yih hai, ki jo kuchh us ne mujhe diyá hai, maiṉ us meṉ se kuchh kho na dúṉ, balki use áḳhirí din phir zinda karúṉ. 
JHN.6.40	Kyúṉki mere Báp kí marzí yih hai, ki jo koí Beṭe ko dekhe, aur us par ímán láe, hamesha kí zindagí páe; aur maiṉ use áḳhirí din phir zinda karúṉ.
JHN.6.41	Pas Yahúdí us par buṛbuṛáne lage, is liye ki us ne kahá thá; Jo roṭí ásmán se utrí, wuh maiṉ húṉ. 
JHN.6.42	Aur unhoṉ ne kahá; Kyá yih Yúsuf ká beṭá Yisúʻ nahíṉ, jis ke báp aur máṉ ko ham jánte haiṉ? ab kyúṉkar kahtá hai, ki Maiṉ ásmán se utrá húṉ? 
JHN.6.43	Yisúʻ ne jawáb meṉ un se kahá, ki Ápas meṉ na buṛbuṛáo. 
JHN.6.44	Koí mere pás nahíṉ á saktá, jab tak Báp, jis ne mujhe bhejá hai, use kheṉch na le; aur maiṉ use áḳhirí din phir zinda karúṉgá. 
JHN.6.45	Nabíoṉ ke sahífoṉ meṉ yih likhá hai, ki Wuh sab Ḳhudá kí taraf se taʻlím páe húe hoṉge. Jis kisí ne Báp se suná aur sikhá hai, wuh mere pás átá hai. 
JHN.6.46	Yih nahíṉ, ki kisí ne Báp ko dekhá hai, magar jo Ḳhudá kí taraf se hai, usí ne Báp ko dekhá hai. 
JHN.6.47	Maiṉ tum se sach sach kahtá húṉ, ki Jo ímán látá hai, hamesha kí zindagí us kí hai. 
JHN.6.48	Zindagí kí roṭí maiṉ húṉ. 
JHN.6.49	Tumháre bápdádá ne biyábán meṉ mann kháyá, aur mar gaye. 
JHN.6.50	Yih wuh roṭí hai jo ásmán se utartí hai, táki ádmí us meṉ se kháe aur na mare. 
JHN.6.51	Maiṉ húṉ wuh zindagí kí roṭí jo ásmán se utrí: agar koí is roṭí meṉ se kháe, to abad tak zinda rahegá; balki jo roṭí maiṉ jahán kí zindagí ke liye dúṉgá, wuh merá gosht hai.
JHN.6.52	Pas Yahúdí yih kahkar ápas meṉ jhagaṛne lage, ki Yih shaḳhs apná gosht hameṉ kyúṉkar kháne ko de saktá hai? 
JHN.6.53	Yisúʻ ne un se kahá; Maiṉ tum se sach sach kahtá húṉ, ki Jab tak tum Ibn i Ádam ká gosht na kháo, aur us ká ḳhún na piyo, tum meṉ zindagí nahíṉ. 
JHN.6.54	Jo merá gosht khátá, aur merá ḳhún pítá hai, hamesha kí zindagí us kí hai, aur maiṉ use áḳhirí din phir zinda karúṉgá. 
JHN.6.55	Kyúṉki merá gosht fiʼlhaqíqat kháne kí chíz aur merá ḳhún fiʼlhaqíqat píne kí chíz hai. 
JHN.6.56	Jo merá gosht khátá aur merá ḳhún pítá hai, wuh mujh meṉ qáim rahtá hai, aur maiṉ us meṉ. 
JHN.6.57	Jis tarah zinda Báp ne mujhe bhejá, aur maiṉ Báp ke sabab se zinda húṉ; isí tarah wuh bhí jo mujhe kháegá mere sabab se zinda rahegá. 
JHN.6.58	Jo roṭí ásmán se utrí yihí hai: bápdádá kí tarah nahíṉ ki kháyá, aur mar gaye; jo yih roṭí kháegá, wuh abad tak zinda rahegá. 
JHN.6.59	Yih báteṉ us ne Kafarnahúm ke ek ʻibádatḳháne meṉ taʻlím dete waqt kahíṉ. 
JHN.6.60	Is liye us ke shágirdoṉ meṉ se bahutoṉ ne sunkar kahá, ki Yih kalám nágawár hai; use kaun sun saktá hai? 
JHN.6.61	Yisúʻ ne apne jí meṉ jánkar ki mere shágird ápas meṉ is bát par buṛbuṛáte haiṉ, un se kahá; Kyá tum is bát se ṭhokar kháte ho? 
JHN.6.62	Agar tum Ibn i Ádam ko úpar játe dekhoge, jaháṉ wuh pahle thá, to kyá hogá? 
JHN.6.63	Zinda karnewálí to rúh hai; jism se kuchh fáida nahíṉ: jo báteṉ maiṉ ne tum se kahí haiṉ wuh rúh haiṉ, aur zindagí bhí haiṉ. 
JHN.6.64	Magar tum meṉ se baʻz aise haiṉ jo ímán nahíṉ láe. Kyúṉki Yisúʻ shurúʻ se jántá thá ki jo ímán nahíṉ láte, wuh kaun haiṉ, aur kaun mujhe pakaṛwáegá. 
JHN.6.65	Phir us ne kahá; Isí liye maiṉ ne tum se kahá thá, ki mere pás koí nahíṉ á saktá, jab tak Báp kí taraf se use yih taufíq na dí jáe.
JHN.6.66	Is par us ke shágirdoṉ meṉ se bahutere ulṭe phir gaye, aur is ke baʻd us ke sáth na rahe. 
JHN.6.67	Pas Yisúʻ ne un bárah se kahá; Kyá tum bhí chalá jáná cháhte ho? 
JHN.6.68	Shamaʻún Patras ne use jawáb diyá; Ai Ḳhudáwand, kis ke pás jáeṉ? hamesha kí zindagí kí báteṉ to tere hí pás haiṉ. 
JHN.6.69	Aur ham ímán láe aur ján gaye haiṉ, ki Ḳhudá ká Quddús tú hí hai. 
JHN.6.70	Yísúʻ ne unheṉ jawáb diyá; Kyá maiṉ ne tum bárah ko nahíṉ chun liyá? aur tum meṉ se ek shaḳhs shaitán hai. 
JHN.6.71	Us ne yih Shamaʻún Iskariyotí ke beṭe Yahúdáh kí nisbat kahá; kyúṉki yihí, jo un bárah meṉ se thá, use pakaṛwáne ko thá.
JHN.7.1	In bátoṉ ke baʻd Yisúʻ Galíl meṉ phirtá rahá, kyúṉki Yahúdiya meṉ phirná na cháhtá thá, is liye ki Yahúdí us ke qatl kí koshish meṉ the. 
JHN.7.2	Aur Yahúdíoṉ kí ʻIʹd i Ḳhiyám nazdík thí. 
JHN.7.3	Pas us ke bháiyoṉ ne us se kahá; Yaháṉ se rawána hokar Yahúdíya ko chalá já, táki jo kám tú kartá hai, unheṉ tere shágird bhí dekheṉ; 
JHN.7.4	kyúṉki aisá koí nahíṉ jo mashhúr honá cháhe, aur chhipkar kám kare. Agar tú yih kám kartá hai, to apne áp ko dunyá par záhir kar. 
JHN.7.5	Kyúṉki us ke bháí bhí us par ímán na láe the. 
JHN.7.6	Pas Yisúʻ ne un se kahá, ki Merá to abhí waqt nahíṉ áyá; magar tumháre liye sab waqt haiṉ. 
JHN.7.7	Dunyá tum se ʻadáwat nahíṉ kar saktí; lekin mujh se kartí hai, kyúṉki maiṉ us par gawáhí detá húṉ, ki us ke kám bure haiṉ. 
JHN.7.8	Tum ʻíd meṉ jáo: maiṉ abhí is ʻíd meṉ nahíṉ játá; kyúṉki abhí tak merá waqt púrá nahíṉ húá. 
JHN.7.9	Yih báteṉ un se kahkar wuh Galíl hí meṉ rahá.
JHN.7.10	Lekin jab us ke bháí ʻíd meṉ chale gaye, us waqt wuh bhí gayá, záhirá nahíṉ, balki goyá poshída. 
JHN.7.11	Pas Yahúdi use ʻíd meṉ yih kahkar ḍhúṉḍhne lage, ki Wuh kaháṉ hai? 
JHN.7.12	Aur logoṉ meṉ us kí bábat chupke chupke bahut sí guftgú húí: baʻz kahte the; Wuh nek hai: aur baʻz kahte the; Nahíṉ, balki wuh logoṉ ko gumráh kartá hai. 
JHN.7.13	Táham Yahúdíoṉ ke ḍar se koí shaḳhs us kí bábat sáf sáf na kahtá thá.
JHN.7.14	Aur jab ʻíd ke ádhe din guzar gaye, to Yisúʻ haikal meṉ jákar taʻlím dene lagá. 
JHN.7.15	Pas Yahúdíoṉ ne taʻajjub karke kahá, ki Is ko bagair paṛhe kyúṉkar ʻilm á gayá? 
JHN.7.16	Yisúʻ ne jawáb meṉ un se kahá, ki Merí taʻlím merí nahíṉ, balki mere bhejnewále kí hai. 
JHN.7.17	Agar koí us kí marzí par chalná cháhe, to wuh is taʻlím kí bábat ján jáegá ki Ḳhudá kí taraf se hai, yá maiṉ apní taraf se kahtá húṉ. 
JHN.7.18	Jo apní taraf se kuchh kahtá hai, wuh apní ʻízzat cháhtá hai: lekin jo apne bhejnewále kí ʻizzat cháhtá hai, wuh sachchá hai, aur us meṉ nárástí nahíṉ. 
JHN.7.19	Kyá Músá ne tumheṉ sharíʻat nahíṉ dí? taubhí tum meṉ se sharíʻat par koí ʻamal nahíṉ kartá. Tum kyúṉ mere qatl kí koshish meṉ ho? 
JHN.7.20	Logoṉ ne jawáb diyá; Tujh meṉ to badrúh hai; kaun tere qatl kí koshish meṉ hai? 
JHN.7.21	Yisúʻ ne jawáb meṉ un se kahá; Maiṉ ne ek kám kiyá, aur tum sab taʻajjub karte ho. 
JHN.7.22	Is sabab se Músá ne tumheṉ ḳhatna ká hukm diyá hai, (háláṉki wuh Músá kí taraf se nahíṉ, balki bápdádá se chalá áyá hai;) aur tum Sabt ke din ádmí ká ḳhatna karte ho. 
JHN.7.23	Jab Sabt ko ádmí ká ḳhatna kiyá játá hai, táki Músá kí sharíʻat ká hukm na ṭúṭe, to kyá mujh se is liye gusse ho ki maiṉ ne Sabt ke din ek ádmí ko biʼlkull achchhá kar diyá? 
JHN.7.24	Záhir ke muwáfiq faisala na karo, balki insáf se faisala karo.
JHN.7.25	Tab baʻz Yarúshalemí kahne lage; Kyá yih wuhí nahíṉ, jis ke qatl kí koshish ho rahí hai? 
JHN.7.26	Lekin dekho, yih sáf sáf kahtá hai, aur wuh us se kuchh nahíṉ kahte; kyá ho saktá hai ki sardároṉ ne sach sach ján liyá ki yih Masíh hai? 
JHN.7.27	Is ko to ham jánte haiṉ ki kaháṉ ká hai; magar Masíh jab áegá, to koí na jánegá ki wuh kaháṉ ká hai. 
JHN.7.28	Pas Yisúʻ ne haikal meṉ taʻlím dete waqt pukárkar kahá, ki Tum mujhe bhí jánte ho, aur yih bhí jánte ho ki maiṉ kaháṉ ká húṉ: aur maiṉ áp se nahíṉ áyá: magar jis ne mujhe bhejá hai, wuh sachchá hai; us ko tum nahíṉ jánte. 
JHN.7.29	Maiṉ use jántá húṉ; is liye ki maiṉ us kí taraf se húṉ, aur usí ne mujhe bhejá hai. 
JHN.7.30	Pas wuh us ke pakaṛne kí koshish karne lage; lekin is liye ki us ká waqt abhí na áyá thá, kisí ne us par háth na ḍálá. 
JHN.7.31	Magar bhíṛ meṉ se bahutere us par ímán láe, aur kahne lage, ki Masíh jab áegá, to kyá in se ziyáda muʻjize dikháegá, jo is ne dikháe? 
JHN.7.32	Farísíoṉ ne logoṉ ko suná ki us kí bábat chupke chupke yih guftgú karte haiṉ; pas sardár káhinoṉ aur Farísíoṉ ne us ke pakaṛne ko piyáde bheje. 
JHN.7.33	Yisúʻ ne kahá; Maiṉ âur thoṛe dinoṉ tak tumháre pás húṉ; phir apne bhejnewále ke pás chalá jáúṉgá. 
JHN.7.34	Tum mujhe ḍhúṉḍhoge, magar na páoge: aur jaháṉ maiṉ húṉ, tum nahíṉ á sakte. 
JHN.7.35	Yahúdíoṉ ne ápas meṉ kahá; Yih kaháṉ jáegá, ki ham ise na páeṉge? kyá un ke pás jáegá jo Yúnáníoṉ meṉ já ba já rahte haiṉ, aur Yúnáníoṉ ko taʻlím degá? 
JHN.7.36	Yih kyá bát hai jo is ne kahí, ki Tum mujhe ḍhúṉḍhoge, magar na páoge: aur jaháṉ maiṉ húṉ, tum nahíṉ á sakte?
JHN.7.37	Phir ʻid ke aḳhír din, jo ḳháss din hai, Yisúʻ khaṛá húá, aur pukárke kahá; Agar koí piyásá ho, to mere pás ákar piye. 
JHN.7.38	Jo mujh par ímán láegá, us ke andar se, jaisá ki kitáb i muqaddas meṉ áyá hai, zindagí ke pání kí nadiyáṉ járí hoṉgí. 
JHN.7.39	Us ne yih bát us Rúh kí bábat kahí, jise wuh páne ko the jo us par ímán láe; kyúṉki Rúh ab tak názil na húí thí, is liye ki Yisúʻ ab tak apne jalál ko na pahuṉchá thá. 
JHN.7.40	Pas bhíṛ meṉ se baʻz ne yih báteṉ sunkar kahá; Beshakk, yihí wuh Nabí hai. 
JHN.7.41	Auroṉ ne kahá; Yih Masíh hai. Aur baʻz ne kahá; Kyúṉ? kyá Masíh Galíl se áegá? 
JHN.7.42	Kyá kitáb i muqaddas meṉ yih nahíṉ áyá, ki Masíh Dáúd kí nasl aur Baitlahm ke gáṉw se áegá, jaháṉ ká Dáúd thá? 
JHN.7.43	Pas logoṉ meṉ us ke sabab se iḳhtiláf húá. 
JHN.7.44	Aur un meṉ se baʻz shaḳhs us ko pakaṛná cháhte the; magar kisí ne us par háth na ḍálá.
JHN.7.45	Pas piyáde sardár káhinoṉ aur Farísíoṉ ke pás áe, aur inhoṉ ne un se kahá; Tum use kyúṉ na láe? 
JHN.7.46	Piyádoṉ ne jawáb diyá, ki Insán ne kabhí aisá kalám nahíṉ kiyá. 
JHN.7.47	Farísíoṉ ne unheṉ jawáb diyá; Kyá tum bhí gumráh ho gaye? 
JHN.7.48	Bhalá, sardároṉ, yá Farísíoṉ meṉ se bhí koí us par ímán láyá? 
JHN.7.49	Magar yih ʻámm log, jo sharíʻat se wáqif nahíṉ, laʻnatí haiṉ. 
JHN.7.50	Níkudemus ne, jo pahle us ke pás áyá thá, aur un hí meṉ se thá, un se kahá; 
JHN.7.51	Kyá hamárí sharíʻat kisí shaḳhs ko mujrim ṭhahrátí hai, jab tak pahle us kí sunkar ján na le, ki wuh kyá kartá hai? 
JHN.7.52	Unhoṉ ne us ke jawáb meṉ kahá; Kyá tú bhí Galíl ká hai? Talásh kar aur dekh, ki Galíl meṉ se koí nabí nahíṉ uṭhne ká. 
JHN.7.53	[Phir un meṉ se har ek apne apne ghar chalá gayá:
JHN.8.1	magar Yisúʻ Zaitún ke paháṛ ko gayá. 
JHN.8.2	Subh sawere hí wuh phir haikal meṉ áyá, aur sab log us ke pás áe; aur wuh baiṭhkar unheṉ taʻlím dene lagá. 
JHN.8.3	Aur faqíh aur Farísí ek ʻaurat ko láe, jo ziná meṉ pakṛí gayí thí, aur use bích meṉ khaṛá karke Yisúʻ se kahá; 
JHN.8.4	Ai ustád, yih ʻaurat ziná meṉ ʻain fiʻl ke waqt pakṛí gayí hai. 
JHN.8.5	Tauret meṉ Músá ne ham ko hukm diyá ki aisí ʻauratoṉ ko saṉgsár kareṉ; pas tú is ʻaurat kí nisbat kyá kahtá hai? 
JHN.8.6	Unhoṉ ne use ázmáne ke liye yih kahá, táki us par ilzám lagáne ká koí sabab nikáleṉ. Magar Yisúʻ jhukkar unglí se zamín par likhne lagá. 
JHN.8.7	Jab wuh us se suwál karte hí rahe, to us ne sídhe hokar un se kahá, ki Jo tum meṉ begunáh ho, wuhí pahle us ke patthar máre. 
JHN.8.8	Aur phir jhukkar zamín par unglí se likhne lagá. 
JHN.8.9	Wuh yih sunkar baṛoṉ se lekar chhoṭoṉ tak ek ek karke nikal gaye, aur Yisúʻ akelá rah gayá, aur ʻaurat wahíṉ bích meṉ rah gayí. 
JHN.8.10	Yisúʻ ne sídhe hokar us se kahá; Ai ʻaurat yih log kaháṉ gaye? Kyá kisí ne tujh par hukm nahíṉ lagáyá? 
JHN.8.11	Us ne kahá; Ai Ḳhudáwand, kisí ne nahíṉ. Yisúʻ ne kahá; Maiṉ bhí tujh par hukm nahíṉ lagátá; já, phir gunáh na karná.]
JHN.8.12	Yisúʻ ne phir un se muḳhátib hokar kahá; Dunyá ká núr maiṉ húṉ; jo merí pairawí karegá, wuh andhere meṉ na chalegá, balki zindagí ká núr páegá. 
JHN.8.13	Farísíoṉ ne us se kahá; Tú apní gawáhí áp detá hai; terí gawáhí sachchí nahíṉ. 
JHN.8.14	Yisúʻ ne jawáb meṉ un se kahá; Agarchi maiṉ apní gawáhí áp detá húṉ, taubhí merí gawáhí sachchí hai, kyúṉki mujhe maʻlúm hai ki maiṉ kaháṉ se áyá húṉ, aur kaháṉ ko játá húṉ; lekin tum ko maʻlúm nahíṉ ki maiṉ kaháṉ se átá húṉ yá kaháṉ ko játá húṉ. 
JHN.8.15	Tum jism ke mutábiq faisala karte ho; maiṉ kisí ká faisala nahíṉ kartá. 
JHN.8.16	Aur agar maiṉ faisala karúṉ bhí, to merá faisala sachchá hai; kyúṉki maiṉ akelá nahíṉ, balki maiṉ húṉ, aur Báp hai jis ne mujhe bhejá hai. 
JHN.8.17	Aur tumhárí Tauret meṉ bhí likhá hai, ki do ádmíoṉ kí gawáhí milkar sachchí hotí hai. 
JHN.8.18	Ek to maiṉ ḳhud apní gawáhí detá húṉ, aur ek Báp jis ne mujhe bhejá merí gawáhí detá hai. 
JHN.8.19	Unhoṉ ne us se kahá; Terá Báp kaháṉ hai? Yisúʻ ne jawáb diyá; Na tum mujhe jánte ho, na mere Báp ko; agar mujhe jánte, to mere Báp ko bhí jánte. 
JHN.8.20	Us ne haikal meṉ taʻlim dete waqt yih báteṉ Baituʼl Mál meṉ kahíṉ; aur kisí ne us ko na pakṛá, kyúṉki abhí tak us ká waqt na áyá thá.
JHN.8.21	Us ne phir un se kahá; Maiṉ játá húṉ, aur tum mujhe ḍhúṉḍhoge, aur apne gunáh meṉ maroge; jaháṉ maiṉ játá húṉ tum nahíṉ á sakte. 
JHN.8.22	Pas Yahúdíoṉ ne kahá; Kyá wuh apne áp ko már dálegá, jo kahtá hai; Jaháṉ maiṉ játá húṉ tum nahíṉ á sakte? 
JHN.8.23	Us ne un se kahá; Tum níche ke ho; maiṉ úpar ká húṉ; tum dunyá ke ho; maiṉ dunyá ká nahíṉ húṉ. 
JHN.8.24	Is liye maiṉ ne tum se yih kahá, ki apne gunáhoṉ meṉ maroge; kyúṉki agar tum ímán na láoge ki maiṉ wuhí húṉ, to apne gunáhoṉ meṉ maroge. 
JHN.8.25	Unhoṉ ne us se kahá; Tú kaun hai? Yisúʻ ne un se kahá; Wuhí húṉ jo shurúʻ se tum se kahtá áyá húṉ. 
JHN.8.26	Mujhe tumhárí nisbat bahut kuchh kahná aur faisala karná hai. Lekin jis ne mujhe bhejá, wuh sachchá hai; aur jo maiṉ ne us se suná, wuhí dunyá se kahtá húṉ. 
JHN.8.27	Wuh na samjhe ki ham se Báp kí nisbat kahtá hai. 
JHN.8.28	Pas Yisúʻ ne kahá, ki Jab tum Ibn i Ádam ko úṉche par chaṛháoge, to jánoge ki maiṉ wuhí húṉ, aur apní taraf se kuchh nahíṉ kartá, balki jis tarah Báp ne mujhe sikháyá, usí tarah yih báteṉ kahtá húṉ. 
JHN.8.29	Aur jis ne mujhe bhejá, wuh mere sáth hai; us ne mujhe akelá nahíṉ chhoṛá; kyúṉki maiṉ hamesha wuhí kám kartá húṉ jo use pasand áte haiṉ. 
JHN.8.30	Jab wuh yih báteṉ kah rahá thá, to bahutere us par ímán láe.
JHN.8.31	Pas Yisúʻ ne un Yahúdíoṉ se kahá, jinhoṉ ne us ká yaqín kiyá thá, ki Agar tum mere kalám par qáim rahoge, to haqíqat meṉ mere shágird ṭhahroge, 
JHN.8.32	aur sachcháí se wáqif hoge, aur sachcháí tum ko ázád karegí. 
JHN.8.33	Unhoṉ ne use jawáb diyá; Ham to Ibráhím kí nasl se haiṉ, aur kabhí kisí kí gulámí meṉ nahíṉ rahe: tú kyúṉkar kahtá hai, ki Tum ázád kiye jáoge? 
JHN.8.34	Yisúʻ ne unheṉ jawáb diyá; Maiṉ tum se sach sach kahtá húṉ, ki Jo koí gunáh kartá hai, gunáh ká gulám hai. 
JHN.8.35	Aur gulám abad tak ghar meṉ nahíṉ rahtá; beṭá abad tak rahtá hai. 
JHN.8.36	Pas agar Beṭá tumheṉ ázád karegá, to tum wáqaʻí ázád hoge. 
JHN.8.37	Maiṉ jántá húṉ ki tum Ibráhím kí nasl se ho; taubhí mere qatl kí koshish meṉ ho, kyúṉki merá kalám tumháre dil meṉ jagah nahíṉ kartá. 
JHN.8.38	Maiṉ ne Jo apne Báp ke háṉ dekhá hai, wuh kahtá húṉ; aur tum ne jo apne báp se suná hai, wuh karte ho. 
JHN.8.39	Unhoṉ ne jawáb meṉ us se kahá; Hamárá báp to Ibráhím hai. Yisúʻ ne un se kahá; Agar tum Ibráhím ke farzand hote, to Ibráhím ke se kám karte. 
JHN.8.40	Lekin ab tum mujh jaise shaḳhs ke qatl kí koshish meṉ ho, jis ne tum ko wuhí haqq bát batáí jo Ḳhudá se suní. Ibráhím ne to yih nahíṉ kiyá thá. 
JHN.8.41	Tum apne báp ke se kám karte ho. Unhoṉ ne us se kahá; Ham harám se paidá nahíṉ húe; hamárá ek Báp hai, yaʻní Ḳhudá. 
JHN.8.42	Yisúʻ ne un se kahá; Agar Ḳhudá tumhárá Báp hotá, to tum mujh se mahabbat rakhte; is liye ki maiṉ Ḳhudá meṉ se niklá aur áyá húṉ; kyúṉki maiṉ áp se nahíṉ áyá, balki usí ne mujhe bhejá. 
JHN.8.43	Tum merí báteṉ kyúṉ nahíṉ samajhte? Is liye ki merá kalám sun nahíṉ sakte. 
JHN.8.44	Tum apne báp Iblís se ho, aur apne báp kí ḳhwáhishoṉ ko púrá karná cháhte ho. Wuh shurúʻ hí se ḳhúní hai, aur sachcháí par qáim nahíṉ rahá, kyúṉki us meṉ sachcháí hai nahíṉ. Jab wuh jhúṭh boltá hai, to apní hí si kahtá hai; kyúṉki wuh jhúṭhá hai, balki jhúṭh ká báp hai. 
JHN.8.45	Lekin maiṉ jo sach boltá húṉ, isí liye tum merá yaqín nahíṉ karte. 
JHN.8.46	Tum meṉ kaun mujh par gunáh sábit kartá hai? Agar maiṉ sach boltá húṉ, to merá yaqín kyúṉ nahíṉ karte? 
JHN.8.47	Jo Ḳhudá se hotá hai, wuh Ḳhudá kí báteṉ suntá hai: tum is liye nahíṉ sunte ki Ḳhudá se nahíṉ ho. 
JHN.8.48	Yahúdíoṉ ne jawáb meṉ us se kahá; Kyá ham ḳhúb nahíṉ kahte ki tú Sámarí hai, aur tujh meṉ badrúh hai? 
JHN.8.49	Yisúʻ ne jawáb diyá, ki Mujh meṉ badrúh nahíṉ; magar maiṉ apne Báp kí ʻizzat kartá húṉ, aur tum merí beʻizzatí karte ho. 
JHN.8.50	Lekin maiṉ apní buzurgí nahíṉ cháhtá; háṉ, ek hai jo use cháhtá, aur faisala kartá hai. 
JHN.8.51	Maiṉ tum se sach sach kahtá húṉ, ki Agar koí shaḳhs mere kalám par ʻamal karegá, to abad tak kabhí maut ko na dekhegá. 
JHN.8.52	Yahúdíoṉ ne us se kahá, ki Ab ham ne ján liyá ki tujh meṉ badrúh hai. Ibráhím mar gayá, aur nabí mar gaye; magar tú kahtá hai, ki Agar koí mere kalám par ʻamal karegá, to abad tak kabhí maut ká maza na chakkhegá. 
JHN.8.53	Hamárá báp Ibráhím jo mar gayá, kyá tú us se baṛá hai? aur nabí bhí mar gaye; tú apne áp ko kyá ṭhahrátá hai? 
JHN.8.54	Yisúʻ ne jawáb diyá; Agar maiṉ áp apní baṛáí karúṉ, to merí baṛáí kuchh nahíṉ. Lekin merí baṛáí merá Báp kartá hai, jise tum kahte ho ki hamárá Ḳhudá hai: 
JHN.8.55	tum ne use nahíṉ jáná: lekin maiṉ use jántá húṉ; aur agar kahúṉ ki use nahíṉ jántá, to tumhárí tarah jhúṭhá banúṉgá: magar maiṉ use jántá, aur us ke kalám par ʻamal kartá húṉ. 
JHN.8.56	Tumhárá báp Ibráhím merá din dekhne kí ummed par bahut ḳhush thá; chunáṉchi us ne dekhá, aur ḳhush húá. 
JHN.8.57	Yahúdíoṉ ne us se kahá, ki Terí ʻumr to abhí pachás baras kí nahíṉ; phir tú ne Ibráhím ko dekhá? 
JHN.8.58	Yisúʻ ne un se kahá; Maiṉ tum se sach sach kahtá húṉ; Peshtar us se ki Ibráhím paidá húá, maiṉ húṉ. 
JHN.8.59	Pas unhoṉ ne us ke márne ko patthar uṭháe; magar Yisúʻ chhipkar haikal se nikal gayá.
JHN.9.1	Phir us ne játe meṉ ek shaḳhs ko dekhá, jo janam ká andhá thá. 
JHN.9.2	Aur us ke shágirdoṉ ne us se púchhá, ki Ai Rabbí, kis ne gunáh kiyá thá, jo yih andhá paidá húá; is shaḳhs ne, yá is ke máṉ báp ne? 
JHN.9.3	Yisúʻne jawáb diyá, ki Na is ne gunáh kiyá thá, na is ke máṉ báp ne: balki yih is liye húá ki Ḳhudá ke kám us meṉ záhir hoṉ. 
JHN.9.4	Jis ne mujhe bhejá hai, hameṉ us ke kám din hí din meṉ karne zarúr haiṉ: wuh rát ánewálí hai jis meṉ koí shaḳhs kám nahíṉ kar saktá. 
JHN.9.5	Jab tak maiṉ dunyá meṉ húṉ, dunyá ká núr húṉ. 
JHN.9.6	Yih kahkar us ne zamín par thúká, aur thúk se miṭṭí sání, aur wuh miṭṭí andhe kí áṉkhoṉ par lagákar 
JHN.9.7	us se kahá; Já, Shíloḳh ke hauz meṉ dho le, (jis ká tarjuma Bhejá Húá hai). Pas us ne jákar dhoyá, aur biná hokar wápas áyá. 
JHN.9.8	Pas paṛausí aur jin jin logoṉ ne pahle us ko bhíkh máṉgte dekhá thá, kahne lage; Kyá yih wuh nahíṉ, jo baiṭhá bhíkh máṉgá kartá thá? 
JHN.9.9	Baʻz ne kahá; Yih wuhí hai: auroṉ ne kahá, ki Nahíṉ; lekin koí us ke hamshakl hai: us ne kahá; Maiṉ wuhí húṉ. 
JHN.9.10	Pas wuh us se kahne lage, Phir terí áṉkheṉ kyúṉkar khul gayíṉ? 
JHN.9.11	Us ne jawáb diyá, ki Us shaḳhs ne jis ká nám Yisúʻ hai miṭṭí sání, aur merí áṉkhoṉ par lagákar mujh se kahá, kí Shíloḳh meṉ jákar dho le: pas maiṉ gayá, aur dhokar bíná ho gayá. 
JHN.9.12	Unhoṉ ne us se kahá; Wuh kaháṉ hai? Us ne kahá; Maiṉ nahíṉ jántá.
JHN.9.13	Log us shaḳhs ko jo pahle andhá thá Farísíoṉ ke pás le gaye. 
JHN.9.14	Aur jis roz Yisúʻ ne miṭṭí sánkar us kí áṉkheṉ kholí thíṉ, wuh Sabt ká din thá. 
JHN.9.15	Phir Farísíoṉ ne bhí us se púchhá; Tú kis tarah bíná húá? Us ne un se kahá, ki Us ne merí áṉkhoṉ par miṭṭí lagáí, phir maiṉ ne dho liyá, aur ab bíná úṉ. 
JHN.9.16	Pas baʻz Farísí kahne lage; Yih ádmí Ḳhudá kí taraf se nahíṉ, kyúṉki Sabt ke din ko nahíṉ mántá. Magar baʻz ne kahá, ki Gunahgár ádmí kyúṉkar aise muʻjize dikhá saktá hai? Pas un meṉ iḳhtiláf húá. 
JHN.9.17	Unhoṉ ne phir us andhe se kahá, ki Us ne jo terí áṉkheṉ kholíṉ, tú us ke haqq meṉ kyá kahtá hai? Us ne kahá, Wuh nabí hai. 
JHN.9.18	Lekin Yahúdíoṉ ko yaqín na áyá ki yih andhá thá aur bíná ho gayá hai, jab tak unhoṉ ne us ke máṉ báp ko jo bíná ho gayá thá bulákar 
JHN.9.19	un se na púchh liyá, ki Kyá yih tumhárá beṭá hai, jise tum kahte ho ki andhá paidá húá thá? Phir wuh ab kyúṉkar dekhtá hai? 
JHN.9.20	Us ke máṉ báp ne jawáb meṉ kahá; Ham jánte haiṉ, ki yih hamárá beṭá hai, aur andhá paidá húá thá; 
JHN.9.21	lekin yih ham nahíṉ jánte ki ab wuh kyúṉkar dekhtá hai, aur na yih jánte haiṉ ki kis ne us kí áṉkheṉ kholíṉ; wuh to bálig hai; usí se púchho; wuh apná hál áp kah degá. 
JHN.9.22	Yih us ke mán báp ne Yahúdíoṉ ke ḍar se kahá: kyúṉki Yahúdí eká kar chuke the, ki agar koí us ke Masíh hone ká iqrár kare, to ʻibádatḳháne se ḳhárij kiyá jáe. 
JHN.9.23	Is wáste us ke máṉ báp ne kahá, ki Wuh bálig hai; usí se púchho. 
JHN.9.24	Pas unhoṉ ne us shaḳhs ko jo andhá thá dobára bulákar kahá, ki Ḳhudá kí tamjíd kar: ham to jánte haiṉ ki yih ádmí gunahgár hai. 
JHN.9.25	Us ne jawáb diyá: Maiṉ nahíṉ jántá ki wuh gunahgár hai yá nahíṉ: ek bát jántá húṉ, ki maiṉ andhá thá, ab bíná húṉ. 
JHN.9.26	Phir unhoṉ ne us se kahá, ki Us ne tere sáth kyá kiyá? kis tarah terí áṉkheṉ kholíṉ? 
JHN.9.27	Us ne unheṉ jawáb diyá; Maiṉ to tum se kah chuká, aur tum ne na suná; dobára kyúṉ sunná cháhte ho? kyá tum bhí us ke shágird honá cháhte ho? 
JHN.9.28	Wuh use burá bhalá kahkar bole, ki Tú hí us ká shágird hai; ham to Músá ke shágird haiṉ. 
JHN.9.29	Ham jánte haiṉ ki Ḳhudá ne Músá ke sáth kalám kiyá hai; magar is shaḳhs ko nahíṉ jánte ki kaháṉ ká hai. 
JHN.9.30	Us ádmí ne jawáb meṉ un se kahá; Yih to taʻajjub kí bát hai, ki tum nahíṉ jánte ki wuh kaháṉ ká hai, háláṉki us ne merí áṉkheṉ kholíṉ. 
JHN.9.31	Ham jánte haiṉ ki Ḳhudá gunahgároṉ kí nahíṉ suntá; lekin agar koí ḳhudáparast ho, aur us kí marzí par chale, to wuh us kí suntá hai. 
JHN.9.32	Dunyá ke shurúʻ se kabhí sunne meṉ nahíṉ áyá, kí kisí ne janam ke andhe kí áṉkheṉ kholí hoṉ. 
JHN.9.33	Agar yih shaḳhs Ḳhudá kí taraf se na hotá, to kuchh na kar saktá. 
JHN.9.34	Unhoṉ ne jawáb meṉ us se kahá; Tú to biʼlkull gunáhoṉ meṉ paidá húá, tú ham ko kyá sikhátá hai? aur unhoṉ ne use báhar nikál diyá.
JHN.9.35	Yisúʻ ne suná ki unhoṉ ne use báhar nikál diyá; aur jab us se milá, to kahá; Kyá tú Ḳhudá ke Beṭe par ímán látá hai? 
JHN.9.36	Us ne jawáb meṉ kahá; Ai Ḳhudáwand, wuh kaun hai, ki maiṉ us par ímán láúṉ? 
JHN.9.37	Yisúʻ ne us se kahá; Tú ne to use dekhá hai; aur jo tujh se báteṉ kartá hai wuhí hai. 
JHN.9.38	Us ne kahá; Ai Ḳhudáwand, maiṉ ímán látá húṉ: aur use sijda kiyá. 
JHN.9.39	Yisúʻ ne kahá; Maiṉ dunyá meṉ ʻadálat ke liye áyá húṉ, táki jo nahíṉ dekhte wuh dekheṉ, aṉr jo dekhte haiṉ wuh andhe ho jáeṉ. 
JHN.9.40	Jo Farísí us ke sáth the, unhoṉ ne yih báteṉ sunkar us se kahá; Kyá ham bhí andhe haiṉ? 
JHN.9.41	Yisúʻ ne un se kahá, ki Agar tum andhe hote, to gunahgár na ṭhahrte: magar ab kahte ho, ki Ham dekhte haiṉ; pas tumhárá gunáh qáim rahtá hai.
JHN.10.1	Maiṉ tum se sach sach kahtá húṉ, ki Jo koí darwáze se bheṛḳháne meṉ dáḳhil nahíṉ hotá, balki âur kisí taraf se chaṛh játá hai, wuh chor aur ḍákú hai. 
JHN.10.2	Lekin jo darwáze se dáḳhil hotá hai, wuh bheṛoṉ ká charwáhá hai. 
JHN.10.3	Us ke liye darbán darwáza khol detá hai; aur bheṛeṉ us kí áwáz suntí haiṉ: aur wuh apní bheṛoṉ ko nám ba nám bulákar báhar le játá hai. 
JHN.10.4	Jab wuh apní sab bheṛoṉ ko báhar nikál chuktá hai, to un ke áge áge chaltá hai, aur bheṛeṉ us ke píchhe píchhe ho letí haiṉ; kyúṉki wuh us kí áwáz pahchántí haiṉ. 
JHN.10.5	Magar wuh gair shaḳhs ke píchhe na jáeṉgí, balki us se bhágeṉgí; kyúṉki gairoṉ kí áwáz nahíṉ pahchántíṉ. 
JHN.10.6	Yisúʻ ne un se yih tamsíl kahí: lekin wuh na samjhe ki yih kyá báteṉ haiṉ jo ham se kahtá hai.
JHN.10.7	Pas Yisúʻ ne un se phir kahá; Maiṉ tum se sach sach kahtá húṉ, ki Bheṛoṉ ká darwáza maiṉ húṉ 
JHN.10.8	Jitne mujh se pahle áe, sab chor aur ḍákú haiṉ; magar bheṛoṉ ne un kí na suní. 
JHN.10.9	Darwáza maiṉ húṉ: agar koí mujh se dáḳhil ho, to naját páegá, aur andar báhar áyá jáyá karegá, aur chárá páegá. 
JHN.10.10	Chor nahíṉ átá, magar churáne aur már ḍálne aur halák karne ko. Maiṉ is liye áyá ki wuh zindagí páeṉ, aur kasrat se páeṉ. 
JHN.10.11	Achchhá charwáhá maiṉ húṉ: achchhá charwáhá bheṛoṉ ke liye apní ján detá hai. 
JHN.10.12	Mazdúr jo na charwáhá hai, na bheṛoṉ ká málik, bheṛiye ko áte dekhkar bheṛoṉ ko chhoṛke bhág játá hai, aur bheṛiyá un ko pakaṛtá aur paráganda kartá hai. 
JHN.10.13	Wuh is liye bhág játá hai, ki mazdúr hai, aur us ko bheṛoṉ kí fikr nahíṉ. 
JHN.10.14	Achchhá charwáhá maiṉ húṉ; jis tarah Báp mujhe jántá hai, aur maiṉ Báp ko jántá húṉ, 
JHN.10.15	isí tarah maiṉ apní bheṛoṉ ko jántá húṉ, aur merí bheṛeṉ mujhe jántí haiṉ; aur maiṉ bheṛoṉ ke liye apní ján detá húṉ. 
JHN.10.16	Aur merí âur bhí bheṛeṉ haiṉ, jo is bheṛḳháne kí nahíṉ. Mujhe un ká bhí láná zarúr hai; aur wuh merí áwáz suneṉgí; phir ek hí galla aur ek hí charwáhá hogá. 
JHN.10.17	Báp mujh se is liye mahabbat rakhtá hai, ki maiṉ apní ján detá húṉ táki use phir le lúṉ. 
JHN.10.18	Koí use mujh se chhíntá nahíṉ, balki maiṉ use áp hí detá húṉ. Mujhe us ke dene ka bhí iḳhtiyár hai, aur us ke phir lene ká bhí iḳhtiyár hai. Yih hukm mere Báp se mujhe milá.
JHN.10.19	In bátoṉ ke sabab Yahúdíoṉ meṉ phir iḳhtiláf húá. 
JHN.10.20	Un meṉ se bahutere to kahne lage, ki Us meṉ badrúh hai, aur wuh díwána hai; tum us kí kyúṉ sunte ho? 
JHN.10.21	Auroṉ ne kahá; Yih aise shaḳhs kí báteṉ nahíṉ jis meṉ badrúh ho. Kyá badrúh andhoṉ kí áṉkheṉ khol saktí hai?
JHN.10.22	Yarúshalem meṉ ʻIʹd i Tajdíd húí; aur jáṛe ká mausim thá: 
JHN.10.23	aur Yisúʻ haikal ke andar Sulaimání barámade meṉ ṭahal rahá thá. 
JHN.10.24	Pas Yahúdíoṉ ne us ke gird jamaʻ hokar us se kahá; Tú kab tak hamáre dil ko ḍáṉwáḍol rakkhegá? agar tú Masíh hai, to ham se sáf kah de. 
JHN.10.25	Yisúʻ ne unheṉ jawáb diyá, ki Maiṉ ne to tum se kah diyá, magar tum yaqín nahíṉ karte; jo kám maiṉ apne Báp ke nám se kartá húṉ, wuhí mere gawáh haiṉ. 
JHN.10.26	Lekin tum is liye yaqín nahíṉ karte, kí meri bheṛoṉ meṉ se nahíṉ ho. 
JHN.10.27	Merí bheṛeṉ merí áwáz suntí haiṉ, aur maiṉ unheṉ jántá húṉ, aur wuh mere píchhe píchhe chaltí haiṉ: 
JHN.10.28	aur maiṉ unheṉ hamesha kí zindagí baḳhshtá húṉ; aur wuh abad tak kabhí halák na hoṉgí, aur koí unheṉ mere háth se chhín na legá. 
JHN.10.29	Merá Báp, jis ne mujhe wuh dí haiṉ, sab se baṛá hai; aur koí unheṉ Báp ke háth se nahíṉ chhín saktá. 
JHN.10.30	Maiṉ aur Báp ek haiṉ. 
JHN.10.31	Yahúdíoṉ ne use saṉgsár karne ke liye phir patthar uṭháe. 
JHN.10.32	Yísúʻ ne unheṉ jawáb diyá, kí Maiṉ ne tum ko Báp kí taraf se bahutere achchhe kám dikháe haiṉ; un meṉ se kis kám ke sabab mujhe saṉgsár karte ho? 
JHN.10.33	Yahúdíoṉ ne use jawáb diyá, ki Achchhe kám ke sabab nahíṉ, balki kufr ke sabab tujhe saṉgsár karte haiṉ, aur is liye kí tú ádmí hokar apne áp ko Ḳhudá banátá hai. 
JHN.10.34	Yísúʻ ne unheṉ jawáb diyá; Kyá tumhárí sharíʻat meṉ yih nahíṉ likhá hai ki Maiṉ ne kahá; Tum ḳhudá ho? 
JHN.10.35	Jab ki us ne unheṉ ḳhudá kahá, jin ke pás Ḳhudá ká kalám áyá, (aur kitáb i muqaddas ká bátil honá mumkin nahíṉ;) 
JHN.10.36	áyá tum us shaḳhs se jise Báp ne muqaddas karke dunyá meṉ bhejá, kahte ho ki Tú kufr baktá hai, is liye ki maiṉ ne kahá; Maiṉ Ḳhudá ká Beṭá húṉ? 
JHN.10.37	Agar maiṉ apne Báp ke kám nahíṉ kartá, to merá yaqín na karo. 
JHN.10.38	Lekin agar maiṉ kartá húṉ, to go merá yaqín na karo, magar un kamoṉ ká to yaqín karo; táki tum jáno aur samjho ki Báp mujh meṉ hai, aur maiṉ Báp meṉ. 
JHN.10.39	Unhoṉ ne phir us ke pakaṛne kí koshish kí, lekin wuh un ke háth se nikal gayá.
JHN.10.40	Wuh phir Yardan ke pár us jagah chalá gayá, jaháṉ Yúhanná pahle baptisma diyá kartá thá, aur wahíṉ rahá. 
JHN.10.41	Aur bahutere us ke pás áe; aur kahte the, ki Yúhanná ne koí muʻjiza nahíṉ dikháyá; magar jo kuchh Yúhanná ne is ke haqq meṉ kahá thá, wuh sach thá. 
JHN.10.42	Aur waháṉ bahutere us par ímán láe.
JHN.11.1	Maryam aur us kí bahin Marthá ke gáṉw Baitʻaniyyáh ká Laʻzar nám ek ádmí bímár thá. 
JHN.11.2	Yih wuhí Maryam thí, jis ne Ḳhudáwand par ʻitr ḍálkar apne báloṉ se us ke páṉw poṉchhe; isí ká bháí Laʻzar bímár thá. 
JHN.11.3	Pas us kí bahinoṉ ne use yih kahlá bhejá, ki Ai Ḳhudáwand, dekh, jise tú ʻazíz rakhtá hai, wuh bímár hai. 
JHN.11.4	Yisúʻ ne sunkar kahá, ki Yih bímárí maut kí nahíṉ, balki Ḳhudá ke jalál ke liye hai, táki us ke wasíle se Ḳhudá ke Beṭe ká jalál záhir ho. 
JHN.11.5	Aur Yisúʻ Marthá aur us kí bahin aur Laʻzar se mahabbat rakhtá thá. 
JHN.11.6	Pas jab us ne suná ki wuh bímár hai, to jis jagah thá, wahíṉ do din âur rahá; 
JHN.11.7	phir is ke baʻd shágirdoṉ se kahá, Áo, phir Yahúdiya ko chalen. 
JHN.11.8	Shágirdoṉ ne us se kahá; Ai Rabbí, abhí to Yahúdí tujhe saṉgsár karná cháhte the, aur tú phir waháṉ játá hai? 
JHN.11.9	Yisúʻ ne jawáb diyá; Kyá din ke bárah ghanṭe nahíṉ hote? Agar koí din ko chale, to ṭhokar nahíṉ khátá, kyúṉki wuh dunyá kí raushní dekhtá hai. 
JHN.11.10	Lekin agar koí rát ko chale, to ṭhokar khátá hai, kyúṉki us meṉ raushní nahíṉ. 
JHN.11.11	Us ne yih báteṉ kahíṉ, aur is ke baʻd un se kahne lagá, ki Hamárá dost Laʻzar so gayá hai, lekin maiṉ use jagáne játá húṉ. 
JHN.11.12	Pas shágirdoṉ ne us se kahá; Ai Ḳhudáwand, agar so gayá hai, to bach jáegá. 
JHN.11.13	Yisúʻ ne to us kí maut kí bábat kahá thá; magar wuh samjhe ki árám kí níṉd kí bábat kahá. 
JHN.11.14	Tab Yisúʻ ne un se sáf kah diyá, ki Laʻzar mar gayá. 
JHN.11.15	Aur maiṉ tumháre sabab se ḳhush húṉ ki waháṉ na thá, táki tum ímán láo; lekin áo, ham us ke pás chaleṉ. 
JHN.11.16	Pas Tomá ne, jise Tauam kahte the, apne sáth ke shágirdoṉ se kahá, ki Áo, ham bhí chaleṉ táki us ke sáth mareṉ.
JHN.11.17	Pas Yisúʻ ko ákar maʻlúm húá, ki use qabr meṉ rakkhe chár din húe. 
JHN.11.18	Baitʻaniyyáh Yarúshalem ke nazdík, koí do míl ke fásile par thá. 
JHN.11.19	Aur bahut se Yahúdí Marthá aur Maryam ko bhái ke báre meṉ tasallí dene áe the. 
JHN.11.20	Pas Marthá Yisúʻ ke áne kí ḳhabar sunkar us se milne ko gayí: lekin Maryam ghar meṉ baiṭhí rahí. 
JHN.11.21	Marthá ne Yisúʻ se kahá, ki Ai Ḳhudáwand, agar tú yaháṉ hotá, to merá bháí na martá. 
JHN.11.22	Aur ab bhí maiṉ jántí húṉ, ki jo kuchh tú Ḳhudá se máṉgegá, wuh tujhe degá. 
JHN.11.23	Yisúʻ ne us se kahá; Terá bháí jí uṭhegá. 
JHN.11.24	Marthá ne us se kahá; Maiṉ jántí húṉ, ki qiyámat meṉ áḳhirí din jí uṭhegá. 
JHN.11.25	Yisúʻ ne us se kahá; Qiyámat aur zindagí to maiṉ húṉ: jo mujh par ímán látá hai, go wuh mar jáe, taubhí zinda rahegá: 
JHN.11.26	aur jo koí zinda hai aur mujh par ímán látá hai, wuh abad tak kabhí na maregá. Kyá tú is par ímán rakhtí hai? 
JHN.11.27	Us ne us se kahá; Háṉ, ai Ḳhudáwand; maiṉ ímán lá chukí húṉ, ki Ḳhudá ká Beṭá Masíh, jo dunyá meṉ ánewálá thá, tú hí hai. 
JHN.11.28	Yih kahkar wuh chalí gayí, aur chupke se apní bahin Maryam ko bulákar kahá, ki Ustád yahíṉ hai, aur tujhe bulátá hai. 
JHN.11.29	Wuh sunte hí jald uṭhkar us ke pás áí. (
JHN.11.30	Yisúʻ abhí gáṉw meṉ nahíṉ pahuṉchá thá, balki usí jagah thá jaháṉ Marthá use milí thí.) 
JHN.11.31	Pas jo Yahúdí ghar meṉ us ke pás the, aur use tasallí de rahe the, yih dekhkar ki Maryam jald uṭhke bahar gayí, is ḳhayál se us ke píchhe ho liye ki wuh qabr par rone játí hai. 
JHN.11.32	Jab Maryam us jagah pahuṉchí jaháṉ Yisúʻ thá, aur use dekhá, to us ke qadamoṉ par girke us se kahá; Ai Ḳhudáwand, agar tú yaháṉ hotá, to merá bháí na martá. 
JHN.11.33	Jab Yisúʻ ne use aur un Yahúdíoṉ ko jo us ke sáth áe the rote dekhá, to dil meṉ niháyat ranjída húá, aur ghabrákar kahá; 
JHN.11.34	Tum ne use kaháṉ rakkhá hai? Unhoṉ ne kahá; Ai Ḳhudáwand, chalkar dekh le. 
JHN.11.35	Yisúʻ ke áṉsú bahne lage. 
JHN.11.36	Pas Yahúdíoṉ ne kahá; Dekho, wuh is ko kaisá ʻazíz thá. 
JHN.11.37	Lekin un meṉ se baʻz ne kahá; Kyá yih shaḳhs, jis ne andhe kí áṉkheṉ kholíṉ, itná na kar saká ki yih ádmí na martá? 
JHN.11.38	Yisúʻ phir apne dil meṉ niháyat ranjída hokar qabr par áyá. Wuh ek gár thá, aur us par patthar dhará thá. 
JHN.11.39	Yisúʻ ne kahá, ki Patthar uṭháo. Us mare húe shaḳhs kí bahin Marthá ne us se kahá; Ai Ḳhudáwand, us meṉ se to ab badbú átí hai, kyúṉki use chár dín ho gaye. 
JHN.11.40	Yisúʻ ne us se kahá; Kyá maiṉ ne tujh se kahá na thá, ki Agar tú ímán láegí, to Ḳhudá ká jalál dekhegí. 
JHN.11.41	Pas unhoṉ ne us patthar ko uṭháyá. Phir Yisúʻ ne áṉkheṉ uṭhákar kahá; Ai Báp, maiṉ terá shukr kartá húṉ ki tú ne merí sun lí. 
JHN.11.42	Aur mujhe to maʻlúm thá ki tú hamesha merí suntá hai: magar in logoṉ ke báʻis jo ás pás khaṛe haiṉ maiṉ ne yih kahá, táki wuh ímán láeṉ ki tú hí ne mujhe bhejá hai. 
JHN.11.43	Aur yih kahkar us ne baland áwáz se pukárá, ki Ai Laʻzar, nikal á. 
JHN.11.44	Jo mar gayá thá wuh kafan se háth páṉw bandhe húe nikal áyá; aur us ká chihra rúmál se lipṭá húá thá. Yisúʻ ne un se kahá; Use kholkar jáne do.
JHN.11.45	Pas bahutere Yahúdí jo Maryam ke pás áe the, aur jinhoṉ ne Yisúʻ ká yih kám dekhá thá, us par ímán le áe. 
JHN.11.46	Magar un meṉ se baʻz ne Farísíoṉ ke pás jákar unheṉ Yisúʻ ke kámoṉ kí ḳhabar dí.
JHN.11.47	Pas sardár káhinoṉ aur Farísíoṉ ne sadr ʻadálat ke logoṉ ko jamaʻ karke kahá, Ham karte kyá haiṉ? yih ádmí to bahut muʻjize dikhátá hai. 
JHN.11.48	Agar ham use yúṉ hí chhoṛ deṉ, to sab us par ímán le áeṉge, aur Romí ákar hamárí jagah aur qaum donoṉ par qabza kar leṉge. 
JHN.11.49	Aur un meṉ se Káifá nám ek shaḳhs ne, jo us sál sardár káhin thá, un se kahá; Tum kuchh nahíṉ jánte, 
JHN.11.50	aur na sochte ho ki tumháre liye yihí bihtar hai, ki ek ádmí ummat ke wáste mare, na ki sárí qaum halák ho. 
JHN.11.51	Magar us ne yih apní taraf se nahíṉ kahá, balki us sál sardár káhin hokar nubuwwat kí, ki Yisúʻ us qaum ke wáste maregá; 
JHN.11.52	aur na sirf us qaum ke wáste, balki is wáste bhí ki Ḳhudá ke paráganda farzandoṉ ko jamaʻ karke ek kar de. 
JHN.11.53	Pas wuh usí roz se us ke qatl karne ká mashwara karne lage.
JHN.11.54	Pas us waqt se Yisúʻ Yahúdíoṉ meṉ ʻalániya nahíṉ phirá, balki waháṉ se jangal ke nazdík ke ʻiláqe meṉ Ifráím nám ek shahr ko chalá gayá, aur apne shágirdoṉ ke sáth wahíṉ rahne lagá. 
JHN.11.55	Aur Yahúdíoṉ kí ʻIʹd i Fasah nazdík thí, aur bahut log Fasah se pahle díhát se Yarúshalem ko gaye, táki apne áp ko pák kareṉ. 
JHN.11.56	Pas wuh Yisúʻ ko ḍhúṉḍhne, aur haikal meṉ khaṛe hokar ápas meṉ kahne lage, ki Tumhárá kyá ḳhayál hai? kyá wuh ʻíd meṉ nahíṉ áegá? 
JHN.11.57	Aur sardár káhinoṉ aur Farísíoṉ ne hukm de rakkhá thá, ki agar kisí ko ḳhabar ho, ki wuh kaháṉ hai, to ittiláʻ de, táki use pakaṛ leṉ.
JHN.12.1	Phir Yisúʻ Fasah se chha roz pahle Baitʻaniyyáh meṉ áyá, jaháṉ Laʻzar thá, jise Yisúʻ ne murdoṉ meṉ se jiláyá thá. 
JHN.12.2	Waháṉ unhoṉ ne us ke wáste shám ká kháná taiyár kiyá; aur Marthá ḳhidmat kartí thí, magar Laʻzar un meṉ se thá jo us ke sáth kháná kháne baiṭhe the. 
JHN.12.3	Phir Maryam ne jaṭámásí ká ádh ser ḳhális aur beshqímat ʻitr lekar Yisúʻ ke páṉwoṉ par ḍálá, aur apne báloṉ se us ke páṉw poṉchhe, aur ghar ʻitr kí ḳhushbú se mahak gayá. 
JHN.12.4	Magar us ke shágirdoṉ meṉ se ek shaḳhs Yahúdáh Iskariyotí, jo use pakaṛwáne ko thá, kahne lagá; 
JHN.12.5	Yih ʻitr tín sau dínár meṉ bechkar garíboṉ ko kyúṉ na diyá gayá? 
JHN.12.6	Us ne yih is liye na kahá ki us ko garíboṉ kí fikr thí, balki is liye ki chor thá, aur chúṉki us ke pás un kí thailí rahtí thí, us meṉ jo kuchh paṛtá wuh nikál letá thá. 
JHN.12.7	Pas Yisúʻ ne kahá, ki Use yih ʻitr mere dafn ke din ke liye rakhne de; 
JHN.12.8	kyúnki garíb gurbá to hamesha tumháre pás haiṉ; lekin maiṉ hamesha tumháre pás na rahúṉgá.
JHN.12.9	Pas Yahúdíoṉ meṉ se ʻawámm yih maʻlúm karke ki wuh waháṉ hai, na sirf Yisúʻ ke sabab se áe, balki is liye bhí ki Laʻzar ko dekheṉ, jise us ne murdoṉ meṉ se jiláyá thá. 
JHN.12.10	Lekin sardár káhinoṉ ne mashwara kiyá, ki Laʻzar ko bhí már ḍáleṉ; 
JHN.12.11	kyúṉki us ke báʻis bahut se Yahúdí chale gaye aur Yisúʻ par ímán láe.
JHN.12.12	Dúsre din bahut se logoṉ ne jo ʻíd meṉ áe the, yih sunkar ki Yisúʻ Yarúshalem meṉ átá hai, 
JHN.12.13	khajúr kí ḍáliyáṉ líṉ, aur us ke istiqbál ko nikalkar pukárne lage, ki Hoshaʻná! mubárak hai wuh jo Ḳhudáwand ke nám par átá hai, aur Isráíl ká bádsháh hai. 
JHN.12.14	Jab Yisuʻ ko gadhe ká bachcha milá, to us par sawár húá; jaisá ki likhá hai, ki 
JHN.12.15	Ai Siyyon kí beṭí, na ḍar: dekh, terá bádsháh gadhe ke bachche par sawár húá átá hai. 
JHN.12.16	Us ke shágird pahle to yih báteṉ na samjhe; lekin jab Yisúʻ apne jalál ko pahuṉchá, to un ko yád áyá ki yih báteṉ us ke haqq meṉ likhí húi thíṉ, aur logoṉ ne us ke sáth yih sulúk kiyá thá. 
JHN.12.17	Pas un logoṉ ne gawáhí dí, jo us waqt us ke sáth the, jab us ne Laʻzar ko qabr se báhar bulákar murdoṉ meṉ se jiláyá thá. 
JHN.12.18	Isí sabab se log us ke istiqbál ko nikle, ki unhoṉ ne suná thá ki us ne yih muʻjiza dikháyá hai. 
JHN.12.19	Pas Farísíoṉ ne ápas meṉ kahá; Socho to ki tum se kuchh nahíṉ ban paṛtá. Dekho, jahán us ká pairau ho chalá.
JHN.12.20	Jo log ʻíd meṉ parastish karne áe the, un meṉ baʻz Yúnání the. 
JHN.12.21	Pas unhoṉ ne Filippus ke pás, jo Baitsaidá e Galíl ká thá, ákar us se darḳhwást kí, ki Janáb, ham Yisúʻ ko dekhná cháhte haiṉ. 
JHN.12.22	Filippus ne ákar Andriyás se kahá; phir Andriyás aur Filippus ne ákar Yisúʻ ko ḳhabar dí. 
JHN.12.23	Yisúʻ ne jawáb meṉ un se kahá; Wuh waqt á gayá, ki Ibn i Ádam jalál páe. 
JHN.12.24	Maiṉ tum se sach sach kahtá húṉ, ki Jab tak gehúṉ ká dána zamín meṉ girke mar nahíṉ játá, akelá rahtá hai; lekin jab mar játá hai, to bahut sá phal látá hai. 
JHN.12.25	Jo apní ján ko ʻazíz rakhtá hai, wuh use kho detá hai; aur jo dunyá meṉ apní ján se ʻadáwat rakhtá hai, wuh use hamesha ki zindagí ke liye mahfúz rakkhegá. 
JHN.12.26	Agar koí shaḳhs meri ḳhidmat kare, to mere píchhe ho le; aur jaháṉ maiṉ húṉ, waháṉ merá ḳhádim bhí hogá; agar koí merí ḳhidmat kare, to Báp us kí ʻizzat karegá. 
JHN.12.27	Ab merí ján ghabrátí hai; pas maiṉ kyá kahúṉ? Ai Báp, mujhe is ghaṛí se bachá. Lekin maiṉ isí sabab se to is ghaṛí ko pahuṉchá húṉ. 
JHN.12.28	Ai Báp, apne nám ko jalál de. Pas ásmán se áwáz áí, ki Maiṉ ne us ko Jalál diyá hai, aur phir bhí dúṉgá. 
JHN.12.29	Jo log khaṛe sun rahe the, unhoṉ ne kahá, ki Bádal garjá: auroṉ ne kahá, ki Firishta us se bolá. 
JHN.12.30	Yisúʻ ne jawáb meṉ kahá, ki Yih áwáz mere liye nahíṉ, balki tumháre liye ái hai. 
JHN.12.31	Ab dunyá kí ʻadálat ki játí hai; ab dunyá ká sardár nikál diyá jáegá. 
JHN.12.32	Aur maiṉ agar zamín se úṉche par chaṛháyá jáúṉgá, to sab ko apne pás kheṉchúṉgá. 
JHN.12.33	Us ne is bát se ishára kiyá, ki maiṉ kis maut se marne ko húṉ. 
JHN.12.34	Logoṉ ne us ko jawáb diyá, ki Ham ne shariʻat ki yih bát suní hai, ki Masíh abad tak rahegá; phir tú kyúṉkar kahtá hai, ki Ibn i Ádam ká úṉche par chaṛháyá jáná zarúr hai? Yih Ibn i Ádam kaun hai? 
JHN.12.35	Pas Yisúʻ ne un se kahá, ki Aur thoṛe dinoṉ núr tumháre darmiyán hai. Jab tak núr tumháre sáth hai, chale chalo, aisá na ho ki táríkí tumheṉ á pakṛe; aur jo táríkí meṉ chaltá hai, wuh nahíṉ jántá ki kidhar játá hai. 
JHN.12.36	Jab tak núr tumháre sáth hai, núr par ímán láo, táki núr ke farzand bano.
JHN.12.36	Yisúʻ yih báteṉ kahkar chalá gayá, aur un se apne áp ko chhipáyá. 
JHN.12.37	Aur agarchi us ne un ke sámne itne muʻjize dikháe, taubhí wuh us par ímán na láe: 
JHN.12.38	táki Yashaʻyáh nabí ká kalám púrá ho, jo us ne kahá, ki
JHN.12.38	Ai Ḳhudáwand, hamáre paigám ká kis ne yaqín kiyá hai?
JHN.12.38	Aur Ḳhudáwand ká háth kis par záhir húá hai?
JHN.12.39	Is sabab se wuh ímán na lá sake, ki Yashaʻyáh ne phir kahá;
JHN.12.40	Us ne un ki áṉkhoṉ ko andhá, aur un ke dil ko saḳht kar diyá;
JHN.12.40	Aisa na ho ki wuh áṉkhoṉ se dekheṉ, aur dil se samjheṉ,
JHN.12.40	Aur rujúʻ kareṉ,
JHN.12.40	Aur maiṉ unheṉ shifá baḳhshún.
JHN.12.41	Yashaʻyáh ne yih báteṉ is liye kahíṉ, ki us ká jalál dekhá; aur us ne usí ke báre meṉ kalám kiyá. 
JHN.12.42	Táham sardároṉ meṉ se bhí bahutere us par ímán láe; magar Farísíoṉ ke sabab iqrár na karte the, aisá na ho kí ʻibádatḳháne se ḳhárij kiye jáeṉ: 
JHN.12.43	kyúṉki wuh Ḳhudá se ʻizzat hásil karne kí nisbat insán se ʻizzat hásil karní ziyáda cháhte the.
JHN.12.44	Yisúʻ ne pukárke kahá, ki Jo mujh par ímán látá hai, wuh mujh par nahíṉ, balki mere bhejnewále par ímán látá hai. 
JHN.12.45	Aur jo mujhe dekhtá hai, wuh mere bhejnewále ko dekhtá hai. 
JHN.12.46	Maiṉ núr hokar dunyá meṉ áyá húṉ, táki jo koí mujh par ímán láe andhere meṉ na rahe. 
JHN.12.47	Agar koí merí báteṉ sunkar un par ʻamal na kare, to maiṉ us ko mujrim nahíṉ ṭhahrátá; kyúṉki maiṉ dunyá ko mujrim ṭhahráne nahíṉ, balki dunyá ko naját dene áyá húṉ. 
JHN.12.48	Jo mujhe nahíṉ mántá, aur merí batoṉ ko qubúl nahíṉ kartá, us ká ek mujrim ṭhahránewálá hai, yaʻní jo kalám maiṉ ne kiyá hai, áḳhirí din wuhí use mujrim ṭhahráegá. 
JHN.12.49	Kyúṉki maiṉ ne kuchh apní taraf se nahíṉ kahá, halki Báp jis ne mujhe bhejá, usí ne mujh ko hukm diyá hai, ki kyá kahúṉ, aur kyá bolúṉ. 
JHN.12.50	Aur maiṉ jántá húṉ ki us ká hukm hamesha kí zindagí hai, Pas jo kuchh maiṉ kahtá húṉ, jis tarah Báp ne mujh se farmáyá hai, usí tarah kahtá húṉ.
JHN.13.1	ʻIʹd i Fasah se pahle, jab Yisúʻ ne ján liyá ki merá wuh waqt á pahuṉchá, ki dunyá se ruḳhsat hokar Báp ke pás jáúṉ, to apne un logoṉ se jo dunyá meṉ the jaisí mahabbat rakhtá thá, ákhir tak mahabbat rakhtá rahá. 
JHN.13.2	Aur jab Iblís Shamaʻún ke beṭe Yahúdáh Iskariyotí ke dil meṉ ḍál chuká thá ki use pakaṛwáe, to shám ká kháná kháte waqt, 
JHN.13.3	Yisúʻ ne yih jánkar, ki Báp ne sab chízeṉ mere hath meṉ kar dí haiṉ, aur maiṉ Ḳhudá ke pás se áyá, aur Ḳhudá hí ke pás játá húṉ, 
JHN.13.4	dastarḳhwán se uṭhkar kapṛe utáre, aur rúmál lekar apní kamar meṉ báṉdhá. 
JHN.13.5	Is ke baʻd bartan meṉ pání ḍálkar, shágirdoṉ ke páṉw dhone, aur jo rúmál kamar meṉ bandhá thá, us se poṉchhne shurúʻ kiye. 
JHN.13.6	Phir wuh Shamaʻún Patras tak pahuṉchá. Us ne us se kahá; Ai Ḳhudáwand, kyá tú mere páṉw dhotá hai? 
JHN.13.7	Yisúʻ ne jawáb meṉ us se kahá, ki Jo maiṉ kartá húṉ, tú ab nahíṉ jántá, magar baʻd meṉ samjhegá. 
JHN.13.8	Patras ne us se kahá, ki Tú mere páṉw abad tak kabhí dhone na páegá. Yisúʻ ne use jawáb diyá, ki Agar maiṉ tujhe na dhoúṉ, to tú mere sáth sharík nahíṉ. 
JHN.13.9	Shamaʻún Patras ne us se kahá; Ai Ḳhudáwand, sirf mere páṉw hí nahíṉ, balki háth aur sir bhí dho de. 
JHN.13.10	Yisúʻ ne us se kahá; Jo nahá chuká hai, us ko páṉw ke siwá âur kuchh dhone ki hájat nahíṉ, balki sarásar pák hai: aur tum pák ho, lekin sab ke sab nahíṉ. 
JHN.13.11	Chúṉki wuh apne pakaṛwánewále ko jántá thá, is liye us ne kahá, ki Tum sab pák nahíṉ ho.
JHN.13.12	Pas jab wuh un ke páṉw dho chuká, aur apne kapṛe pahinkar phir baiṭh gayá, to un se kahá; Kyá tum jánte ho ki maiṉ ne tumháre sáth kyá kiyá? 
JHN.13.13	Tum mujhe Ustád aur Ḳhudáwand kahte ho, aur ḳhúb kahte ho, kyúṉki maiṉ húṉ. 
JHN.13.14	Pas jab mujh Ḳhudáwand aur Ustád ne tumháre páṉw dhoe, to tum par bhí farz hai, ki ek dúsre ke páṉw dhoyá karo; 
JHN.13.15	kyúṉki maiṉ ne tum ko ek namúna dikháyá hai, ki jaisá maiṉ ne tumháre sáth kiyá hai, tum bhí kiyá karo. 
JHN.13.16	Maiṉ tum se sach sach kahtá húṉ, ki Naukar apne málik se baṛá nahíṉ hotá, aur na bhejá húá apne bhejnewále se. 
JHN.13.17	Agar tum in bátoṉ ko jánte ho, to mubárak ho, basharte ki un par ʻamal bhí karo. 
JHN.13.18	Maiṉ tum sab kí bábat nahíṉ kahtá; jin ko maiṉ ne chuná, unheṉ maiṉ jántá húṉ; lekin yih is liye hai ki yih nawishta púrá ho, ki Jo merí roṭí khátá hai, us ne mujh par lát uṭháí. 
JHN.13.19	Ab maiṉ us ke hone se pahle tum ko jatáe detá húṉ, táki jab ho jáe, to tum ímán láo ki maiṉ wuhí húṉ. 
JHN.13.20	Maiṉ tum se sach sach kahtá húṉ, ki Jo mere bheje húe ko qubúl kartá hai, wuh mujhe qubúl kartá hai; aur jo mujhe qubúl kartá hai, wuh mere bhejnewále ko qubúl kartá hai.
JHN.13.21	Yih báteṉ kahkar Yisúʻ apne dil meṉ ghabráyá, aur yih gawáhí dí, ki Maiṉ tum se sach sach kahtá húṉ, ki tum meṉ se ek shaḳhs mujhe pakaṛwáegá. 
JHN.13.22	Shágird shubha karke ki wuh kis kí nisbat kahtá hai, ek dúsre ko dekhne lage. 
JHN.13.23	Us ke shágirdoṉ meṉ seek shaḳhs, jis se Yisúʻ mahabbat rakhtá thá, Yisúʻ ke síne kí taraf jhuká húá kháná kháne baiṭhá thá. 
JHN.13.24	Pas Shamaʻún Patras ne us se ishára karke kahá, ki Batá to, wuh kis kí nisbat kahtá hai. 
JHN.13.25	Us ne usí tarah Yisúʻ kí chhátí ká sahárá lekar kahá, ki Ai Ḳhudáwand wuh kaun hai? 
JHN.13.26	Yisúʻ ne jawáb diyá, ki Jise maiṉ nawála duboke de dúṉgá, wuhí hai. Phir us ne nawála ḍubóyá, aur leke Shamaʻún Iskariyotí ke beṭe Yahúdáh ko de diyá; 
JHN.13.27	aur is nawále ke baʻd Shaitán us meṉ samá gayá. Pas Yisúʻ ne us se kahá, ki Jo kuchh tú kartá hai, jald kar le. 
JHN.13.28	Magar jo kháná kháne baiṭhe the, un meṉ se kisí ko maʻlúm na húá, ki us ne yih us se kis liye kahá. 
JHN.13.29	Chúṉki Yahúdáh ke pás thailí rahtí thí, is liye baʻz ne samjhá, ki Yisúʻ us se yih kahtá hai, ki Jo kuchh hameṉ ʻíd ke liye darkár hai ḳharíd le; yá yih, ki muhtájoṉ ko kuchh de. 
JHN.13.30	Pas wuh nawála lekar fiʼlfaur báhar chalá gayá, aur rát ká waqt thá.
JHN.13.31	Jab wuh báhar chalá gayá, to Yisúʻ ne kahá, ki Ab Ibn i Ádam ne jalál páyá, aur Ḳhudá ne us meṉ jalál páyá; 
JHN.13.32	aur Ḳhudá bhí use apne meṉ jalál degá, balki use fiʼlfaur jalál degá. 
JHN.13.33	Ai bachcho, maiṉ âur thoṛí der tumháre sáth húṉ. Tum mujhe ḍhúṉḍhoge, aur jaisá maiṉ ne Yahúdíoṉ se kahá, ki Jaháṉ maiṉ játá húṉ tum nahíṉ á sakte, waisá hí ab tum se bhí kahtá húṉ. 
JHN.13.34	Maiṉ tumheṉ ek nayá hukm detá húṉ, ki ek dúsre se mahabbat rakkho; ki jaise maiṉ ne tum se mahabbat rakkhí, tum bhí ek dúsre se mahabbat rakkho. 
JHN.13.35	Agar ápas meṉ mahabbat rakkhoge, to is se sab jáneṉge ki tum mere shágird ho.
JHN.13.36	Shamaʻún Patras ne us se kahá; Ai Ḳhudáwand, tú kaháṉ játá hai? Yisúʻ ne jawáb diyá ki Jaháṉ maiṉ játá húṉ, ab to tú mere píchhe á nahíṉ saktá; magar baʻd meṉ mere píchhe áegá. 
JHN.13.37	Patras ne us se kahá: Ai Ḳhudáwand, maiṉ tere píchhe ab kyúṉ nahíṉ á saktá? maiṉ to tere liye apní ján dúṉgá. 
JHN.13.38	Yisúʻ ne jawáb diyá; Kyá tú mere liye apní ján degá? Maiṉ tujh se sach sach kahtá húṉ, ki murg báṉg na degá, jab tak ki tú tín bár merá inkár na kar legá.
JHN.14.1	Tumhárá dil na ghabráe; tum Ḳhudá par ímán rakhte ho, mujh par bhí ímán rakkho. 
JHN.14.2	Mere Báp ke ghar meṉ bahut se makán haiṉ; agar na hote, to maiṉ tum se kah detá; kyúṉki maiṉ játá húṉ, táki tumháre liye jagah taiyár karúṉ. 
JHN.14.3	Aur agar maiṉ jákar tumháre liye jagah taiyár karúṉ, to phir ákar tumheṉ apne sáth le lúṉgá, táki jaháṉ maiṉ húṉ, tum bhí ho. 
JHN.14.4	Aur jaháṉ maiṉ játá húṉ, tum waháṉ kí ráh jánte ho. 
JHN.14.5	Tomá ne us se kahá; Ai Ḳhudáwand, ham nahíṉ jánte ki tú kaháṉ játá hai; phir ráh kis tarah jáneṉ? 
JHN.14.6	Yisúʻ ne us se kahá, ki Ráh, aur Haqq, aur Zindagí maiṉ húṉ; koí mere wasíle ke bagair Báp ke pás nahíṉ átá. 
JHN.14.7	Agar tum ne mujhe jáná hotá, to mere Báp ko bhí jánte; ab use jánte ho, aur dekh liyá hai. 
JHN.14.8	Filippus ne us se kahá; Ai Ḳhudáwand, Báp ko hameṉ dikhá; yihí hameṉ káfí hai. 
JHN.14.9	Yisúʻ ne us se kahá; Ai Filippus, maiṉ itní muddat se tumháre sath húṉ; kyá tú mujhe nahíṉ jántá? Jis ne mujhe dekhá, us ne Báp ko dekhá; tú kyúṉkar kahtá hai, ki Báp ko hameṉ dikhá? 
JHN.14.10	Kyá tú yaqín nahíṉ kartá, ki maiṉ Báp meṉ húṉ, aur Báp mujh meṉ hai? Yih báteṉ jo maiṉ tum se kahtá húṉ, apní taraf se nahíṉ kahtá: lekin Báp mujh meṉ rahkar apne kám kartá hai. 
JHN.14.11	Merá yaqín karo, ki maiṉ Báp meṉ húṉ, aur Báp mujh meṉ; nahíṉ to mere kámoṉ hí ke sabab merá yaqín karo. 
JHN.14.12	Maiṉ tum se sach sach kahtá húṉ, ki Jo mujh par ímán rakhtá hai, yíh kám jo maiṉ kartá húṉ, wuh bhí karegá; balki in se bhí baṛe kám karegá; kyúṉki maiṉ Báp ke pás játá húṉ. 
JHN.14.13	Aur jo kuchh tum mere nám se cháhoge, maiṉ wuhí karúṉgá, táki Báp Beṭe meṉ jalál páe. 
JHN.14.14	Agar mere nám se mujh se kuchh cháhoge, to maiṉ wuhí karúṉgá. 
JHN.14.15	Agar tum mujh se mahabbat rakhte ho, to mere hukmoṉ par ʻamal karoge; 
JHN.14.16	aur maiṉ Báp se darḳhwást karúṉgá, to wuh tumheṉ dúsrá Madadgár baḳhshegá, ki abad tak tumháre sath rahe, 
JHN.14.17	yaʻní sachcháí kí Rúh, jise dunyá hásil nahíṉ kar saktí, kyúṉki na use dekhtí, aur na jántí hai: tum use jánte ho; kyúṉki wuh tumháre sáth rahtí hai, aur tumháre andar hogí. 
JHN.14.18	Maiṉ tumheṉ yatím na chhoṛúṉgá; maiṉ tumháre pás áúṉgá. 
JHN.14.19	Thoṛí der báqí hai, ki dunyá mujhe phir na dekhegí; magar tum mujhe dekhte rahoge: chúṉki maiṉ jítá húṉ, tum bhí jíte rahoge. 
JHN.14.20	Us roz tum jánoge ki maiṉ apne Báp meṉ húṉ, aur tum mujh meṉ, aur maiṉ tum meṉ. 
JHN.14.21	Jis ke pás mere hukm haiṉ, aur wuh un par ʻamal kartá hai, wuhí mujh se mahabbat rakhtá hai; aur jo mujh se mahabbat rakhtá hai, wuh mere Báp ká piyárá hogá, aur maiṉ us se mahabbat rakkhúṉgá, aur apne áp ko us par záhir karúṉgá. 
JHN.14.22	Us Yahúdáh ne, jo Iskariyotí na thá, us se kahá; Ai Ḳhudáwand, kyá húá, kí tú apne áp ko ham par to záhir kiyá cháhtá hai, magar dunyá par nahíṉ? 
JHN.14.23	Yisúʻ ne jawáb meṉ us se kahá, ki Agar koí mujh se mahabbat rakkhe, to wuh mere kalám par ʻamal karegá, aur merá Báp us se mahabbat rakkhegá, aur ham us ke pás áeṉge aur us ke sáth sukúnat kareṉge. 
JHN.14.24	Jo mujh se mahabbat nahíṉ rakhtá, wuh mere kalám par ʻamal nahíṉ kartá; aur jo kalám tum sunte ho, wuh merá nahíṉ, balki Báp ká hai, jis ne mujhe bhejá. 
JHN.14.25	Maiṉ ne yih báteṉ tumháre sáth rahkar tum se kahíṉ. 
JHN.14.26	Lekin Madadgár, yaʻní Rúhuʼl Quds, jise Báp mere nám se bhejegá, wuhí tumheṉ sab báteṉ sikháegá, aur jo kuchh maiṉ ne tum se kahá hai, wuh sab tumheṉ yád diláegá. 
JHN.14.27	Maiṉ tumheṉ itmínán diye játá húṉ; apná itmínán tumheṉ detá húṉ: jis tarah dunyá detí hai, maiṉ tumheṉ us tarah nahíṉ detá. Tumhárá dil na ghabráe aur na ḍare. 
JHN.14.28	Tum sun chuke ho, ki maiṉ ne tum se kahá, ki Játá húṉ, aur tumháre pás phir átá húṉ. Agar tum mujh se mahabbat rakhte, to is bát se, ki maiṉ Báp ke pás játá húṉ, ḳhush hote; kyúṉki Báp mujh se baṛá hai. 
JHN.14.29	Aur ab maiṉ ne tum se us ke hone se pahle kah diyá hai, táki jab ho jáe, to tum yaqín karo. 
JHN.14.30	Is ke baʻd maiṉ tum se bahut sí báteṉ na karúṉgá, kyúṉki dunyá ká sardár átá hai: aur mujh meṉ us ká kuchh nahíṉ; 
JHN.14.31	lekin yih is liye hotá hai ki dunyá jáne, ki maiṉ Báp se mahabbat rakhtá húṉ; aur jis tarah Báp ne mujhe hukm diyá, maiṉ waisá hí kartá húṉ. Uṭho, yaháṉ se chaleṉ.
JHN.15.1	Angúr ká haqíqí daraḳht maiṉ húṉ, aur merá Báp bágbán hai. 
JHN.15.2	Jo dálí mujh meṉ hai aur phal nahíṉ látí, use wuh káṭ ḍáltá hai; aur jo phal látí hai, use chháṉṭtá hai, táki ziyáda phal láe. 
JHN.15.3	Ab tum us kalám ke sabab, jo maiṉ ne tum se kiyá, pák ho. 
JHN.15.4	Tum mujh meṉ qáim raho, aur maiṉ tum meṉ. Jis tarah ḍálí, agar angúr ke daraḳht meṉ qáim na rahe, to apne áp se phal nahíṉ lá saktí; isí tarah tum bhí agar mujh meṉ qáim na raho, to phal nahíṉ lá sakte. 
JHN.15.5	Maiṉ angúr ká daraḳht húṉ, tum dáliyáṉ ho; jo mujh meṉ qáim rahtá hai, aur maiṉ us meṉ, wuhí bahut phal látá hai; kyúṉki mujh se judá hokar tum kuchh nahíṉ kar sakte. 
JHN.15.6	Agar koí mujh meṉ qáim na rahe, to wuh ḍálí kí tarah pheṉk diyá játá, aur súkh játá hai; aur log unheṉ jamaʻ karke ág meṉ jhoṉk dete haiṉ, aur wuh jal játí haiṉ. 
JHN.15.7	Agar tum mujh meṉ qáim raho, aur merí báteṉ tum meṉ qáim raheṉ, to jo cháho, máṉgo; wuh tumháre liye ho jáegá. 
JHN.15.8	Mere Báp ká jalál isí se hotá hai, ki tum bahut sá phal láo; jab hí tum mere shágird ṭhahroge. 
JHN.15.9	Jaise Báp ne mujh se mahabbat rakkhí, waise hí maiṉ ne tum se mahabbat rakkhí; tum merí mahabbat meṉ qáim raho. 
JHN.15.10	Agar tum mere hukmoṉ par ʻamal karoge, to merí mahabbat meṉ qáim rahoge, jaise maiṉ ne apne Báp ke hukmoṉ par ʻamal kiyá hai, aur us kí mahabbat meṉ qáim húṉ. 
JHN.15.11	Maiṉ ne yih báteṉ is liye tum se kahí haiṉ, ki merí ḳhushí tum meṉ ho, aur tumhárí ḳhushí púrí ho jáe. 
JHN.15.12	Merá hukm yih hai, ki jaise maiṉ ne tum se mahabbat rakkhí, tum bhí ek dúsre se mahabbat rakkho. 
JHN.15.13	Is se ziyáda mahabbat koí shaḳhs nahíṉ kartá, ki apní ján apne dostoṉ ke liye de de. 
JHN.15.14	Jo kuchh maiṉ tum ko hukm detá húṉ, agar tum use karo, to mere dost ho. 
JHN.15.15	Ab se maiṉ tumheṉ naukar na kahúṉgá, kyúṉki naukar nahíṉ jántá ki us ká málik kyá karta hai; balki tumheṉ maiṉ ne dost kahá hai, is liye ki jo báteṉ maiṉ ne apne Báp se suniṉ, wuh sab tum ko batá díṉ. 
JHN.15.16	Tum ne mujhe nahíṉ chuná, balki maiṉ ne tumheṉ chun liyá, aur tum ko muqarrar kiyá, ki jákar phal láo, aur tumhárá phal qáim rahe; táki mere nám se jo kuchh Báp se máṉgo, wuh tum ko de. 
JHN.15.17	Maiṉ tum ko in bátoṉ ká hukm is liye detá húṉ, ki tum ek dúsre se mahabbat rakkho. 
JHN.15.18	Agar dunyá tum se ʻadáwat rakhtí hai, to tum jánte ho ki us ne tum se pahle mujh se bhí ʻadáwat rakkhí hai. 
JHN.15.19	Agar tum dunyá ke hote, to dunyá apnoṉ ko ʻazíz rakhtí: lekin chúṉki tum dunyá ke nahíṉ, balki maiṉ ne tum ko dunyá meṉ se chun liyá hai, is wáste dunyá tum se ʻadáwat rakhtí hai. 
JHN.15.20	Jo bát maiṉ ne tum se kahí thí, use yád rakkho, ki nankar apne málik se baṛá nahíṉ hotá. Agar unhoṉ ne mujhe satáyá, to tumheṉ bhí satáeṉge; agar unhoṉ ne merí bát par ʻamal kiyá, to tumhárí bát par bhí ʻamal kareṉge. 
JHN.15.21	Lekin yih sab kuchh wuh mere nám ke sabab tumháre sáth kareṉge, kyúṉki wuh mere bhejnewále ko nahíṉ jánte. 
JHN.15.22	Agar maiṉ na átá, aur un se kalám na kartá, to wuh gunahgár na ṭhahrte: lekin ab un ke pás un ke gunáh ká ʻuzr nahíṉ. 
JHN.15.23	Jo mujh se ʻadáwat rakhtá hai, wuh mere Báp se bhí ʻadáwat rakhtá hai. 
JHN.15.24	Agar maiṉ un meṉ wuh kám na kartá, jo kisí dúsre ne nahíṉ kiye, to wuh gunahgár na ṭhahrte: magar ab to unhoṉ ne mujhe aur mere Báp donoṉ ko dekhá, aur donoṉ se ʻadáwat kí. 
JHN.15.25	Lekin yih is liye húá ki wuh qaul púrá ho, jo un kí sharíʻat meṉ likhá hai, ki Unhoṉ ne mujh se muft ʻadáwat kí. 
JHN.15.26	Lekin jab wuh Madadgár áegá, jis ko maiṉ tumháre pás Báp kí taraf se bhejúṉgá, yaʻní Sachcháí kí Rúh, jo Báp kí taraf se nikaltí hai, to wuh merí gawáhí degí: 
JHN.15.27	aur tum bhí gawáh ho, kyúṉki shurúʻ se mere sáth ho.
JHN.16.1	Maiṉ ne yih báteṉ tum se is liye kahíṉ ki tum ṭhokar na kháo. 
JHN.16.2	Log tum ko ʻibádatḳhánoṉ se ḳhárij kar deṉge, balki wuh waqt átá hai ki jo koí tum ko qatl karegá, wuh gumán karegá ki maiṉ Ḳhudá kí ḳhidmat kartá húṉ. 
JHN.16.3	Aur wuh is liye yih kareṉge, ki unhoṉ ne na Báp ko jáná, na mujhe. 
JHN.16.4	Lekin maiṉ ne yih báteṉ is liye tum se kahíṉ, kí jab un ká waqt áe, to tum ko yád á jáe ki maiṉ ne tum se kah diyá thá; aur maiṉ ne shurúʻ meṉ tum se yih báteṉ is liye na kahíṉ, ki maiṉ tumháre sáth thá. 
JHN.16.5	Magar ab maiṉ apne bhejnewále ke pás játá húṉ; aur tum meṉ se koí mujh se nahíṉ púchhtá, ki Tú kaháṉ játá hai? 
JHN.16.6	balki is liye ki maiṉ ne yih báteṉ tum se kahíṉ, tumhárá dil gam se bhar gayá. 
JHN.16.7	Lekin maiṉ tum se sach kahtá húṉ, ki Merá jáná tumháre liye fáidamand hai; kyúṉki agar maiṉ na jáúṉ, to wuh Madadgár tumháre pás na áegá; lekin agar jáúṉgá, to use tumháre pás bhej dúṉgá. 
JHN.16.8	Aur wuh ákar dunyá ko gunáh, aur rástbází, aur ʻadálat ke báre meṉ qusúrwár ṭhahráegá: 
JHN.16.9	gunáh ke báre meṉ, is liye ki wuh mujh par ímán nahíṉ láte; 
JHN.16.10	rástbází ke báre meṉ, is liye ki maiṉ Báp ke pás játá húṉ, aur tum mujhe phir na dekhoge; 
JHN.16.11	ʻadálat ke báre meṉ, is liye ki dunyá ká sardár mujrim ṭhahráyá gayá hai. 
JHN.16.12	Mujhe tum se âur bhí bahut sí báteṉ kahní haiṉ; magar ab tum un kí bardásht nahíṉ kar sakte. 
JHN.16.13	Lekin jab wuh, yaʻní Sachcháí kí Rúh, áegí, to tum ko tamám sachcháí kí ráh dikháegí: is liye ki wuh apní taraf se na kahegí; lekin jo kuchh sunegí, wuhí kahegí, aur tumheṉ áyanda kí ḳhabareṉ degí. 
JHN.16.14	Wuh merá jalál záhir karegí; is liye ki mujh hí se hásil karke tumheṉ ḳhabareṉ degí. 
JHN.16.15	Jo kuchh Báp ká hai, wuh sab merá hai; is liye maiṉ ne kahá, ki wuh mujh hí se hásil kartí hai, aur tumheṉ ḳhabareṉ degí. 
JHN.16.16	Thoṛí der meṉ tum mujhe na dekhoge; aur phir thoṛí der meṉ mujhe dekh loge. 
JHN.16.17	Pas us ke baʻz shágirdoṉ ne ápas meṉ kahá; Yih kyá hai jo wuh ham se kahtá hai, ki Thoṛí der meṉ tum mujhe na dekhoge; aur phir thoṛí der meṉ mujhe dekh loge: aur yih, ki Is liye ki maiṉ Báp ke pás játá húṉ? 
JHN.16.18	Pas unhoṉ ne kahá, ki Thoṛí der jo wuh kahtá hai, yih kyá bát hai? ham nahíṉ jánte ki kyá kahtá hai. 
JHN.16.19	Yisúʻ ne, yih jánkar ki wuh mujh se suwál karná cháhte haiṉ, un se kahá; Kyá tum ápas meṉ merí is bát kí nisbat púchh páchh karte ho, ki Thoṛí der meṉ tum mujhe na dekhoge; aur phir thoṛí der meṉ mujhe dekh loge? 
JHN.16.20	Maiṉ tum se sach sach kahtá huṉ, ki Tum to rooge aur mátam karoge, magar dunyá ḳhush hogí: tum gamgín to hoge; lekin tumhárá gam hí ḳhushí ban jáegá. 
JHN.16.21	Jab ʻaurat janne lagtí hai, to gamgín hotí hai, is liye ki us ke dukh kí ghaṛí á pahuṉchí; lekin jab bachcha paidá ho chuktá hai, to is ḳhushí se ki dunyá meṉ ek ádmí paidá húá, us dard ko phir yád nahíṉ kartí. 
JHN.16.22	Pas tumheṉ bhí ab to gam hai; magar maiṉ tum se phir milúṉgá, aur tumhárá dil ḳhush hogá, aur tumhárí ḳhushí koí tum se chhín na legá. 
JHN.16.23	Us dín tum mujh se kuchh na púchhoge. Maiṉ tum se sach sach kahtá húṉ, ki Agar Báp se kuchh máṉgoge, to mere nám se tum ko degá. 
JHN.16.24	Ab tak tum ne mere nám se kuchh nahíṉ máṉgá: máṉgo, to páoge, táki tumhárí ḳhushí púrí ho jáe.
JHN.16.25	Maiṉ ne yih báteṉ tum se tamsíloṉ meṉ kahíṉ; wuh waqt átá hai ki phir tum se tamsíloṉ meṉ na kahúṉgá, balki sáf sáf tumheṉ Báp kí ḳhabar dúṉgá. 
JHN.16.26	Us din tum mere nám se máṉgoge: aur maiṉ tum se yih nahíṉ kahtá, ki Báp se tumháre liye darḳhwást karúṉgá; 
JHN.16.27	is liye ki Báp to áp hí tum ko ʻazíz rakhtá hai, kyúṉki tum ne mujh ko ʻazíz rakkhá hai, aur ímán láe ho ki maiṉ Báp kí taraf se niklá. 
JHN.16.28	Maiṉ Báp meṉ se niklá aur dunyá meṉ áyá húṉ; phir dunyá se ruḳhsat hokar Báp ke pás játá húṉ. 
JHN.16.29	Us ke shágirdoṉ ne kahá; Dekh, ab tú sáf sáf kahtá hai, aur koí tamsíl nahíṉ kahtá. 
JHN.16.30	Ab ham ján gaye, ki tú sab kuchh jántá hai, aur is ká muhtáj nahíṉ ki koí tujh se púchhe. Is sabab se ham ímán láte haiṉ, ki tú Ḳhudá se niklá hai. 
JHN.16.31	Yisúʻ ne unheṉ jawáb diyá; Kyá tum ab ímán láte ho? 
JHN.16.32	Dekho wuh ghaṛí átí hai, balki á pauṉchí, ki tum sab paráganda hokar apne apne ghar kí ráh loge, aur mujhe akelá chhoṛ doge; taubhí maiṉ akelá nahíṉ húṉ, kyúṉki Báp mere sáth hai. 
JHN.16.33	Maiṉ ne tum se yih báteṉ is liye kahíṉ, ki tum mujh meṉ itmínán páo. Dunyá meṉ musíbat uṭháte ho; lekin ḳhátir jamaʻ rakkho; maiṉ dunyá par gálib áyá húṉ.
JHN.17.1	Yisúʻ ne yih báteṉ kahíṉ, aur apní aṉkheṉ ásmán kí taraf uṭhákar kahá, ki Ai Báp, wuh ghaṛí á pahuṉchí; apne Beṭe ká jalál záhir kar, táki Beṭá terá jalál záhir kare; 
JHN.17.2	chunáṉchi tú ne use har bashar par iḳhtiyár diyá hai, táki jinheṉ tú ne use baḳhshá hai, un sab ko wuh hamesha kí zindagí de. 
JHN.17.3	Aur hamesha kí zindagí yih hai, ki wuh tujh Ḳhudá e wáhid aur barhaqq ko, aur Yisúʻ Masíh ko, jise tú ne bhejá hai, jáneṉ. 
JHN.17.4	Jo kám tú ne mujhe karne ko diyá thá, us ko tamám karke maiṉ ne zamín par terá jalál záhir kiyá. 
JHN.17.5	Aur ab, ai Báp, tú us jalál se, jo maiṉ dunyá kí paidáish se peshtar tere sáth rakhtá thá, mujhe apne sáth jalálí baná de. 
JHN.17.6	Maiṉ ne tere nám ko un ádmíoṉ par záhir kiyá, jinheṉ tú ne dunyá meṉ se mujhe diyá. Wuh tere the, aur tú ne unheṉ mujhe diyá; aur unhoṉ ne tere kalám par ʻamal kiyá hai. 
JHN.17.7	Ab wuh ján gaye ki jo kuchh tú ne mujhe diyá hai, wuh sab terí hí taraf se hai; 
JHN.17.8	kyúṉki jo kalám tú ne mujhe pahuṉcháyá, wuh maiṉ ne un ko pahuṉchá diyá; aur unhoṉ ne us ko qubúl kiyá aur sach sach ján liyá, ki maiṉ terí taraf se niklá húṉ, aur wuh ímán láe, ki tú hí ne mujhe bhejá. 
JHN.17.9	Maiṉ un ke liye darḳhwást kartá húṉ; maiṉ dunyá ke liye darḳhwást nahíṉ kartá, balki un ke liye jinheṉ tú ne mujhe diyá hai; kyúṉki wuh tere haiṉ. 
JHN.17.10	Aur jo kuchh merá hai, wuh sab terá hai; aur jo terá hai, wuh merá hai: aur in se merá jalál záhir húá hai. 
JHN.17.11	Maiṉ áge ko dunyá meṉ na húṉgá; magar yih dunyá meṉ haiṉ, aur maiṉ tere pás átá húṉ. Ai quddús Báp, apne us nám ke wasíle se, jo tú ne mujhe baḳhshá hai, un kí hifázat kar, táki wuh hamárí tarah ek hoṉ. 
JHN.17.12	Jab tak un ke sáth rahá, maiṉ ne tere us nám ke wasíle se, jo tú ne mujhe baḳhshá hai, un kí hifázat kí. Maiṉ ne un kí nigahbání kí, aur halákat ke farzand ke siwá, un meṉ se koí halák na húá, táki kitáb i muqaddas ká likhá púrá ho. 
JHN.17.13	Lekin ab maiṉ tere pás átá húṉ, aur yih báteṉ dunyá meṉ kahtá húṉ, táki merí ḳhushí unheṉ púrí púrí hásil ho. 
JHN.17.14	Maiṉ ne terá kalám unheṉ pahuṉchá diyá; aur dunyá ne un se ʻadáwat rakkhí, is liye ki jis tarah maiṉ dunyá ká nahíṉ, wuh bhí dunyá ke nahíṉ. 
JHN.17.15	Maiṉ yih darḳhwást nahíṉ kartá, ki tú unheṉ dunyá se uṭhá le, balki yih ki us Sharír se un kí hifázat kar. 
JHN.17.16	Jis tarah maiṉ dunyá ká nahíṉ, wuh bhí dunyá ke nahíṉ. 
JHN.17.17	Unheṉ sachcháí ke wasíle se muqaddas kar: terá kalám sachcháí hai. 
JHN.17.18	Jis tarah tú ne mujhe dunyá meṉ bhejá, usí tarah maiṉ ne bhí unheṉ dunyá meṉ bhejá. 
JHN.17.19	Aur un kí ḳhátir maiṉ apne áp ko muqaddas kartá húṉ, táki wuh bhí sachcháí ke wasíle se muqaddas kiye jáeṉ. 
JHN.17.20	Maiṉ sirf in hí ke liye darḳhwást nahíṉ kartá, balki un ke liye bhí, jo in ke kalám ke wasíle se mujh par ímán láeṉge, 
JHN.17.21	táki wuh sab ek hoṉ, yaʻní jis tarah, ai Báp, tú mujh meṉ hai, aur maiṉ tujh meṉ húṉ, wuh bhí ham meṉ hoṉ; aur dunyá ímán láe, ki tú hí ne mujhe bhejá. 
JHN.17.22	Aur wuh jalál jo tú ne mujhe diyá hai, maiṉ ne unheṉ diyá hai, táki wuh ek hoṉ, jaise ham ek haiṉ; 
JHN.17.23	maiṉ un meṉ, aur tú mujh meṉ, táki wuh kámil hokar ek ho jáeṉ, aur dunyá jáne ki tú hí ne mujhe bhejá, aur jis tarah ki tú ne mujh se mahabbat rakkhí, un se bhí mahabbat rakkhí. 
JHN.17.24	Ai Báp, maiṉ cháhtá húṉ ki jinheṉ tú ne mujhe diyá hai, jaháṉ maiṉ húṉ, wuh bhí mere sáth hoṉ; táki mere us jalál ko dekheṉ, jo tú ne mujhe diyá hai: kyúṉki tú ne biná e ʻálam ke peshtar mujh se mahabbat rakkhí. 
JHN.17.25	Ai ʻádil Báp, dunyá ne to tujhe nahíṉ jáná, magar maiṉ ne tujhe jáná; aur inhoṉ ne bhí jáná, ki tú ne mujhe bhejá. 
JHN.17.26	Aur maiṉ ne unheṉ tere nám se wáqif kiyá, aur kartá rahúṉgá; táki jo mahabbat tujh ko mujh se thí, wuh un meṉ ho, aur maiṉ un meṉ húṉ.
JHN.18.1	Yisúʻ yih báteṉ kahkar, apne shágirdoṉ ke sáth Qidron ke nále ke pár gayá. Waháṉ ek bág thá; us meṉ wuh aur us ke shágird dáḳhil húe. 
JHN.18.2	Aur us ká pakaṛwánewálá Yahúdáh bhí us jagah ko jántá thá, kyúṉki Yisúʻ aksar apne shágirdoṉ ke sáth waháṉ jáyá kartá thá. 
JHN.18.3	Pas Yahúdáh sipáhíoṉ kí palṭan aur sardár káhinoṉ aur Farísíoṉ se piyáde lekar, mashʻaloṉ aur chirágoṉ aur hathyároṉ ke sáth waháṉ áyá. 
JHN.18.4	Yisúʻ un sab bátoṉ ko jo us ke sáth honewálí thíṉ jánkar, báhar niklá, aur un se kahne lagá, ki Kise ḍhúṉḍhte ho? 
JHN.18.5	Unhoṉ ne use jawáb diyá; Yisúʻ Násarí ko. Yisúʻ ne un se kahá; Maiṉ hí húṉ. Aur us ká pakaṛwánewálá Yahúdáh bhí un ke sáth khaṛá thá. 
JHN.18.6	Us ke yih kahte hí, ki Maiṉ hí húṉ, wuh píchhe haṭkar zamín par gir paṛe. 
JHN.18.7	Pas us ne un se phir púchhá, ki Tum kise ḍhúṉḍhte ho? Wuh bole, Yisúʻ Násarí ko. 
JHN.18.8	Yisúʻ ne jawáb diyá; Maiṉ tum se kah to chuká, ki maiṉ hí húṉ. Pas agar mujhe ḍhúṉḍhte ho, to inheṉ jáne do. 
JHN.18.9	Yih us ne is liye kahá, ki us ká wuh qaul púrá ho, ki Jinheṉ tú ne mujhe diyá, maiṉ ne un meṉ se kisí ko bhí na khoyá. 
JHN.18.10	Pas Shamaʻún Patras ne talwár jo us ke pás thí kheṉchí, aur sardár káhin ke naukar par chalákar us ká dahiná kán uṛá diyá. Us naukar ká nám Malḳhus thá. 
JHN.18.11	Yisúʻ ne Patras se kahá; Talwár ko miyán kar; jo piyála Báp ne mujh ko diyá, kyá maiṉ use na píúṉ?
JHN.18.12	Tab sipáhíoṉ aur un ke súbadár aur Yahúdíoṉ ke piyádoṉ ne Yisúʻ ko pakaṛkar báṉdh liyá, 
JHN.18.13	aur pahle use Hanná ke pás le gaye; kyúṉki wuh us baras ke sardár káhin Káifá ká susrá thá. 
JHN.18.14	Yih wuhí Káifá thá, jis ne Yahúdíoṉ ko saláh dí thí, ki ummat ke wáste ek ádmí ká marná bihtar hai.
JHN.18.15	Aur Shamaʻún Patras Yisúʻ ke píchhe ho liyá, aur ek âur shágird bhí. Yih shágird sardár káhin ká jánpahchán thá, aur Yisúʻ ke sáth sardár káhin ke díwánḳháne meṉ gayá. 
JHN.18.16	Lekin Patras darwáze par báhar khaṛá rahá. Pas wuh dúsrá shágird, jo sardár káhin ká jánpahchán thá, báhar niklá, aur darbánní se kahkar Patras ko andar le gayá. 
JHN.18.17	Us lauṉdí ne jo darbánní thí, Patras se kahá; Kyá tú bhí is shaḳhs ke shágirdoṉ meṉ se hai? Wuh bolá, Maiṉ nahíṉ húṉ. 
JHN.18.18	Naukar aur piyáde jáṛe ke sabab se koele dahkákar khaṛe táp rahe the, aur Patras bhí un ke sáth khaṛá táp rahá thá.
JHN.18.19	Phir sardár káhin ne Yisúʻ se us ke shágirdoṉ aur us kí taʻlím kí bábat púchhá. 
JHN.18.20	Yisúʻ ne use jawáb diyá, ki Maiṉ ne dunyá se ʻalániya báteṉ kí haiṉ. Maiṉ ne hamesha ʻibádatḳhánoṉ aur haikal meṉ, jaháṉ sab Yahúdí jamaʻ hote haiṉ, taʻlím dí, aur poshída kuchh nahíṉ kahá. 
JHN.18.21	Tú mujh se kyúṉ púchhtá hai? Sunnewáloṉ se púchh, ki maiṉ ne un se kyá kahá; dekh, un ko maʻlúm hai ki maiṉ ne kyá kyá kahá. 
JHN.18.22	Jab us ne yih kahá, to piyádoṉ meṉ se ek shaḳhs ne jo pás khaṛá thá, Yisúʻ ke tamáṉcha márke kahá; Tú sardár káhin ko aisá jawáb detá hai? 
JHN.18.23	Yisúʻ ne use jawáb diyá, ki Agar maiṉ ne burá kahá, to us buráí par gawáhí de: aur agar achchhá kahá, to mujhe mártá kyúṉ hai? 
JHN.18.24	Pas Hanná ne use bandhá húá sardár káhin Káifá ke pás bhej diyá.
JHN.18.25	Shamaʻún Patras khaṛá táp rahá thá. Pas unhoṉ ne us se kahá; Kyá tú bhí us ke shágirdoṉ meṉ se hai? Us ne inkár karke kahá; Maiṉ nahíṉ húṉ. 
JHN.18.26	Jis shaḳhs ká Patras ne kán uṛá diyá thá, us ke ek rishtadár ne jo sardár káhin ká naukar thá kahá; Kyá maiṉ ne tujhe us ke sáth bág meṉ nahíṉ dekhá? 
JHN.18.27	Patras ne phir inkár kiyá, aur fauran murg ne báṉg dí.
JHN.18.28	Phir wuh Yisúʻ ko Káifá ke pás se qilʻe ko le gaye aur subh ká waqt thá, aur wuh ḳhud qilʻe meṉ na gaye, táki nápák na hoṉ, balki Fasáh khá sakeṉ. 
JHN.18.29	Pas Pílátus báhar nikalkar un ke pás áyá aur kahá, ki Tum is ádmí kí kyá faryád karte ho? 
JHN.18.30	Unhoṉ ne jawáb meṉ us se kahá, ki Agar yih badkár na hotá, to ham use tere hawále na karte. 
JHN.18.31	Pílátus ne un se kahá, ki Ise le jákar tum hí apní sharíʻat ke muwáfiq is ká faisala karo. Yahúdíoṉ ne us se kahá; Hameṉ rawá nahíṉ ki kisí ko ján se máreṉ. 
JHN.18.32	Yih is liye húá, ki Yisúʻ kí wuh bát púrí ho, jo us ne apní maut ke taríq kí taraf ishára karke kahí thí.
JHN.18.33	Pas Pílátus qilʻe meṉ phir dáḳhil húá, aur Yisúʻ ko bulákar us se kahá; Kyá tú Yahúdíoṉ ká bádsháh hai? 
JHN.18.34	Yisúʻ ne jawáb diyá, ki Tú yih bát áp se kahtá hai, yá auroṉ ne mere haqq meṉ tujh se kahí? 
JHN.18.35	Pílátus ne jawáb diyá, Kyá maiṉ Yahúdí húṉ? Terí hí qaum aur sardár káhinoṉ ne tujh ko mere hawále kiyá: tú ne kyá kiyá hai? 
JHN.18.36	Yisúʻ ne jawáb diyá, ki Merí bádsháhat dunyá kí nahíṉ; agar merí bádsháhat dunyá kí hotí, to mere ḳhádim laṛte, táki maiṉ Yahúdíoṉ ke hawále na kiyá játá. Magar ab merí bádsháhat yaháṉ kí nahíṉ. 
JHN.18.37	Pílátus ne us se kahá; Pas kyá tú bádsháh hai? Yisúʻ ne jawáb diyá; Tú ḳhud kahtá hai, ki maiṉ bádsháh húṉ. Maiṉ is liye paidá húá, aur is wáste dunyá meṉ áyá húṉ, ki haqq kí gawáhí dúṉ. Jo koí sachcháí ká hai, merí áwáz suntá hai. 
JHN.18.38	Pílátus ne us se kahá, ki Sachcháí hai kyá?
JHN.18.38	Yih kahkar wuh Yahúdíoṉ ke pás phir báhar gayá, aur un se kahá, ki Maiṉ us ká kuchh jurm nahíṉ pátá. 
JHN.18.39	Magar tumhárá dastúr hai ki maiṉ Fasah ko tumhárí ḳhátir ek ádmí chhoṛ diyá kartá húṉ; pas kyá tum ko manzúr hai, ki maiṉ tumhárí ḳhátir Yahúdíoṉ ke bádsháh ko chhoṛ dúṉ? 
JHN.18.40	Unhoṉ ne chillákar phir kahá, ki Is ko nahíṉ, lekin Bar Abbá ko. Aur Bar Abbá ek ḍákú thá.
JHN.19.1	Is par Pílátus ne Yisúʻ ko lekar koṛe lagwáe. 
JHN.19.2	Aur sipáhíoṉ ne káṉṭoṉ ká táj banákar us ke sir par rakkhá, aur use argawání poshák pahináí; 
JHN.19.3	aur us ke pás á ákar kahne lage; Ai Yahúdíoṉ ke bádsháh, ádáb! Aur us ke tamáṉche bhí máre. 
JHN.19.4	Pílátus ne phir báhar jáke logoṉ se kahá, ki Dekho, maiṉ use tumháre pás báhar le átá húṉ, táki tum jáno, ki maiṉ us ká kuchh jurm nahíṉ pátá. 
JHN.19.5	Yisúʻ káṉṭoṉ ká táj rakkhe, aur argawání poshák pahine báhar áyá, aur Pílátus ne un se kahá; Dekho yíh ádmí! 
JHN.19.6	Jab sardár káhin aur piyádoṉ ne use dekhá, to chilláke kahá, ki Salíb de! Salíb! Pílátus ne un se kahá, ki Tum hí ise le jáo aur salíb do, kyúṉki maiṉ is ká kuchh jurm nahíṉ pátá. 
JHN.19.7	Yahúdíoṉ ne use jawáb diyá, ki Ham ahl i sharíʻat haiṉ, aur sharíʻat ke muwáfiq wuh qatl ke láíq hai, kyúṉkí us ne apne áp ko Ḳhudá ká Beṭá banáyá. 
JHN.19.8	Jab Pílátus ne yíh bát suní, to âur bhí ḍará, 
JHN.19.9	aur phir qilʻe meṉ jákar Yisúʻ se kahá; Tú kaháṉ ká hai? Magar Yísúʻ ne use jawáb na diyá. 
JHN.19.10	Pas Pílátus ne us se kahá; Tú mujh se boltá nahíṉ? Kyá tú nahíṉ jántá, ki mujhe tere chhoṛ dene ká bhí iḳhtiyár hai, aur salíb dene ká bhí iḳhtiyár hai? 
JHN.19.11	Yisúʻ ne use jawáb diyá, ki Agar tujhe úpar se na diyá jatá, to terá mujh par kuchh iḳhtiyár na hotá; is sabab se jis ne mujhe tere hawále kiyá, us ká gunáh ziyáda hai. 
JHN.19.12	Is par Pílátus us ke chhoṛ dene meṉ koshish karne lagá; magar Yahúdíoṉ ne chillákar kahá; Agar tú is ko chhoṛe detá hai, to Qaisar ká ḳhairḳhwáh nahíṉ. Jo koí apne áp ko bádsháh banátá hai, wuh Qaisar ká muḳhálif hai. 
JHN.19.13	Pílátus yih báteṉ sunkar Yisúʻ ko báhar láyá, aur us jagah jo Chabútara aur ʻIbrání meṉ Gabbatá kahlátí hai, taḳht í ʻadálat par baiṭhá. 
JHN.19.14	Yíh Fasah kí taiyárí ká din, aur chhaṭe ghanṭe ke qaríb thá. Phir us ne Yahúdíoṉ se kahá; Dekho, yih hai tumhárá bádsháh. 
JHN.19.15	Pas wuh chilláe, ki Le já, le já, use salíb de! Pílátus ne un se kahá; Kyá maiṉ tumháre bádsháh ko salíb dúṉ? Sardár káhinoṉ ne jawáb diyá, ki Qaisar ke siwá hamárá koí bádsháh nahíṉ. 
JHN.19.16	Is par us ne us ko un ke hawále kiyá, táki salíb diyá jáe.
JHN.19.16	Pas wuh Yisúʻ ko le gaye, 
JHN.19.17	aur wuh apní salíb áp uṭháe húe us jagah tak báhar gayá, jo Khopṛí kí jagah kahlátí hai, jis ká tarjuma ʻIbrání meṉ Gulgutá hai. 
JHN.19.18	Waháṉ unhoṉ ne us ko, aur us ke sáth âur do shaḳhsoṉ ko salíb dí, ek ko idhar, ek ko udhar, aur Yisúʻ ko bích meṉ. 
JHN.19.19	Aur Pílátus ne ek kitába likhkar salíb par lagá diyá: us meṉ yih likhá húá thá; 
JHN.19.20	Us kitába ko bahut se Yahúdíoṉ ne paṛhá, is liye ki wuh maqám jaháṉ Yisúʻ salíb diyá gayá thá, shahr ke nazdík thá: aur wuh ʻIbrání aur Latíní aur Yúnání meṉ líkhá húá thá. 
JHN.19.21	Pas Yahúdíoṉ ke sardár káhinoṉ ne Pílátus se kahá, ki Yahúdíoṉ ká Bádsháh na likh, balki yih, ki us ne kahá; Maiṉ Yahúdíoṉ ká Bádsháh húṉ. 
JHN.19.22	Pílátus ne jawáb diyá, ki Maiṉ ne jo likh diyá, wuh likh diyá.
JHN.19.23	Jab sípáhí Yísúʻ ko salíb de chuke, to us ke kapṛe lekar chár hisse kiye, har sipahí ke liye ek hissa, aur us ká kurta bhí liyá; yih kurta binsilá sarásar buná húá thá. 
JHN.19.24	Is liye unhoṉ ne ápas meṉ kahá, ki Ise pháṛeṉ nahíṉ, balki us par qurʻa ḍáleṉ, táki maʻlúm ho ki kis ká nikaltá hai. Yih is liye húá ki wuh nawishta púrá ho jo kahtá hai, ki
JHN.19.24	Unhoṉ ne mere kapṛe báṉṭ liye,
JHN.19.24	Aur merí poshák par qurʻa ḍálá.
JHN.19.24	Chunáṉchi sipáhíoṉ ne aisá hí kiyá. 
JHN.19.25	Aur Yisúʻ kí salíb ke pás us kí máṉ, aur us kí máṉ kí bahin, Maryam Klopás kí bíwí, aur Maryam Magdalíní khaṛí thíṉ. 
JHN.19.26	Yisúʻ ne apní máṉ aur us shágird ko jis se mahabbat rakhtá thá, pás khaṛe dekhkar, máṉ se kahá, kí Ai ʻaurat, dekh, terá beṭá yih hai. 
JHN.19.27	Phir shágird se kahá; Dekh, terí máṉ yih hai: aur usí waqt se wuh shágird use apne ghar le gayá.
JHN.19.28	Is ke baʻd, jab Yisúʻ ne ján liyá, ki ab sab báteṉ tamám húíṉ, táki nawishta púrá ho, to kahá, ki Maiṉ piyásá húṉ. 
JHN.19.29	Waháṉ ek sirke se bhará húá bartan rakkhá thá. Pas unhoṉ ne sirke meṉ bhigoe húe isfanj ko zúfe kí sháḳh par rakhkar, us ke muṉh se lagáyá. 
JHN.19.30	Pas jab Yisúʻ ne wuh sirká piyá, to kahá, ki Tamám húá: aur sir jhukákar ján de dí.
JHN.19.31	Pas chúṉki taiyárí ká din thá, Yahúdíoṉ ne Pílátus se darḳhwást kí, ki un kí ṭáṉgeṉ toṛ dí jáeṉ, aur lásheṉ utár lí jáeṉ, tákí Sabt ke din salíb par na raheṉ; kyúṉki wuh Sabt ek ḳháss din thá. 
JHN.19.32	Pas sipáhíoṉ ne ákar pahle aur dúsre shaḳhs kí ṭáṉgeṉ toṛíṉ, jo us ke sáth maslúb húe the. 
JHN.19.33	Lekin jab unhoṉ ne Yisúʻ ke pás ákar dekhá ki wuh mar chuká hai, to us kí ṭáṉgeṉ na toṛíṉ. 
JHN.19.34	Magar un meṉ se ek sipáhí ne bhále se us kí paslí chhedí aur fiʼlfaur us se ḳhún aur pání bah niklá. 
JHN.19.35	Jis ne yih dekhá hai usí ne gawáhí dí hai, aur us kí gawáhí sachchí hai; aur wuh jántá hai ki sach kahtá hai, táki tum bhí ímán láo. 
JHN.19.36	Yih báteṉ is liye húíṉ ki yih nawishta púrá ho, ki Us kí koí haḍḍí na toṛí jáegí. 
JHN.19.37	Phir ek âur nawishta kahtá hai, ki Jise unhoṉ ne chhedá, us par nazar kareṉge.
JHN.19.38	In bátoṉ ke baʻd Aramatiya ke rahnewále Yúsuf ne, jo Yisúʻ ká shágird thá, (lekin Yahúdíoṉ ke dar se ḳhufya taur par,) Pílátus se ijázat cháhí, ki Yisúʻ kí lásh le jáe. Pílátus ne ijázat dí. Pas wuh ákar us kí lásh le gayá. 
JHN.19.39	Aur Níkudemus bhí áyá, jo pahle Yisúʻ ke pás rát ko gayá thá, aur pachás ser ke qaríb murr aur ʻúd milá húá láyá. 
JHN.19.40	Pas unhoṉ ne Yisúʻ kí lásh lekar use sútí kapṛe meṉ ḳhushbúdár chízoṉ ke sáth kafnáyá, jis tarah ki Yahúdíoṉ meṉ dafn karne ká dastúr hai. 
JHN.19.41	Aur jis jagah use salíb dí gayí, waháṉ ek bág thá, aur us bág meṉ ek nayí qabr thí, jis meṉ kabhí koí na rakkhá gayá thá. 
JHN.19.42	Pas unhoṉ ne Yahúdíoṉ kí taiyárí ke din ke báʻis Yisúʻ ko wahíṉ rakh diyá, kyúṉki yih qabr nazdík thí.
JHN.20.1	Hafte ke pahle din, Maryam Magdalíní aise taṛke ki abhí andherá hí thá, qabr par áí, aur patthar ko qabr se haṭá húá dekhá. 
JHN.20.2	Pas wuh Shamaʻún Patras aur us dúsre shágird ke pás, jise Yisúʻ ʻazíz rakhtá thá, dauṛí húí gayí, aur un se kahá, ki Ḳhudáwand ko qabr se nikál le gaye; aur hameṉ maʻlúm nahíṉ ki use kaháṉ rakh diyá. 
JHN.20.3	Pas Patras aur wuh dúsrá shágird nikalkar qabr kí taraf chale. 
JHN.20.4	Aur donoṉ sáth sáth dauṛe: magar wuh dúsrá shágird Patras se áge baṛhkar qabr par pahle pahuṉchá. 
JHN.20.5	Us ne jhukkar nazar kí aur sútí kapṛe paṛe húe dekhe; magar andar na gayá. 
JHN.20.6	Shamaʻún Patras us ke píchhe píchhe pahuṉchá, aur us ne qabr ke andar jáke dekhá, ki sútí kapṛe paṛe haiṉ, 
JHN.20.7	aur wuh rúmál jo us ke sir se bandhá húá thá, sútí kapṛoṉ ke sáth nahíṉ, balki lipṭá húá ek jagah alag paṛá hai. 
JHN.20.8	Is par dúsrá shágird bhí, jo pahle qabr par áyá thá, andar gayá; aur us ne dekhkar yaqín kiyá. 
JHN.20.9	Kyúṉki wuh ab tak us nawishte ko na jánte the, jis ke bamújib us ká murdoṉ meṉ se jí uṭhná zarúr thá. 
JHN.20.10	Pas yih shágird apne ghar ko wápas gaye.
JHN.20.11	Lekin Maryam báhar qabr ke pás khaṛí rotí rahí, aur jab rote rote qabr kí taraf jhukke andar nazar kí, 
JHN.20.12	to do firishtoṉ ko safed poshák pahine húe, ek ko sirháne aur dúsre ko páeṉtí baiṭhe dekhá, jaháṉ Yisúʻ ki lásh paṛí thí. 
JHN.20.13	Unhoṉ ne us se kahá; Ai ʻaurat, tú kyúṉ rotí hai? Us ne un se kahá; Is liye ki mere Ḳhudáwand ko uṭhá le gaye, aur maʻlúm nahíṉ ki use kaháṉ rakkhá. 
JHN.20.14	Yih kahkar wuh píchhe phirí, aur Yisúʻ ko khaṛe dekhá, aur na pahcháná ki yih Yisúʻ hai. 
JHN.20.15	Yisúʻ ne us se kahá, ki Ai ʻaurat, tú kyúṉ rotí hai? kis ko ḍhúṉḍhtí hai? Us ne bágbán samajhkar us se kahá, kí Miyáṉ, agar tú ne us ko yaháṉ se uṭháyá ho, to mujhe batá de, ki use kaháṉ rakkhá hai, táki maiṉ use le jáúṉ. 
JHN.20.16	Yisúʻ ne us se kahá; Maryam! Wuh phirkar us se ʻIbrání zabán meṉ bolí; Rabbúní! yaʻní Ai ustád! 
JHN.20.17	Yisúʻ ne us se kahá; Mujhe na chhú; kyúṉki maiṉ ab tak Báp ke pás úpar nahíṉ gayá; lekin mere bháiyoṉ ke pás jákar un se kah, ki Maiṉ apne Báp aur tumháre Báp ke, aur apne Ḳhuda aur tumháre Ḳhudá ke pás úpar játá húṉ. 
JHN.20.18	Maryam Magdalíní ne ákar shágirdoṉ ko ḳhabar dí, ki Maiṉ ne Ḳhudáwand ko dekhá, aur us ne mujh se yih báteṉ kahíṉ.
JHN.20.19	Phir usí din jo hafte ká pahlá din thá, shám ke waqt, jab waháṉ ke darwáze jaháṉ shágird the, Yahúdíoṉ ke ḍar se band the, Yísúʻ ákar bích meṉ khaṛá húá, aur un se kahá, ki Tumhárí salámatí ho! 
JHN.20.20	Aur yih kahkar us ne apne háth aur paslí unheṉ dikháí. Pas shágird Ḳhudáwand ko dekhkar ḳhush húe. 
JHN.20.21	Yisúʻ ne phir un se kahá, ki Tumhárí salámatí ho; jis tarah Báp ne mujhe bhejá hai, usí tarah maiṉ bhí tumheṉ bhejtá húṉ. 
JHN.20.22	Aur yih kahkar un par phúṉká aur un se kahá, ki Rúhuʼl Quds lo. 
JHN.20.23	Jin ke gunáh tum baḳhsho, un ke baḳhshe gaye haiṉ; jin ke gunáh tum qáim rakkho, un ke qáim rakkhe gaye haiṉ.
JHN.20.24	Magar un bárah meṉ se ek shaḳhs, yaʻní Tomá, jise Tauam kahte haiṉ, Yisúʻ ke áne ke waqt un ke sáth na thá. 
JHN.20.25	Pas báqí shágird us se kahne lage, ki Ham ne Ḳhudáwand ko dekhá hai. Magar us ne un se kahá, ki Jab tak maiṉ us ke háthoṉ meṉ meḳhoṉ ke súráḳh na dekh lúṉ, aur meḳhoṉ ke súráḳhoṉ meṉ apní unglí na ḍál lúṉ, aur apná háth us kí paslí meṉ na ḍál lúṉ, hargiz yaqín na karúṉgá.
JHN.20.26	Áṭh roz ke baʻd, jab us ke shágird phir andar the, aur Tomá un ke sáth thá, aur darwáze band the, to Yisúʻ áyá, aur bích meṉ khaṛá hokar bolá; Tumhárí salámatí ho. 
JHN.20.27	Phir us ne Tomá se kahá, ki Apní unglí pás lákar mere háthoṉ ko dekh, aur apná háth pás lákar merí paslí meṉ ḍál, aur beiʻtiqád na ho, balki iʻtiqád rakh. 
JHN.20.28	Tomá ne jawáb meṉ us se kahá; Ai mere Ḳhudáwand! Ai mere Ḳhudá! 
JHN.20.29	Yisúʻ ne us se kahá; Tú to mujhe dekhkar ímán láyá hai; mubárak wuh haiṉ, jo bagair dekhe ímán láe.
JHN.20.30	Aur Yisúʻ ne âur bahut se muʻjize shágirdoṉ ke sámne dikháe, jo is kitáb meṉ likhe nahíṉ gaye; 
JHN.20.31	lekin yih is liye likhe gaye, ki tum ímán láo, ki Yisúʻ hí Ḳhudá ká Beṭá Masíh hai, aur ímán lákar us ke nám se zindagí páo.
JHN.21.1	In bátoṉ ke baʻd Yisúʻ ne phir apne áp ko Tibiriyás kí jhíl ke kanáre shágirdoṉ par záhir kiyá, aur is tarah záhir kiyá. 
JHN.21.2	Shamaʻún Patras aur Tomá jo Tauam kahlátá hai, aur Nathanʼel jo Qáná e Galíl ká thá, aur Zabdí ke beṭe, aur us ke shágirdoṉ meṉ se do âur shaḳhs jamaʻ the. 
JHN.21.3	Shamaʻún Patras ne un se kahá, ki Maiṉ machhlí ke shikár ko játá húṉ. Unhoṉ ne us se kahá; Ham bhí tere sáth chalte haiṉ. Wuh nikalkar kishtí par sawár húe, magar us rát kuchh na pakṛá. 
JHN.21.4	Aur subh hote hí Yisúʻ kanáre par á khaṛá húá; magar shágirdoṉ ne na pahcháná ki yih Yisúʻ hai. 
JHN.21.5	Pas Yisúʻ ne un se kahá; Bachcho, tumháre pás kuchh kháne ko hai? Unhoṉ ne jawáb diyá, ki Nahíṉ. 
JHN.21.6	Us ne un se kahá, ki Kishtí kí dahiní taraf jál ḍálo, to pakṛoge. Pas unhoṉ ne ḍálá, aur machhliyoṉ kí kasrat se phir kheṉch na sake. 
JHN.21.7	Is liye us shágird ne jis se Yisúʻ mahabbat rakhta thá, Patras se kahá, ki Yih to Ḳhudáwand hai. Pas Shamaʻún Patras ne yih sunkar, ki Ḳhudáwand hai, kurta kamar se báṉdhá, kyúṉki naṉgá thá, aur jhíl meṉ kúd paṛá. 
JHN.21.8	Aur báqí shágird ḍoṉgí par sawár machhliyoṉ ká jál kheṉchte húe áe, kyúṉki wuh kanáre se kuchh dúr na the, balki taḳhmínan do sau háth ká fásila thá. 
JHN.21.9	Jis waqt kanáre par utre, to unhoṉ ne koeloṉ kí ág, aur us par machhlí rakkhí húí aur roṭí dekhí. 
JHN.21.10	Yisúʻ ne un se kahá; jo machhliyáṉ tum ne abhí pakṛí haiṉ, un men se kuchh láo. 
JHN.21.11	Shamaʻún Patras ne chaṛhkar ek sau trepan baṛí machhliyoṉ se bhará húá jál kanáre par kheṉchá; magar báwujúd machhliyoṉ kí kasrat ke jál na phaṭá. 
JHN.21.12	Yisúʻ ne un se kahá; Áo, kháná khá lo; aur shágirdoṉ meṉ se kisí ko jurʼat na húí ki us se púchhtá, ki Tú kaun hai? kyúṉki wuh jánte the, ki Ḳhudáwand hí hai. 
JHN.21.13	Yisúʻ áyá, aur roṭí lekar unheṉ dí; isí tarah machhlí bhí dí. 
JHN.21.14	Yisúʻ murdoṉ meṉ se jí uṭhne ke baʻd yih tísrí bár shágirdoṉ par záhir húá.
JHN.21.15	Aur jab kháná khá chuke, to Yisúʻ ne Shamaʻún Patras se kahá, ki Ai Shamaʻún, Yúhanná ke beṭe, kyá tú in se ziyáda mujh se mahabbat rakhtá hai? Us ne us se kahá; Háṉ, Ḳhudáwand; tú to jántá hí hai, ki maiṉ tujhe ʻazíz rakhtá húṉ. Us ne us se kahá; To mere barre chará. 
JHN.21.16	Us ne dobára us se phir kahá, ki Ai Shamaʻún, Yúhanná ke beṭe, kyá tú mujh se mahabbat rakhtá hai? Wuh bolá; Háṉ, Ḳhudáwand, tú to jántá hí hai, ki maiṉ tujh ko ʻazíz rakhtá húṉ. Us ne us se kahá; To merí bheṛoṉ kí gallabání kar. 
JHN.21.17	Us ne tísrí bár us se kahá, ki Ai Shamaʻún, Yúhanná ke beṭe, kyá tú mujhe ʻazíz rakhtá hai? Chúṉki us ne tísrí bár us se kahá; Kyá tú mujhe ʻazíz rakhtá hai, is sabab se Patras ne dilgír hokar us se kahá; Ai Ḳhudáwand, tú to sab kuchh jántá hai; tujhe maʻlúm hí hai, ki maiṉ tujhe ʻazíz rakhtá húṉ. Yisúʻ ne us se kahá; To merí bheṛeṉ chará. 
JHN.21.18	Maiṉ tujh se sach sach kahtá húṉ, ki Jab tú jawán thá, to áp hí apní kamar báṉdhtá thá, aur jaháṉ cháhtá thá, phirtá thá; magar jab tú búṛhá hogá, to apne háth lambe karegá, aur dúsrá shaḳhs terí kamar báṉdhegá, aur jaháṉ tú na cháhegá, waháṉ tujhe le jáegá. 
JHN.21.19	Us ne in bátoṉ se ishára kar diyá, ki wuh kis tarah kí maut se Ḳhudá ká jalál záhir karegá. Aur yih kahkar us se kahá, ki Mere píchhe ho le. 
JHN.21.20	Patras ne phirkar us shágird ko píchhe áte dekhá, jis se Yisúʻ mahabbat rakhtá thá, aur jis ne shám ke kháne ke waqt us ke síne ká sahárá lekar púchhá thá, ki Ai Ḳhudáwand, terá pakaṛwánewálá kaun hai? 
JHN.21.21	Patras ne use dekhkar Yisúʻ se kahá; Ai Ḳhudáwand, is ká kyá hál hogá? 
JHN.21.22	Yisúʻ ne us se kahá; Agar maiṉ cháhúṉ, ki yih mere áne tak ṭhahrá rahe, to tujh ko kyá? tú mere píchhe ho le. 
JHN.21.23	Pas bháiyoṉ meṉ yih bát mashhúr ho gayí, ki wuh shágird na maregá. Lekin Yisúʻ ne us se yih nahíṉ kahá thá, ki yih na maregá; balki yih, ki Agar maiṉ cháhúṉ, ki yih mere áne tak ṭhahrá rahe, to tujh ko kyá?
JHN.21.24	Yih wuhí shágird hai, jo in bátoṉ kí gawáhí detá hai aur jis ne in ko likhá hai; aur ham jánte haiṉ, ki us kí gawáhí sachchí hai.
JHN.21.25	Aur bhí bahut se kám haiṉ, jo Yisúʻ ne kiye; agar wuh judá judá likhe játe, to maiṉ samajhtá húṉ, ki jo kitábeṉ likhí játíṉ, un ke liye dunyá meṉ guṉjáish na hotí.
ACT.1.1	Ai Thiyufilus, maiṉ ne pahlá risála un sab bátoṉ ke bayán meṉ tasníf kiyá, jo Yisúʻ shurúʻ meṉ kartá aur sikhátá rahá, 
ACT.1.2	us din tak ki wuh un rasúloṉ ko jinheṉ us ne chuná thá, Rúhuʼl Quds ke wasíle se hukm dekar, úpar uṭháyá na gayá. 
ACT.1.3	Us ne dukh sahne ke baʻd bahut se subútoṉ se apne áp ko un par zinda záhir bhí kiyá; chunáṉchi wuh chálís din tak unheṉ nazar átá, aur Ḳhudá kí bádsháhat kí báteṉ kahtá rahá: 
ACT.1.4	aur un se milkar un ko hukm diyá, ki Yarúshalem se báhar na jáo, balki Báp ke us waʻde ke púrá hone ke muntazir raho, jis ká zikr tum mujh se sun chuke ho. 
ACT.1.5	Kyúṉki Yúhanná ne to pání se baptisma diyá; magar tum thoṛe dinoṉ ke baʻd Rúhuʼl Quds se baptisma páoge.
ACT.1.6	Pas unhoṉ ne jamaʻ hokar us se yih púchhá, ki Ai Ḳhudáwand, kyá tú isí waqt Isráíl ko bádsháhí phir ʻatá karegá? 
ACT.1.7	Us ne un se kahá; Un waqtoṉ aur míʻádoṉ ká jánná, jinheṉ Báp ne apne hí iḳhtiyár meṉ rakkhá hai, tumhárá kám nahíṉ. 
ACT.1.8	Lekin jab Rúhuʼl Quds tum par názil hogá, to tum quwwat páoge; aur Yarúshalem, aur tamám Yahúdiya, aur Sámariya meṉ, balki zamín kí intihá tak, mere gawáh hoge. 
ACT.1.9	Yih kahkar wuh un ke dekhte dekhte úpar uṭhá liyá gayá; aur badlí ne use un kí nazaroṉ se chhipá liyá. 
ACT.1.10	Aur us ke játe waqt, jab wuh ásmán kí taraf gaur se dekh rahe the, to dekho, do mard safed poshák pahine un ke pás á khaṛe húe, 
ACT.1.11	aur kahne lage; Ai Galílí mardo, tum kyúṉ khaṛe ásmán kí taraf dekhte ho? Yihí Yisúʻ, jo tumháre pás se ásmán par uṭháyá gayá hai, usí tarah phir áegá jis tarah tum ne use ásmán par játe dekhá hai.
ACT.1.12	Tab wuh us paháṛ se jo Zaitún ká kahlátá hai, aur Yarúshalem ke nazdík, sabt kí manzil ke fásile par hai, Yarúshalem ko phire. 
ACT.1.13	Aur jab us meṉ dáḳhil húe, to us báláḳháne par chaṛhe, jis meṉ wuh, yaʻní Patras aur Yúhanná, aur Yaʻqúb aur Andriyás, aur Filippus aur Tomá, aur Bar Tulmáí aur Matí, aur Halfáí ká beṭá Yaʻqúb aur Shamaʻún Zelotes aur Yaʻqúb ká beṭá Yahúdáh, rahte the. 
ACT.1.14	Yih sab ke sab, chand ʻauratoṉ aur Yisúʻ kí máṉ Maryam, aur us ke bháiyoṉ ke sáth ek dil hokar, duʻá meṉ mashgúl rahe.
ACT.1.15	Aur unhíṉ dinoṉ Patras bháiyoṉ meṉ, jo taḳhmínan ek sau bís shaḳhsoṉ kí jamáʻat thí, khaṛá hokar kahne lagá; 
ACT.1.16	Ai bháiyo, us nawishte ká púrá honá zarúr thá, jo Rúhuʼl Quds ne Dáúd kí zabání us Yahúdáh ke haqq meṉ pahle se kahá thá, jo Yisúʻ ke pakaṛnewáloṉ ká rahnumá húá; 
ACT.1.17	kyúṉki wuh ham meṉ shumár kiyá gayá, aur us ne is ḳhidmat ká hissa páyá. 
ACT.1.18	(Us ne badkárí kí kamáí se ek khet hásil kiyá; aur sir ke bal girá, aur us ká peṭ phaṭ gayá, aur us kí sárí antṛiyáṉ nikal paṛíṉ. 
ACT.1.19	Aur yih Yarúshalem ke sab rahnewáloṉ ko maʻlúm húá, yaháṉ tak ki us khet ká nám un kí zabán meṉ Haqal Damá paṛ gayá, yaʻní Ḳhún ká Khet.) 
ACT.1.20	Kyúṉki Zabúr meṉ likhá hai, ki
ACT.1.20	Us ká ghar ujaṛ jáe,
ACT.1.20	Aur us meṉ koí basnewálá na rahe:
ACT.1.20	aur
ACT.1.20	Us ká ʻuhda dúsrá le le.
ACT.1.21	Pas jitne ʻarse tak Ḳhudáwand Yisúʻ hamáre sáth átá játá rahá, yaʻní Yúhanná ke baptisma se lekar Ḳhudáwand ke hamáre pás se uṭháe jáne tak, jo barábar hamáre sáth rahe, 
ACT.1.22	cháhiye ki un meṉ se ek mard hamáre sáth us ke jí uṭhne ká gawáh bane. 
ACT.1.23	Phir unhoṉ ne do ko pesh kiyá, ek Yúsuf ko, jo Bar Sabá kahlátá, aur jis ká laqab Yústus hai, dúsrá Mattiyyáh ko: 
ACT.1.24	aur yih kahkar duʻá máṉgí; Ai Ḳhudáwand, tú jo sab ke diloṉ kí jántá hai, yih záhir kar, ki in donoṉ meṉ se tú ne kis ko chuná hai, 
ACT.1.25	ki wuh is ḳhidmat aur risálat kí jagah le, jise Yahúdáh chhoṛkar apní jagah gayá. 
ACT.1.26	Phir unhoṉ ne un ke báre meṉ qurʻa ḍálá, aur qurʻa Mattiyyáh ke nám ká niklá. Pas wuh un gyárah rasúloṉ ke sáth shumár húá.
ACT.2.1	Jab ʻIʹd i Pintekust ká din áyá, to wuh sab ek jagah jamaʻ the; 
ACT.2.2	ki yakáyak ásmán se aisí áwáz áí, jaise zor kí áṉdhí ká sannáṭá hotá hai, aur us se sárá ghar jaháṉ wuh baiṭhe the, gúṉj gayá. 
ACT.2.3	Aur unheṉ ág ke shuʻle kí sí phaṭtí húí zabáneṉ dikháí díṉ; aur un meṉ se har ek par á ṭhahríṉ. 
ACT.2.4	Aur wuh sab Rúhuʼl Quds se bhar gaye, aur gair zabáneṉ bolne lage, jis tarah Rúh ne unheṉ bolne kí táqat baḳhshí.
ACT.2.5	Aur har qaum meṉ se jo ásmán ke tale hai, ḳhudátars Yahúdí Yarúshalem meṉ rahte the. 
ACT.2.6	Jab yih áwáz áí, to bhíṛ lag gayí, aur log dang ho gaye, kyúṉki har ek ko yihí sunáí detá thá, ki yih merí hí bolí bol rahe haiṉ. 
ACT.2.7	Aur sab hairán aur mutaʻajjib hokar kahne lage; Dekho, yih bolnewále kyá sab Galílí nahíṉ? 
ACT.2.8	Phir kyúṉkar ham meṉ se har ek apne apne watan kí bolí suntá hai? 
ACT.2.9	Háláṉki ham Párthí, aur Medí, aur ʻElámí, aur rahnewále Misuputámiya aur Yahúdiya aur Kappadukiya, aur Puntus aur Ásiya, 
ACT.2.10	aur Frúgiya aur Pamfúliya, aur Misr aur Libúa ke ʻiláqe ke jo Kurene kí taraf hai, aur Romí musáfir, ḳhwáh Yahúdí ḳhwáh un ke muríd, aur Kretí aur ʻArab haiṉ; 
ACT.2.11	magar apní apní zabán meṉ un se Ḳhudá ke baṛe baṛe kámoṉ ká bayán sunte haiṉ. 
ACT.2.12	Aur sab hairán húe, aur ghabrákar ek dúsre se kahne lage, ki Yih kyá húá chahtá hai? 
ACT.2.13	Aur baʻz ne ṭhaṭṭhá karke kahá, ki Yih to táza mai ke nashe meṉ haiṉ.
ACT.2.14	Lekin Patras un gyárah ke sáth khaṛá húá, aur apní áwáz baland karke logoṉ se kahá, ki Ai Yahúdío, aur ai Yarúshalem ke sab rahnewálo, yih ján lo, aur kán lagákar merí báteṉ suno; 
ACT.2.15	ki jaisá tum samajhte ho yih nashe meṉ nahíṉ, kyúṉki abhí to pahar hí din chaṛhá hai; 
ACT.2.16	balki yih wuh bát hai, jo Yoel nabí kí maʻrifat kahí gayí hai, ki
ACT.2.17	Ḳhudá farmátá hai, ki aḳhirí dinoṉ meṉ aisá hogá,
ACT.2.17	Ki maiṉ apní Rúh meṉ se har bashar par ḍálúṉgá;
ACT.2.17	Aur tumháre beṭe aur tumhárí beṭiyáṉ nubuwwat kareṉgí;
ACT.2.17	Aur tumháre jawán royá,
ACT.2.17	Aur tumháre buḍḍhe ḳhwáb dekheṉge:
ACT.2.18	Balki maiṉ apne bandoṉ aur apní bandíoṉ par bhí
ACT.2.18	Un diṉoṉ meṉ apní Rúh meṉ se ḍálúṉgá, aur wuh nubuwwat kareṉgí.
ACT.2.19	Aur maiṉ úpar ásmán par ʻajíb kám, aur níche zamín par nisháníáṉ,
ACT.2.19	Yaʻní ḳhún, aur ág, aur dhuweṉ ká bádal dikháúṉgá.
ACT.2.20	Súraj tárík aur chánd ḳhún ho jáegá,
ACT.2.20	Peshtar is se ki Ḳhudáwand ká ʻazím aur jalíl din áe.
ACT.2.21	Aur yih hogá, ki jo koí Ḳhudáwand ká nám legá naját páegá.
ACT.2.22	Ai Isráílío, yih báteṉ suno, ki Yisúʻ Násarí ek shaḳhs thá, jis ká Ḳhudá kí taraf se honá tum par un muʻjizoṉ aur ʻajíb kámoṉ aur nishánoṉ se sábit húá, jo Ḳhudá ne us kí maʻrifat tum meṉ dikháe, chunáṉchi tum áp hí jánte ho. 
ACT.2.23	Jab wuh Ḳhudá ke muqarrara intizám aur ʻilm i sábiq ke muwáfiq pakaṛwáyá gayá, to tum ne besharaʻ logoṉ ke háth se use salíb dilwákar már ḍálá: 
ACT.2.24	lekin Ḳhudá ne maut ke band kholkar use jiláyá: kyúṉki mumkin na thá, ki wuh us ke qabze meṉ rahtá. 
ACT.2.25	Kyúṉki Dáúd us ke haqq meṉ kahtá hai, ki
ACT.2.25	Maiṉ Ḳhudáwand ko hamesha apne sámne dekhtá rahá;
ACT.2.25	Kyúṉki wuh merí dahiní taraf hai, táki mujhe jumbish na ho:
ACT.2.26	Isí sabab se merá dil ḳhush húá, aur merí zabán shád;
ACT.2.26	Balki merá jism bhí ummed meṉ basá rahegá.
ACT.2.27	Is liye ki tú merí ján ko ʻálam i arwáh meṉ na chhoṛegá;
ACT.2.27	Aur na apne Muqaddas ke saṛne kí naubat pahuṉchne degá.
ACT.2.28	Tú ne mujhe zindagí kí ráheṉ batáíṉ;
ACT.2.28	Tú mujhe apne dídár ke báʻis ḳhushí se bhar degá.
ACT.2.29	Ai bháiyo, maiṉ qaum ke buzurg Dáúd ke haqq meṉ tum se dilerí ke sáth kah saktá húṉ, ki wuh múá aur dafn bhí húá, aur us kí qabr áj tak ham meṉ maujúd hai. 
ACT.2.30	Pas nabí hokar, aur yih jánkar ki Ḳhudá ne mujh se qasam kháí hai, ki terí nasl se ek shaḳhs ko tere taḳht par biṭháúṉgá; 
ACT.2.31	us ne peshíngoí ke taur par Masíh ke jí uṭhne ká zikr kiyá, ki na wuh ʻálam i arwáh meṉ chhoṛá gayá, na us ke jism ke saṛne kí naubat pahuṉchí. 
ACT.2.32	Isí Yisúʻ ko Ḳhudá ne jiláyá, jis ke ham sab gawáh haiṉ. 
ACT.2.33	Pas Ḳhudá ke dahine háth se sarbaland hokar, aur Báp se wuh Rúhuʼl Quds hásil karke, jis ká waʻda kiyá gayá thá, us ne yih názil kiyá, jo tum dekhte aur sunte ho. 
ACT.2.34	Kyúṉki Dáúd to ásmán par nahíṉ chaṛhá: lekin wuh ḳhud kahtá hai, ki
ACT.2.34	Ḳhudáwand ne mere Ḳhudáwand se kahá; Merí dahiní taraf baiṭh,
ACT.2.35	Jab tak maiṉ tere dushmanoṉ ko tere páṉwoṉ tale kí chaukí na kar dúṉ.
ACT.2.36	Pas Isráíl ká sárá gharáná yaqín ján le, ki Ḳhudá ne usí Yisúʻ ko jise tum ne salíb dí, Ḳhudáwand bhí kiyá aur Masíh bhí.
ACT.2.37	Jab unhoṉ ne yih suná, to un ke diloṉ par choṭ lagí, aur Patras aur báqí rasúloṉ se kahá, ki Ai bháiyo, ham kyá kareṉ? 
ACT.2.38	Patras ne un se kahá, ki Tauba karo, aur tum meṉ se har ek apne gunáhoṉ kí muʻáfí ke liye Yisúʻ Masíh ke nám par baptisma le; to tum Rúhuʼl Quds inʻám meṉ páoge. 
ACT.2.39	Is liye ki yih waʻda tum, aur tumhárí aulád, aur un sab dúr ke logoṉ se bhí hai, jin ko Ḳhudáwand hamárá Ḳhudá apne pás buláegá. 
ACT.2.40	Aur us ne âur bahut sí báteṉ jatá jatákar, unheṉ yih nasíhat kí, ki Apne áp ko is ṭeṛhí qaum se bacháo. 
ACT.2.41	Pas jin logoṉ ne us ká kalám qubúl kiyá, unhoṉ ne baptisma liyá; aur usí roz tín hazár ádmíoṉ ke qaríb un meṉ mil gaye. 
ACT.2.42	Aur yih rasúloṉ se taʻlím páne, aur rifáqat rakhne meṉ, aur roṭí toṛne aur duʻá máṉgne meṉ mashgúl rahe.
ACT.2.43	Aur har shaḳhs par ḳhauf chhá gayá, aur bahut se ʻajíb kám aur nishán rasúloṉ ke zaríʻe se záhir hote the. 
ACT.2.44	Aur jo ímán láe the, wuh sab ek jagah rahte the, aur sárí chízoṉ meṉ sharík the; 
ACT.2.45	aur apní jáedád aur asbáb bech bechkar har ek kí zarúrat ke muwáfiq sab ko báṉṭ diyá karte the. 
ACT.2.46	Aur har roz ek dil hokar haikal meṉ jamaʻ húá karte, aur gharoṉ meṉ roṭí toṛkar ḳhushí aur sádadilí se kháná kháyá karte the; 
ACT.2.47	aur Ḳhudá kí hamd karte, aur sab logoṉ ko ʻazíz the. Aur jo naját páte the, un ko Ḳhudáwand har roz un meṉ milá detá thá.
ACT.3.1	Patras aur Yúhanná duʻá ke waqt, yaʻní tísre pahar, haikal ko já rahe the. 
ACT.3.2	Aur log ek janam ke laṉgṛe ko lá rahe the, jis ko har roz haikal ke us darwáze par biṭhá dete the, jo Ḳhúbsúrat kahlátá hai, táki haikal meṉ jánewáloṉ se bhíkh máṉge. 
ACT.3.3	Jab us ne Patras aur Yúhanná ko haikal meṉ játe dekhá, to un se bhíkh máṉgí. 
ACT.3.4	Patras aur Yúhanná ne us par gaur se nazar kí, aur Patras ne kahá, ki Hamárí taraf dekh. 
ACT.3.5	Wuh un se kuchh milne kí ummed par un kí taraf mutawajjih húá. 
ACT.3.6	Patras ne kahá, ki Chándí soná to mere pás hai nahíṉ; magar jo mere pás hai, wuh tujhe diye detá húṉ: Yisúʻ Masíh Násarí ke nám se chal phir. 
ACT.3.7	Aur us ká dahiná háth pakaṛke us ko uṭháyá: aur usí dam us ke páṉw aur ṭaḳhne mazbút ho gaye. 
ACT.3.8	Aur wuh kúdkar khaṛá ho gayá, aur chalne phirne lagá; aur chaltá aur kúdtá, aur Ḳhudá kí hamd kartá húá un ke sáth haikal meṉ gayá. 
ACT.3.9	Aur sab logoṉ ne use chalte phirte, aur Ḳhudá kí hamd karte dekhkar, 
ACT.3.10	us ko pahcháná ki yih wuhí hai, jo haikal ke Ḳhúbsúrat Darwáze par baiṭhá bhíkh máṉgá kartá thá; aur us májare se jo us par wáqiʻ húá thá bahut dang aur hairán húe.
ACT.3.11	Jab wuh Patras aur Yúhanná ko pakṛe húe thá, to sab log bahut hairán hokar us barámade kí taraf un ke pás dauṛe áe, jo Sulaimán ká kahlátá hai. 
ACT.3.12	Patras ne yih dekhkar logoṉ se kahá; Ai Isráílío, is par tum kyúṉ taʻajjub karte ho, aur hameṉ kyúṉ is tarah dekh rahe ho, ki goyá ham ne apní qudrat yá díndárí se is shaḳhs ko chaltá phirtá kar diyá? 
ACT.3.13	Ibráhím aur Izháq aur Yaʻqúb ke Ḳhudá, yaʻní hamáre bápdádá ke Ḳhudá ne apne Ḳhádim Yisúʻ ko jalál diyá, jise tum ne pakaṛwá diyá, aur jab Pílátus ne us ke chhoṛ dene ká qasd kiyá, to tum ne us ke sámne us ká inkár kiyá. 
ACT.3.14	Tum ne us Quddús aur Rástbáz ká inkár kiyá, aur darḳhwást kí, ki ek ḳhúní tumhárí ḳhátir chhoṛá jáe; 
ACT.3.15	magar zindagí ke Málik ko qatl kiyá, jise Ḳhudá ne murdoṉ meṉ se jiláyá; is ke ham gawáh haiṉ. 
ACT.3.16	Usí ke nám ne, us ímán ke wasíle se jo us ke nám par hai, is shaḳhs ko mazbút kiyá, jise tum dekhte aur jánte ho; beshakk usí ímán ne jo us ke wasíle se hai, yíh kámil tandurustí tum sab ke sámne use dí. 
ACT.3.17	Aur ab, ai bháiyo, maiṉ jántá húṉ ki tum ne yih kám nádání se kiyá, aur aisá hí tumháre sardároṉ ne bhí. 
ACT.3.18	Magar jin bátoṉ kí Ḳhudá ne sab nabíoṉ kí zabání peshtar ḳhabar dí thí, ki us ká Masíh dukh uṭháegá, wuh us ne isí tarah púrí kíṉ. 
ACT.3.19	Pas tauba karo, aur rujúʻ láo, táki tumháre gunáh miṭáe jáeṉ, aur is tarah Ḳhudáwand ke huzúr se tázagí ke din áeṉ; 
ACT.3.20	aur wuh us Masíh ko, jo tumháre wáste muqarrar húá hai, yaʻní Yisúʻ ko, bheje. 
ACT.3.21	Zarúr hai ki wuh ásmán meṉ us waqt tak rahe, jab tak ki wuh sab chízeṉ bahál na kí jáeṉ, jin ká zikr Ḳhudá ne apne pák nabíoṉ kí zabání kiyá hai, jo dunyá ke shurúʻ se hote áe haiṉ. 
ACT.3.22	Chunáṉchí Músá ne kahá, ki Ḳhudáwand Ḳhudá tumháre bháiyoṉ meṉ se tumháre liye mujh sá ek nabí paidá karegá; jo kuchh wuh tum se kahe, us kí sunná. 
ACT.3.23	Aur yih hogá, ki jo shaḳhs us nabí kí na sunegá, wuh ummat meṉ se nest o nábúd kar diyá jáegá. 
ACT.3.24	Balki Samwíl se lekar pichhloṉ tak jitne nabíoṉ ne báteṉ kahíṉ, un sab ne in dinoṉ kí ḳhabar dí hai. 
ACT.3.25	Tum nabíoṉ kí aulád, aur us ʻahd ke sharík ho, jo Ḳhudá ne tumháre bápdádá se báṉdhá, jab Ibráhím se kahá, ki Terí aulád se dunyá ke sáre gharáne barakat páeṉge. 
ACT.3.26	Ḳhudá ne apne Ḳhádim ko uṭhákar pahle tumháre pás bhejá, táki tum meṉ se har ek ko us kí badíoṉ se pherkar barakat de.
ACT.4.1	Jab wuh logoṉ se yih kah rahe the, to káhin, aur haikal ká sardár, aur Sadúqí un par chaṛh áe; 
ACT.4.2	kyúṉki saḳht ranjída húe, ki wuh logoṉ ko taʻlím dete, aur Yisúʻ kí nazír dekar murdoṉ ke jí uṭhne kí manádí karte the. 
ACT.4.3	Aur unhoṉ ne un ko pakaṛke dúsre din tak hawálát meṉ rakkhá; kyúṉki shám ho gayí thí. 
ACT.4.4	Magar kalám ke sunnewáloṉ meṉ se bahutere ímán láe, yaháṉ tak ki mardoṉ kí taʻdád páṉch hazár ke qaríb ho gayí.
ACT.4.5	Dúsre din yúṉ húá, ki un ke sardár aur buzurg aur faqíh, 
ACT.4.6	aur sardár káhin Hanná, aur Káifá, aur Yúhanná, aur Iskandar, aur jitne sardár káhin ke gharáne ke the, Yarúshalem meṉ jamaʻ húe; 
ACT.4.7	aur un ko bích meṉ khaṛá karke púchhne lage, ki Tum ne yih kám kis qudrat aur kis nám se kiyá? 
ACT.4.8	Us waqt Patras ne Rúhuʼl Quds se maʻmúr hokar un se kahá; 
ACT.4.9	Ai ummat ke sardáro aur buzurgo, agar áj ham se us ihsán kí bábat bázpurs kí játí hai, jo ek nátawán ádmí par húá, ki wuh kyúṉkar achchhá ho gayá; 
ACT.4.10	to tum sab, aur Isráíl kí sárí ummat ko maʻlúm ho, ki Yisúʻ Masíh Násarí, jis ko tum ne salíb dí, aur Ḳhudá ne murdoṉ meṉ se jiláyá, usí ke nám se yih shaḳhs tumháre sámne tandurust khaṛá hai. 
ACT.4.11	Yih wuhí patthar hai, jise tum miʻmároṉ ne haqír jáná, aur wuh kone ke sire ká patthar ho gayá. 
ACT.4.12	Aur kisí dúsre ke wasíle se naját nahíṉ; kyúṉki ásmán ke tale ádmíoṉ ko koí dúsrá nám nahíṉ baḳhshá gayá, jis ke wasíle se ham naját pá sakeṉ.
ACT.4.13	Jab unhoṉ ne Patras aur Yúhanná kí dilerí dekhí, aur maʻlúm kiyá ki yih anpaṛhe aur náwáqif ádmí haiṉ, to taʻajjub kiyá; phir unheṉ pahcháná, ki yih Yisúʻ ke sáth rahe haiṉ. 
ACT.4.14	Aur us ádmí ko jo achchhá húá thá, un ke sáth khaṛe dekhkar, kuchh ḳhiláf na kah sake; 
ACT.4.15	magar unheṉ sadr ʻadálat se báhar jáne ká hukm dekar, ápas meṉ mashwara kame lage, 
ACT.4.16	ki Ham in ádmíoṉ ke sáth kyá kareṉ? kyúṉki Yarúshalem ke sab rahnewáloṉ par raushan hai, ki un se ek saríh muʻjiza záhir húá; aur ham is ká inkár nahíṉ kar sakte. 
ACT.4.17	Lekin is liye ki yih logoṉ meṉ ziyáda mashhúr na ho, ham unheṉ dhamkáeṉ, ki phir yih nám lekar kisí se bát na kareṉ. 
ACT.4.18	Pas unheṉ bulákar tákíd kí, ki Yisúʻ ká nám lekar hargiz bát na karná aur na taʻlím dená. 
ACT.4.19	Magar Patras aur Yúhanná ne jawáb meṉ un se kahá, ki Tum hí insáf karo, áyá Ḳhudá ke nazdík yih wájib hai, ki ham Ḳhudá kí bát se tumhárí bát ziyáda suneṉ; 
ACT.4.20	kyúṉki mumkin nahíṉ, ki jo ham ne dekhá aur suná hai, wuh na kaheṉ. 
ACT.4.21	Unhoṉ ne un ko âur dhamkákar chhoṛ diyá, kyúṉki logoṉ ke sabab se un ko sazá dene ká koí mauqaʻ na milá; is liye ki sab log us májare ke sabab se Ḳhudá kí baṛáí karte the. 
ACT.4.22	Kyúṉki wuh shaḳhs, jis par yih shifá dene ká muʻjiza húá thá, chálís baras se ziyáda ká thá.
ACT.4.23	Wuh chhúṭkar apne logoṉ ke pás gaye, aur jo kuchh sardár káhinoṉ aur buzurgoṉ ne un se kahá thá bayán kiyá. 
ACT.4.24	Jab unhoṉ ne yih suná, to ek dil hokar baland áwáz se Ḳhudá se kahá, ki Ai Málik, tú wuh hai, jis ne ásmán aur zamín aur samundar aur jo kuchh un meṉ hai paidá kiyá; 
ACT.4.25	tú ne Rúhuʼl Quds ke wasíle se hamáre báp apne ḳhádím Dáúd kí zabání farmáyá, ki
ACT.4.25	Qaumoṉ ne kyúṉ dhúm macháí?
ACT.4.25	Aur ummatoṉ ne kyúṉ bátil ḳhayál kiye?
ACT.4.26	Ḳhudawand aur us ke Masíh ki muḳhálafat ko
ACT.4.26	Zamín ke bádsháh uṭh khaṛe húe,
ACT.4.26	Aur sardár jamaʻ ho gaye.
ACT.4.27	Kyúṉki wáqaʻí tere pák Ḳhádim Yisúʻ ke barḳhiláf, jise tú ne masah kiyá, Herodes aur Puntiyus Pílátus, gairqaumoṉ aur Isráílíoṉ ke sáth isí shahr meṉ jamaʻ húe, 
ACT.4.28	táki jo kuchh pahle se terí qudrat aur terí maslahat se ṭhahr gayá thá, wuhí ʻamal meṉ láéṉ. 
ACT.4.29	Ab, ai Ḳhudáwand, un kí dhamkiyoṉ ko dekh; aur apne bandoṉ ko yih táufíq de, ki wuh terá kalám kamál dilerí ke sáth sunáeṉ; 
ACT.4.30	aur tú apná háth shifá ko baṛhá; aur tere pák Ḳhádim Yisúʻ ke nám se muʻjize aur ʻajíb kám zuhúr meṉ áeṉ. 
ACT.4.31	Jab wuh duʻá máṉg chuke, to jis makán meṉ jamaʻ the, wuh hil gayá, aur wuh sab Rúhuʼl Quds se bhar gaye, aur Ḳhudá ká kalám dilerí se sunáte rahe.
ACT.4.32	Aur ímándároṉ kí jamáʻat ek dil aur ek ján thí, aur kisí ne bhí apne mál ko apná na kahá, balki un kí sab chízeṉ mushtarak thíṉ. 
ACT.4.33	Aur rasúl baṛí qudrat se Ḳhudáwand Yisúʻ ke jí uṭhne kí gawáhí dete rahe, aur un sab par baṛá fazl thá. 
ACT.4.34	Kyúṉki un meṉ koí bhí muhtáj na thá; is liye ki jo log zamínoṉ yá gharoṉ ke málik the, un ko bech bechkar, bikí húí chízoṉ kí qímat láte, 
ACT.4.35	aur rasúloṉ ke páṉwoṉ meṉ rakh dete the; phir har ek ko us kí zarúrat ke muwáfiq báṉṭ diyá játá thá.
ACT.4.36	Aur Yúsuf nám ek Lewí thá, jis ká laqab rasúloṉ ne Bar Nabá, yaʻní Nasíhat ká Beṭá, rakkhá thá, aur jis kí paidáish Kuprus kí thí; 
ACT.4.37	us ká ek khet thá, jise us ne bechá, aur qímat lákar rasúloṉ ke páṉwoṉ meṉ rakh dí.
ACT.5.1	Aur ek shaḳhs Hananyáh nám, aur us kí bíwí Saffíra ne jáedád bechí; 
ACT.5.2	aur us ne apní bíwí ke jánte húe, qímat meṉ se kuchh rakh chhoṛá; aur ek hissa lákar rasúloṉ ke páṉwoṉ meṉ rakh diyá. 
ACT.5.3	Magar Patras ne kahá; Ai Hananyáh! kyúṉ Shaitán ne tere dil meṉ yih bát ḍál dí, ki tú Rúhuʼl Quds se jhúṭh bole, aur zamín kí qímat meṉ se kuchh rakh chhoṛe? 
ACT.5.4	Kyá jab tak wuh tere pás thí, terí na thí? aur jab bechí gayí, to tere iḳhtiyár meṉ na rahí? Tú ne kyúṉ apne dil meṉ is bát ká ḳhayál báṉdhá? Tú ádmíoṉ se nahíṉ, balki Ḳhudá se jhúṭh bolá. 
ACT.5.5	Yih báteṉ sunte hí Hananyáh gir paṛá, aur us ká dam nikal gayá: aur sab sunnewáloṉ par baṛá ḳhauf chhá gayá. 
ACT.5.6	Phir jawánoṉ ne uṭhkar use kafnáyá, aur báhar le jákar dafn kiyá.
ACT.5.7	Jab tín ek ghanṭe guzre, to us kí bíwí, is májare se beḳhabar, andar áí. 
ACT.5.8	Patras ne us se kahá; Mujhe batá to, kyá tum ne itne hí ko zamín bechí thí? Us ne kahá; Háṉ, itne hí ko. 
ACT.5.9	Patras ne us se kahá; Tum ne kyúṉ Ḳhudáwand kí Rúh ko ázmáne ke liye eká kiyá? Dekh, tere shauhar ke dafn karnewále darwáze par khaṛe haiṉ, aur tujhe bhí báhar le jáeṉge. 
ACT.5.10	Wuh usí dam us ke qadamoṉ par gir paṛí, aur us ká dam nikal gayá: aur jawánoṉ ne andar áke use murda páyá, aur báhar le jáke us ke shauhar ke pás dafn kar diyá. 
ACT.5.11	Aur sárí kalísiyá, balki in bátoṉ ke sab sunnewáloṉ par, baṛá ḳhauf chhá gayá.
ACT.5.12	Aur rasúloṉ ke háthoṉ se bahut se nishán aur ʻajíb kám logoṉ meṉ záhir hote the, aur wuh sab ek dil hokar Sulaimán ke barámade meṉ jamaʻ húá karte the. 
ACT.5.13	Lekin auroṉ meṉ se kisí ko jurʼat na húí, ki un meṉ já mile; magar log un kí baṛáí karte the; 
ACT.5.14	aur ímán lánewále mard o ʻaurat Ḳhudáwand kí kalísiyá meṉ âur bhí kasrat se á mile; 
ACT.5.15	yaháṉ tak ki log bímároṉ ko saṛakoṉ par lá láke, chárpáiyoṉ aur khaṭoloṉ par liṭá dete the, táki jab Patras áe, to us ká sáya hí un meṉ se kisí par paṛ jáe. 
ACT.5.16	Aur Yarúshalem ke chároṉ taraf ke shahroṉ se bhí log, bímároṉ aur nápák rúhoṉ ke satáe húoṉ ko lákar, kasrat se jamaʻ hote the; aur wuh sab achchhe kar diye játe the.
ACT.5.17	Phir sardár káhin, aur us ke sab sáthí, jo Sadúqíoṉ ke firqe ke the, hasad ke máre uṭhe, 
ACT.5.18	aur rasúloṉ ko pakaṛke ʻámm hawálát meṉ rakh diyá. 
ACT.5.19	Magar Ḳhudáwand ke ek firishte ne rát ko qaidḳháne ke darwáze khole, aur unheṉ báhar lákar kahá, ki 
ACT.5.20	Jáo, haikal meṉ khaṛe hokar is Zindagí kí sab báteṉ logoṉ ko sunáo. 
ACT.5.21	Wuh yih sunkar subh hote hí haikal meṉ gaye, aur taʻlím dene lage. Magar sardár káhin aur us ke sáthiyoṉ ne ákar, sadr ʻadálatwáloṉ aur baní Isráíl ke sab buzurgoṉ ko jamaʻ kiyá, aur qaidḳháne meṉ kahlá bhejá, ki unheṉ láeṉ. 
ACT.5.22	Lekin piyádoṉ ne pahuṉchkar unheṉ qaidḳháne meṉ na páyá, aur lauṭkar ḳhabar dí, 
ACT.5.23	ki Ham ne qaidḳháne ko to baṛi hifázat se band kiyá húá, aur pahrewáloṉ ko darwázoṉ par khaṛe húe páyá; magar jab kholá, to andar koí na milá. 
ACT.5.24	Jab haikal ke sardár, aur sardár káhinoṉ ne yih báteṉ suníṉ, to un ke báre meṉ hairán húe, ki is ká kyá anjám hogá. 
ACT.5.25	Itne meṉ kisí ne ákar unheṉ ḳhabar dí, ki Dekho, wuh ádmí jinheṉ tum ne qaid kiyá thá, haikal meṉ khaṛe húe logoṉ ko taʻlím de rahe haiṉ. 
ACT.5.26	Tab sardár, piyádoṉ ke sáth jákar, unheṉ le áya, lekin zabardastí nahíṉ, kyúṉki logoṉ se ḍarte the, ki ham ko saṉgsár na kareṉ. 
ACT.5.27	Phir unheṉ lákar ʻadálat meṉ khaṛá kar diyá. Aur sardár káhin ne un se yih kahá, 
ACT.5.28	ki Ham ne to tumheṉ saḳht tákád kí thí, ki yih nám lekar taʻlím na dená: magar dekho, tum ne tamám Yarúshalem meṉ apní taʻlím phailá dí, aur us shaḳhs ká ḳhún hamárí gardan par rakhná cháhte ho. 
ACT.5.29	Patras aur âur rasúloṉ ne jawáb meṉ kahá, ki Ádmíoṉ ke hukm kí nisbat Ḳhudá ká hukm mánná ziyáda farz hai. 
ACT.5.30	Hamáre bápdádá ke Ḳhudá ne Yisúʻ ko jiláyá, jise tuin ne salíb par laṭkákar már ḍálá thá. 
ACT.5.31	Usí ko Ḳhudá ne Málik aur Munjí ṭhahrákar, apne dahine háth se sarbaland kiyá, táki Isráíl ko tauba kí taufiq aur gunáhoṉ kí muʻáfí baḳhshe. 
ACT.5.32	Aur ham in bátoṉ ke gawáh haiṉ, aur Rúhuʼl Quds bhí, jise Ḳhudá ne unheṉ baḳhshá hai, jo us ká hukm mánte haiṉ.
ACT.5.33	Wuh yih sunkar jal gaye, aur unheṉ qatl karná cháhá. 
ACT.5.34	Magar Gamlíel nám ek Farísí ne, jo sharaʻ ká muʻallim aur sab logoṉ meṉ ʻizzatdár thá, ʻadálat meṉ khaṛe hokar hukm diyá, ki in ádmíoṉ ko thoṛí der ke liye báhar kar do. 
ACT.5.35	Phir un se kahá, ki Ai Isráílío, in ádmíoṉ ke sáth jo kuchh kiyá cháhte ho, hoshyárí se karná. 
ACT.5.36	Kyúṉki in dinoṉ se pahle Thiyúdás ne uṭhkar daʻwá kiyá thá, ki maiṉ bhí kuchh húṉ; aur taḳhmínan chár sau ádmí us ke sáth ho gaye the. Magar wuh márá gayá; aur jitne us ke mánnewále the, sab tittar bittar húe aur miṭ gaye. 
ACT.5.37	Is shaḳhs ke baʻd Yahúdáh Galílí ismnawísí ke dinoṉ meṉ uṭhá, aur kuchh log apní taraf kar liye. Wuh bhí halák húá, aur jitne us ke mánnewále the, sab paráganda ho gaye. 
ACT.5.38	Pas ab maiṉ tum se kahtá húṉ, ki in ádmíoṉ se kanára karo, aur un se kuchh kám na rakkho; kahíṉ aisá na ho ki Ḳhudá se bhí laṛnewále ṭhahro; kyúṉki yih tadbír yá kám, agar ádmíoṉ kí taraf se húá, to áp barbád ho jáegá: 
ACT.5.39	lekin agar Ḳhudá kí taraf se hai, to tum in logoṉ ko maglúb na kar sakoge. 
ACT.5.40	Unhoṉ ne us kí bát mání: aur rasúloṉ ko pás bulákar un ko piṭwáyá, aur yih hukm dekar chhoṛ diyá, ki Yisúʻ ká nám lekar bát na karná. 
ACT.5.41	Pas wuh ʻadálat se is bát par ḳhush hokar chale gaye, ki ham us Nám ke wáste beʻizzat hone ke láiq to ṭhahre. 
ACT.5.42	Aur wuh haikal meṉ aur gharoṉ meṉ har roz sikháne, aur is bat kí ḳhushḳhabarí dene se, ki Yisúʻ hí Masíh hai, báz na áe.
ACT.6.1	Un dinoṉ meṉ, jab shágird bahut hote játe the, to Yúnánímáil Yahúdí ʻIbráníoṉ kí shikáyat karne lage, is liye ki rozána ḳhabargírí meṉ un kí bewa ʻauratoṉ ke báre meṉ gaflat hotí thí. 
ACT.6.2	Aur un bárah ne shágirdoṉ kí jamáʻat ko apne pás bulákar kahá; Munásib nahíṉ ki ham Ḳhudá ke kalám ko chhoṛkar kháne píne ká intizám kareṉ. 
ACT.6.3	Pas, ai bháiyo, apne meṉ se sát neknám shaḳhsoṉ ko chun lo, jo Rúh aur dánáí se bhare húe hoṉ, ki ham un ko is kám par muqarrar kareṉ. 
ACT.6.4	Lekin ham to duʻá meṉ aur kalám kí ḳhidmat meṉ mashgúl raheṉge. 
ACT.6.5	Yih bát sárí jamáʻat ko pasand áí. Pas unhoṉ ne Stifanus nám ek shaḳhs ko, jo ímán aur Rúhuʼl Quds se bhará húá thá, aur Filippus, aur Pruḳhurus, aur Níkánor, aur Tímon, aur Parminás, aur Níkuláus Antákí ko, jo naumuríd Yahúdí húá thá, chun liyá; 
ACT.6.6	aur inheṉ rasúloṉ ke áge khaṛá kiyá; unhoṉ ne duʻá máṉgkar in par háth rakkho.
ACT.6.7	Aur Ḳhudá ká kalám phailtá rahá; aur Yarúshalem meṉ shágirdoṉ ká shumár bahut hí baṛhtá gayá, aur káhinoṉ kí baṛi guroh is dín ke taht meṉ ho gayí.
ACT.6.8	Aur Stifanus, fazl aur quwwat se bhará húá, logoṉ meṉ baṛe baṛe ʻajíb kám aur nishán záhir kiyá kartá thá; 
ACT.6.9	ki us ʻibádatḳháne se jo Libirtínoṉ ká kahlátá hai, aur Kureníoṉ aur Iskandaríoṉ aur un meṉ se jo Kilikiya aur Ásiya ke the, baʻz log uṭhkar Stifanus se bahs karne lage. 
ACT.6.10	Magar wuh us dánáí aur Rúh ká, jis se wuh kalám kartá thá, muqábala na kar sake. 
ACT.6.11	Is par unhoṉ ne baʻz ádmíoṉ ko sikhákar kahlwá diyá, ki Ham ne us ko Músá aur Ḳhudá ke barḳhiláf kufr kí báteṉ karte suná. 
ACT.6.12	Phir wuh ʻawámm aur buzurgoṉ aur faqíhoṉ ko ubhárkar us par chaṛh gaye, aur pakaṛkar sadr ʻadálat meṉ le gaye, 
ACT.6.13	aur jhúṭhe gawáh khaṛe kiye jinhoṉ ne kahá, ki Yih shaḳhs is pak maqám aur sharíʻat ke barḳhiláf bolne se báz nahíṉ átá: 
ACT.6.14	kyúṉki ham ne use yih kahte suná hai, ki wuhí Yisúʻ Násarí is maqám ko barbád kar degá, aur un rasmoṉ ko badal ḍálegá jo Músá ne hameṉ sauṉpí haiṉ. 
ACT.6.15	Aur un sab ne jo ʻadálat meṉ baiṭhe the, us par gaur se nazar kí to dekhá, ki us ká firishte ká sá chihra hai.
ACT.7.1	Phir sardár káhin ne kahá, Kyá yih báteṉ isí tarah par haiṉ? 
ACT.7.2	Us ne kahá;
ACT.7.2	Ai bháiyo, aur buzurgo, suno. Ḳhudá e Zuʼl jalál hamáre báp Ibráhím par us waqt záhir húá, jab wuh Hárán meṉ basne se peshtar Masopatámiya meṉ thá; 
ACT.7.3	aur us se kahá, ki Apne mulk aur apne kunbe se nikalkar us mulk meṉ chalá já, jisé maiṉ tujhe dikháúṉgá. 
ACT.7.4	Is par wuh Kasdíoṉ ke mulk se nikalkar Hárán meṉ já basá; aur waháṉ se, us ke báp ke marne ke baʻd, Ḳhudá ne us ko is mulk meṉ lákar basá diyá, jis men tum ab baste ho. 
ACT.7.5	Aur Us ko kuchh mírás, balki qadam rakhne kí bhí us meṉ jagah na dí: magar waʻda kiyá, ki maiṉ yih zamín tere, aur tere baʻd terí nasl ke qabze meṉ kar dúṉgá; háláṉki us ke aulád na thí. 
ACT.7.6	Aur Ḳhudá ne yih farmáyá, ki Terí nasl gair mulk meṉ pardesí hogí; wuh un ko gulámí meṉ rakkheṉge, aur chár sau baras tak un se badsulúkí kareṉge. 
ACT.7.7	Phir Ḳhudá ne kahá, ki Jis qaum kí wuh gulámí meṉ raheṉge, us ko maiṉ sazá dúṉgá: aur us ke baʻd wuh nikalkar isí jagah merí ʻibádat kareṉge. 
ACT.7.8	Aur us ne us se ḳhatne ká ʻahd báṉdhá; aur isí hálat meṉ Ibráhím se Izháq paidá húá, aur áṭhweṉ din us ká ḳhatna kiyá gayá; aur Izháq se Yaʻqúb, aur Yaʻqúb se bárah qabíloṉ ke buzurg paidá húe. 
ACT.7.9	Aur buzurgoṉ ne hasad meṉ ákar Yúsuf ko bechá, ki Misr meṉ pahuṉch jáe: magar Ḳhudá us ke sáth thá, 
ACT.7.10	aur us kí sab musíbatoṉ se us ko chhuṛáyá, aur Misr ke bádsháh Firʻaun ke nazdík us ko maqbúlíyat aur hikmat baḳhshí, aur us ne use Misr aur apne sáre ghar ká sardár kar diyá. 
ACT.7.11	Phir Misr ke sáre mulk aur Kanʻán meṉ kál paṛá, aur baṛí musíbat áí; aur hamáre bápdádá ko kháná na miltá thá. 
ACT.7.12	Lekin Yaʻqúb ne yih sunkar, ki Misr meṉ anáj hai, hamáre bápdádá ko pahlí bár bhejá. 
ACT.7.13	Aur dúsrí bár Yúsuf apne bháiyoṉ par záhir ho gayá, aur Yúsuf kí qaumíyat Firʻaun ko maʻlúm ho gayí. 
ACT.7.14	Phir Yúsuf ne apne báp Yaʻqúb aur sáre kunbe ko, jo pachhattar jáneṉ thíṉ, bulá bhejá. 
ACT.7.15	Aur Yaʻqúb Misr meṉ gayá; waháṉ wuh aur hamáre bápdádá mar gaye. 
ACT.7.16	Aur wuh shahr Shikim meṉ pahuṉcháe gaye, aur us maqbare meṉ dafn kiye gaye, jis ko Ibráhím ne Shikim meṉ rupaya dekar baní Hamor se mol liyá thá. 
ACT.7.17	Lekin jab us waʻde kí míʻád púrí hone ko thí, jo Ḳhudá ne Ibráhím se farmáyá thá, to Misr meṉ wuh ummat baṛh gayí, aur un ká Shumár ziyáda hotá gayá, 
ACT.7.18	us waqt tak ki dúsrá bádsháh Misr par hukmrán húá, jo Yúsuf ko na jántá thá. 
ACT.7.19	Us ne hamárí qaum se chálákí karke hamáre bápdádá ke sáth yaháṉ tak badsulúkí kí, ki unheṉ apne bachche pheṉkne paṛe, táki zinda na raheṉ. 
ACT.7.20	Is mauqaʻ par Músá paidá húá, jo niháyat ḳhúbsúrat thá; wuh tín mahíne tak apne báp ke ghar meṉ pálá gayá. 
ACT.7.21	Magar jab pheṉk diyá gayá, to Firʻaun kí beṭí ne use uṭhá liyá, aur apná beṭá karke pálá. 
ACT.7.22	Aur Músa ne Misríoṉ ke tamám ʻulúm kí taʻlím páí; aur wuh kalám aur kám meṉ quwwatwálá thá. 
ACT.7.23	Aur jab wuh chálís baras ke qaríb húá, to us ke jí meṉ áyá, ki maiṉ apne baní Isráíl bháiyoṉ ká hál dekhúṉ. 
ACT.7.24	Chunáṉchi un meṉ se ek ko zulm uṭháte dekhkar us kí himáyat kí, aur Misrí ko márkar mazlúm ká badla liyá. 
ACT.7.25	Us ne to ḳhayál kiyá, ki mere bháí samajh leṉge, ki Ḳhudá mere háthoṉ unheṉ chhuṭkárá degá; magar wuh na samjhe. 
ACT.7.26	Phir dúsre din wuh un meṉ se do laṛte húoṉ ke pás á niklá, aur yih kahkar unheṉ sulh karne kí targíb dí, ki Ai jawáno, tum to bháí bháí ho; kyúṉ ek dúsre par zulm karte ho? 
ACT.7.27	Lekin jo apne paṛausí par zulm kar rahá thá, us ne yih kahkar use haṭá diyá, ki Tujhe kis ne ham par hákim aur qází muqarrar kiyá? 
ACT.7.28	Kyá tú mujhe bhí qatl karná cháhtá hai, jis tarah kal us Misrí ko qatl kiyá thá? 
ACT.7.29	Músá yih bát sunkar bhág gayá, aur Midyán ke mulk meṉ pardesí rahá kiyá, aur waháṉ us ke do beṭe paidá húe. 
ACT.7.30	Aur jab púre chálís baras ho gaye, to Koh i Síná ke biyábán meṉ, jaltí húí jháṛí ke shuʻle ke bích, us ko ek firishta dikháí diyá. 
ACT.7.31	Jab Músá ne us par nazar kí, to us nazzáre se taʻajjub kiyá; aur jab dekhne ko nazdík gayá, to Ḳhudáwand kí áwáz ái, 
ACT.7.32	ki Maiṉ tere bápdádá ká Ḳhudá, yaʻní Ibráhím, aur Izháq, aur Yaʻqúb ká Ḳhudá húṉ. Tab to Músá káṉp gayá, aur us ko dekhne kí jurʼat na rahí. 
ACT.7.33	Ḳhudáwand ne us se kahá, ki Apne páṉwoṉ se jútí utár le: kyúṉki jis jagah tú khaṛá hai, wuh pák zamín hai. 
ACT.7.34	Maiṉ ne wáqaʻí apní us ummat kí musíbat dekhí, jo Misr meṉ hai, aur un ká áh o nála suná; pas unheṉ chhuṛáne utrá húṉ: ab á, maiṉ tujhe Misr meṉ bhejúṉgá. 
ACT.7.35	Jis Músá ká unhoṉ ne yih kahkar inkár kiyá thá, ki Tujhe kis ne hákim aur qází muqarrar kiyá? usí ko Ḳhudá ne hákim aur chhuṛánewálá ṭhahrákar us firishte ke zaríʻe se bhejá, jo use jháṛí meṉ nazar áyá thá. 
ACT.7.36	Yihí shaḳhs unheṉ nikál láyá, aur Misr, aur Bahr i Qulzum, aur biyábán meṉ chálís baras tak ʻajíb kám aur nishán dikháe. 
ACT.7.37	Yih wuhí Músá hai, jis ne baní Isráíl se kahá, ki Ḳhudá tumháre bháiyoṉ meṉ se tumháre liye mujh sá ek nabí paidá karegá. 
ACT.7.38	Yih wuhí hai, jo biyábán kí kalísiyá meṉ us firishte ke sáth, jo Koh i Síná par us se hamkalám húá, aur hamáre bápdádá ke sáth thá. Usí ko zinda kalám milá, ki ham tak pahuṉchá de; 
ACT.7.39	magar hamáre bápdádá ne us ká farmánbardár honá na cháhá, balki us ko haṭá diyá, aur un ke dil Misr kí taraf máil húe; 
ACT.7.40	aur unhoṉ ne Hárún se kahá, ki Hamáre liye aise maʻbúd baná, jo hamáre áge áge chaleṉ: ḳyúṉki yih Músá jo hameṉ Misr ke mulk se nikál láyá, ham nahíṉ jánte ki wuh kyá húá. 
ACT.7.41	Aur un dinoṉ meṉ unhoṉ ne ek bachhṛá banáyá, aur us but ko qurbání chaṛháí, aur apne háthoṉ ke kámoṉ kí ḳhushí manáí. 
ACT.7.42	Pas Ḳhudá ne muṉh moṛkar unheṉ chhoṛ diyá, ki ásmání fauj ko pújeṉ; chunáṉchi nabíoṉ kí kitáb meṉ likhá hai, ki
ACT.7.42	Ai Isráíl ke gharáne,
ACT.7.42	Kyá tum ne biyábán meṉ chálís baras
ACT.7.42	Mujh ko zabíhe aur qurbáníáṉ guzráníṉ?
ACT.7.43	Balki tum Molak ke ḳhaime,
ACT.7.43	Aur Rifán deotá ke táre ko liye phirte the,
ACT.7.43	Yaʻní un súratoṉ ko, jinheṉ tum ne sijda karne ke liye banáyá thá:
ACT.7.43	Pas maiṉ tumheṉ Bábil ke pare le jákar basáúṉgá.
ACT.7.44	Shahádat ká ḳhaima biyábán meṉ hamáre bápdádá ke pás thá, jaisá ki Músá se kalám karnewále ne hukm diyá thá, ki jo namúna tú ne dekhá hai, usí ke muwáfiq ise baná. 
ACT.7.45	Usí ḳhaime ko hamáre bápdádá agle buzurgoṉ se hásil karke, Yahoshúʻ ke sáth láe, jis waqt un qaumoṉ kí milkíyat par qabza kiyá, jin ko Ḳhudá ne hamáre bápdádá ke sámne nikál diyá, aur wuh Dáúd ke zamáne tak rahá. 
ACT.7.46	Us par Ḳhudá kí taraf se fazl húá, aur us ne darḳhwást kí, ki maiṉ Yaʻqúb ke Ḳhudá ke wáste maskan taiyár karúṉ. 
ACT.7.47	Magar Sulaímán ne us ke liye ghar banáyá. 
ACT.7.48	Lekin Bárí Taʻála háth ke banáe húe gharoṉ meṉ nahíṉ rahtá; chunáṉchi nabí kahtá hai, ki
ACT.7.49	Ḳhudáwand farmátá hai;
ACT.7.49	Ásmán merá taḳht,
ACT.7.49	Aur zamín mere páṉw tale kí chaukí hai:
ACT.7.49	Tum mere liye kaisá ghar banáoge,
ACT.7.49	Yá merí árámgáh kaun sí hai?
ACT.7.50	Kyá yih sab chízeṉ mere háth se nahíṉ baníṉ?
ACT.7.51	Ai gardankasho, aur dil aur kán ke námaḳhtúno, tum har waqt Rúhuʼl Quds kí mukhálafat karte ho; jaise tumháre bápdádá karte the, waise hí tum bhí karte ho. 
ACT.7.52	Nabíoṉ meṉ se kis ko tumháre bápdádá ne nahíṉ satáyá? Unhoṉ ne to us Rástbáz ke áne kí peshḳhabarí denewáloṉ ko qatl kiya; aur ab tum us ke pakaṛwánewále aur qátil húe: 
ACT.7.53	tum ne firishtoṉ kí maʻrifat se sharíʻat to páí, aur ʻamal na kiyá.
ACT.7.54	Jab unhoṉ ne yih báteṉ suníṉ to jí meṉ jal gaye, aur us par dáṉt písne lage. 
ACT.7.55	Magar us ne Rúhuʼl Quds se maʻmúr hokar, ásmán kí taraf gaur se nazar kí, aur Ḳhudá ká jalál, aur Yisúʻ ko Ḳhudá kí dahiní taraf khaṛá dekhkar 
ACT.7.56	kahá, ki Dekho, maiṉ ásmán ko khulá húá, aur Ibn i Ádam ko Ḳhudá kí dahiní taraf khaṛá dekhtá húṉ. 
ACT.7.57	Magar unhoṉ ne baṛe zor se chillákar apne kán band kar liye, aur ek dil hokar us par jhapṭe; 
ACT.7.58	aur shahr se báhar nikálkar us ko saṉgsár karne lage: aur gawáhoṉ ne apne kapṛe Sháúl nám ek jawán ke páṉwoṉ ke pás rakh diye. 
ACT.7.59	Pas yih Stifanus ká saṉgsár karte rahe; aur wuh yih kahkar duʻá máṉgtá rahá, ki Ai Ḳhudáwand Yisúʻ, merí rúh ko qubúl kar. 
ACT.7.60	Phir wuh ghuṭne ṭekkar baṛí áwáz se pukárá, ki Ai Ḳhudáwand, yih gunáh un ke zimme na lagá: aur yih kahkar so gayá.
ACT.8.1	Aur Sháúl us ke qatl par rází thá.
ACT.8.1	Usí din us kalísiyá par jo Yarúshalem meṉ thí, baṛá zulm barpá húá; aur rasúloṉ ke siwá sab log Yahúdiya aur Sámariya kí atráf meṉ paráganda ho gaye. 
ACT.8.2	Aur díndár log Stifanus ko dafn karne ke liye le gaye, aur us ká baṛá mátam kiyá. 
ACT.8.3	Aur Sháúl kalísiyá ko is tarah tabáh kartá rahá, ki ghar ghar ghuske, aur mardoṉ aur ʻauratoṉ ko ghasíṭkar qaid karátá thá.
ACT.8.4	Pas jo paráganda húe the, wuh kalám kí ḳhushḳhabarí dete phire. 
ACT.8.5	Aur Filippus shahr i Sámariya meṉ jákar logoṉ meṉ Masíh kí manádí karne lagá. 
ACT.8.6	Aur jo muʻjize Filippus dikhátá thá, logoṉ ne unheṉ sunkar aur dekhkar biʼl ittifáq us kí bátoṉ par jí lagáyá. 
ACT.8.7	Kyúṉki bahutere logoṉ meṉ se nápák rúheṉ baṛí áwáz se chillá chillákar nikal gayíṉ, aur bahut se maflúj aur laṉgṛe achchhe kiye gaye. 
ACT.8.8	Aur us shahr meṉ baṛí ḳhushí húí.
ACT.8.9	Is se pahle Shamaʻún nám ek shaḳhs us shahr meṉ jádúgarí kartá thá, aur Sámariya ke logoṉ ko hairán rakhtá, aur yih kahtá thá, ki Maiṉ bhí koí baṛa shaḳhs húṉ. 
ACT.8.10	Aur chhoṭe se baṛe tak sab us kí taraf mutawajjih hote aur kahte the, ki Yih shaḳhs Ḳhudá kí wuh Qudrat hai, jise Baṛí kahte haiṉ. 
ACT.8.11	Wuh is liye us kí taraf mutawajjih hote the, ki us ne baṛí muddat se apne jádú ke sabab un ko hairán kar rakkhá thá. 
ACT.8.12	Lekin jab unhoṉ ne Filippus ká yaqín kiyá, jo Ḳhudá kí bádsháhat aur Yisúʻ Masíh ke nám kí ḳhushḳhabarí detá thá, to sab log, ḳhwáh mard, ḳhwáh ʻaurat, baptisma lene lage. 
ACT.8.13	Aur Shamaʻún ne ḳhud bhí yaqín kiyá; aur baptisma lekar Filippus ke sáth rahá kiyá, aur nishán aur baṛe baṛe muʻjize hote dekhkar hairán húá.
ACT.8.14	Jab rasúloṉ ne jo Yarúshalem meṉ the suná, ki Sámaríoṉ ne Ḳhudá ká kalám qubúl kar liyá, to Patras aur Yúhanná ko un ke pás bhejá: 
ACT.8.15	inhoṉ ne jákar un ke liye duʻá máṉgí, ki Rúhuʼl Quds páeṉ; 
ACT.8.16	kyúṉki wuh us waqt tak un meṉ se kisí par názil na húá thá; unhoṉ ne sirf Ḳhudáwand Yisúʻ ke nám par baptisma liyá thá. 
ACT.8.17	Phir inhoṉ ne un par háth rakkhe, aur unhoṉ ne Rúhuʼl Quds páyá. 
ACT.8.18	Jab Shamaʻún ne dekhá, ki rasúloṉ ke háth rakhne se Rúhuʼl Quds diyá játá hai, to un ke pás rupaye lákar 
ACT.8.19	kahá, ki Mujhe bhí yih iḳhtiyár do, ki jis par maiṉ háth rakkhúṉ, wuh Rúhuʼl Quds páe. 
ACT.8.20	Patras ne us se kaha; Tere rupaye tere sáth gárat hoṉ, is liye ki tú ne Ḳhudá kí baḳhshish ko rupayoṉ se hásil karne ká ḳhayál kiyá. 
ACT.8.21	Terá is amr meṉ na hissa hai, na baḳhra; kyúṉki terá dil Ḳhudá ke nazdík ḳhális nahíṉ. 
ACT.8.22	Pas apní is badí se tauba kar, aur Ḳhudáwand se duʻá máṉg, ki sháyad tere dil ke is ḳhayál kí muʻáfí ho; 
ACT.8.23	kyúṉki maiṉ dekhtá húṉ, ki tú pitt kí sí kaṛwáhaṭ aur nárástí ke band meṉ giriftár hai. 
ACT.8.24	Shamaʻún ne jawáb meṉ kahá; Tum mere liye Ḳhudáwand se duʻá máṉgo, ki jo báteṉ tum ne kahíṉ, un meṉ se koí mujhe pesh na áe.
ACT.8.25	Phir wuh gawáhí dekar, aur Ḳhudáwand ká kalám sunákar, Yarúshalem ko wápas húe, aur Sámaríoṉ ke bahut se gáṉwoṉ meṉ ḳhushḳhabarí dete gaye.
ACT.8.26	Phir Ḳhudáwand ke firishte ne Filippus se kahá, ki Uṭhkar dakkhin kí taraf us ráh tak já, jo Yarúshalem se ʻAzzáh ko játí hai, aur jangal meṉ hai. 
ACT.8.27	Wuh uṭhkar rawána húá; to dekho ek Habshí ḳhoja á rahá thá; wuh Habshíoṉ kí malika Kandáke ká ek wazír, aur us ke sáre ḳhazáne ká muḳhtár thá; aur Yarúshalem meṉ ʻibádat ke liye áyá thá. 
ACT.8.28	Wuh apní rath par baiṭhá húá, aur Yashaʻyáh nabí ke sahífe ko paṛhtá húá, wápas já rahá thá. 
ACT.8.29	Rúh ne Filippus se kahá, ki Nazdík jákar us rath ke sáth ho le. 
ACT.8.30	Pas Filippus ne us taraf dauṛkar use Yashaʻyáh nabí ká sahífa paṛhte suná, aur kahá, ki Jo tú paṛhtá hai use samajhtá bhí hai? 
ACT.8.31	Wuh bolá, yih mujh se kyúṉkar ho saktá hai, jab tak koí mujhe hidáyat na kare? Aur us ne Filippus se darḳhwást kí, ki mere pás á baiṭh. 
ACT.8.32	Kitáb i muqaddas kí jo ʻibárat wuh paṛh rahá thá yih thí, ki
ACT.8.32	Log use bheṛ kí tarah zabh karne ko le gaye,
ACT.8.32	Aur jis tarah barra apne bál katarnewále ke sámne bezabán hotá hai,
ACT.8.32	Usí tarah wuh apná muṉh nahíṉ kholtá.
ACT.8.33	Us kí pasthálí meṉ us ká insáf na húá:
ACT.8.33	Aur kaun us kí nasl ká hál bayán karegá?
ACT.8.33	Kyúṉki zamín par se us kí zindagí miṭáí játí hai.
ACT.8.34	Ḳhoje ne Filippus se kahá; Maiṉ terí minnat karke púchhtá húṉ, ki Nabí yih kis ke haqq meṉ kahtá hai? apne, yá kisí dúsre ke? 
ACT.8.35	Filippus ne apní zabán kholkar usí nawishte se shurúʻ kiyá, aur use Yisúʻ kí ḳhushḳhabarí dí. 
ACT.8.36	Aur ráh meṉ chalte chalte, kisí pání kí jagah par pahuṉche. Ḳhoje ne kahá; Dekh, pání maujúd hai; ab mujhe baptísma lene se kaun sí chíz roktí hai? [
ACT.8.37	Pas Filippus ne kahá, ki Agar tú dil o ján se ímán láe, to baptisma le saktá hai. Us ne jawáb meṉ kahá, Maiṉ ímán látá húṉ ki Yisúʻ Masíh Ḳhudá ká Beṭá hai.] 
ACT.8.38	Pas us ne rath ke khaṛá karne ká hukm diyá: aur Filippus aur ḳhoja donoṉ pání meṉ utar paṛe; aur us ne us ko baptisma diyá. 
ACT.8.39	Jab wuh pání meṉ se nikalkar úpar áe, to Ḳhudáwand kí Rúh Filippus ko uṭhá le gayí, aur ḳhoje ne use phir na dekhá; kyúṉki ḳhushí kartá húá apní ráh chalá gayá. 
ACT.8.40	Aur Filippus Ashdod meṉ á niklá, aur Qaisariya meṉ pahuṉchne tak sab shahroṉ meṉ ḳhushḳhabarí sunátá gayá.
ACT.9.1	Aur Sháúl, jo abhí tak Ḳhudáwand ke shágirdoṉ ke dhamkáne aur qatl karne kí dhun meṉ thá, sardár káhin ke pás gayá, 
ACT.9.2	aur us se Damishq ke ʻibádatḳhánoṉ ke liye is mazmún ke ḳhatt máṉge, ki jin ko wuh is Taríq par páe, ḳhwáh mard, ḳhwáh ʻaurat, un ko báṉdhkar Yarúshalem meṉ láe. 
ACT.9.3	Jab wuh safar karte karte Damishq ke nazdík pahuṉchá, to aisá húá ki yakáyak ásmán se ek núr us ke girdágird á chamká; 
ACT.9.4	aur wuh zamín par gir paṛá, aur yih áwáz suní, ki Ai Sháúl, ai Sháúl, tú mujhe kyúṉ satátá hai? 
ACT.9.5	Us ne púchhá, kí Ai Ḳhudáwand, tú kaun hai? Us ne kahá; Maiṉ Yisúʻ húṉ, jise tú satátá hai: 
ACT.9.6	magar uṭh, shahr meṉ já, aur jo tujhe karná cháhiye, wuh tujh se kahá jáegá. 
ACT.9.7	Jo ádmí us ke hamráh the, wuh ḳhámosh khaṛe rah gaye, kyúṉki áwáz to sunte the, magar kisí ko dekhte na the. 
ACT.9.8	Aur Sháúl zamín par se uṭhá; lekin jab áṉkheṉ kholíṉ, to us ko kuchh na dikháí diyá; aur log us ká háth pakaṛke Damishq meṉ le gaye. 
ACT.9.9	Aur wuh tín din tak na dekh saká, aur na kháyá na piyá.
ACT.9.10	Damishq meṉ Hananyáh nám ek shágird thá. Us se Ḳhudáwand ne royá meṉ kahá, ki Ai Hananyáh! Us ne kahá; Ai Ḳhudáwand, maiṉ házir húṉ. 
ACT.9.11	Ḳhudáwand ne us se kahá; Uṭh, us kúche meṉ já jo Sídhá kahlátá hai, aur Yahúdáh ke ghar meṉ Sháúl nám Tarsí ko puchh le; kyúṉki dekh, wuh duʻá máṉg rahá hai; 
ACT.9.12	aur us ne Hananyáh nám ek ádmí ko andar áte, aur apne úpar háth rakhte dekhá hai, taki phir bíná ho. 
ACT.9.13	Hananyáh ne jawáb diyá, ki Ai Ḳhudáwand, maiṉ ne bahut logoṉ se is shaḳhs ká zikr suná, ki is ne Yarúshalem meṉ tere muqaddasoṉ ke sáth kaisí kaisí buráiyáṉ kí haiṉ. 
ACT.9.14	Aur yaháṉ is ko sardár káhinoṉ kí taraf se iḳhtiyár milá hai, ki jo log terá nám lete haiṉ, un sab ko báṉdh le. 
ACT.9.15	Magar Ḳhudáwand ne us se kahá, ki Tú já; kyúṉki yih qaumoṉ, bádsháhoṉ, aur baní Isráíl par merá nám záhir karne ká merá chuná húá wasíla hai. 
ACT.9.16	Aur maiṉ use jatá dúṉgá, ki use mere nám kí ḳhátir kis qadr dukh uṭháná paṛegá. 
ACT.9.17	Pas Hananyáh jákar us ghar meṉ dáḳhil húá; aur apne háth us par rakhkar kahá, ki Ai bháí Sháúl, Ḳhudáwand, yaʻní Yisúʻ, jo tujh par us ráh meṉ jis se tú áyá záhir húá thá, usí ne mujhe bhejá hai, ki tú bínáí páe aur Rúhuʼl Quds se bhar jáe. 
ACT.9.18	Aur fauran us kí áṉkhoṉ se chhilke se gire, aur wuh bíná ho gayá, aur uṭhkar baptisma liyá; 
ACT.9.19	phir kuchh kháke táqat pái.
ACT.9.19	Aur wuh kaí din un shágirdoṉ ke sáth rahá jo Damishq meṉ the. 
ACT.9.20	Aur fauran ʻibádatḳhánoṉ meṉ Yisúʻ kí manádí karne lagá, ki wuh Ḳhudá ká Beṭá hai. 
ACT.9.21	Aur sab sunnewále hairán hokar kahne lage; Kyá yih wuh shaḳhs nahíṉ hai, jo Yarúshalem meṉ is nám ke lenewáloṉ ko tabáh kartá thá, aur yaháṉ bhí sí liye áyá thá, ki un ko báṉdhkar sardár káhinoṉ ke pás le jáe? 
ACT.9.22	Lekin Sháúl ko âur bhí quwwat hásil hotí gayí, aur wuh is bát ko sábit karke ki Masíh yihí hai, Damishq ke rahnewále Yahúdíoṉ ko hairat dilátá rahá.
ACT.9.23	Aur jab bahut din guzar gaye, to Yahúdíoṉ ne us ke már ḍálne kí saláh kí; 
ACT.9.24	magar un kí sázish Sháúl ko maʻlúm ho gayí. Wuh to use már ḍálne ke liye rát din darwázoṉ par lage rahe; 
ACT.9.25	lekin rát ko us ke shágirdoṉ ne use lekar ṭokre meṉ biṭháyá aur díwár par se laṭkáke utár diyá.
ACT.9.26	Us ne Yarúshalem meṉ pahuṉchkar, shágirdoṉ meṉ mil jáne kí koshish kí: aur sab us se ḍarte the, kyúṉki un ko yaqín na átá thá, ki yih shágird hai. 
ACT.9.27	Magar Bar Nabá ne use apne sáth rasúloṉ ke pás le jákar un se bayán kiyá, ki is ne is is tarah ráh meṉ Ḳhudáwand ko dekhá, aur us ne is se báteṉ kíṉ, aur us ne Damishq meṉ kaisí dilerí ke sáth Yisúʻ ke nám se manádí kí. 
ACT.9.28	Pas wuh Yarúshalem meṉ un ke sáth átá játá rahá, 
ACT.9.29	aur dilerí ke sáth Ḳhudáwand ke nám kí manádí kartá thá: aur Yúnánímáil Yahúdíoṉ ke sáth guftgú aur bahs bhí kartá thá; magar wuh us ke már ḍálne ke darpai the. 
ACT.9.30	Aur bháiyoṉ ko jab yih maʻlúm húá to use Qaisariya meṉ le gaye, aur Tarsus ko rawána kar diyá.
ACT.9.31	Pas tamám Yahúdiyá, aur Galíl, aur Sámariya meṉ kalísiyá ko chain ho gayá, aur us kí taraqqí hotí gayí; aur wuh Ḳhudáwand ke ḳhauf aur Rúhuʼl Quds kí tasallí par chaltí aur baṛhtí játí thí.
ACT.9.32	Aur aisá húá ki Patras har jagah phirtá húá, un muqaddasoṉ ke pás bhí pahuṉchá, jo Ludda meṉ rahte the. 
ACT.9.33	Waháṉ Ainiyás nám ek maflúj ko páyá jo áṭh baras se chárpáí par paṛá thá. 
ACT.9.34	Patras ne us se kahá; Ai Ainiyás! Yisúʻ Masíh tujhe shifá detá hai; uṭh, áp apná bistar bichhá. Wuh fauran uṭh khaṛá húá. 
ACT.9.35	Tab. Ludda aur Sháron ke sab rahnewále use dekhkar Ḳhudáwand kí taraf rujúʻ láe.
ACT.9.36	Aur Yáfá meṉ ek shágird thí, Tabítá nám, jis ká tarjuma Harní hai; wuh bahut hí nek kám aur ḳhairát kiyá kartí thí. 
ACT.9.37	Unhíṉ dinoṉ meṉ aisá húá ki wuh bímár hokar mar gayí, aur use nahlákar báláḳháne meṉ rakh diyá. 
ACT.9.38	Aur chúṉki Ludda Yáfá ke nazdík thá, to shágirdoṉ ne yih sunkar ki Patras waháṉ hai, do ádmí bheje aur us se darḳhwást kí, ki Hamáre pás áne meṉ der na kar. 
ACT.9.39	Patras uṭhkar un ke sáth ho liyá. Jab pahuṉchá, to use báláḳháne meṉ le gaye: aur sab bewa ʻaurateṉ rotí húí us ke pás á khaṛí húíṉ, aur jo kurte aur kapṛe Harní ne un ke sáth meṉ rahkar banáe the dikháne lagíṉ. 
ACT.9.40	Patras ne sab ko báhar kar diyá, aur ghuṭne ṭekkar duʻá máṉgí; phir lásh kí taraf mutawajjih hokar kahá, Ai Tabítá, uṭh. Pas us ne áṉkheṉ khol díṉ; aur Patras ko dekhkar uṭh baiṭhí. 
ACT.9.41	Us ne háth pakaṛke use uṭháyá, aur muqaddasoṉ aur bewa ʻauratoṉ ko bulákar use zinda un ke supurd kiyá. 
ACT.9.42	Yih bát sáre Yáfá meṉ mashhúr ho gayí: aur bahutere Ḳhudáwand par ímán le áe. 
ACT.9.43	Aur áisá húá ki wuh bahut din Yáfá meṉ Shamaʻún nám dabbág ke háṉ rahá.
ACT.10.1	Qaisariya meṉ Kurneliyus nám ek shaḳhs thá, wuh us palṭan ká súbadár thá, jo Itáliyání kahlátí hai. 
ACT.10.2	Wuh díndár thá, aur apne sáre gharáne samet Ḳhudá se ḍartá thá, aur Yahúdíoṉ ko bahut ḳhairát detá, aur har waqt Ḳhudá se duʻá máṉgtá thá. 
ACT.10.3	Us ne tísre pahar ke qaríb royá meṉ sáf sáf dekhá, ki Ḳhudá ká firishta mere pás ákar kahtá hai; Kurneliyus. 
ACT.10.4	Us ne us ko gaur se dekhá, aur ḍarke kahá; Ḳhudáwand, kyá hai? Us ne us se kahá, ki Terí duʻáeṉ aur terí ḳhairát yádgárí ke liye Ḳhudá ke huzúr pahuṉchíṉ. 
ACT.10.5	Ab Yáfá meṉ ádmí bhejkar, Shamaʻún ko, jo Patras kahlátá hai, bulwá le. 
ACT.10.6	Wuh Shamaʻún dabbág ke háṉ mihmán hai, jis ká ghar samundar ke kanáre hai. 
ACT.10.7	Aur jab wuh firishta chalá gayá, jis ne us se báteṉ kí thíṉ, to us ne do naukaroṉ ko, aur un meṉ se jo us ke pás házir rahá karte the ek díndár sipáhí ko buláyá; 
ACT.10.8	aur sab báteṉ un se bayán karke unheṉ Yáfá meṉ bhejá.
ACT.10.9	Dúsre din, jab wuh ráh meṉ the, aur shahr ke nazdík pahuṉche to Patras do pahar ke qaríb koṭhe par duʻá máṉgne chaṛhá. 
ACT.10.10	Aur use bhúk lagí, aur kuchh kháná cháhtá thá: lekin jab log taiyár kar rahe the, to us par beḳhudí chhá gayí; 
ACT.10.11	aur us ne dekhá, ki ásmán khul gayá, aur ek chíz, baṛí chádar kí mánind chároṉ konoṉ se laṭaktí húí, zamín kí taraf utar rahí hai, 
ACT.10.12	jis meṉ zamín ke sab qism ke chaupáe, aur kíṛe makauṛe, aur hawá ke parande haiṉ. 
ACT.10.13	Aur use ek áwáz áí, ki Ai Patras, uṭh, zabh kar, aur khá. 
ACT.10.14	Magar Patras ne kahá; Ai Ḳhudáwand, hargiz nahíṉ; kyúṉki maiṉ ne kabhí koí harám yá nápák chíz nahín kháí. 
ACT.10.15	Phir dúsrí bár use áwáz áí, ki Jin ko Ḳhudá ne pák ṭhahráyá hai, tú unheṉ harám na kah. 
ACT.10.16	Tín bár aisá hí húá; aur fiʼlfaur wuh chíz ásmán par uṭhá lí gayí.
ACT.10.17	Jab Patras apne dil meṉ hairán ho rahá thá, ki yih royá jo maiṉ ne dekhí kyá hai, to dekho, wuh ádmí jinheṉ Kurneliyus ne bhejá thá, Shamaʻún ká ghar daryáft karke darwáze par á khaṛe húe, 
ACT.10.18	aur pukárke púchhne lage, ki Shamaʻún jo Patras kahlátá hai, yahíṉ mihmán hai? 
ACT.10.19	Jab Patras us royá ko soch rahá thá, to Rúh ne us se kahá, ki Dekh, tín ádmí tujhe púchh rahe haiṉ; 
ACT.10.20	pas uṭhkar níche já, aur bekhaṭke un ke sáth ho le; kyúṉki maiṉ ne hí un ko bhejá hai. 
ACT.10.21	Patras ne utarkar un ádmíoṉ se kahá; Dekho, jis ko tum púchhte ho, wuh maiṉ hí húṉ; tum kis sabab se áe ho? 
ACT.10.22	Unhoṉ ne kahá; Kurneliyus súbadár, jo rástbáz aur ḳhudátars ádmí, aur Yahúdíoṉ kí sárí qaum meṉ neknám hai, us ne pák firishte se hidáyat páí, ki tujhe apne ghar bulákar tujh se kalám sune. 
ACT.10.23	Pas us ne unheṉ andar bulákar un kí mihmání kí.
ACT.10.23	Aur dúsre din wuh uṭhkar un ke sáth rawána húá, aur Yáfá meṉ se baʻz bháí us ke sáth ho liye. 
ACT.10.24	Wuh dúsre roz Qaisariya meṉ dáḳhil húe. Aur Kurneliyus apne rishtadároṉ aur dilí dostoṉ ko jamaʻ karke un kí ráh dekh rahá thá. 
ACT.10.25	Jab Patras andar áne lagá, to aisá húá ki Kurneliyus ne us ká istiqbál kiyá, aur us ke qadamoṉ meṉ girke sijda kiyá. 
ACT.10.26	Lekin Patras ne use uṭhákar kahá, ki Khaṛá ho; maiṉ bhí to insán húṉ. 
ACT.10.27	Aur us se báteṉ kartá húá andar gayá, aur bahut se logoṉ ko ikaṭṭhá pákar 
ACT.10.28	un se kahá; Tum to jánte ho, ki Yahúdí ko gairqaumwále se suhbat rakhní, yá us ke háṉ jáná nájáiz hai; magar Ḳhudá ne mujh par záhir kiyá, ki maiṉ kisí ádmí ko najis yá nápák na kahúṉ: 
ACT.10.29	isí liye jab maiṉ buláyá gayá, to beʻuzr chalá áyá. Pas ab maiṉ púchhtá húṉ, ki mujhe kis bát ke liye buláyá hai? 
ACT.10.30	Kurneliyus ne kahá; Is waqt púre chár roz húe, ki maiṉ apne ghar meṉ tísre pahar kí duʻá máṉg rahá thá; to dekho, ek shaḳhs chamakdár poshák pahine húe mere sámne khaṛá húá 
ACT.10.31	aur kahá, ki Ai Kurneliyus, terí duʻá sun lí gayí, aur teri ḳhairát kí Ḳhudá ke huzúr yád húí. 
ACT.10.32	Pas kisí ko Yáfá meṉ bhejkar Shamaʻún ko, jo Patras kahlátá hai, apne pás bulá; wuh samundar ke kanáre Shamaʻún dabbág ke ghar meṉ mihmán hai. 
ACT.10.33	Pas usí dam maiṉ ne tere pás ádmí bheje; aur tú ne ḳhúb kiyá jo á gayá. Ab ham sab Ḳhudá ke huzúr házir haiṉ, táki jo kuchh Ḳhudáwand ne tujh se farmáyá hai, use suneṉ. 
ACT.10.34	Patras ne zabán kholkar kahá;
ACT.10.34	Ab mujhe púrá yaqín ho gayá, ki Ḳhudá kisí ká tarafdár nahíṉ: 
ACT.10.35	balki har qaum meṉ jo us se ḍartá aur rástbází kartá hai, wuh us ko pasand átá hai. 
ACT.10.36	Jo kalám us ne baní Isráíl ke pás bhejá, jab ki Yisúʻ Masíh kí maʻrifat (jo sab ká Ḳhudáwand hai) sulh kí ḳhushḳhabarí dí, 
ACT.10.37	us bát ko tum jánte ho, jo Yúhanná ke baptisma kí manádí ke baʻd, Galíl se shurúʻ hokar, tamám Yahúdiya meṉ mashhúr ho gayí; 
ACT.10.38	ki Ḳhudá ne Yisúʻ Násarí ko Rúhuʼl Quds aur qudrat se kis tarah masah kiyá: wuh bhaláí kartá, aur un sab ko jo Iblís ke háth se zulm uṭháte the, shifá detá phirá; kyúṉki Ḳhudá us ke sáth thá. 
ACT.10.39	Aur ham un sab kámoṉ ke gawáh haiṉ, jo us ne Yahúdíoṉ ke mulk aur Yarúshalem meṉ kiye; aur unhoṉ ne us ko salíb par laṭkákar már ḍálá. 
ACT.10.40	Us ko Ḳhudá ne tísre din jiláyá, aur záhir bhí kar diyá, 
ACT.10.41	na ki sárí ummat par, balki un gawáhoṉ par jo áge se Ḳhudá ke chune húe the, yaʻní ham par, jinhoṉ ne us ke murdoṉ meṉ se jí uṭhne ke baʻd us ke sáth kháyá piyá. 
ACT.10.42	Aur us ne hameṉ hukm diyá, ki Ummat meṉ manádí karo aur gawáhí do, ki yih wuhí hai jo Ḳhudá kí taraf se zindoṉ aur murdoṉ ká munsif muqarrar kiyá gayá. 
ACT.10.43	Is shaḳhs kí sab nabí gawáhí dete haiṉ, ki jo koí us par ímán láegá, us ke nám se gunáhoṉ kí muʻáfí hásil karegá.
ACT.10.44	Patras yih báteṉ kah hí rahá thá, ki Rúhuʼl Quds un sab par názil húá, jo kalám sun rahe the. 
ACT.10.45	Aur Patras ke sáth jitne maḳhtún ímándár áe the, wuh sab hairán húe, ki gairqaumoṉ par bhí Rúhuʼl Quds kí baḳhshish járí húí. 
ACT.10.46	Kyúṉki unheṉ tarah tarah kí zabáneṉ bolte, aur Ḳhudá kí baṛáí karte suná. Patras ne jawáb diyá; 
ACT.10.47	Kyá koí pání se rok saktá hai, ki yih baptisma na páeṉ, jinhoṉ ne hamárí tarah Rúhuʼl Quds páyá? 
ACT.10.48	Aur us ne hukm diya, ki unheṉ Yisúʻ Masíh ke nám se baptisma diyá jáe. Is par unhoṉ ne us se darḳhwást kí, ki chand roz hamáre pás rah.
ACT.11.1	Aur rasúloṉ aur bháiyoṉ ne jo Yahúdiya meṉ the suná, ki gairqaumoṉ ne bhí Ḳhudá ká kalám qubúl kiyá. 
ACT.11.2	Jab Patras Yarúshalem meṉ áyá, to maḳhtún us se yih bahs karne lage, 
ACT.11.3	ki Tú námaḳhtúnoṉ ke pás gayá, aur un ke sáth khána kháyá. 
ACT.11.4	Patras ne shurúʻ se wuh amr tartíbwár un se bayán kiyá, ki 
ACT.11.5	Maiṉ Yáfá shahr meṉ duʻá máṉg rahá thá: aur beḳhudí kí hálat meṉ ek royá dekhí, ki koí chíz, baṛí chádar kí tarah chároṉ konoṉ se laṭaktí húí, ásmán se utarkar mujh tak áí: 
ACT.11.6	us par jab maiṉ ne gaur se nazar kí, to zamín ke chaupáe, aur janglí jánwar, aur kíṛe makauṛe, aur hawá ke parande dekhe; 
ACT.11.7	aur yih áwáz bhí suní, ki Ai Patras, uṭh; zabh kar aur khá. 
ACT.11.8	Lekin maiṉ ne kahá, ki Ai Ḳhudáwand, hargiz nahíṉ; kyúṉki kabhí koí harám yá nápák chíz mere muṉh meṉ nahíṉ gayí. 
ACT.11.9	Is ke jawáb meṉ dúsrí bár ásmán se áwáz áí, ki Jin ko Ḳhudá ne pák ṭhahráyá hai, tú unheṉ harám na kah. 
ACT.11.10	Tín bár aisá hí húá: phir wuh sárí chízeṉ ásmán kí taraf kheṉch lí gayíṉ. 
ACT.11.11	Aur dekho, usí dam tín ádmí, jo Qaisariya se mere pás bheje gaye the, us ghar ke pás á khaṛe húe, jis meṉ ham the. 
ACT.11.12	Rúh ne mujh se kahá, ki Tú bilá imtiyáz un ke sáth chalá já. Aur yih chha bháí bhí mere sáth ho liye; aur ham us shaḳhs ke ghar meṉ dáḳhil húe. 
ACT.11.13	Us ne ham se bayán kiyá, ki maiṉ ne firishte ko apne ghar meṉ khaṛe húe dekhá; jis ne mujh se kahá, ki Yáfá meṉ ádmí bhejkar Shamaʻún ko bulwá le, jo Patras kahlátá hai. 
ACT.11.14	Wuh tujh se aisí báteṉ kahegá, jin se tú aur terá sárá gharáná naját páegá. 
ACT.11.15	Jab maiṉ kalám karne lagá, to Rúhuʼl Quds un par is tarah názil húá, jis tarah shurúʻ meṉ ham par názil húá thá. 
ACT.11.16	Aur mujhe Ḳhudáwand kí wuh bát yád áí, jo us ne kahí thí, ki Yúhanná ne to pání se baptisma diyá; magar tum Rúhuʼl Quds se baptisma páoge. 
ACT.11.17	Pas jab Ḳhudá ne un ko bhí wuhí niʻmat dí jo ham ko Ḳhudáwand Yisúʻ Masíh par ímán lákar milí thí, to maiṉ kaun thá, ki Ḳhudá ko rok saktá? 
ACT.11.18	Wuh yih sunkar chup rahe, aur Ḳhudá kí baṛáí karke kahá; To beshakk Ḳhudá ne gairqaumoṉ ko bhí zindagí ke liye tauba kí taufíq dí hai.
ACT.11.19	Pas jo log us musíbat se paráganda ho gaye the, jo Stifanus ke báʻis paṛí thi, wuh phirte phirte Fíníke aur Kuprus aur Antákiya meṉ pahuṉche, magar Yahúdíoṉ ke siwá âur kisí ko kalám na sunáte the. 
ACT.11.20	Lekin un meṉ se chand Kuprusí aur Kurení the, jo Antákiya meṉ ákar Yúnáníoṉ ko bhí Ḳhudáwand Yisúʻ kí ḳhushḳhabarí kí báteṉ sunáne lage. 
ACT.11.21	Aur Ḳhudáwand ká háth un par thá; aur bahut se log ímán lákar Ḳhudáwand kí taraf rujúʻ húe. 
ACT.11.22	Un logoṉ kí ḳhabar Yarúshalem kí kalísiyá ke kánoṉ tak pahuṉchí; aur unhoṉ ne Bar Nabá ko Antákiya tak bhejá. 
ACT.11.23	Wuh pahuṉchkar, aur Ḳhudá ká fazl dekhkar ḳhush húá; aur un sab ko nasíhat kí, ki dilí iráde se Ḳhudáwand se lipṭe raho: 
ACT.11.24	kyúṉki wuh nek mard aur Rúhuʼl Quds aur ímán se maʻmúr thá: aur bahut se log Ḳhudáwand kí kalísiyá meṉ á mile. 
ACT.11.25	Phir wuh Sháúl kí talásh meṉ Tarsus ko chalá gayá: 
ACT.11.26	aur jab wuh milá, to use Antákiya meṉ láyá. Aur aisá húá ki wuh sál bhar tak kalísiyá ki jamáʻat meṉ shámil hote, aur bahut se logoṉ ko taʻlím dete rahe; aur shágird pahle Antákiya hí meṉ Masíhí kahláe.
ACT.11.27	Unhíṉ dinoṉ meṉ chand nabí Yarúshalem se Antákiya meṉ áe. 
ACT.11.28	Un meṉ se ek ne, jis ká nám Agabus thá, khaṛe hokar Rúh kí hidáyat se záhir kiyá, ki tamám dunyá meṉ baṛá kál paṛegá; aur yih Klaudiyus ke ʻahd meṉ wáqiʻ húá. 
ACT.11.29	Pas shágirdoṉ ne tajwíz kí, ki apne apne maqdúr ke muwáfiq Yahúdiya meṉ rahnewále bháiyoṉ kí ḳhidmat ke liye kuchh bhejeṉ. 
ACT.11.30	Chunáṉchi unhoṉ ne aisá hí kiyá, aur Bar Nabá aur Sháúl ke háth buzurgoṉ ke pás bhejá.
ACT.12.1	Us waqt meṉ Herodes bádsháh ne satáne ke liye kalísiyá meṉ se baʻz par háth ḍálá. 
ACT.12.2	Aur Yúhanná ke bháí Yaʻqúb ko talwár se qatl kiyá. 
ACT.12.3	Jab dekhá, ki yih bat Yahúdíoṉ ko pasand áí, to Patras ko bhí giriftár kar liyá. Aur yih ʻIʹd i Fatír ke din the. 
ACT.12.4	Aur us ko pakaṛke qaid kiyá, aur nigahbání ke liye chár chár sipáhíoṉ ke chár pahroṉ meṉ rakkhá; is iráde se ki Fasah ke baʻd us ko logoṉ ke sámne pesh kare. 
ACT.12.5	Pas qaidḳháne meṉ to Patras kí nigahbání ho rahí thí: magar kalísiyá us ke liye ba dil o ján Ḳhudá se duʻá máṉg rahí thí. 
ACT.12.6	Aur jab Herodes use pesh karne ko thá, to usí rát Patras do zanjíroṉ se bandhá húá do sipáhíoṉ ke darmiyán sotá thá: aur pahrewále darwáze par qaidḳháne kí nigahbání kar rahe the; 
ACT.12.7	ki dekho, Ḳhudáwand ká ek firishta á khaṛá húá, aur us koṭhrí meṉ núr chamak gayá: aur us ne Patras kí paslí par háth márkar use jagáyá aur kaha, ki Jald uṭh. Aur zanjíreṉ us ke háthoṉ meṉ se khul paṛíṉ. 
ACT.12.8	Phir firishte ne us se kahá; Kamar báṉdh, aur apní jútí pahin le. Us ne aisá hí kiyá. Phir us ne us se kahá, ki Apná choga pahinkar mere píchhe ho le. 
ACT.12.9	Wuh nikalkar us ke píchhe ho liyá, aur yih na jáná, ki jo kuchh firishte kí taraf se ho rahá hai wuh wáqaʻí hai, balki yih samjhá, ki royá dekh rahá húṉ. 
ACT.12.10	Pas wuh pahle aur dúsre halqe meṉ se nikalkar, us lohe ke pháṭak par pahuṉche, jo shahr ki taraf hai; wuh áp se áp un ke liye khul gayá: pas wuh nikalkar kúche ke us sire tak gaye; aur fauran firishta us ke pás se chalá gayá. 
ACT.12.11	Aur Patras ne hosh meṉ ákar kahá, ki Ab maiṉ ne sach sach ján liyá, ki Ḳhudáwand ne apná firishta bhejkar mujhe Herodes ke háth se chhuṛá liyá, aur Yahúdí qaum kí sárí ummed toṛ dí. 
ACT.12.12	Aur is par gaur karke us Yúhanná kí mán Maryam ke ghar áyá, jo Marqus kahlátá hai: waháṉ bahut se ádmí jamaʻ hokar duʻá máṉg rahe the. 
ACT.12.13	Jab us ne pháṭak kí khiṛkí khaṭkhaṭáí, to Rudí nám ek lauṉdí áwáz sunne áí; 
ACT.12.14	aur Patras kí áwáz pahchánkar ḳhushí ke máre pháṭak na kholá, balki dauṛkar andar ḳhabar kí, ki Patras pháṭak par khaṛá hai. 
ACT.12.15	Unhoṉ ne us se kahá; Tú díwání hai. Lekin wuh yaqín se kahtí rahí, ki yún hi hai. Unhoṉ ne kahá, ki Us ká firishta hogá. 
ACT.12.16	Magar Patras khaṭkhaṭátá rahá: pas unhoṉ ne khiṛkí kholí, aur us ko dekhkar hairán ho gaye. 
ACT.12.17	Us ne unheṉ háth se ishára kiyá, ki chup raheṉ, aur un se bayán kiyá, ki Ḳhudáwand ne mujhe is is tarah qaidḳháne se nikálá. Phir kahá, ki Yaʻqúb aur bháiyoṉ ko is bát kí ḳhabar kar dená; aur rawána hokar dúsrí jagah chalá gayá. 
ACT.12.18	Jab subh húí, to sipáhí bahut ghabráe, ki Patras kyá húá. 
ACT.12.19	Jab Herodes ne us kí talásh kí aur na páyá, to pahrewáloṉ kí tahqíqát karke un ke qatl karne ká hukm diyá; aur Yahúdiya ko chhoṛkar Qaisariya meṉ já rahá.
ACT.12.20	Aur wuh Súr aur Saídá ke logoṉ se niháyat náḳhush thá. Pas wuh ek dil hokar us ke pás áe, aur bádsháh ke hájib Blastus ko apní taraf karke sulh cháhí, is liye ki un ke mulk ko bádsháh ke mulk se rasad pahuṉchtí thí. 
ACT.12.21	Pas Herodes ek din muqarrar karke, aur sháhána poshák pahinkar taḳht i ʻadálat par baiṭhá, aur un se kalám karne lagá. 
ACT.12.22	Log pukár uṭhe, ki Yih to Ḳhudá kí áwáz hai, na insán kí. 
ACT.12.23	Usí dam Ḳhudá ke firishte ne use márá, is liye ki us ne Ḳhudá kí tamjíd na kí: aur wuh kíṛe paṛke mar gayá.
ACT.12.24	Magar Ḳhudá ká kalám taraqqí kartá aur phailtá gayá.
ACT.12.25	Aur Bar Nabá aur Sháúl apní ḳhidmat púrí karke, aur Yúhanná ko jo Marqus kahlátá hai sáth lekar, Yarúshalem se wápas áe.
ACT.13.1	Antákiya meṉ, us kalísiyá ke mutaʻalliq jo waháṉ thí, kaí nabí aur muʻallim the, yaʻní Bar Nabá, aur Shamaʻún jo Kálá kahlátá hai, aur Lúkiyus Kurení, aur Manáhem jo chautháí mulk ke hákim Herodes ke sáth palá thá, aur Sháúl. 
ACT.13.2	Jab wuh Ḳhudáwand kí ʻibádat kar rahe, aur roze rakh rahe the, to Rúhuʼl Quds ne kahá, ki Mere liye Bar Nabá aur Sháúl ko us kám ke wáste maḳhsús kar do, jis ke wáste maiṉ ne un ko buláyá hai. 
ACT.13.3	Tab unhoṉ ne roza rakh kar, aur duʻá máṉgkar, aur un par háth rakhkar, unheṉ ruḳhsat kiyá.
ACT.13.4	Pas wuh Rúhuʼl Quds ke bheje húe Silúkiya ko gaye, aur waháṉ se jaház par Kuprus ko chale. 
ACT.13.5	Aur Salamís meṉ pahuṉchkar, Yahúdíoṉ ke ʻibádatḳhánoṉ meṉ Ḳhudá ká kalám sunáne lage: aur Yúhanná un ká ḳhádim thá. 
ACT.13.6	Aur us tamám ṭápú meṉ hote húe Páfus tak pahuṉche; waháṉ unheṉ ek Yahúdí jádúgar aur jhúthá nabí, Bar Yisú, nám, milá. 
ACT.13.7	Wuh Sirgiyus Paulus súbe ke sáth thá, jo sáhib i tamíz thá. Is ne Bar Nabá aur Sháúl ko bulákar, Ḳhudá ká kalám sunná cháhá. 
ACT.13.8	Magar Ilímás jádúgar ne, (ki yihí us ke nám ká taṛjuma hai,) un kí muḳhálafat kí, aur súbe ko ímán láne se rokná cháhá. 
ACT.13.9	Aur Sháúl ne, jis ká nám Paulus bhí hai, Rúhuʼl Quds se bharkar us par gaur se nazar kí, 
ACT.13.10	aur kahá, ki Ai Iblís ke farzand, tú jo tamám makkárí aur sharárat se bhará húá, aur har tarah kí nekí ká dushman hai, kyá Ḳhudáwand kí sídhí ráhoṉ ko bigáṛne se báz na áegá? 
ACT.13.11	Ab dekh, tujh par Ḳhudáwand ká gazab hai, aur tú andhá hokar kuchh muddat tak súraj ko na dekhegá. Usí dam kohar aur andherá us par chhá gayá; aur wuh ḍhúṉḍhtá phirá, ki koí us ká háth pakaṛke le chale. 
ACT.13.12	Tab súbadár yih májará dekh kar, aur Ḳhudáwand kí taʻlím se hairán hokar, ímán le áyá.
ACT.13.13	Phir Paulus aur us ke sáthí Páfus se jaház par rawána hokar, Pamfúliya ke Pirga meṉ áe: aur Yúhanná un se judá hokar, Yarúshalem ko wápas chalá gayá. 
ACT.13.14	Aur wuh Pirga se chalkar Pisidiya ke Antákiya meṉ pahuṉche; aur Sabt ke din ʻibádatḳháne meṉ já baiṭhe. 
ACT.13.15	Phir Tauret aur nabíoṉ kí kitáb ke paṛhne ke baʻd ʻibádatḳháne ke sardároṉ ne unheṉ kahlá bhejá, ki Ai bháiyo, agar logoṉ kí nasíhat ke wáste tumháre dil meṉ koí bát ho, to bayán karo. 
ACT.13.16	Pas Paulus ne khaṛe hokar aur háth se ishára karke kahá;
ACT.13.16	Ai Isráílío, aur ai ḳhudátarso, suno. 
ACT.13.17	Is ummat i Isráíl ke Ḳhudá ne hamáre bápdádá ko chun liyá, aur jab yih ummat Misr ke mulk meṉ pardesiyoṉ kí tarah rahtí thí, to us ko sarbaland kiyá, aur zabardast háth se unheṉ waháṉ se nikál láyá. 
ACT.13.18	Aur koí chálís baras tak biyábán meṉ un kí ʻádatoṉ kí bardásht kartá rahá. 
ACT.13.19	Aur Kanʻán ke mulk meṉ sát qaumoṉ ko gárat karke, taḳhmínan sáṛhe chár sau baras meṉ un ká mulk in kí mírás kar diyá. 
ACT.13.20	Aur in bátoṉ ke baʻd Samwíl nabí ke zamáne tak un meṉ qází muqarrar kiye. 
ACT.13.21	Is ke baʻd unhoṉ ne bádsháh ke liye darḳhwást kí: aur Ḳhudá ne Binyámín ke qabíle meṉ se ek shaḳhs, Sháúl Qísh ke beṭe ko chálís baras ke liye un par muqarrar kiyá. 
ACT.13.22	Phir use maʻzúl karke Dáúd ko un ká bádsháh banáyá; jis kí bábat us ne yih gawáhí dí, ki Mujhe ek shaḳhs Yishai ká beṭá Dáúd mere dil ke muwáfiq mil gayá; wuhí merí tamám marzíoṉ ko púrá karegá. 
ACT.13.23	Isí kí nasl meṉ se Ḳhudá ne apne waʻde ke muwáfiq Isráíl ke pás ek munjí, yaʻní Yisúʻ ko bhej diyá; 
ACT.13.24	jis ke áne se pahle Yúhanná ne Isráíl kí tamám ummat ke sámne tauba ke baptisma kí manádí kí. 
ACT.13.25	Aur jab Yúhanná apná daur púrá karne ko thá, to us ne kahá, ki Tum mujhe kyá samajhte ho? Maiṉ wuh nahíṉ: balki dekho, mere baʻd wuh shaḳhs ánewálá hai, jis ke páṉwoṉ kí jútiyoṉ ká tasma maiṉ kholne ke láiq nahíṉ. 
ACT.13.26	Ai bháiyo, Ibráhím ke farzando, aur ai ḳhudátarso, is naját ká kalám hamáre pás bhejá gayá. 
ACT.13.27	Kyúṉki Yarúshalem ke rahnewáloṉ aur un ke sardároṉ ne na use pahcháná, aur na nabíoṉ kí báteṉ samjhíṉ, jo har Sabt ko sunáí játí haiṉ; is liye us par fatwá dekar un ko púrá kiyá. 
ACT.13.28	Aur agarchi us ke qatl kí koí wajh na milí, taubhí unhoṉ ne Pílátus se us ke qatl kí darḳhwást kí. 
ACT.13.29	Aur jo kuchh us ke haqq meṉ likhá thá, jab us ko tamám kar chuke, to use salíb par se utárkar qabr meṉ rakkhá. 
ACT.13.30	Lekin Ḳhudá ne use murdoṉ meṉ se jiláyá: 
ACT.13.31	aur wuh bahut dinoṉ tak un ko dikháí diyá, jo us ke sáth Galíl se Yarúshalem meṉ áe the; ummat ke sámne ab wuhí us ke gawáh haiṉ. 
ACT.13.32	Aur ham tum ko us waʻde ke báre meṉ, jo bápdádá se kiyá gayá thá, yih ḳhushḳhabarí dete haiṉ, 
ACT.13.33	ki Ḳhudá ne Yisúʻ ko jilákar, hamárí aulád ke liye usí waʻde ko púrá kiyá; chunáṉchi dúsre Mazmúr meṉ likhá hai, ki Tú merá beṭá hai, áj tú mujh se paidá húá. 
ACT.13.34	Aur us ke is tarah murdoṉ meṉ se jiláne kí bábat, ki phir kabhí na mare, us ne yúṉ kahá, ki Maiṉ Dáúd kí pák aur sachchí niʻmateṉ tumheṉ dúṉgá. 
ACT.13.35	Chunáṉchi wuh ek âur Mazmúr meṉ bhí kahtá hai, ki Tú apne Muqaddas ke saṛne kí naubat pahuṉchne na degá. 
ACT.13.36	Kyúṉki Dáúd to apne waqt meṉ Ḳhudá kí marzí ká tabiʻdár rahkar so gayá, aur apne bápdádá se já milá, aur us ke saṛne kí naubat pahuṉchí: 
ACT.13.37	magar jis ko Ḳhudá ne jiláyá, us ke saṛne kí naubat nahíṉ pahuṉchí. 
ACT.13.38	Pas, ai bháiyo, tumheṉ maʻlúm ho, ki usí ke wasíle se tum ko gunáhoṉ kí muʻáfí kí ḳhabar dí játí hai. 
ACT.13.39	Aur Músá kí sharíʻat ke báʻis jin bátoṉ se tum barí nahíṉ ho sakte the, un sab se har ek ímán lánewálá us ke báʻis barí hotá hai. 
ACT.13.40	Pas ḳhabardár, aisá na ho ki jo nabíoṉ kí kitáb meṉ áyá hai, wuh tum par sádiq áe, ki
ACT.13.41	Ai tahqír karnewálo, dekho, taʻajjub karo, aur miṭ jáo;
ACT.13.41	Kyúṉki maiṉ tumháre zamáne meṉ ek kám kartá húṉ,
ACT.13.41	Aisá kám, ki agar koí tum se bayán kare, to kabhí us ká yaqín na karoge.
ACT.13.42	Un ke báhar játe waqt log minnat karne lage, ki agle sabt ko bhí yih báteṉ hameṉ sunáí jáeṉ. 
ACT.13.43	Jab majlis barḳhwást húí, to bahut se Yahúdí aur ḳhudáparast naumuríd Yahúdí Paulus aur Bar Nabá ke píchhe ho liye. Unhoṉ ne un se kalám kiyá, aur targíb dí, ki Ḳhudá ke fazl par qáim raho.
ACT.13.44	Dúsre Sabt ko taqríban sárá shahr Ḳhudá ká kalám sunne ko ikaṭṭhá húá. 
ACT.13.45	Magar Yahúdí itní bhíṛ dekhkar hasad meṉ bhar gaye, aur Paulus kí bátoṉ kí muḳhálafat karne, aur kufr bakne lage. 
ACT.13.46	Paulus aur Bar Nabá diler hokar bole, ki Zarúr thá ki Ḳhudá ká kalám pahle tumheṉ sunáyá jáe. Lekin chúṉki tum us ko radd karte ho, aur apne áp ko hamesha kí zindagí ke náqábil ṭhahráte ho, to dekho, ham gairqaumoṉ kí taraf mutawajjih hote haiṉ. 
ACT.13.47	Kyúṉki Ḳhudáwand ne hameṉ yih hukm diyá hai, ki
ACT.13.47	Maiṉ ne tujh ko gairqaumoṉ ke liye núr muqarrar kiyá,
ACT.13.47	Táki tú zamín kí intiha tak naját ká báʻis ho.
ACT.13.48	G̣airqaumwále yih sunkar ḳhush húe, aur Ḳhudá ke kalám kí baṛáí karne lage: aur jitne hamesha kí zindagí ke liye muqarrar kiye gaye the, ímán le áe. 
ACT.13.49	Aur us tamám ʻiláqe meṉ Ḳhudá ká kalám phail gaya. 
ACT.13.50	Magar Yahúdíoṉ ne ḳhudáparast aur ʻizzatwálí ʻauratoṉ aur shahr ke raísoṉ ko ubhárá, aur Paulus aur Bar Nabá ke satáne par ámáda karke, inheṉ apní sarhaddoṉ se nikál diyá. 
ACT.13.51	Yih apne páṉwoṉ kí ḳhák un ke sámne jháṛkar Ikuniyum ko gaye. 
ACT.13.52	Magar shágird ḳhushí aur Rúhuʼl Quds se maʻmúr hote rahe.
ACT.14.1	Aur Ikuniyum meṉ aisá húá ki wuh sáth sáth Yahúdíoṉ ke ʻibádatḳháne meṉ gaye, aur aisí taqrír ki, ki Yahúdíoṉ aur Yúnáníoṉ donoṉ kí ek baṛí jamáʻat ímán le áí. 
ACT.14.2	Magar náfarmán Yahúdíoṉ ne gairqaumoṉ ke diloṉ meṉ josh paidá karke, un ko bháiyoṉ kí taraf se badgumán kar diyá. 
ACT.14.3	Pas wuh bahut ʻarse tak waháṉ rahe, aur Ḳhudáwand ke bharose par dilerí se kalám karte the; aur wuh un ke háthoṉ se nishán aur ʻajíb kám karáke apne fazl ke kalám kí gawáhí detá thá. 
ACT.14.4	Lekin shahr ke logoṉ meṉ phúṭ paṛ gayí: baʻz Yahúdíoṉ kí taraf ho gaye, aur baʻz rasúloṉ kí taraf. 
ACT.14.5	Magar jab gairqaumwále aur Yahúdí unheṉ beʻizzat aur saṉgsár karne ko, apne sardároṉ samet un par chaṛhe; 
ACT.14.6	to wuh is se wáqif hokar Lukáuniya ke shahroṉ Lustra aur Dirbe aur un ke girdnawáh meṉ bhág gaye; 
ACT.14.7	aur waháṉ ḳhushḳhabarí sunáte rahe.
ACT.14.8	Aur Lustra meṉ ek shaḳhs baiṭhá thá, jo páṉwoṉ se láchár thá; wuh janam ká laṉgṛá thá, aur kabhí na chalá thá. 
ACT.14.9	Wuh Paulus ko báteṉ karte sun rahá thá; aur jab is ne us kí taraf gaur karke dekhá, ki us meṉ shifá páne ke láiq ímán hai, 
ACT.14.10	to baṛí áwáz se kahá, ki Apne páṉwoṉ ke bal sídhá khaṛá ho já. Pas wuh uchhalkar chalne phirne lagá. 
ACT.14.11	Logoṉ ne Paulus ká yih kám dekhkar, Lukáuniya kí bolí meṉ baland áwáz se kahá, kí Ádmíoṉ kí súrat meṉ deotá utarkar hamáre pás áe haiṉ. 
ACT.14.12	Aur unhoṉ ne Bar Nabá ko Zyús kahá, aur Paulus ko Hirmes, is liye ki yih kalám karne meṉ sabqat rakhtá thá. 
ACT.14.13	Aur Zyús ke us mandir ká pujárí, jo un ke shahr ke sámne thá, bail aur phúloṉ ke hár pháṭak par lákar, logoṉ ke sáth qurbání karní cháhtá thá. 
ACT.14.14	Jab Bar Nabá aur Paulus rasúloṉ ne yih suná, to apne kapṛe pháṛkar logoṉ meṉ já kúde, aur pukár pukárkar 
ACT.14.15	kahne lage, ki Logo, tum yih kyá karte ho? ham bhí tumháre hamtabíʻat insán haiṉ, aur tumheṉ ḳhushḳhabarí sunáte haiṉ, táki in bátil chízoṉ se kanára karke us zinda Ḳhudá kí taraf phiro, jis ne ásmán aur zamín aur samundar aur jo kuchh un meṉ hai paidá kiyá: 
ACT.14.16	us ne agle zamáne meṉ sab qaumoṉ ko apní apní ráh chalne diyá. 
ACT.14.17	Táham us ne apne áp ko begawáh na chhoṛá; chunáṉchi us ne mihrbáníáṉ kíṉ, aur ásmán se tumháre liye pání barsáyá, aur baṛí baṛí paidáwár ke mausim ʻatá kiye, aur tumháre diloṉ ko ḳhurák aur ḳhushí se bhar diyá. 
ACT.14.18	Yih báteṉ kahkar bhí logoṉ ko mushkil se roká, ki un ke liye qurbání na kareṉ.
ACT.14.19	Phir baʻz Yahúdí Antákiya aur Ikuniyum se áe; aur logoṉ ko apní taraf karke, Paulus ko saṉgsár kiyá, aur us ko murda samajhkar shahr ke báhar ghasíṭ le gaye. 
ACT.14.20	Magar jab shágird us ke girdágird á khaṛe húe, to wuh uṭhkar shahr meṉ áyá: aur dúsre din Bar Nabá ke sáth Dirbe ko chalá gayá. 
ACT.14.21	Aur wuh us shahr meṉ ḳhushḳhabarí sunákar, aur bahut se shágird karke, Lustra, aur Ikuniyum, aur Antákiya ko wápas áe, 
ACT.14.22	aur shágirdoṉ ke diloṉ ko mazbút karte, aur yih nasíhat dete the, ki imán par qáim raho, aur kahte the; Zarúr hai ki ham bahut musíbateṉ sahkar Ḳhudá kí bádsháhat meṉ dáḳhil hoṉ. 
ACT.14.23	Aur unhoṉ ne har ek kalísiyá meṉ un ke liye buzurgoṉ ko muqarrar kiyá, aur roze se duʻá máṉgkar, unheṉ Ḳhudáwand ke supurd kiyá, jis par wuh ímán láe the. 
ACT.14.24	Aur Pisidiya meṉ se hote húe Pamfúliya meṉ pahuṉche. 
ACT.14.25	Aur Pirga meṉ kalám sunákar, Attaliya ko gaye; 
ACT.14.26	aur waháṉ se jaház par us Antákiya meṉ áe, jaháṉ us kám ke liye, jo unhoṉ ne ab púrá kiyá, Ḳhudá ke fazl ke supurd kiye gaye the. 
ACT.14.27	Waháṉ pahuṉchkar unhoṉ ne kalísiyá ko jamaʻ kiyá, aur un ke sámne bayán kiyá, ki Ḳhudá ne hamárí maʻrifat kyá kuchh kiyá, aur yih ki us ne gairqaumoṉ ke liye ímán ká darwáza khol diyá. 
ACT.14.28	Aur wuh shágirdoṉ ke pás muddat tak rahe.
ACT.15.1	Phir baʻz log Yahúdiya se ákar bháiyoṉ ko taʻlím dene lage, ki Agar Músá kí rasm ke muwáfiq tumhárá ḳhatna na ho, to tum naját nahíṉ pá sakte. 
ACT.15.2	Pas jab Paulus aur Bar Nabá kí un se bahut takrár aur bahs húí, to kalísiyá ne yih ṭhahráyá, ki Paulus aur Bar Nabá, aur un meṉ se chand âur shaḳhs is masʼale ke liye rasúloṉ aur buzurgoṉ ke pás Yarúshalem jáeṉ. 
ACT.15.3	Pas kalísiyá ne un ko rawána kiyá, aur wuh gairqaumoṉ ke rujúʻ láne ká bayán karte húe Fíníke aur Sámariya se guzre: aur sab bháiyoṉ ko bahut ḳhush karte gaye. 
ACT.15.4	Jab Yarúshalem meṉ pahuṉche, to kalísiyá aur rasúl aur buzurg un se ḳhushí ke sáth mile, aur unhoṉ ne sab kuchh bayán kiyá, jo Ḳhudá ne un kí maʻrifat kiyá thá. 
ACT.15.5	Magar Farísíoṉ ke firqe meṉ se jo ímán láe the, un meṉ se baʻz ne uṭhkar kahá, ki Un ká ḳhatna karáná, aur un ko Músá kí sharíʻat par ʻamal karne ká hukm dená zarúr hai.
ACT.15.6	Pas rasúl aur buzurg is bát par gaur karne ke liye jamaʻ húe. 
ACT.15.7	Aur bahut bahs ke baʻd, Patras ne khaṛe hokar un se kahá, ki
ACT.15.7	Ai bháiyo, tum jánte ho ki bahut ʻarsa húá, jab Ḳhudá ne tum logoṉ meṉ se mujhe chuná, ki gairqaumeṉ merí zabán se ḳhushḳhabarí ká kalám sunkar ímán láeṉ. 
ACT.15.8	Aur Ḳhudá ne, jo diloṉ kí jántá hai, un ko bhí hamárí tarah Rúhuʼl Quds dekar un kí gawáhí dí; 
ACT.15.9	aur ímán ke wasíle se un ke dil pák karke, ham meṉ aur un meṉ kuchh farq na rakkhá. 
ACT.15.10	Pas ab tum shágirdoṉ kí gardan par aisá júá rakhkar, jis ko na hamáre bápdádá uṭhá sakte the, na ham, Ḳhudá ko kyúṉ ázmáte ho? 
ACT.15.11	Háláṉki ham ko yaqín hai, ki jis tarah wuh Ḳhudáwand Yisúʻ ke fazl hí se naját páeṉge, usí tarah ham bhí páeṉge.
ACT.15.12	Phir sárí jamáʻat chup rahí, aur Paulus aur Bar Nabá ká bayán sunne lagí, ki Ḳhudá ne un kí maʻrifat gairqaumoṉ meṉ kaise kaise nishán aur ʻajíb kám záhir kiye. 
ACT.15.13	Jab wuh ḳhámosh húe, to Yaʻqúb kahne lagá, ki
ACT.15.13	Ai bháiyo, merí suno: 
ACT.15.14	Shamaʻún ne bayán kiyá hai, ki Ḳhudá ne pahle pahal gairqaumoṉ par kis tarah tawajjuh kí, taki un meṉ se apne nám kí ek ummat baná le. 
ACT.15.15	Aur nabíoṉ kí báteṉ bhí is ke mutábiq haiṉ; chunáṉchi likhá hai, ki
ACT.15.16	In bátoṉ ke baʻd maiṉ phir ákar,
ACT.15.16	Dáúd ke gire húe ḳhaime ko uṭháúṉgá;
ACT.15.16	Aur us ke phaṭe ṭúṭe kí marammat karke,
ACT.15.16	Use khaṛá karúṉgá:
ACT.15.17	Táki báqí ádmí,
ACT.15.17	Yaʻni sab qaumeṉ jo mere nám kí kahlátí haiṉ,
ACT.15.17	Ḳhudáwand ko talásh kareṉ.
ACT.15.18	Yih wuhí Ḳhudáwand farmátá hai jo dunyá ke shurúʻ se in bátoṉ kí ḳhabar detá áyá hai.
ACT.15.19	Pas merá falsala yih hai, ki jo gairqaumoṉ meṉ se Ḳhudá kí taraf rujúʻ hote haiṉ, ham un ko taklíf na deṉ; 
ACT.15.20	magar un ko likh bhejeṉ, ki butoṉ kí makrúhát, aur harámkárí, aur galághoṉṭe húe jánwaroṉ, aur lahú se parhez kareṉ. 
ACT.15.21	Kyúṉki qadím zamáne se har shahr meṉ Músá kí Tauret kí manádí karnewále hote chale áe haiṉ, aur wuh har Sabt ko ʻibádatḳhánoṉ meṉ sunáí játí hai.
ACT.15.22	Is par rasúloṉ aur buzurgoṉ ne, sárí kalísiyá samet, munásib jáná, ki apne meṉ se chand shaḳhs chunkar, Paulus aur Bar Nabá ke sáth Antákiya ko bhejeṉ; yaʻní Yahúdáh ko jo Bar Sabbá kahlátá hai, aur Sílás ko; yih shaḳhs bháiyoṉ meṉ muqaddam the: 
ACT.15.23	aur un ke háth yih likh bhejá, ki Antákiya aur Súriya aur Kilikiya ke rahnewále bháiyoṉ ko, jo gairqaumoṉ meṉ se haiṉ, rasúloṉ aur buzurg bháiyoṉ ká salám pahuṉche. 
ACT.15.24	Chúṉki ham ne suná hai, ki baʻz ne ham meṉ se, jin ko ham ne hukm na diyá thá, waháṉ jákar tumheṉ apní bátoṉ se ghabrá diyá, aur tumháre diloṉ ko ulaṭ diyá; 
ACT.15.25	is liye ham ne ek dil hokar munásib jáná, ki baʻz chune húe ádmíoṉ ko apne ʻazízoṉ Bar Nabá aur Paulus ke sáth tumháre pás bhejeṉ: 
ACT.15.26	yih donoṉ aise ádmí naiṉ, jinhoṉ ne apní jáneṉ hamáre Ḳhudáwand Yisúʻ Masíh ke nám par nisár kar rakkhí haiṉ. 
ACT.15.27	Chunáṉchi ham ne Yahúdáh aur Sílás ko bhejá hai; wuh yihí báteṉ zabání bhí bayán kareṉge. 
ACT.15.28	Kyúṉki Rúhuʼl Quds ne aur ham ne munásib jáná, ki in zarúrí bátoṉ ke siwá, tum par âur bojh na ḍáleṉ; 
ACT.15.29	ki tum butoṉ kí qurbáníoṉ ke gosht se, aur lahú, aur galághoṉṭe húe jánwaroṉ, aur harámkárí se parhez karo; agar tum in chízoṉ se apne áp ko bacháe rakkhoge, to salámat rahoge. Waʼs salám.
ACT.15.30	Pas wuh ruḳhsat hokar Antákiya meṉ pahuṉche; aur jamáʻat ko ikaṭṭhá karke ḳhatt de diyá. 
ACT.15.31	Wuh paṛhkar us ke tasallíbaḳhsh mazmún se ḳhush húe. 
ACT.15.32	Aur Yahúdáh aur Sílás ne, jo ḳhud bhí nabí the, bháiyoṉ ko bahut sí nasíhat karke mazbút kar diyá. 
ACT.15.33	Wuh chand roz rahkar, aur bháiyoṉ se salámatí kí duʻá lekar, apne bhejnewáloṉ ke pás ruḳhsat kar diye gaye. [
ACT.15.34	Lekin Sílás ko waháṉ rahná achchhá lagá.] 
ACT.15.35	Magar Paulus aur Bar Nabá Antákiya hí meṉ rahe; aur bahut se âur logoṉ ke sáth Ḳhudáwand ká kalám sikháte, aur us kí manádí karte rahe.
ACT.15.36	Chand roz baʻd Paulus ne Bar Nabá se kahá, ki Jin jin shahroṉ meṉ ham ne Ḳhudá ká kalám sunáyá thá, áo phir un meṉ chalkar bháiyoṉ ko dekheṉ, ki kaise haiṉ. 
ACT.15.37	Aur Bar Nabá kí saláh thí, ki Yúhanná ko, jo Marqus kahlátá hai, apne sáth le chaleṉ. 
ACT.15.38	Magar Paulus ne yih munásib na jáná, ki jo shaḳhs Pamfúliya meṉ kanára karke us kám ke liye un ke sáth na gayá thá, us ko hamráh le chaleṉ. 
ACT.15.39	Pas un meṉ aisí saḳht takrár húí, ki ek dúsre se judá ho gaye, aur Bar Nabá Marqus ko lekar jaház par Kuprus ko rawána húá; 
ACT.15.40	magar Paulus ne Sílás ko pasand kiyá, aur bháiyoṉ kí taraf se Ḳhudáwand ke fazl ke supurd hokar rawána húá. 
ACT.15.41	Aur kalísiyáoṉ ko mazbút kartá húá Súriya aur Kilikiya se guzrá.
ACT.16.1	Phir wuh Dirbe aur Lustra meṉ bhí pahuṉchá, to dekho, waháṉ Tímuthiyus nám ek shágird thá; us kí máṉ to Yahúdan thí, jo ímán le áí thí; magar us ká báp Yúnání thá. 
ACT.16.2	Wuh Lustra aur Ikuniyum ke bháiyoṉ meṉ neknám thá. 
ACT.16.3	Paulus ne cháhá, ki yih mere sáth chale; pas us ko leke un Yahúdíoṉ ke sabab, jo us nawáh meṉ the, us ká ḳhatna kar diyá, kyúṉki wuh sab jánte the ki is ká báp Yúnání hai. 
ACT.16.4	Aur wuh jin jin shahroṉ meṉ guzarte the, waháṉ ke logoṉ ko wuh ahkám ʻamal karne ke liye pahuṉcháte játe the, jo Yarúshalem ke rasúloṉ aur buzurgoṉ ne járí kiye the. 
ACT.16.5	Pas kalísiyáeṉ ímán meṉ mazbút, aur shumár meṉ roz ba roz ziyáda hotí gayíṉ.
ACT.16.6	Aur wuh Frúgiya aur Galatiya ke ʻiláqe meṉ se guzre, kyúṉki Rúhuʼl Quds ne unheṉ Ásiya meṉ kalám sunáne se manaʻ kiyá. 
ACT.16.7	Aur unhoṉ ne Músiya ke qaríb pahuṉchkar Bitúniya meṉ jáne kí koshish kí; magar Yisúʻ kí Rúh ne unheṉ jáne na diyá. 
ACT.16.8	Pas wuh Músiya se guzarkar Troás meṉ áe. 
ACT.16.9	Aur Paulus ne rát ko royá meṉ dekhá, ki ek Makiduní ádmí khaṛá húá us kí minnat karke kahtá hai, ki Pár utarkar Makiduniya meṉ á, aur hamárí madad kar. 
ACT.16.10	Us ke royá dekhte hí ham ne fauran Makiduniya meṉ jáne ká iráda kiyá, kyúṉki ham is se yih samjhe, ki Ḳhudá ne unheṉ ḳhushḳhabarí dene ke liye ham ko buláyá hai.
ACT.16.11	Pas Troás se jaház par rawána hokar ham sídhe Samutráke meṉ, aur dúsre din Niyápulis meṉ áe; 
ACT.16.12	aur waháṉ se Filippí meṉ pahuṉche, jo Makiduniya ká shahr, aur us qismat ká sadr, aur Romíoṉ kí bastí hai; aur ham chand roz us shahr meṉ rahe. 
ACT.16.13	Aur Sabt ke din shahr ke darwáze ke báhar nadí ke kanáre gaye, jaháṉ samjhe ki duʻá máṉgne kí jagah hogí; aur baiṭhkar un ʻauratoṉ se jo ikaṭṭhí húí thíṉ, kalám karne lage. 
ACT.16.14	Aur Thúátíra shahr kí ek ḳhudáparast ʻaurat Ludiya nám qirmiz bechnewálí bhí suntí thí: us ká dil Ḳhudáwand ne kholá, táki Paulus kí bátoṉ par tawajjuh kare. 
ACT.16.15	Aur jab us ne apne gharáne samet baptisma le liyá, to minnat karke kahá, ki Agar tum mujhe Ḳhudáwand kí ímándár bandí samajhte ho, to chalkar mere ghar meṉ raho. Pas us ne hameṉ majbúr kiyá.
ACT.16.16	Jab ham duʻá máṉgne kí jagah já rahe the, to aisá húá ki hameṉ ek lauṉdí milí, jis meṉ gaibdáṉ rúh thí; wuh gaibgoí se apne málikoṉ ke liye bahut kuchh kamátí thí. 
ACT.16.17	Wuh Paulus ke aur hamáre píchhe ákar chilláne lagí, ki Yih ádmí Ḳhudá Taʻálá ke bande haiṉ, jo tumheṉ naját kí ráh batáte haiṉ. 
ACT.16.18	Wuh bahut dinoṉ tak aisá hí kartí rahí. Áḳhir Paulus saḳht ranjída húá, aur phirkar us rúh se kahá, ki Maiṉ tujhe Yisúʻ Masíh ke nám se hukm detá húṉ, ki is meṉ se nikal já. Wuh usí ghaṛí nikal gayí.
ACT.16.19	Jab us ke málikoṉ ne dekhá, ki hamárí kamái kí ummed játí rahí, to Paulus aur Sílás ko pakaṛke hákimoṉ ke pás chauk meṉ kheṉch le gaye, 
ACT.16.20	aur unheṉ faujdárí ke hákimoṉ ke áge le jákar kahá, ki Yih ádmí jo Yahúdí haiṉ, hamáre shahr meṉ baṛí khalbalí ḍálte haiṉ, 
ACT.16.21	aur aisí rasmeṉ batáte haiṉ, jin ká qubúl karná aur ʻamal meṉ láná ham Romíoṉ ko rawá nahíṉ. 
ACT.16.22	Aur ʻámm log bhí muttafiq hokar un kí muḳhálafat par ámáda húe, aur faujdárí ke hákimoṉ ne un ke kapṛe pháṛkar utár ḍále aur bed márne ká hukm diyá; 
ACT.16.23	aur bahut se bed lagwákar unheṉ qaidḳháne meṉ ḍálá, aur dároga ko tákíd kí, ki baṛí hoshyárí se un kí nigahbání kare. 
ACT.16.24	Us ne aisá hukm pákar unheṉ andar ke qaidḳháne meṉ ḍál diyá, aur un ke páṉw káṭh meṉ ṭhoṉk diye. 
ACT.16.25	Ádhí rát ke qaríb Paulus aur Sílás duʻá máṉg rahe, aur Ḳhudá kí hamd ke gít gá rahe the, aur qaidí sun rahe the, 
ACT.16.26	ki yakáyak baṛá bhauṉchál áyá, yaháṉ tak ki qaidḳháne kí neo hil gayí: aur usí dam sab darwáze khul gaye; aur sab kí beṛiyáṉ khul paṛíṉ. 
ACT.16.27	Aur dároga jág uṭhá, aur qaidḳháne ke darwáze khule dekhkar samjhá, ki qaidí bhág gaye; pas talwár kheṉchkar apne áp ko már ḍálná cháhá. 
ACT.16.28	Lekin Paulus ne baṛí áwáz se pukárke kahá, ki Apne taíṉ nuqsán na pahuṉchá, kyúṉki ham sab maujúd haiṉ. 
ACT.16.29	Wuh chirág maṉgwákar andar já kúdá, aur káṉptá húá Paulus aur Sílás ke áge girá, 
ACT.16.30	aur unheṉ báhar lákar kahá, ki Ai sáhibo, maiṉ kyá karúṉ ki naját páúṉ? 
ACT.16.31	Unhoṉ ne kahá; Ḳhudáwand Yisúʻ par ímán lá, to tú aur terá gharáná naját páegá. 
ACT.16.32	Aur unhoṉ ne us ko aur us ke sáre gharwáloṉ ko Ḳhudáwand ká kalám sunáyá. 
ACT.16.33	Aur us ne rát ko usí ghaṛi unheṉ le jákar un ke zaḳhm dhoe, aur usí waqt apne sab logoṉ samet baptisma liyá. 
ACT.16.34	Aur unheṉ úpar ghar meṉ le jákar dastarḳhwán bichháyá, aur apne sáre gharáne samet Ḳhudá par ímán lákar baṛí ḳhushí kí.
ACT.16.35	Jab din húá, to faujdárí ke hákimoṉ ne hawáldároṉ kí maʻrifat kahlá bhejá, ki Un ádmíoṉ ko chhoṛ de. 
ACT.16.36	Aur dároga ne Paulus ko is bát kí ḳhabar dí, ki Faujdárí ke hákimoṉ ne tumháre chhoṛ dene ḳá hukm bhej diyá: pas ab nikalkar salámat chale jáo. 
ACT.16.37	Magar Paulus ne un se kahá, ki Unhoṉ ne ham ko jo Romí haiṉ, qusúr sábit kiye bagair ʻalániya piṭwákar qaid meṉ ḍálá, aur ab ham ko chupke se nikálte haiṉ? Yih nahíṉ ho saktá, balki wuh áp ákar hameṉ báhar le jáeṉ. 
ACT.16.38	Hawáldároṉ ne faujdárí ke hákimoṉ ko in báloṉ kí ḳhabar dí. Jab unhoṉ ne suná, ki yih Romí haiṉ, to ḍar gaye: 
ACT.16.39	aur ákar un kí minnat kí; aur báhar le jákar darḳhwást kí, ki shahr se chale jáeṉ. 
ACT.16.40	Pas wuh qaidḳháne se nikalkar Ludiya ke háṉ gaye: aur bháiyoṉ se milkar unheṉ tasallí dí, aur rawána húe.
ACT.17.1	Phir wuh Amfipulis aur Apulloniya hokar Thissaluníke meṉ áe, jaháṉ Yahúdíoṉ ká ek ʻibádatḳhána thá: 
ACT.17.2	aur Paulus apne dastúr ke muwáfiq un ke pás gayá, aur tín Sabtoṉ ko kitáb i muqaddas se un ke sáth bahs kí; 
ACT.17.3	aur us ke maʻní khol kholkar dalíleṉ pesh kartá thá, ki Masíh ko dukh uṭháná, aur murdoṉ meṉ se jí uṭhná zarúr thá; aur yihí Yisúʻ, jis kí maiṉ tumheṉ ḳhabar detá húṉ, Masíh hai. 
ACT.17.4	Un meṉ se baʻz ne mán liyá, aur Paulus aur Sílás ke sharík húe; aur ḳhudáparast Yúnáníoṉ kí ek baṛí jamáʻat, aur bahuterí sharíf ʻaurateṉ bhí, un kí sharík húiṉ. 
ACT.17.5	Magar Yahúdíoṉ ne hasad meṉ ákar, bázárí ádmíoṉ meṉ se kaí badmaʻáshoṉ ko apne sáth liyá, aur bhíṛ lagákar shahr meṉ fasád karne lage; aur Yáson ká ghar gherkar unheṉ logoṉ ke sámne le áná cháhá. 
ACT.17.6	Aur jab unheṉ na páyá, to Yáson aur kaí âur bháiyoṉ ko shahr ke hákimoṉ ke pás chilláte húe kheṉch le gaye, ki Wuh shaḳhs jinhoṉ ne jahán ko bágí kar diyá, yaháṉ bhí áe haiṉ; 
ACT.17.7	aur Yáson ne unheṉ apne háṉ utárá hai: aur yih sab ke sab Qaisar ke hukmoṉ kí muḳhálafat karke kahte haiṉ, ki bádsháh to âur hí hai, yaʻní Yisúʻ. 
ACT.17.8	Yih sunkar ʻámm log aur shahr ke hákim ghabrá gaye. 
ACT.17.9	Aur inhoṉ ne Yáson aur báqíoṉ kí zamánat lekar unheṉ chhoṛ diya.
ACT.17.10	Lekin bháiyoṉ ne fauran rátoṉ rát Paulus aur Sílás ko Biríya meṉ bhej diyá. Wuh waháṉ pahuṉchkar Yahúdíoṉ ke ʻibádatḳháne meṉ gaye. 
ACT.17.11	Yih log Thissaluníke ke Yahúdíoṉ se nekzát the; kyúṉki unhoṉ ne baṛe shauq se kalám ko qubúl kiyá, aur roz ba roz kitáb i muqaddas meṉ tahqíq karte the, ki áyá yih báteṉ isí tarah haiṉ. 
ACT.17.12	Pas un meṉ se bahutere ímán láe; aur Yúnáníoṉ meṉ se bhí bahut sí ʻizzatdár ʻaurateṉ aur mard ímán láe. 
ACT.17.13	Jab Thissaluníke ke Yahúdíoṉ ko maʻlúm húá, ki Paulus Biríya meṉ bhí Ḳhudá ká kalám sunátá hai, to waháṉ bhí jákar logoṉ ko ubhárá, aur un meṉ khalbalí ḍálí. 
ACT.17.14	Us waqt bháiyoṉ ne fauran Paulus ko rawána kiyá, ki samundar ke kanáre tak chalá jáe: lekin Sílás aur Tímuthiyus wahíṉ rahe. 
ACT.17.15	Aur Paulus ke rahbar use Athene tak le gaye; aur Sílás aur Tímuthiyus ke liye yih hukm lekar rawána húe, ki jaháṉ tak ho sake jald mere pás áo.
ACT.17.16	Jab Paulus Athene meṉ un kí ráh dekh rahá thá, to shahr ko butoṉ se bhará húá dekhkar us ká jí jal gayá. 
ACT.17.17	Is liye wuh ʻibádatḳháne meṉ Yahúdíoṉ aur ḳhudáparastoṉ se, aur chauk meṉ jó milte the un se roz bahs kiyá kartá thá. 
ACT.17.18	Aur chand Ipikúrí aur Stoíkí failsúf us ká muqábala karne lage. Baʻz ne kahá, ki Yih bakwásí kyá kahná cháhtá hai? Auroṉ ne kahá; Yih gairmaʻbúdoṉ kí ḳhabar denewálá maʻlúm hotá hai: is liye ki wuh Yisúʻ aur qiyámat kí ḳhushḳhabarí detá thá. 
ACT.17.19	Pas wuh use apne sáth Ariyupagus meṉ le gaye aur kahá; Áyá ham ko maʻlúm ho saktá hai, ki yih nayí taʻlím jo tú detá hai, kyá hai? 
ACT.17.20	Kyúṉki tú hameṉ anokhí báteṉ sunátá hai; pas ham jánná cháhte haiṉ, ki in se garaz kyá hai. 
ACT.17.21	(Is liye ki sab Athenawí, aur pardesí jo waháṉ muqím the, apní fursat ká waqt nayí nayí báteṉ kahne sunne ke siwá âur kisí kám meṉ sarf na karte the.) 
ACT.17.22	Paulus ne Ariyupagus ke bích meṉ khaṛe hokar kahá, ki
ACT.17.22	Ai Athenewálo! Maiṉ dekhtá húṉ, ki tum har bát meṉ deotáoṉ ke baṛe mánnewále ho. 
ACT.17.23	Chunáṉchi maiṉ ne sair karte, aur tumháre maʻbúdoṉ par gaur karte waqt ek aisí qurbángáh bhí páí, jis par likhá thá, ki 
ACT.17.24	Jis Ḳhudá ne dunyá aur us kí sárí chízoṉ ko paidá kiyá, wuh ásmán aur zamín ká Málik hokar, háth ke banáe húe mandiroṉ meṉ nahíṉ rahtá; 
ACT.17.25	na kisí chíz ká muhtáj hokar, ádmíoṉ ke háthoṉ se ḳhidmat letá hai, kyúṉki wuh to ḳhud sab ko zindagí aur sáṉs aur sab kuchh detá hai; 
ACT.17.26	aur us ne ek hí asl se ádmíoṉ kí har ek qaum tamám rú e zamín par rahne ke liye paidá kí, aur un kí míʻádeṉ aur sukúnat kí haddeṉ muqarrar kíṉ; 
ACT.17.27	táki Ḳhudá ko ḍhúṉḍheṉ, sháyad ki ṭaṭolkar use páeṉ, harchand ki wuh ham meṉ kisí se dúr nahíṉ: 
ACT.17.28	kyúṉki usí meṉ ham jíte, aur chalte phirte, aur maujúd haiṉ; jaisá tumháre sháʻiroṉ meṉ se bhí baʻz ne kahá hai, ki Ham to us kí nasl bhí haiṉ. 
ACT.17.29	Pas Ḳhudá kí nasl hokar, ham ko yih ḳhayál karná munásib nahíṉ, ki Zát i Iláhí us sone yá rúpe yá patthar kí mánind hai, jo ádmí ke hunar aur íjád se ghaṛe gaye hoṉ. 
ACT.17.30	Pas Ḳhudá jahálat ke waqtoṉ se chashmposhí karke, ab sab ádmíoṉ ko har jagah hukm detá hai, ki tauba kareṉ: 
ACT.17.31	kyúṉki us ne ek din ṭhahráyá hai, jis meṉ wuh rástí se dunyá kí ʻadálat us ádmí kí maʻrifat karegá, jise us ne muqarrar kiyá hai; aur use murdoṉ meṉ se jilákar yih bát sab par sábit kar dí hai.
ACT.17.32	Jab unhoṉ ne murdoṉ kí qiyámat ká zikr suná, to baʻz ṭhaṭṭhá márne lage, aur baʻz ne kahá, ki Yih bát ham tujh se phir kabhí suneṉge. 
ACT.17.33	Isí hálat meṉ Paulus un ke bích meṉ se nikal gayá. 
ACT.17.34	Magar chand ádmí us ke sáth mil gaye aur ímán le áe; un meṉ Diyunusiyus Ariyupagus ká ek hákim, aur Damaris nám ek ʻaurat thí, aur baʻz âur bhí un ke sáth the.
ACT.18.1	In bátoṉ ke baʻd Paulus Athene se rawána hokar Kurinthus meṉ áyá. 
ACT.18.2	Aur waháṉ us ko Akwila nám ek Yahúdí milá, jo Puntus kí paidáish thá, aur apní bíwí Priskilla samet Itáliya se nayá nayá áyá thá, kyúṉki Klaudiyus ne hukm diyá thá, ki sab Yahúdí Roma se nikal jáeṉ: pas wuh un ke pás gayá; 
ACT.18.3	aur chúṉki un ká hampesha thá, un ke sáth rahá, aur wuh kám karne lage; aur un ká pesha ḳhaimadozí thá. 
ACT.18.4	Aur wuh har Sabt ko ʻibádatḳháne meṉ bahs kartá, aur Yahúdíoṉ aur Yúnáníoṉ ko qáil kartá thá.
ACT.18.5	Aur jab Silás aur Tímuthiyus Makiduniya se áe, to Paulus kalám sunáne ke josh se majbúr hokar, Yahúdíoṉ ke áge gawáhí de rahá thá, ki Yisúʻ hí Masíh hai. 
ACT.18.6	Jab log muḳhálafat karne aur kufr bakne lage, tó us ne apne kapṛe jháṛkar un se kahá, ki Tumhárá ḳhún tumhárí hí gardan par; maiṉ pák húṉ: ab se gairqaumoṉ ke pás jáúṉgá. 
ACT.18.7	Pas waháṉ se chalá gayá, aur Titus Yústus nám ek ḳhudáparast ke ghar gayá, jo ʻibádatḳháne se milá húá thá. 
ACT.18.8	Aur ʻibádatḳháne ká sardár Krispus apne tamám gharáne samet Ḳhudáwand par ímán láyá; aur bahut se Kurinthí sunkar ímán láe aur baptisma liyá. 
ACT.18.9	Aur Ḳhudáwand ne rát ko royá meṉ Paulus se kahá; Ḳhauf na kar, balki kahe já, aur chup na rah: 
ACT.18.10	is liye ki maiṉ tere sáth húṉ, aur koí shaḳhs tujh par hamla karke zarar na pahuṉchá sakegá: kyúṉki is shahr meṉ mere bahut se log haiṉ. 
ACT.18.11	Pas wuh ḍeṛh baras un meṉ rahkar Ḳhudá ká kalám sikhátá rahá.
ACT.18.12	Jab Galliyo Aḳhaya ká súbadár thá, Yahúdí eká karke Paulus par chaṛh áe, aur use ʻadálat meṉ le jákar 
ACT.18.13	kahne lage; Yih shaḳhs logoṉ ko targíb detá hai, ki sharíʻat ke baṛkhiláf Ḳhudá kí parastish kareṉ. 
ACT.18.14	Jab Paulus ne bolná cháhá, to Galliyo ne Yahúdíoṉ se kahá; Ai Yahúdío, agar kuchh zulm yá baṛí sharárat kí bát hotí, to wájib thá ki maiṉ sabr karke tumhárí suntá: 
ACT.18.15	lekin jab yih aise suwál haiṉ, jo lafzoṉ aur námoṉ aur ḳháss tumhári sharíʻat se ʻiláqa rakhte haiṉ, to tum hí jáno; maiṉ aisí bátoṉ ká munsif banná nahíṉ cháhtá. 
ACT.18.16	Aur us ne unheṉ ʻadálat se nikalwá diyá. 
ACT.18.17	Phir sab logoṉ ne ʻibádatḳháne ke sardár Sosthines ko pakaṛke ʻadálat ke sámne márá. Magar Galliyo ne in bátoṉ kí kuchh parwá na kí.
ACT.18.18	Pas Paulus bahut din waháṉ rahkar bháiyoṉ se ruḳhsat húá; aur chúṉki us ne mannat mání thí, is liye Kinḳhríya meṉ sir munḍáyá, aur jaház par Súriya ko rawána húá; aur Priskilla aur Akwila us ke sáth the. 
ACT.18.19	Aur Ifisus meṉ pahuṉchkar us ne unheṉ waháṉ chhoṛá: aur áp ʻibádatḳháne meṉ jákar Yahúdíoṉ se bahs karne lagá. 
ACT.18.20	Jab unhoṉ ne us se darḳhwást kí, ki âur kuchh ʻarsa hamáre sáth rah, to us ne manzúr na kiyá; 
ACT.18.21	balki yih kahkar un se ruḳhsat húá, ki Agar Ḳhudá ne cháhá, to tumháre pás phir áúṉgá; aur Ifisus se jaház par rawána húá. 
ACT.18.22	Phir Qaisariya meṉ utarke, Yarúshalem ko gayá, aur kalísiyá ko salám karke Antákiya meṉ áyá. 
ACT.18.23	Aur chand roz rahkar waháṉ se rawána húá, aur tartíbwár Galatiya ke ʻiláqe aur Frúgiya meṉ guzartá húá, sab shágirdoṉ ko mazbút kartá gayá.
ACT.18.24	Phir Apullos nám ek Yahúdí, Iskandariya kí paidáish, ḳhushtaqrír aur kitáb i muqaddas ká máhir, Ifisus meṉ pahuṉchá. 
ACT.18.25	Is shaḳhs ne Ḳhudáwand kí ráh kí taʻlím páí thí; aur rúhání josh se kalám kartá, aur Yisúʻ kí bábat sahíh sahíh taʻlím detá thá, magar sirf Yúhanná hí ke baptisma se wáqif thá. 
ACT.18.26	Wuh ʻibádatḳháne meṉ dilerí se bolne lagá; magar Priskilla aur Akwila us kí báteṉ sunkar use apne ghar le gaye, aur us ko Ḳhudá kí ráh âur ziyada sihhat se batáí. 
ACT.18.27	Jab us ne iráda kiyá, ki pár utarkar Aḳhaya ko jáe, to bháiyoṉ ne us kí himmat baṛhákar shágirdoṉ ko likhá, ki us se achchhí tarah milná. Us ne waháṉ pahuṉchkar un logoṉ kí baṛí madad kí, jo fazl ke sabab ímán láe the; 
ACT.18.28	kyúṉki wuh kitáb i muqaddas se Yisúʻ ká Masíh honá sábit karke, baṛe zor shor se Yahúdíoṉ ko ʻalániya qáil kartá rahá.
ACT.19.1	Aur Jab Apullos Kurinthus meṉ thá, to aisá húá ki Paulus úpar ke ʻiláqe se guzarkar Ifisus meṉ áyá, aur kaí shágirdoṉ ko dekhkar 
ACT.19.2	un se kahá; Kyá tum ne ímán láte waqt Rúhuʼl Quds páyá? Unhoṉ ne us se kahá, ki Ham ne to suná bhí nahín, ki Rúhuʼl Quds názil húá hai. 
ACT.19.3	Us ne kahá; Pas tum ne kis ká baptisma liyá? Unhoṉ ne kahá; Yúhanná ká baptisma. 
ACT.19.4	Paulus ne kahá; Yúhanná ne logoṉ ko yih kahkar tauba ká baptisma diyá, ki Jo mere píchhe ánewálá hai, us par, yaʻní Yisúʻ par, ímán láná. 
ACT.19.5	Unhoṉ ne yih sunkar Ḳhudáwand Yisúʻ ke nám ká baptisma liyá. 
ACT.19.6	Jab Paulus ne un par háth rakkhe, to Rúhuʼl Quds un par názil húá, aur wuh tarah tarah kí zabáneṉ bolne, aur nubuwwat karne lage. 
ACT.19.7	Aur wuh sab taḳhmínan bárah ádmí the.
ACT.19.8	Phir wuh ʻibádatḳháne meṉ jákar tín mahíne tak dilerí se boltá rahá, aur Ḳhudá kí bádsháhat kí bábat bahs kartá, aur logoṉ ko qáil kartá rahá. 
ACT.19.9	Lekin jab baʻz saḳhtdil aur náfarmán ho gaye, balki logoṉ ke sámne is Taríq ko burá kahne lage, to us ne un se kanára karke shágirdoṉ ko alag kar liyá, aur har roz Turannus ke madrase meṉ bahs kiyá kartá thá. 
ACT.19.10	Do baras tak yihí hotá rahá, yaháṉ tak ki Ásiya ke rahnewaloṉ, kyá Yahúdí kyá Yúnání, sab ne Ḳhudáwand ká kalám suná. 
ACT.19.11	Aur Ḳhudá Paulus ke háthoṉ se ḳháss ḳháss muʻjize dikhátá thá; 
ACT.19.12	yaháṉ tak ki rúmál aur paṭke us ke badan se chhuwákar bímároṉ par ḍále játe the, aur un kí bímáríáṉ játí rahtí thíṉ, aur burí rúheṉ un meṉ se nikal játí thíṉ. 
ACT.19.13	Magar baʻz Yahúdíoṉ ne jo jháṛáphúṉkí karte phirte the, yih iḳhtiyár kiyá, ki jin meṉ burí rúheṉ hoṉ, un par Ḳhudáwand Yisúʻ ká nám yih kah kahkar phúṉkeṉ, ki Jis Yisúʻ kí Paulus manádí kartá hai, maiṉ tum ko usí kí qasam detá húṉ. 
ACT.19.14	Aur Skiwá Yahúdí sardár káhin ke sát beṭe aisá kiyá karte the. 
ACT.19.15	Burí rúh ne jawáb meṉ un se kahá, ki Yisúʻ ko to maiṉ jántí húṉ, aur Paulus se bhí wáqif húṉ, magar tum kaun ho? 
ACT.19.16	Aur wuh shaḳhs jis par burí rúh thí, kúdkar un par já paṛá; aur donoṉ par gálib ákar aisí ziyádatí kí, ki wuh naṉge aur zaḳhmí hokar us ghar se nikal bháge. 
ACT.19.17	Aur yih bát Ifisus ke sab rahnewále Yahúdíoṉ aur Yúnáníoṉ ko maʻlúm ho gayí; pas sab par ḳhauf chhá gayá; aur Ḳhudáwand Yisúʻ ke nám kí buzurgí húí. 
ACT.19.18	Aur jo ímán láe the, un meṉ se bahuteroṉ ne ákar apne apne kámoṉ ká iqrár aur izhár kiyá. 
ACT.19.19	Aur bahut se jádú karnewáloṉ ne apní apní kitábeṉ ikaṭṭhí karke, sab logoṉ ke sámne jalá díṉ: aur jab un kí qímat ká hisáb húá, to pachás hazár rupaye kí niklíṉ. 
ACT.19.20	Isí tarah Ḳhudáwand ká kalám zor pakaṛkar phailtá aur gálib hotá gayá.
ACT.19.21	Jab yih ho chuká, to Paulus ne jí meṉ ṭháná, ki Makiduniya aur Aḳhaya se hokar Yarúshalem ko jáúṉgá; aur kahá, ki Waháṉ jáne ke baʻd mujhe Roma bhí dekhná zarúr hai. 
ACT.19.22	Pas apne ḳhidmatguzároṉ meṉ se do shaḳhs, yaʻní Tímuthiyus aur Irástus ko Makiduniya meṉ bhejkar, áp kuchh ʻarsa Ásiya meṉ rahá.
ACT.19.23	Us waqt is Taríq kí bábat baṛá fasád uṭhá. 
ACT.19.24	Kyúṉki Demetriyus nám ek sunár tha, jo Artimis ke rúpahle mandir banwákar us peshewáloṉ ko bahut kamwá detá thá. 
ACT.19.25	Us ne un ko, aur un ke mutaʻalliq âur peshewáloṉ ko jamaʻ karke kahá, ki Ai logo, tum jánte ho ki hamárí ásúdagí isí kám kí badaulat hai. 
ACT.19.26	Aur tum dekhte aur sunte ho, ki sirf Ifisus hí meṉ nahíṉ, balki taqríban tamám Ásiya meṉ is Paulus ne bahut se logoṉ ko yih kahkar qáil aur gumráh kar diyá hai, ki jo háth ke banáe húe haiṉ, wuh Ḳhudá nahíṉ haiṉ: 
ACT.19.27	pas sirf yihí ḳhatra nahíṉ, ki hamárá pesha beqadr ho jáegá; balki baṛí dewí Artimis ká mandir bhí náchíz ho jáegá, aur jise tamám Ásiya aur sárí dunyá pújti hai, ḳhud us kí bhí ʻazmat játí rahegí. 
ACT.19.28	Wuh yih sunkar gusse meṉ bhar gaye, aur chillá chillákar kahne lage, ki Ifisíoṉ kí Artimis baṛí hai. 
ACT.19.29	Aur tamám shahr meṉ halchal paṛ gayí: aur logoṉ ne Gayus aur Aristarḳhus Makiduniyawáloṉ ko, jo Paulus ke hamsafar the, pakaṛ liyá, aur ek dil hokar tamáshagáh kó dauṛe. 
ACT.19.30	Jab Paulus ne majmaʻ meṉ jáná cháhá, to shágirdoṉ ne jáne na diyá. 
ACT.19.31	Aur Ásiya ke hákimoṉ meṉ se us ke baʻz dostoṉ ne ádmí bhejkar us kí minnat kí, ki tamáshagáh meṉ jáne kí jurʼat na karná. 
ACT.19.32	Aur baʻz kuchh chilláe, aur baʻz kuchh: kyúṉki majlis darham barham ho gayí thí; aur aksar logoṉ ko yih bhí ḳhabar na thí, ki ham kis liye ikaṭṭhe húe haiṉ. 
ACT.19.33	Phir unhoṉ ne Iskandar ko, jise Yahúdí pesh karte the, bhíṛ meṉ se nikálkar áge kar diyá; aur Iskandar ne háth se ishára karke majmaʻ ke sámne ʻuzr bayán karná cháhá. 
ACT.19.34	Jab unheṉ maʻlúm húá ki yih Yahúdí hai, to sab hamáwáz hokar koí do ghanṭe tak chilláte rahe, ki Ifisíoṉ kí Artimis baṛí hai. 
ACT.19.35	Phir shahr ke muharrir ne logoṉ ko ṭhanḍá karke kahá, ki Ai Ifisío, kaun sá ádmí nahíṉ jántá, ki Ifisíoṉ ká shahr baṛí dewí Artimis ke mandir aur us múrat ká muháfiz hai, jo Zyús kí taraf se girí thí? 
ACT.19.36	Pas jab koí in bátoṉ ke ḳhiláf nahíṉ kah saktá, to wájib hai ki tum itmínán se raho, aur besoche kuchh na karo. 
ACT.19.37	Kyúṉki yih log jin ko tum yaháṉ láe ho, na mandir ke lúṭnewále haiṉ, na hamárí dewí kí badgoí karnewále. 
ACT.19.38	Pas agar Demetriyus aur us ke hampesha kisí par daʻwá rakhte hoṉ, to ʻadálat khulí hai, aur súbe maujúd haiṉ: ek dúsre par nálish kareṉ. 
ACT.19.39	Aur agar tum kisí âur amr kí tahqíqát cháhte ho, to bázábita majlis meṉ faisala hogá. 
ACT.19.40	Kyúṉki áj ke balwe ke sabab hameṉ apne úpar nálish hone ká andesha hai, is liye ki is kí koí wajh nahíṉ hai: aur is súrat meṉ ham is hangáme kí jawábdihí na kar sakeṉge. 
ACT.19.41	Yih kahkar us ne majlis ko barḳhwást kiyá.
ACT.20.1	Jab hullaṛ mauqúf ho gayá, to Paulus ne shágirdoṉ ko bulwákar nasíhat kí, aur un se ruḳhsat hokar Makiduniya ko rawána húá. 
ACT.20.2	Aur us ʻiláqe se guzarkar, aur unheṉ bahut nasíhat karke, Yúnán meṉ áyá. 
ACT.20.3	Jab tín mahíne rahkar Súriya kí taraf jaház par rawána hone ko thá, to Yahúdíoṉ ne us ke barḳhiláf sázish kí; phir us kí yih saláh húí, ki Makiduniya hokar wápas jáe. 
ACT.20.4	Aur Purrus ka beṭá Sopatrus jo Biríya ká thá; aur Thissaluníkíoṉ meṉ se Aristarḳhus, aur Sikundus; aur Gayus jo Dirbe ká thá, aur Tímuthiyus; aur Ásiya ká Tuḳhikus aur Trufimus, Ásiya tak us ke sáth sáth gaye. 
ACT.20.5	Yih áge jákar Troás meṉ hamárí ráh dekhte rahe. 
ACT.20.6	Aur ʻIʹd i Fatír ke dinoṉ ke baʻd ham Filippí se jaház par rawána hokar, páṉch din ke baʻd Troás meṉ un ke pás pahuṉche; aur sát din wahíṉ rahe.
ACT.20.7	Hafte ke pahle din, jab ham roṭí toṛne ke liye jamaʻ húe, to Paulus ne dúsre din rawána hone ká iráda karke un se báteṉ kíṉ, aur ádhí rát tak kalám kartá rahá. 
ACT.20.8	Jis bálákháne par ham jamaʻ the, us meṉ bahut se chirág jal rahe the. 
ACT.20.9	Aur Yútuḳhus nám ek jawán khiṛkí meṉ baiṭhá thá; us par niṉd ká baṛá galaba thá; aur jab Paulus ziyáda der tak báteṉ kartá rahá, to wuh níṉd ke galabe meṉ tísrí manzil se gir paṛá; aur uṭháyá gayá, to murda thá. 
ACT.20.10	Paulus utarkar us se lipaṭ gayá, aur gale lagákar kahá; Ghabráo nahíṉ; is meṉ ján hai. 
ACT.20.11	Phir úpar jákar roṭí toṛí, aur khákar itní der tak un se báteṉ kartá rahá, ki pau phaṭ gayí; phir wuh rawána ho gayá. 
ACT.20.12	Aur wuh us laṛke ko jítá láe, aur un kí baṛí ḳhátir jamaʻ húí.
ACT.20.13	Ham jaház tak áge jákar, is iráde se Assus ko rawána húe, ki waháṉ pahuṉchkar Paulus ko chaṛhá leṉ; kyúṉki us ne paidal jáne ká iráda karke yihí tajwíz kí thí. 
ACT.20.14	Pas jab wuh Assus meṉ hameṉ milá, to ham use chaṛhákar Mitulene meṉ áe. 
ACT.20.15	Aur waháṉ se jaház par rawána hokar dúsre din Ḳhiyus ke sámne pahuṉche; aur tísre din Sámus tak áe aur agle din Míletus meṉ á gaye. 
ACT.20.16	Kyúṉki Paulus ne yih ṭhán liyá thá, ki Ifisus ke pás se guzre, aisá na ho ki use Ásiya meṉ der lage; is liye ki wuh jaldí kartá thá, ki agar ho sake, to use Pintekust ká din Yarúshalem meṉ ho.
ACT.20.17	Aur us ne Míletus se Ifisus meṉ kahlá bhejá aur kalísiyá ke buzurgoṉ ko bulwáyá. 
ACT.20.18	Jab wuh us ke pás áe, to un se kahá;
ACT.20.18	Tum ḳhud jánte ho, ki pahle hí din se, ki maiṉ ne Ásiya meṉ qadam rakkhá har waqt tumháre sáth kis tarah rahá; 
ACT.20.19	yaʻní kamál firotaní se, aur áṉsú bahá bahákar, aur un ázmáishoṉ meṉ jo Yahúdíoṉ kí sázish ke sabab mujh par wáqiʻ húíṉ, Ḳhudáwand kí ḳhidmat kartá rahá. 
ACT.20.20	Aur jo jo báteṉ tumháre fáide kí thíṉ, un ke bayán karne, aur ʻalániya aur ghar ghar sikháne se kabhí na jhijhká; 
ACT.20.21	balki Yahúdíoṉ aur Yúnáníoṉ ke rúbarú gawáhí detá rahá, ki Ḳhudá ke sámne tauba karná, aur hamáre Ḳhudáwand Yisúʻ Masíh par ímán láná cháhiye. 
ACT.20.22	Aur ab dekho, maiṉ rúh meṉ bandhá húá Yarúshalem ko játá húṉ, aur na maʻlúm ki waháṉ mujh par kyá kyá guzre: 
ACT.20.23	siwá is ke ki Rúhuʼl Quds har shahr meṉ gawáhí de dekar mujh se kahtá hai, ki qaid aur musíbateṉ tere liye taiyár haiṉ. 
ACT.20.24	Lekin maiṉ apní ján ko ʻazíz nahíṉ samajhtá ki us kí kuchh qadr karúṉ, bamuqábala is ke, ki apná daur, aur wuh ḳhidmat jo Ḳhudáwand Yisúʻ se páí hai, púrí karúṉ, yaʻní Ḳhudá ke fazl kí ḳhushḳhabarí kí gawáhí dúṉ. 
ACT.20.25	Aur ab dekho, maiṉ jántá húṉ ki tum sab, jin ke darmiyán maiṉ bádsháhat kí manádí kartá phirá, merá muṉh phir na dekhoge. 
ACT.20.26	Pas maiṉ áj ke din tumheṉ qataʻí kahtá húṉ, ki sab ke ḳhún se pák húṉ. 
ACT.20.27	Kyúṉki maiṉ Ḳhudá kí sárí marzí tum se púre táur par bayán karne se na jhijhká. 
ACT.20.28	Pas apní aur us sáre galle kí ḳhabardárí karo, jis ká Rúhuʼl Quds ne tumheṉ nigahbán ṭhahráyá, táki Ḳhudá kí kalísiyá kí gallabání karo, jise us ne ḳháss apne ḳhún se mol liyá. 
ACT.20.29	Maiṉ yih jántá húṉ, ki mere jáne ke baʻd pháṛnewále bheṛiye tum meṉ áeṉge, jinheṉ galle par kuchh tars na áegá; 
ACT.20.30	aur ḳhud tum meṉ se aise ádmí uṭheṉge, jo ulṭí ulṭi báteṉ kaheṉge, táki shágirdoṉ ko apní taraf kheṉch leṉ. 
ACT.20.31	Is liye jágte raho, aur yád rakkho, ki maiṉ tín baras tak rát din áṉsú bahá bahákar har ek ko samjháne se báz na áyá. 
ACT.20.32	Ab maiṉ tumheṉ Ḳhudá aur us ke fazl ke kalám ke supurd kartá húṉ, jo tumhárí taraqqí kar saktá hai, aur sáre muqaddasoṉ meṉ sharík karke mírás de saktá hai. 
ACT.20.33	Maiṉ ne kisí kí chándí, yá sone, yá kápṛe ḳá lálach nahíṉ kiyá. 
ACT.20.34	Tum áp jánte ho, ki inhíṉ háthoṉ ne merí aur mere sáthiyoṉ kí hájateṉ rafaʻ kíṉ. 
ACT.20.35	Maiṉ ne tum ko sab báteṉ karke dikhá díṉ, ki is tarah mihnat karke kamzoroṉ ko sambhálná, aur Ḳhudáwand Yisúʻ kí báteṉ yád rakhní cháhiyeṉ, ki us ne ḳhud kahá; Dená lene se mubárak hai.
ACT.20.36	Us ne yih kahkar ghuṭne ṭeke, aur un sab ke sáth duʻá máṉgí. 
ACT.20.37	Aur wuh sab bahut roe, aur Paulus ke gale lag lagkar us ke bose liye; 
ACT.20.38	aur ḳhásskar is bát par gamgín the, jo us ne kahí thí, ki Tum merá muṉh phir na dekhoge. Phir use jaház tak pahuṉcháyá.
ACT.21.1	Aur jab ham un se bamushkil judá hokar jaház par rawána húe, to aisá húá ki sídhí ráh Kos meṉ áe, aur dúsre din Rudus meṉ, aur waháṉ se Patara meṉ: 
ACT.21.2	phir ek jaház sídhá Fíníke ko játá húá milá, aur us par sawár hokar rawána húe. 
ACT.21.3	Jab Kuprus nazar áyá, to use báeṉ háth chhoṛkar Súriya ko chale, aur Súr meṉ utre; kyúṉki waháṉ jaház ká mál utárná thá. 
ACT.21.4	Jab shágirdoṉ ko talásh kar liyá, to ham sát roz waháṉ rahe: unhoṉ ne Rúh kí maʻrifat Paulus se kahá, ki Yarúshalem meṉ qadam na rakhná. 
ACT.21.5	Aur jab wuh din guzar gaye, to aisá húá ki ham nikalke rawána húe; aur sab ne, bíwiyoṉ aur bachchoṉ samet, ham ko shahr ke báhar tak pahuṉcháyá. Phir ham ne samundar ke kanáre ghuṭne ṭekkar duʻá máṉgí; 
ACT.21.6	aur ek dúsre se widáʻ hokar, ham to jaház par chaṛhe, aur wuh apne apne ghar wápas chale gaye.
ACT.21.7	Aur ham Súr se jaház ká safar tamám karke, Patulimayis meṉ pahuṉche; aur bháiyoṉ ko salám kiyá, aur ek din un ke sáth rahe. 
ACT.21.8	Dúsre din ham rawána hokar Qaisariya meṉ áe; aur Filippus mubashshir ke ghar, jo un sátoṉ meṉ se thá, utarkar us ke sáth rahe. 
ACT.21.9	Us kí chár kuṉwárí beṭiyáṉ thíṉ, jo nubuwwat kartí thíṉ. 
ACT.21.10	Aur jab ham waháṉ bahut roz rahe, to Agabus nám ek nabí Yahúdiya se áyá. 
ACT.21.11	Us ne hamáre pás ákar Paulus ká kamarband liyá, aur apne háth páṉw báṉdhkar kahá; Rúhuʼl Quds yúṉ kahtá hai, ki Jis shaḳhs ká yih kamarband hai, us ko Yahúdí Yarúshalem meṉ isí tarah báṉdheṉge, aur gairqaumoṉ ke háth meṉ hawále kareṉge. 
ACT.21.12	Jab yih suná, to ham ne aur waháṉ ke logoṉ ne us kí minnat kí, ki Yarúshalem ko na jáe. 
ACT.21.13	Magar Paulus ne jawáb diyá, ki Tum kyá karte ho? kyúṉ ro roke merá dil toṛte ho? Maiṉ to Yarúshalem meṉ Ḳhudáwand Yisúʻ ke nám par na sirf báṉdhe jáne, balki marne ko bhí taiyár húṉ. 
ACT.21.14	Jab us ne na máná, to ham yih kahkar chup ho gaye, ki Ḳhudáwand kí marzí púrí ho.
ACT.21.15	Un dinoṉ ke baʻd, ham apne safar ká asbáb taiyár karke Yarúshalem ko gaye. 
ACT.21.16	Aur Qaisariya ke bhí baʻz shágird hamáre sáth chale, aur ek qadím shágird Manáson Kuprí ko sáth le áe, táki ham us ke háṉ mihmán hoṉ.
ACT.21.17	Jab ham Yarúshalem meṉ pahuṉche, to bháí baṛí ḳhushí ke sáth ham se mile. 
ACT.21.18	Aur dúsre din Paulus hamáre sáth Yaʻqúb ke pás gayá; aur sab buzurg waháṉ házir the. 
ACT.21.19	Us ne unheṉ salám karke, jo kuchh Ḳhudá ne us kí ḳhidmat se gairqaumoṉ meṉ kiyá thá, mufassal bayán kiyá. 
ACT.21.20	Unhoṉ ne yih sunkar Ḳhudá kí baṛáí kí: phir us se kahá; Ai bháí, tú dekhtá hai, ki Yahúdíoṉ meṉ hazárhá ádmí ímán le áe haiṉ; aur wuh sab shariʻat ke báre meṉ sargarm haiṉ. 
ACT.21.21	Aur un ko tere báre meṉ sikhá diyá gayá hai, ki tú gairqaumoṉ meṉ rahnewále sab Yahúdíoṉ ko yih kahkar Músá se phir jáne kí taʻlím detá hai, ki na apne laṛkoṉ ká ḳhatna karo, na Músawí rasmoṉ par chalo. 
ACT.21.22	Pas kyá kiyá jáe? Log zarúr suneṉge, ki tú áyá hai. 
ACT.21.23	Is liye jo ham tujh se kahte haiṉ, wuh kar: hamáre háṉ chár ádmí aise haiṉ, jinhoṉ ne mannat mání hai; 
ACT.21.24	unheṉ lekar apne áp ko un ke sáth pák kar, aur un kí taraf se kuchh ḳharch kar, táki wuh sir munḍáeṉ: to sab ján leṉge, ki jo báteṉ unheṉ tere báre meṉ sikháí gayí haiṉ, un kí kuchh asl nahíṉ; balki tú ḳhud bhí sharíʻat par ʻamal karke durustí se chaltá hai. 
ACT.21.25	Magar gairqaumoṉ meṉ se jo ímán láe, un kí bábat ham ne yih faisala karke likhá thá, ki wuh sirf butoṉ kí qurbání ke gosht se, aur lahú, aur galághoṉṭe húe jánwaroṉ, aur harámkárí se apne áp ko bacháe rakkheṉ. 
ACT.21.26	Is par Paulus un ádmíoṉ ko lekar, aur dúsre din apne áp ko un ke sáth pák karke, haikal meṉ dáḳhil húá, aur ḳhabar dí, ki jab tak ham meṉ se har ek kí nazr na chaṛháí jáe taqaddus ke din púre kareṉge.
ACT.21.27	Jab wuh sát din púre hone ko the, to Ásiya ke Yahúdíoṉ ne use haikal meṉ dekhkar, sab logoṉ meṉ halchal macháí, aur yúṉ chillákar us ko pakaṛ liyá; 
ACT.21.28	ki Ai Isráílío, madad karo: yih wuhí ádmí hai, jo har jagah sab ádmíoṉ ko ummat, aur sharíʻat, aur is maqám ke ḳhiláf sikhátá hai: balki Yúnáníoṉ ko bhí haikal meṉ lákar, is pák maqám ko nápák kiyá hai. 
ACT.21.29	Kyúṉki unhoṉ ne is se pahle Trufimus Ifisí ko us ke sáth shahr meṉ dekhá thá; usí kí bábat unhoṉ ne ḳhayál kiyá, ki Paulus use haikal meṉ le áyá hai. 
ACT.21.30	Aur tamám shahr meṉ halchal paṛ gayí, aur log dauṛkar jamaʻ húe: aur Paulus ko pakaṛke haikal ke báhar ghasíṭkar le gaye: aur fauran darwáze band kar liye gaye. 
ACT.21.31	Jab wuh use qatl karná cháhte the, to úpar palṭan ke sardár ke pás ḳhabar pahuṉchí, ki tamám Yarúshalem meṉ khalbalí paṛí húí hai. 
ACT.21.32	Wuh usí dam sipáhíoṉ aur súbadároṉ ko lekar un ke pás níche dauṛá áyá: aur wuh palṭan ke sardár aur sipáhíoṉ ko dekhkar Paulus kí már píṭ se báz áe. 
ACT.21.33	Is par palṭan ke sardár ne nazdík ákar use giriftár kiyá; aur do zanjíroṉ se báṉdhne ká hukm dekar púchhne lagá, ki Yih kaun hai, aur is ne kyá kiyá hai? 
ACT.21.34	Bhíṛ meṉ se baʻz kuchh chilláe, aur baʻz kuchh: pas jab hullaṛ ke sabab kuchh haqíqat daryáft na kar saká, to hukm diyá, ki use qilʻe meṉ le jáo. 
ACT.21.35	Jab síṛhiyoṉ par pahuṉchá, to bhíṛ kí zabardastí ke sabab sipáhíoṉ ko use uṭhákar le jáná paṛá; 
ACT.21.36	kyúṉki logoṉ kí bhíṛ yih chillátí húí us ke píchhe paṛí, ki Us ká kám tamám kar.
ACT.21.37	Aur jab Paulus ko qilʻe ke andar le jáne ko the, to us ne palṭan ke sardár se kahá; Kyá mujhe ijázat hai, ki tujh se kuchh kahúṉ? Us ne kahá; Kyá tú Yúnání jántá hai? 
ACT.21.38	Kyá tú wuh Misrí nahíṉ, jo is se pahle gázíoṉ meṉ se chár hazár ádmíoṉ ko bágí karke jangal meṉ le gayá? 
ACT.21.39	Paulus ne kahá, ki Maiṉ Yahúdí ádmí, Kilikiya ke mashhúr shahr Tarsus ká báshinda húṉ. Maiṉ terí minnat kartá húṉ, ki mujhe logoṉ se bolne kí ijázat de. 
ACT.21.40	Jab us ne use ijázat dí, to Paulus ne siṛhiyoṉ par khaṛe hokar logoṉ ko háth se ishára kiyá. Jab wuh chupcháp ho gaye, to ʻIbrání zabán meṉ yúṉ kahne lagá, ki
ACT.22.1	Ai bháiyo aur buzurgo, merá ʻuzr suno, jo ab tum se bayán kartá húṉ.
ACT.22.2	Jab unhoṉ ne suná, ki ham se ʻIbrání zabán meṉ boltá hai, to âur bhí chupcháp ho gaye. Pas us ne kahá;
ACT.22.3	Maiṉ Yahúdí húṉ, aur Kilikiya ke shahr Tarsus meṉ paidá húá magar merí tarbiyat is shahr meṉ Gamlíel ke qadamoṉ meṉ húí, aur maiṉ ne bápdádá kí sharíʻat kí ḳháss pábandí kí taʻlím páí; aur Ḳhudá kí ráh meṉ aisá sargarm thá, jaisá tum sab áj ke din ho. 
ACT.22.4	Chunáṉchi maiṉ ne mardoṉ aur ʻauratoṉ ko báṉdh báṉdhkar, aur qaidḳháne meṉ ḍál ḍálkar, Masíhí taríqwáloṉ ko yaháṉ tak satáyá, ki marwá bhí ḍálá. 
ACT.22.5	Chunáṉchi sardár káhin aur sáre buzurg mere gawáh haiṉ, ki un se maiṉ bháiyoṉ ke nám ḳhatt lekar Damishq ko rawána húá, táki jitne waháṉ hoṉ, unheṉ bhí báṉdhkar Yarúshalem meṉ sazá diláne ko láúṉ. 
ACT.22.6	Jab maiṉ safar kartá kartá Damishq ke nazdík pahuṉchá, to aisá húá ki do pahar ke qaríb yakáyak ek baṛá núr ásmán se mere girdágird á chamká. 
ACT.22.7	Aur maiṉ zamín par gir paṛá, aur yih áwáz suní, ki Ai Sháúl! ai Sháúl! tú mujhe kyúṉ satátá hai? 
ACT.22.8	Maiṉ ne jawáb diyá, ki Ai Ḳhudáwand, tú kaun hai? Us ne mujh se kahá; Maiṉ Yisúʻ Násarí húṉ, jise tú satátá hai. 
ACT.22.9	Aur mere sáthiyoṉ ne núr to dekhá, lekin jo mujh se boltá thá, us kí áwáz na suní. 
ACT.22.10	Maiṉ ne kahá; Ai Ḳhudáwand, maiṉ kyá karúṉ? Ḳhudáwand ne mujh se kahá; Uṭhkar Damishq meṉ já; jo kuchh tere karne ke liye muqarrar húá hai, waháṉ tujh se sab kahá jáegá. 
ACT.22.11	Jab mujhe us núr ke jalál ke sabab kuchh na dikháí diyá, to mere sáthí merá háth pakaṛke mujhe Damishq meṉ le gaye. 
ACT.22.12	Aur Hananyáh nám ek shaḳhs, jo sharíʻat ke muwáfiq díndár, aur waháṉ ke sab rahnewále Yahúdíoṉ ke nazdík neknám thá, 
ACT.22.13	mere pás áyá, aur khaṛe hokar mujh se kahá; Bháí Sháúl, phir bíná ho. Usí ghaṛí bíná hokar maiṉ ne us ko dekhá. 
ACT.22.14	Us ne kahá; Hamáre bápdádá ke Ḳhudá ne tujh ko is liye muqarrar kiyá, ki tú us kí marzí ko jáne, aur us Rástbáz ko dekhe, aur us ke muṉh kí áwáz sune. 
ACT.22.15	Kyúṉki tú us kí taraf se sab ádmíoṉ ke sámne un bátoṉ ká gawáh hogá, jo tú ne dekhí aur suní haiṉ. 
ACT.22.16	Ab kyúṉ der kartá hai? uṭh, baptisma le, aur us ká nám lekar apne gunáhoṉ ko dho ḍál. 
ACT.22.17	Jab maiṉ phir Yarúshalem meṉ ákar haikal meṉ duʻá máṉg rahá thá, to aisá húá ki maiṉ beḳhud ho gayá, 
ACT.22.18	aur us ko dekhá ki mujh se kahtá hai; Jaldí kar, aur fauran Yarúshalem se nikal já: kyúṉki mere haqq meṉ terí gawáhí qubúl na kareṉge. 
ACT.22.19	Maiṉ ne kahá; Ai Ḳhudáwand, wuh ḳhud jánte haiṉ, ki jo tujh par ímán láe maiṉ un ko qaid karátá, aur jábajá ʻibádatḳhánoṉ meṉ piṭwátá thá: 
ACT.22.20	aur jab tere shahíd Stifanus ká ḳhún baháyá játá thá, to maiṉ bhí waháṉ khaṛá thá, aur us ke qatl par rází thá, aur us ke qátiloṉ ke kapṛoṉ kí hifázat kartá thá. 
ACT.22.21	Us ne mujh se kahá; Já: maiṉ tujhe gairqaumoṉ ke pás dúr dúr bhejúṉgá.
ACT.22.22	Wuh is bát tak to us kí sunte rahe; phir baland áwáz se chilláe, ki Aise shaḳhs ko zamín par se faná kar de! us ká zinda rahná munásib nahíṉ. 
ACT.22.23	Jab wuh chilláte aur apne kapṛe pheṉkte aur ḳhák uṛáte the, 
ACT.22.24	to palṭan ke sardár ne hukm dekar kahá, ki use qilʻe meṉ le jáo, aur koṛe márkar us ká izhár lo, táki mujhe maʻlúm ho, ki wuh kis sabab se us kí muḳhálafat meṉ yúṉ chilláte haiṉ. 
ACT.22.25	Jab unhoṉ ne use tasmoṉ se báṉdh liyá, to Paulus ne us súbadár se jo pás khaṛá thá kahá; Kyá tumheṉ rawá hai, ki ek Romí ádmí ke koṛe máro, aur wuh bhí qusúr sábit kiye bagair? 
ACT.22.26	Súbadár yih sunkar palṭan ke sardár ke pás gayá, aur use ḳhabar dekar kahá; Tú kyá kartá hai? yih to Romí ádmí hai. 
ACT.22.27	Palṭan ke sardár ne us ke pás ákar kahá; Mujhe batá to, kyá tú Romí hai? Us ne kahá; Háṉ. 
ACT.22.28	Palṭan ke sardár ne jawáb diyá, ki Maiṉ ne baṛí raqam dekar Romí hone ká rutba hásil kiyá. Paulus ne kahá; Maiṉ to paidáishí húṉ. 
ACT.22.29	Pas jo us ká izhár lene ko the, fauran us se alag ho gaye, aur palṭan ká sardár bhí yih maʻlúm karke dar gayá, ki jis ko maiṉ ne báṉdhá hai, wuh Romí hai.
ACT.22.30	Subh ko yih haqíqat maʻlúm karne ke iráde se, ki Yahúdí us par kyá ilzám lagáte haiṉ, us ne us ko khol diyá; aur sardár káhin aur sáre sadr ʻadálatwáloṉ ko jamaʻ hone ká hukm diyá, aur Paulus ko níche le jákar un ke sámne khaṛá kar diyá.
ACT.23.1	Paulus ne sadr ʻadálatwáloṉ ko gaur se dekhkar kahá; Ai bháiyo, maiṉ ne áj tak kamál nekníyatí se Ḳhudá ke wáste ʻumr guzárí hai. 
ACT.23.2	Sardár káhin Hananyáh ne un ko jo us ke pás khaṛe the hukm diyá, ki us ke muṉh par tamánchá máro. 
ACT.23.3	Paulus ne us se kahá; Ai safedí phirí húi díwár, Ḳhudá tujhe máregá: tú sharíʻat ke muwáfiq merá insáf karne ko baiṭhá hai, aur kyá sharíʻat ḳe barḳhiláf mujhe márne ká hukm detá hai? 
ACT.23.4	Jo pás khaṛe the unhoṉ ne kahá; Kyá tú Ḳhudá ke sardár káhin ko burá kahtá hai? 
ACT.23.5	Paulus ne kahá; Ai bháiyo, mujhe maʻlúm na thá ki yih sardár káhin hai; kyúṉki likhá hai, ki Apní qaum ke sardár ko burá na kah. 
ACT.23.6	Jab Paulus ne yih maʻlúm kiyá ki baʻz Sadúqí haiṉ aur baʻz Farísí, to ʻadálat meṉ pukárke kahá, ki Ai bháiyo, maiṉ Farísí aur Farísíoṉ kí aulád húṉ; murdoṉ kí ummed aur qiyámat ke báre meṉ mujh par muqaddama ho rahá hai. 
ACT.23.7	Jab us ne yih kahá, to Farísíoṉ aur Sadúqíoṉ meṉ takrár húí; aur házirín meṉ phúṭ paṛ gayí. 
ACT.23.8	Kyúṉki Sadúqí to kahte haiṉ, ki na qiyámat hai, na koí firishta, na rúh; magar Farísí donoṉ ká iqrár karte haiṉ. 
ACT.23.9	Pas baṛá shor húá: aur Farísioṉ ke firqe ke baʻz faqíh uṭhe, aur yúṉ kahkar jhagaṛne lage, ki Ham is ádmí meṉ kuchh buráí nahíṉ páte; aur agar kisí rúh yá firishte ne is se kalám kiyá ho, to phir kyá? 
ACT.23.10	Aur jab baṛí takrár húí, to palṭan ke sardár ne, is ḳhauf se ki mabádá Paulus ke ṭukṛe kar diye jáeṉ, fauj ko hukm diyá, ki utarkar use un meṉ se zabardastí nikálo, aur qilʻe meṉ le áo.
ACT.23.11	Usí rát Ḳhudáwand us ke pás á khaṛá húá, aur kahá; Ḳhátirjamaʻ rakh: ki jaise tú ne merí bábat Yarúshalem meṉ gawáhí dí, waise hí tujhe Roma meṉ bhí gawáhí dení hogí.
ACT.23.12	Jab din húá, to Yahúdíoṉ ne eká karke aur laʻnat kí qasam khákar kahá, ki jab tak nam Paulus ko qatl na kar leṉ, na kuchh kháeṉge na píeṉge. 
ACT.23.13	Aur jinhoṉ ne ápas meṉ yih sázish kí, wuh chálís se ziyáda the. 
ACT.23.14	Pas unhoṉ ne sardár káhinoṉ aur buzurgoṉ ke pás jákar kahá, ki Ham ne saḳht laʻnat kí qasam kháí hai, ki jab tak Paulus ko qatl na kar leṉ, kuchh na chakkheṉge. 
ACT.23.15	Pas ab tum sadr ʻadálatwáloṉ se milkar palṭan ke sardár se ʻarz karo ki use tumháre pás láe, goyá tum us ke muʻámale kí haqíqat ziyáda daryáft karní cháhte ho: aur ham us ke pahuṉchne se pahle us ke már ḍálne ko taiyár haiṉ. 
ACT.23.16	Lekin Paulus ká bháṉjá un kí ghát ká hál sunkar áyá, aur qilʻe meṉ jákar Paulus ko ḳhabar dí. 
ACT.23.17	Paulus ne súbadároṉ meṉ se ek ko bulákar kahá; Is jawán ko palṭan ke sardár ke pás le já; yih us se kuchh kahná cháhtá hai. 
ACT.23.18	Pas us ne us ko palṭan ke sardár ke pás le jákar kahá, ki Paulus qaidí ne mujhe bulákar darḳhwást kí, ki is jawán ko tere pás láúṉ, ki tujh se kuchh kahná cháhtá hai. 
ACT.23.19	Palṭan ke sardár ne us ká háth pakaṛkar, aur alag jákar púchhá, ki Mujh se kyá bát kahná cháhtá hai? 
ACT.23.20	Us ne kahá; Yahúdíoṉ ne eká kiyá hai, ki tujh se darḳhwást kareṉ, ki kal Paulus ko sadr ʻadálat meṉ láe, goyá tú us ke hál kí âur bhí tahqíqát karní cháhtá hai. 
ACT.23.21	Lekin tú un kí na mánná: kyúṉki un meṉ chálís shaḳhs se ziyáda us kí ghát meṉ haiṉ, jinhoṉ ne laʻnat kí qasam kháí hai, ki jab tak use már na ḍáleṉ, na kháeṉge na píeṉge; aur ab wuh taiyár haiṉ; sirf tere waʻde ká intizár nai. 
ACT.23.22	Pas sardár ne jawán ko yih hukm dekar ruḳhsat kiyá, ki Kisí se na kahná, ki tú ne mujh par yih záhir kiyá. 
ACT.23.23	Aur do súbadároṉ ko pás bulákar kahá, ki Do sau sipáhí, aur sattar sawár, aur do sau nezabardár pahar rát gaye Qaisariya ke jáne ko taiyár kar rakhná: 
ACT.23.24	aur hukm diyá ki Paulus kí sawárí ke liye jánwaroṉ ko bhí házir kareṉ, táki use Feliks hákim ke pás sahíh salámat pahuṉchá deṉ. 
ACT.23.25	Aur is mazmún ká ḳhatt likhá:
ACT.23.26	Klaudiyus Lúsiyás ká Feliks bahádur hákim ko salám. 
ACT.23.27	Is shaḳhs ko Yahúdíoṉ ne pakaṛkar már ḍálná cháhá; magar jab mujhe maʻlúm húá ki Romí hai, to fauj samet chaṛh gayá, aur chhuṛá láyá. 
ACT.23.28	Aur is bát ke daryáft karne ká iráda karke, ki wuh kis sabab se us par nálish karte haiṉ, use un kí sadr ʻadálat meṉ le gayá; 
ACT.23.29	aur maʻlúm húá, ki wuh apní sharíʻat ke masʼaloṉ kí bábat us par nálish karte haiṉ; lekin us par koí aisá ilzám nahíṉ lagáyá gayá, jo qatl yá qaid ke láiq ho. 
ACT.23.30	Aur jab mujhe ittiláʻ húí, ki is shaḳhs ke barḳhiláf sázish honewálí hai, to maiṉ ne use fauran tere pás bhej diyá hai, aur us ke muddaʻíoṉ ko bhí hukm de diyá hai, ki tere sámne us par dáʻwá kareṉ.
ACT.23.31	Pas sipáhíoṉ ne hukm ke muwáfiq Paulus ko lekar, rátoṉ rát Antipatris meṉ pahuṉchá diyá. 
ACT.23.32	Aur dúsre din sawároṉ ko us ke sáth jáne ke liye chhoṛkar, áp qilʻe ko phire. 
ACT.23.33	Unhoṉ ne Qaisariya meṉ pahuṉchkar hákim ko ḳhatt de diyá, aur Paulus ko bhí us ke áge házir kiyá. 
ACT.23.34	Us ne ḳhatt paṛhkar púchhá, ki Yih kis súbe ká hai? aur yih maʻlúm karke ki Kilikiya ká hai, 
ACT.23.35	us se kahá, ki Jab tere muddaʻí bhí házir hoṉge, to maiṉ terá muqaddama karúṉgá: aur use Herodes ke qilʻe meṉ qaid rakhne ká hukm diyá.
ACT.24.1	Páṉch din ke baʻd Hananyáh sardár káhin, baʻz buzurgoṉ, aur Tirtullus nám ek wakíl ko sáth lekar waháṉ áyá, aur unhoṉ ne hákim ke sámne Paulus kí faryád kí. 
ACT.24.2	Jab wuh buláyá gayá, to Tirtullus ilzám lagáke kahne lagá, ki
ACT.24.2	Ai Feliks bahádur, chúṉki tere wasíle se ham baṛe amn meṉ haiṉ, aur terí dúrandeshí se is qaum ke fáide ke liye ḳharábíoṉ kí isláh hotí hai, 
ACT.24.3	ham har tarah aur har jagah kamál shukrguzárí ke sáth terá ihsán mánte haiṉ. 
ACT.24.4	Magar is liye ki tujhe ziyáda taklíf na dúṉ, maiṉ terí minnat kartá húṉ, ki tú apní mihrbání se hamárí do ek báteṉ sun le. 
ACT.24.5	Kyúṉki ham ne is shaḳhs ko mufsid, aur dunyá ke sab Yahúdíoṉ meṉ fitnaangez, aur Násaríoṉ ke bidʻati firqe ká sarguroh páyá. 
ACT.24.6	Us ne haikal ko nápák karne kí bhí koshish kí thí, aur ham ne use pakṛá: [aur ham ne cháhá ki apní sharíʻat ke muwáfiq us kí ʻadálat kareṉ. 
ACT.24.7	Lekin Lúsiyás sardár ákar baṛí zabardastí se use hamáre háth se chhín le gayá, 
ACT.24.8	aur us ke muddaʻíoṉ ko hukm diyá, ki tere pás jáeṉ:] usí se tahqíq karke tú áp in sab bátoṉ ko daryáft kar saktá hai, jin ká ham us par ilzám lagáte haiṉ. 
ACT.24.9	Aur Yahúdíoṉ ne bhí is daʻwe meṉ muttafiq hokar kahá, ki yih báteṉ isí tarah haiṉ.
ACT.24.10	Jab hákim ne Paulus ko bolne ká ishára kiyá, to us ne jawáb diyá:
ACT.24.10	Chúṉki maiṉ jántá húṉ, ki tú bahut barasoṉ se is qaum kí ʻadálat kartá hai, is liye maiṉ ḳhátirjamaʻí se apná ʻuzr bayán kartá húṉ. 
ACT.24.11	Tú daryáft kar saktá hai, ki bárah din se ziyáda nahíṉ húe, ki maiṉ Yarúshalem meṉ ʻibádat karne gayá thá: 
ACT.24.12	aur unhoṉ ne mujhe na haikal meṉ kisí ke sáth bahs karte, yá logoṉ meṉ fasád uṭháte páyá; na ʻibádatḳhánoṉ meṉ; na shahr meṉ: 
ACT.24.13	aur na wuh in bátoṉ ko, jin ká mujh par ab ilzám lagáte haiṉ, tere sámne sábit kar sakte haiṉ. 
ACT.24.14	Lekin tere sámne yih iqrár kartá húṉ, ki jis Taríq ko wuh bidʻat kahte haiṉ, usí ke mutábiq maiṉ apne bápdádá ke Ḳhudá kí ʻibádat kartá húṉ, aur jo kuchh Tauret aur nabíoṉ ke sahífoṉ meṉ likhá hai, us sab par merá ímán hai. 
ACT.24.15	Aur Ḳhudá se usí bát kí ummed rakhtá húṉ, jis ke wuh ḳhud bhí muntazir haiṉ, ki rástbázoṉ aur nárástoṉ donoṉ kí qiyámat hogí. 
ACT.24.16	Isí liye maiṉ ḳhud bhí koshish meṉ rahtá húṉ, ki Ḳhudá aur ádmíoṉ ke báb meṉ merá dil mujhe kabhí malámat na kare. 
ACT.24.17	Bahut barasoṉ ke baʻd maiṉ apní qaum ko ḳhairát pahuṉcháne, aur nazreṉ chaṛháne áyá thá. 
ACT.24.18	Unhoṉ ne bagair hangáme yá balwe ke mujhe tahárat kí hálat meṉ, yih kám karte húe, haikal meṉ páyá — háṉ, Ásiya ke chand Yahúdí the — 
ACT.24.19	aur agar un ká mujh par kuchh daʻwá thá, to unheṉ tere sámne házir hokar faryád karní wájib thí. 
ACT.24.20	Yá yihí ḳhud kaheṉ, ki jab maiṉ sadr ʻadálat ke sámne khaṛá thá, to mujh meṉ kyá burái páí thí, 
ACT.24.21	siwá is ek bát ke, ki maiṉ ne un meṉ khaṛe hokar baland áwáz se kahá thá, ki Murdoṉ kí qiyámat ke báre meṉ áj mujh par tumháre sámne muqaddama ho rahá hai.
ACT.24.22	Feliks ne, jo sahíh taur par is Taríq se wáqif thá, yih kahkar muqaddame ko multawí kar diyá, ki Jab palṭan ká sardár Lúsiyás áegá, to maiṉ tumhárá muqaddama faisal karúṉgá: 
ACT.24.23	aur súbadár ko hukm diyá, ki us ko qaid to rakh, magar árám se rakhná, aur us ke dostoṉ meṉ se kisí ko us kí khidmat karne se manaʻ na karná.
ACT.24.24	Aur chand roz ke baʻd Feliks apní bíwí Drúsilla ko, jo Yahúdan thí, sáth lekar áyá; aur Paulus ko bulwákar us se Masíh Yisúʻ ke dín kí kaifíyat suní. 
ACT.24.25	Aur jab wuh rástbází, aur parhezgárí, aur áyanda ʻadálat ká bayán kar rahá thá, to Felíks ne dahshat khákar jawáb diyá, ki Is waqt to já, fursat pákar tujhe phir buláúṉgá. 
ACT.24.26	Use Paulus se kuchh rupaye milne kí ummed bhí thí; is liye use âur bhí bulá bulákar us ke sáth guftgú kiyá kartá thá. 
ACT.24.27	Lekin jab do baras guzar gaye, to Purkiyus Festus Feliks kí jagah muqarrar húá; aur Feliks Yahúdíoṉ ko apná ihsánmand karne kí garaz se Paulus ko qaid hí meṉ chhoṛ gayá.
ACT.25.1	Pas Festus súba meṉ dáḳhil hokar tín roz ke báʻd Qaisariya se Yarúshalem ko gayá. 
ACT.25.2	Aur sardar káhinoṉ aur Yahúdíoṉ ke raísoṉ ne us ke háṉ Paulus kí faryád kí; 
ACT.25.3	aur us kí muḳhálafat meṉ yih riʻáyat cháhí, ki wuh use Yarúshalem meṉ bulá bheje, aur ghát meṉ the ki use ráh meṉ már ḍáleṉ. 
ACT.25.4	Magar Festus ne jawáb diyá, ki Paulus to Qaisariya meṉ qaid hai, aur maiṉ áp jald waháṉ jáúṉgá. 
ACT.25.5	Pas tum meṉ se jo iḳhtiyárwále haiṉ, wuh sáth chaleṉ, aur agar is shaḳhs meṉ kuchh béjá bát ho, to us ki faryád kareṉ.
ACT.25.6	Wuh un meṉ áṭh das din rahkar Qaisariya ko gayá, aur dúsre din taḳht i ʻadálat par baiṭhkar Paulus ke láne ká hukm diyá. 
ACT.25.7	Jab wuh házir húá, to jo Yahúdí Yarúshalem se áe the, wuh us ke ás pás khaṛe hokar us par bahutere saḳht ilzám lagáne lage, magar un ko sábit na kar sake; 
ACT.25.8	lekin Paulus ne yih ʻuzr kiyá, ki Maiṉ ne na to kuchh Yahúdíoṉ kí sharíʻat ká gunáh kiyá hai, na haikal ká, na Qaisar ká. 
ACT.25.9	Magar Festus ne, Yahúdíoṉ ko apná ihsánmand banáne kí garaz se, Paulus ko jawáb diyá; Kyá tujhe Yarúshalem jáná manzúr hai, ki terá yih muqaddama waháṉ mere sámne faisal ho? 
ACT.25.10	Paulus ne kahá; Maiṉ Qaisar ke taḳht i ʻadálat ke sámne khaṛá húṉ; merá muqaddama yahíṉ faisal honá cháhiye. Yahúdíoṉ ká maiṉ ne kuchh qusúr nahíṉ kiyá, chunáṉchi tú bhí ḳhúb jántá hai. 
ACT.25.11	Agár badkár húṉ, yá maiṉ ne qatl ke láiq koí kám kiyá hai, to mujhe marne se inkár nahíṉ. Lekin jin bátoṉ ká wuh mujh par ilzám lagáte haiṉ, agar un kí kuchh asl nahíṉ, to un kí riʻáyat se koí mujh ko un ke hawále nahíṉ kar saktá: maiṉ Qaisar ke háṉ apíl kartá húṉ. 
ACT.25.12	Phir Festus ne saláhkároṉ se maslahat karke jawáb diyá, ki Tú ne Qaisar ke háṉ apíl kiyá hai; to Qaisar hí ke pás jáegá.
ACT.25.13	Aur kuchh din guzarne ke baʻd, Agrippa bádsháh aur Birníke ne Qaisariya meṉ ákar Festus se muláqát kí. 
ACT.25.14	Aur un ke kuchh ʻarsa waháṉ rahne ke baʻd Festus ne Paulus ke muqaddame ká hál bádsháh se yih kahkar bayán kiyá, ki Ek shaḳhs ko Feliks qaid meṉ chhoṛ gayá hai. 
ACT.25.15	Jab maiṉ Yarúshalem meṉ thá, to sardár káhinoṉ aur Yahúdíoṉ ke buzurgoṉ ne us kí faryád kí, aur sazá ke hukm kí darḳhwást kí. 
ACT.25.16	Un ko maiṉ ne jawáb diyá, ki Romíoṉ ká yih dastúr nahíṉ, ki kisí ádmí ko riʻáyatan sazá ke liye hawále kareṉ, jab tak ki muddaʻá ʻalaih ko, apne muddaʻíoṉ ke rúbarú hokar, daʻwá ke jawáb dene ká mauqaʻ na mile. 
ACT.25.17	Pas jab wuh yaháṉ jamaʻ húe, to maiṉ ne kuchh der na kí, balki dúsre hí din taḳht i ʻadálat par baiṭhkar, us ádmí ke láne ká hukm diyá. 
ACT.25.18	Magar jab us ke muddaʻí khaṛe húe, to jin buráiyoṉ ká mujhe gumán thá, un meṉ se unhoṉ ne kis: ká ilzám us par na lagáyá; 
ACT.25.19	balki apne dín, aur kisí shaḳhs Yisúʻ kí bábat us se bahs karte the, jo mar gayá thá, aur Paulus us ko zinda batátá hai. 
ACT.25.20	Chúṉki maiṉ in bátoṉ kí tahqíqát kí bábat uljhan meṉ thá, is liye us se púchhá; Kyá tú Yarúshalem meṉ jáne ko rází hai, ki waháṉ in bátoṉ ká faisala ho? 
ACT.25.21	Magar jab Paulus ne apíl kiyá, ki merá muqaddama sháhansháh kí ʻadálat meṉ faisal ho, to maiṉ ne hukm diyá, ki jab tak use Qaisar ke pás na bhejúṉ, wuh qaid rahe. 
ACT.25.22	Agrippa ne Festus se kahá; Maiṉ bhí us ádmí kí sunná cháhtá húṉ: Us ne kahá, ki Tú kal sun legá.
ACT.25.23	Pas dúsre din, jab Agrippa aur Birníke, baṛí shán o shaukat se, palṭan ke sardároṉ aur shahr ke raísoṉ ke sáth, díwánḳháne meṉ dáḳhil húe, to Festus ke hukm se Paulus házir kiyá gayá. 
ACT.25.24	Phir Festus ne kahá; Ai Agrippa bádsháh, aur ai sab házirín! tum is shaḳhs ko dekhte ho, jis kí bábat Yahúdíoṉ kí sárí guroh ne Yarúshalem meṉ, aur yaháṉ bhí chillá chillákar mujh se ʻarz kí, ki is ká áge ko jítá rahná munásib nahíṉ. 
ACT.25.25	Lekin mujhe maʻlúm húá, ki us ne qatl ke láiq kuchh nahíṉ kiyá: aur jab us ne ḳhud sháhansháh ke háṉ apíl kiyá, to maiṉ ne us ke bhejne kí tajwíz kí. 
ACT.25.26	Us kí nisbat mujhe koí ṭhík bát maʻlúm nahíṉ, ki Sarkár i ʻÁlí ko likhúṉ. Is wáste maiṉ ne us ko tumháre áge, aur ḳhásskar, ai Agrippa bádsháh, tere huzúr házir kiyá hai, táki tahqíqát ke baʻd likhne ke qábil koí bát nikle; 
ACT.25.27	kyúṉki qaidí ke bhejte waqt, un ilzámoṉ ko jo us par lagáe gaye hoṉ záhir na karná, mujhe ḳhiláf i ʻaql maʻlúm hotá hai.
ACT.26.1	Agrippa ne Paulus se kahá; Tujhe apne liye bolne kí ijázat hai. Paulus háth baṛhákar apná jawáb yúṉ pesh karne lagá, ki
ACT.26.2	Ai Agrippa bádsháh, jitní bátoṉ kí Yahúdí mujh par nálish karte haiṉ, áj tere sámne un kí jawábdihí karni apní ḳhushnasíbí jántá húṉ: 
ACT.26.3	ḳhásskar is liye ki tú Yahúdíoṉ kí sab rasmoṉ aur masʼaloṉ se wáqif hai: pas maiṉ minnat kartá húṉ, ki tahammul se meṛí sun le. 
ACT.26.4	Sab Yahúdí jánte haiṉ, ki apní qaum ke darmiyán aur Yarúshalem meṉ shurúʻ i jawání se merá chálchalan kaisá rahá hai; 
ACT.26.5	chúṉki wuh shurúʻ se mujhe jánte haiṉ, agar cháheṉ, to gawáh ho sakte haiṉ, ki maiṉ Farísí hokar apne dín ke sab se ziyáda páband i mazhab firqe kí tarah zindagí guzártá thá. 
ACT.26.6	Aur ab us waʻde kí ummed ke sabab mujh par muqaddama ho rahá hai, jo Ḳhudá ne hamáre bápdádá se kiyá thá; 
ACT.26.7	usí waʻde ke púrá hone kí ummed par hamáre bárah ke bárah qabíle dil o ján se rát din ʻibádat kiyá karte haiṉ. Isí ummed ke sabab, ai bádsháh, Yahúdí mujh par nálish karte haiṉ. 
ACT.26.8	Jab ki Ḳhudá murdoṉ ko jilátá hai, to yih bát tumháre nazdík kyúṉ gair muʻtabar samjhí játí hai? 
ACT.26.9	Maiṉ ne bhí samjhá thá, ki Yisúʻ Násarí ke nám kí tarah tarah se muḳhálafat karní mujh par farz hai. 
ACT.26.10	Chunáṉchi maiṉ ne Yarúshalem meṉ aisá hí kiyá, aur sardár káhinoṉ kí taraf se iḳhtiyár pákar, bahut se muqaddasoṉ ko qaid meṉ ḍálá, aur jab wuh qatl kiye játe the to maiṉ bhí yihí ráe detá thá. 
ACT.26.11	Aur har ʻibádatḳháne meṉ unheṉ sazá dilá dilákar zabardastí un se kufr kahlwátá thá, balki un kí muḳhálafat meṉ aisá díwána baná, ki gair shahroṉ meṉ bhí jákar unheṉ satátá thá. 
ACT.26.12	Isí hál meṉ sardár káhinoṉ se iḳhtiyár aur parwána lekar Damishq ko játá thá; 
ACT.26.13	to ai bádsháh, maiṉ ne do pahar ke waqt ráh meṉ yih dekhá, ki súraj ke núr se ziyáda ek núr ásmán se, mere aur mere hamsafaroṉ ke girdágird á chamká. 
ACT.26.14	Jab ham sab zamín par gir paṛe, to maiṉ ne ʻIbrání zabán meṉ yih áwáz suní, ki Ai Sháúl, ai Sháúl, tú mujhe kyúṉ satátá hai? Paine kí ár
ACT.26.15	Maiṉ ne kahá; Ai Ḳhudáwand, tú kaun hai? Ḳhudáwand bolá; Maiṉ Yisúʻ húṉ, jise tú satátá hai. 
ACT.26.16	Lekin uṭh, apne páṉwoṉ par khaṛá ho; kyúṉki maiṉ is liye tujh par záhir húá húṉ, ki tujhe un chízoṉ ká bhí ḳhádim aur gawáh muqarrar karúṉ, jin kí gawáhí ke liye tú ne mujhe dekhá hai, aur un ká bhí jin kí gawáhí ke liye maiṉ tujh par záhir húá karúṉgá. 
ACT.26.17	Aur maiṉ tujhe is ummat aur gairqaumoṉ se bachátá rahúṉgá; jin ke pás tujhe is liye bhejtá húṉ, 
ACT.26.18	ki tú un kí áṉkheṉ khol de, táki andhere se raushní kí taraf, aur Shaitán ke iḳhtiyár se Ḳhudá kí taraf rujúʻ láeṉ, aur mujh par ímán láne ke báʻis gunáhoṉ kí muʻáfí, aur muqaddasoṉ meṉ sharík hokar mírás páeṉ. 
ACT.26.19	Is liye, ai Agrippa bádsháh, maiṉ us ásmání royá ká náfarmán na húá: 
ACT.26.20	balki pahle Damishqíoṉ ko, phir Yarúshalem aur sáre mulk i Yahúdiya ke báshindoṉ ko, aur gairqaumoṉ ko samjhátá rahá, ki tauba kareṉ, aur Ḳhudá kí taraf rujúʻ lákar tauba ke muwáfiq kám kareṉ. 
ACT.26.21	Inhíṉ bátoṉ ke sabab Yahúdíoṉ ne mujhe haikal meṉ pakaṛke, már ḍálne kí koshish kí. 
ACT.26.22	Lekin Ḳhudá kí madad se maiṉ áj tak qáim húṉ, aur chhoṭe baṛe ke sámne gawáhí detá húṉ, aur un bátoṉ ke siwá kuchh nahíṉ kahtá, jin ki peshíngoi nabioṉ aur Músá ne bhí ki hai, 
ACT.26.23	ki Masíh ko dukh uṭháná zarúr hai, aur sab se pahle wuhí murdoṉ meṉ se zinda hokar is ummat ko aur gairqaumoṉ ko bhí núr ká ishtihár degá.
ACT.26.24	Jab wuh is tarah jawábdihí kar rahá thá, to Festus ne baṛí áwáz se kahá; Ai Paulus, tú díwána hai; bahut ʻilm ne tujhe díwána kar diyá hai. 
ACT.26.25	Paulus ne kahá; Ai Festus bahádur, maiṉ díwána nahíṉ, balki sachcháí aur hoshyárí kí báteṉ kahtá húṉ. 
ACT.26.26	Chunáṉchi bádsháh, jis se maiṉ dilerána kalám kartá húṉ, yih báteṉ jántá hai: aur mujhe yaqín hai ki in bátoṉ meṉ se koí us se chhipí nahíṉ; kyúṉki yih májará kone meṉ nahíṉ húá. 
ACT.26.27	Ai Agrippa bádsháh, kyá tú nabíoṉ ká yaqín kartá hai? Maiṉ jántá húṉ, ki tú yaqín kartá hai. 
ACT.26.28	Agrippa ne Paulus se kahá; Tú to thoṛí hí sí nasíhat karke mujhe Masíhí kar lená cháhtá hai. 
ACT.26.29	Paulus ne kahá; Maiṉ to Ḳhudá se cháhtá húṉ, ki thoṛí nasíhat se, yá bahut se, sirf tú hí nahíṉ, balki jitne log áj merí sunte haiṉ, merí mánind ho jáeṉ, siwá in zanjíroṉ ke.
ACT.26.30	Tab bádsháh, aur hákim, aur Birníke, aur un ke hamnishín uṭh khaṛe húe; 
ACT.26.31	aur alag jákar ek dúsre se báteṉ karne aur kahne lage, ki Yih ádmí aisá to kuchh nahíṉ kartá, jo qatl yá qaid ke láiq ho. 
ACT.26.32	Agrippa ne Festus se kahá, ki Agar yih ádmí Qaisar ke háṉ apíl na kartá, to chhúṭ saktá thá.
ACT.27.1	Jab jaház par Itáliya ko hamárá jáná ṭhahar gayá, to unhoṉ ne Paulus aur baʻz âur qaidíoṉ ko sháhansháhí palṭan ke ek súbadár Yúliyus nám ke hawále kiyá. 
ACT.27.2	Aur ham Adramuttiyum ke ek jaház par, jo Ásiya ke kanáre kí bandargáhoṉ meṉ jáne ko thá, sawár hokar rawána húe; aur Thissaluníke ká Aristarḳhus Makiduní hamáre sáth thá. 
ACT.27.3	Dúsre din Saidá meṉ jaház ṭhahrá; aur Yúliyus ne Paulus par mihrbání karke dostoṉ ke pás jáne kí ijázat dí, táki us kí ḳhátirdárí ho. 
ACT.27.4	Waháṉ se ham rawána húe, aur Kuprus kí áṛ meṉ hokar chale, is liye ki hawá muḳhálif thí. 
ACT.27.5	Phir ham Kilikiya aur Pamfúliya ke samundar se guzarkar Lúkiya ke shahr Múra meṉ utre. 
ACT.27.6	Waháṉ súbadár ko Iskandriya ká ek jaház Itáliya játá húá milá; pas ham ko us meṉ biṭhá diyá. 
ACT.27.7	Aur ham bahut dinoṉ tak áhista áhista chalkar jab mushkil se Kanidus ke sámne pahuṉche, to is liye ki hawá ham ko áge baṛhne na detí thí Salmone ke sámne se hokar Krete kí áṛ meṉ chale; 
ACT.27.8	aur bamushkil us ke kanáre kanáre chalkar, Hasín Bandar nám ek maqám meṉ pahunche, jis se Lasaya shahr nazdík thá.
ACT.27.9	Jab bahut ʻarsa guzar gayá, aur jaház ká safar is liye ḳhatarnák ho gayá, ki Roze ká din guzar chuká thá, to Paulus ne unheṉ yih kahkar nasíhat kí, 
ACT.27.10	ki Ai sáhibo, mujhe maʻlúm hotá hai ki is safar meṉ taklíf aur bahut nuqsán hogá, na sirf mál aur jaház ká, balki hamárí jánoṉ ká bhí. 
ACT.27.11	Magar súbadár ne náḳhudá aur jaház ke málik kí bátoṉ par Paulus kí bátoṉ se ziyáda liház kiyá. 
ACT.27.12	Aur chúṉki wuh bandar jáṛoṉ meṉ rahne ke liye achchhá na thá, is liye aksar logoṉ kí saláh ṭhahrí, ki waháṉ se rawána hoṉ, aur agar ho sake, to Fíniks meṉ pahuṉchkar jáṛá káṭeṉ: wuh Krete ká ek bandar hai, jis ká ruḳh shimál mashriq, aur junúb mashriq hai. 
ACT.27.13	Jab kuchh kuchh dakkhiná hawá chalne lagí, to unhoṉ ne, yih samajhkar ki hamárá matlab hásil ho gayá, langar uṭháyá, aur Krete ke kanáre ke qaríb qaríb chale. 
ACT.27.14	Lekin thoṛí der baʻd ek baṛí túfání hawá, jo Yúrakulon kahlátí hai, Krete par se jaház par áí: 
ACT.27.15	aur jab jaház hawá ke qábú meṉ á gayá, aur us ká sámná na kar saká, to ham ne láchár hokar us ko bahne diyá. 
ACT.27.16	Aur Kauda nám ek chhoṭe jazíre kí áṛ meṉ bahte bahte, ham baṛí mushkil se ḍoṉgí ko qábú meṉ láe; 
ACT.27.17	aur jab malláh us ko úpar chaṛhá chuke, to jaház kí mazbútí kí tadbíreṉ karke us ko níche se báṉdhá; aur Súrtis
ACT.27.18	Magar jab ham ne áṉdhí se bahut hichkole kháe, to dúsre din wuh jaház ká mál pheṉkne lage; 
ACT.27.19	aur tísre din unhoṉ ne apne hí háthoṉ se jaház ke álát o asbáb bhí pheṉk diye. 
ACT.27.20	Aur jab bahut dinoṉ tak na súraj nazar áyá, na táre, aur shiddat kí áṉdhí chal rahí thí, to áḳhir ham ko bachne kí ummed biʼlkull na rahí. 
ACT.27.21	Aur jab bahut fáqe kar chuke to Paulus ne un ke bích meṉ khaṛe hokar kahá; Ai sáhibo, lázim thá ki tum meri bát mánkar Krete se rawána na hote, aur yih taklíf aur nuqsán na uṭháte. 
ACT.27.22	Magar ab maiṉ tum ko nasíhat kartá húṉ, ki ḳhátirjamaʻ rakkho: kyúṉki tum meṉ se kisí kí ján ká nuqsán na hogá, magar jaház ká. 
ACT.27.23	Kyúṉki Ḳhudá, jis ká maiṉ húṉ, aur jis kí ʻibádat bhí kartá húṉ, us ke firishte ne isí rát ko mere pás ákar 
ACT.27.24	kahá; Ai Paulus, na ḍar; zarúr hai, ki tú Qaisar ke sámne házir ho; aur dekh, jitne log tere sáth jaház meṉ sawár haiṉ, un sab kí Ḳhudá ne terí ḳhátir jánbaḳhshí kí. 
ACT.27.25	Is liye, ai sáhibo, ḳhátirjamaʻ rakkho: kyúṉki maiṉ Ḳhudá ká yaqín kartá húṉ, ki jaisá mujh se kahá gayá hai, waisá hí hogá. 
ACT.27.26	Lekin yih zarúr hai, ki ham kisí ṭápú meṉ já paṛeṉ.
ACT.27.27	Jab chaudahwíṉ rát húí aur ham Bahr i Adriya meṉ ṭakráte phirte the, to ádhí rát ke qaríb malláhoṉ ne aṭkal 
ACT.27.28	aur pání kí tháh lekar bís pursa
ACT.27.29	Aur is ḍar se, ki mabádá chaṭánoṉ par já paṛeṉ, jaház ke píchhe se chár langar ḍále, aur subh hone kí duʻá máṉgte rahe. 
ACT.27.30	Aur jab malláhoṉ ne cháhá ki jaház par se bhág jáeṉ, aur is baháne se ki galahí
ACT.27.31	to Paulus ne súbadár aur sipáhíoṉ se kahá, ki Agar yih jaház par na raheṉge, to tum nahíṉ bach sakte. 
ACT.27.32	Is par sipáhíoṉ ne doṉgí kí rassiyáṉ káṭkar use chhoṛ diyá. 
ACT.27.33	Aur jab din nikalne ko húá, to Paulus ne sab kí minnat kí, ki kháná khá lo, aur kahá, ki Tum ko intizár karte karte aur fáqa kheṉchte kheṉchte áj chaudah din ho gaye, aur tum ne kuchh nahíṉ kháyá. 
ACT.27.34	Is liye tumhárí minnat kartá húṉ, ki kháná khá lo; kyúṉki is par tumhárí bihtarí mauqúf hai: aur tum meṉ se kisí ke sir ká ek bál bíká na hogá. 
ACT.27.35	Yih kahkar us ne roṭí lí, aur un sab ke sámne Ḳhudá ká shukr kiyá, aur toṛkar kháne lagá. 
ACT.27.36	Phir un sab kí ḳhátirjamaʻ húí, aur áp bhí kháná kháne lage. 
ACT.27.37	Aur ham sab milkar jaház meṉ do sau chhahattar ádmí the. 
ACT.27.38	Jab wuh khákar ser húe, to gehúoṉ ko samundar meṉ pheṉkkar jaház ko halká karne lage. 
ACT.27.39	Jab din nikal áyá, to unhoṉ ne us mulk ko na pahcháná: magar ek kháṛí dekhí, jis ká kanára sáf thá, aur saláh kí, ki agar ho sake, to jaház ko us par chaṛhá leṉ. 
ACT.27.40	Pas langar kholkar samundar meṉ chhoṛ diye, aur patwároṉ kí bhí rassiyáṉ khol díṉ, aur aglá pál
ACT.27.41	Lekin ek aisí jagah já paṛe, jis ke donoṉ taraf samundar ká zor thá, aur jaház zamín par ṭik gayá. Pas galahí to dhakká khákar phaṉs gayí; magar dumbála
ACT.27.42	Aur sipáhíoṉ kí yih saláh thí, ki qaidíoṉ ko már dáleṉ, ki aisá na ho koí tairkar bhág jáe. 
ACT.27.43	Lekin súbadár ne, Paulus ke bacháne kí garaz se, un ko is iráde se báz rakkhá; aur hukm diyá, ki jo tair sakte haiṉ, pahle kúdkar kanáre par chale jáeṉ; 
ACT.27.44	aur báqí log, baʻz taḳhtoṉ par, aur baʻz jaház kí âur chízoṉ ke saháre se chale jáeṉ. Aur isí tarah sab ke sab ḳhushkí par salámat pahuṉch gaye.
ACT.28.1	Jab ham pahuṉch gaye, to jáná ki is ṭapú ká nám Milite hai. 
ACT.28.2	Aur un ajnabíoṉ ne ham par ḳháss mihrbání kí, kyúṉki meṉh kí jhaṛí aur járe ke sabab unhoṉ ne ág jaláke ham sab kí ḳhátir kí. 
ACT.28.3	Jab Paulus ne lakṛiyoṉ ká gaṭṭhá jamaʻ karke ág meṉ ḍálá, to ek sáṉp garmí pákar niklá, aur us ke háth par lipaṭ gayá. 
ACT.28.4	Jis waqt un ajnabíoṉ ne wuh kíṛá us ke háth meṉ laṭká húá dekhá, to ek dúsre se kahne lage, ki Beshakk yih ádmí ḳhúní hai; agarchi samundar se bach gayá, taubhí ʻAdl use jíne nahíṉ detá. 
ACT.28.5	Pas us ne kíṛe ko ág meṉ jhaṭak diyá, aur use kuchh zarar na páhuṉchá. 
ACT.28.6	Magar wuh muntazir the, ki is ká badan súj jáegá, yá yih marke yakáyak gir paṛegá. Lekin jab der tak intizár kiyá, aur dekhá ki us ko kuchh zarar na pahuṉchá, to âur ḳhayál karke kahá, ki yih to koí deotá hai.
ACT.28.7	Waháṉ se qaríb Publiyus nám us ṭápú ke sardár ki milk thí. Us ne ghar le jákar, tín din tak baṛí mihrbání se hamárí mihmáni kí. 
ACT.28.8	Aur aisá húá ki Publiyus ká báp buḳhár aur pechish kí wajh se bímár paṛá thá. Paulus ne us ke pás jákar duʻá máṉgí, aur us par háth rakhkar shifá dí. 
ACT.28.9	Jab aisá húá, to báqí log jo us ṭápú meṉ bímár the áe, aur achchhe kiye gaye. 
ACT.28.10	Aur imhoṉ ne hamárí baṛí ʻizzat kí; aur chalte waqt jo kuchh hameṉ darkár thá, jaház par rakh diyá.
ACT.28.11	Tín mahíne ke baʻd, ham Iskandriya ke ek jaház par rawána húe, jo jáṛe bhar us ṭápú meṉ rahá thá, aur jis ká nishán Diyuskúrí thá. 
ACT.28.12	Aur Surakúsa meṉ jaház ṭhahrákar tín din rahe; 
ACT.28.13	aur waháṉ se pher khákar Regiyum meṉ áe: aur ek roz baʻd dakkhiná chalí, to dúsre din Putiyulí meṉ áe. 
ACT.28.14	Waháṉ ham ko bháí mile, aur un kí minnat se ham sát din un ke pás rahe: aur isí tarah Roma tak gaye. 
ACT.28.15	Waháṉ se bháí, hamárí ḳhabar sunkar, Appiyus ke Chauk aur Tínsaráe tak hamáre istiqbál ko áe: aur Paulus ne unheṉ dekhkar Ḳhudá ká shukr kiyá, aur us ki ḳhátirjamaʻ húí.
ACT.28.16	Jab ham Roma meṉ pahuṉche, to Paulus ko ijázat húí, kí akelá us sipáhí ke sáth rahe, jo us par pahrá detá thá.
ACT.28.17	Tín roz ke baʻd aisá húá ki us ne Yahúdíoṉ ke raísoṉ ko bulwáyá; aur jab jamaʻ ho gaye, to un se kahá, ki Ai bháiyo, harchand maiṉ ne ummat ke, aur bápdádá kí rasmoṉ ke ḳhiláf kuchh nahíṉ kiyá, taubhí Yarúshalem se qaidí hokar Romíoṉ ke háth hawále kiyá gayá. 
ACT.28.18	Unhoṉ ne merí tahqíqát karke mujhe chhoṛ dená cháha, kyúṉki mere qatl ká koí sabab na thá. 
ACT.28.19	Magar jab Yahúdíoṉ ne muḳhálafat kí, to maiṉ ne láchár hokar Qaisar ke háṉ apíl kiyá; magar is wáste nahíṉ kiyá, ki apní qaum par mujhe kuchh ilzám lagáná thá. 
ACT.28.20	Pas is liye maiṉ ne tumheṉ buláyá hai, ki tum se milúṉ aur guftgú karúṉ: kyúṉki Isráíl kí ummed ke sabab maiṉ is zanjír se jakṛá húá húṉ. 
ACT.28.21	Unhoṉ ne us se kahá; Na hamáre pás Yahúdiya se tere báre meṉ ḳhatt áe, na bháiyoṉ meṉ se kisí ne ákar terí kuchh ḳhabar dí, na buráí bayán kí. 
ACT.28.22	Magar ham munásib jánte haiṉ ki tujh se suneṉ, tere kyá ḳhayálát haiṉ; kyúṉki is firqe kí bábat ham ko maʻlúm hai, ki har jagah us ke ḳhiláf kahte haiṉ.
ACT.28.23	Aur wuh us se ek din ṭhahrákar, kasrat se us ke háṉ jamaʻ húe, aur wuh Ḳhudá kí bádsháhat kí gawáhí de dekar aur Músá kí Tauret, aur nabíoṉ ke sahífoṉ se Yisúʻ kí bábat samjhá samjhákar subh se shám tak un se bayán kartá rahá. 
ACT.28.24	Aur baʻz ne us kí bátoṉ ko mán liyá, aur baʻz ne na máná. 
ACT.28.25	Jab ápas meṉ muttafiq na húe, to Paulus ke is ek bát ke kahne par ruḳhsat húe, ki Rúhuʼl Quds ne Yasháʻyáh nabí kí maʻrifat tumháre bápdádá se ḳhúb kahá, ki
ACT.28.26	Is ummat ke pás jákar kah,
ACT.28.26	Ki tum kánoṉ se sunoge, aur hargiz na samjhoge;
ACT.28.26	Aur áṉkhoṉ se dekhoge, aur hargiz maʻlúm na karoge:
ACT.28.27	Kyúṉki is ummat ke dil par charbí chhá gayí hai,
ACT.28.27	Aur wuh kánoṉ se úṉchá sunte haiṉ,
ACT.28.27	Aur unhoṉ ne apní áṉkheṉ band kar lí haiṉ;
ACT.28.27	Kahíṉ aisá na ho ki áṉkhoṉ se maʻlúm kareṉ,
ACT.28.27	Aur kánoṉ se suneṉ,
ACT.28.27	Aur dil se samjheṉ,
ACT.28.27	Aur rujúʻ láeṉ,
ACT.28.27	Aur maiṉ unheṉ shifá baḳhshúṉ.
ACT.28.28	Pas tum ko maʻlúm ho, ki Ḳhudá kí is naját ká paigám gairqaumoṉ ke pás bhejá gayá hai, aur wuh use sun bhí leṉgí. [
ACT.28.29	Jab us ne yih kahá, to Yahúdí ápas meṉ bahut bahs karke chale gaye.]
ACT.28.30	Aur wuh púre do baras apne kiráe ke ghar meṉ rahá, 
ACT.28.31	aur jo us ke pás áte the, un sab se miltá rahá, aur kamál dilerí se, bagair rok ṭok ke, Ḳhudá kí bádsháhat kí manádí kartá, aur Ḳhudáwand Yisúʻ Masíh kí báteṉ sikhátá rahá.
ROM.1.1	Paulus kí taraf se jo Yisúʻ Masíh ká banda hai, aur rasúl hone ke liye buláyá gayá, aur Ḳhudá kí us ḳhushḳhabarí ke liye maḳhsús kiyá gayá hai, 
ROM.1.2	jis ká us ne peshtar se apne nabíoṉ kí maʻrifat kitáb i muqaddas meṉ, 
ROM.1.3	apne Beṭe hamáre Ḳhudáwand Yisúʻ Masíh kí nisbat waʻda kiyá thá; jo jism ke iʻtibár se to Dáúd kí nasl se paidá húá, 
ROM.1.4	lekin pákízagí kí rúh ke iʻtibár se, murdoṉ meṉ se jí uṭhne ke sabab, qudrat ke sáth Ḳhudá ká Beṭá ṭhahrá; 
ROM.1.5	jis kí maʻrifat ham ko fazl aur risálat milí, táki us ke nám kí ḳhátir sab qaumoṉ meṉ se log ímán ke tábiʻ hoṉ; 
ROM.1.6	jin meṉ se tum bhí Yisúʻ Masíh ke hone ke liye buláe gaye ho — 
ROM.1.7	un sab ke nám, jo Roma meṉ Ḳhudá ke piyáre haiṉ, aur muqaddas hone ke liye buláe gaye haiṉ. Hamáre Báp Ḳhudá aur Ḳhudáwand Yisúʻ Masíh kí taraf se tumheṉ fazl aur itmínán hásil hotá rahe.
ROM.1.8	Awwal to maiṉ tum sab ke báre meṉ Yisúʻ Masíh ke wasíle se apne Ḳhudá ká shukr kartá húṉ, ki tumháre ímán ká tamám dunyá meṉ shuhra ho rahá hai. 
ROM.1.9	Chunáṉchi Ḳhudá, jis kí ʻibádat maiṉ apní rúh se us ke Beṭe kí ḳhushḳhabarí dene meṉ kartá húṉ, wuhí merá gawáh hai, ki maiṉ bilánága tumheṉ yád kartá húṉ, 
ROM.1.10	aur apní duʻáoṉ meṉ hamesha yih darḳhwást kartá húṉ, ki ab áḳhir kár Ḳhudá ki marzí se mujhe tumháre pás áne meṉ kisí tarah kámyábí ho. 
ROM.1.11	Kyúṉki maiṉ tumhárí muláqát ká mushtáq húṉ, táki tum ko koí rúhání niʻmat dúṉ, jis se tum mazbút ho jáo; 
ROM.1.12	g̣araz ki maiṉ bhí tumháre darmiyán hokar tumháre sáth us ímán ke báʻís tasallí páúṉ, jo tum meṉ aur mujh meṉ, donoṉ meṉ hai. 
ROM.1.13	Aur ai bháiyo, maiṉ is se tumhárá náwáqif rahná nahíṉ cháhtá, kí maiṉ ne bárhá tumháre pás áne ká iráda kiyá, táki jaisá mujhe âur gairqaumoṉ meṉ phal milá, waisá hí tum meṉ bhí mile; magar áj tak ruká rahá. 
ROM.1.14	Maiṉ Yúnáníoṉ aur gair Yúnáníoṉ, dánáoṉ aur nádánoṉ ká qarzdár húṉ. 
ROM.1.15	Pas maiṉ tum ko bhí jo Roma meṉ ho, ḳhushḳhabarí sunáne ko hattaʼl maqdúr taiyár húṉ. 
ROM.1.16	Kyúṉki maiṉ Injíl se sharmátá nahíṉ: is liye ki wuh har ek ímán lánewále ke wáste, pahle Yahúdí, phir Yúnání ke wáste, naját ke liye Ḳhudá kí qudrat hai. 
ROM.1.17	Is wáste ki us meṉ Ḳhudá kí rástbází ímán se aur ímán ke liye záhir hotí hai, jaisá likhá hai, ki Rástbáz ímán se jítá rahegá.
ROM.1.18	Kyúṉki Ḳhudá ká gazab un ádmíoṉ kí tamám bedíní aur nárástí par ásmán se záhir hotá hai, jo haqq ko nárástí se dabáe rakhte haiṉ; 
ROM.1.19	kyúṉki jo kuchh Ḳhudá kí nisbat maʻlúm ho saktá hai, wuh un ke bátin meṉ záhir hai; is liye ki Ḳhudá ne us ko un par záhir kar diyá. 
ROM.1.20	Kyúṉki us kí andekhí sífateṉ, yaʻní us kí azalí qudrat aur ulúhíyat, dunyá kí paidáish ke waqt se banáí núí chízoṉ ke zaríʻe se maʻlúm hokar sáf nazar átí haiṉ; yaháṉ tak ki un ko kuchh ʻuzr báqí nahíṉ; 
ROM.1.21	is liye ki agarchi unhoṉ ne Ḳhudá ko ján to liyá, magar us kí ḳhudáí ke láiq us kí baṛáí aur shukrguzárí na kí; balki bátil ḳhayálát meṉ paṛ gaye, aur un ke besamajh diloṉ par andherá chhá gayá. 
ROM.1.22	Wuh apne áp ko dáná jatákar, bewuqúf ban gaye; 
ROM.1.23	aur gairfání Ḳhudá ke jalál ko fání insán, aur parandoṉ aur chaupáyoṉ aur kíṛe makauṛoṉ kí súrat meṉ badal ḍálá.
ROM.1.24	Is wáste Ḳhudá ne un ke diloṉ kí ḳhwáhishoṉ ke mutábiq unheṉ nápákí meṉ chhoṛ diyá, ki un ke badan ápas meṉ behurmat kiye jáeṉ: 
ROM.1.25	is liye ki unhoṉ ne Ḳhudá kí sachcháí ko badalkar jhúṭh baná ḍálá, aur maḳhlúqát kí ziyáda parastish aur ʻibádat kí, banisbat us Ḳháliq ke, jo abad tak mahmúd haí. Ámín.
ROM.1.26	Isí sabab se Ḳhudá ne un ko gandí shahwatoṉ meṉ chhoṛ diyá: yaháṉ tak ki un kí ʻauratoṉ ne apne tabaʻí kám ko ḳhiláftabaʻ kám se badal ḍálá: 
ROM.1.27	isí tarah mard bhí ʻauratoṉ se tabaʻí kám chhoṛkar ápas kí shahwat se mast ho gaye; yaʻní mardoṉ ne mardoṉ ke sáth rúsiyáhí ke kám karke, apne áp meṉ apní gumráhí ke láiq badla páyá.
ROM.1.28	Aur jis tarah unhoṉ ne Ḳhudá ká pahchánná nápasand kiyá, isí tarah Ḳhudá ne bhí un ko nápasandída ʻaql ke hawále kar diyá, ki náláiq harakateṉ kareṉ. 
ROM.1.29	Pas wuh har tarah kí nárástí, badí, lálach, badḳhwáhí se bhar gaye; aur hasad, ḳhúnrezí, jhagṛe, makkárí; bugz se maʻmúr ho gaye; aur gíbat karnewále, 
ROM.1.30	badgo, Ḳhudá kí nazar meṉ nafratí, auroṉ ke beʻizzat karnewále, magrúr, sheḳhíbáz, badíoṉ ke bání, máṉ báp ke náfarmán, 
ROM.1.31	bewuqúf, ʻahdshikan, tabaʻí mahabbat se ḳhálí, berahm, ho gaye: 
ROM.1.32	háláṉki wuh Ḳhudá ká yih hukm jánte haiṉ, ki aise kám karnewále maut kí sazá ke láiq haiṉ; phir bhí na faqat áp hí aise kám karte haiṉ, balki âur karnewáloṉ se ḳhush bhí hote haiṉ.
ROM.2.1	Pas ai ilzám lagánewále, tú koí kyúṉ na ho, tere pás koí ʻuzr nahíṉ; kyúṉki jis bát ká tú dúsre par ilzám lagátá hai, usí ká tú apne áp ko mujrim ṭhahrátá hai; is liye ki tú jo ilzám lagátá hai, ḳhud wuhí kám kartá hai. 
ROM.2.2	Aur ham jánte haiṉ ki aise kám karnewáloṉ kí ʻadálat Ḳhudá kí taraf se haqq ke mutábiq hotí hai. 
ROM.2.3	Ai insán, tú jo aise kam karnewáloṉ par ilzám lagátá hai, aur ḳhud wuhí kám kartá hai, kyá yih samajhtá hai, ki tú Ḳhudá kí ʻadálat se bach jáegá? 
ROM.2.4	Yá tú us kí mihrbání aur tahammul aur sabr kí daulat ko náchíz jántá hai, aur nahíṉ samajhtá ki Ḳhudá kí mihrbání tujh ko tauba kí taraf máil kartí hai? 
ROM.2.5	Balki tú apní saḳhtí aur gairtáib dil ke mutábiq us qahr ke din ke liye apne wáste gazab kamá rahá hai, jis meṉ Ḳhudá kí sachchí ʻadálat záhir hogí. 
ROM.2.6	Wuh har ek ko us ke kámoṉ ke muwáfiq badla degá: 
ROM.2.7	jo nekokárí meṉ sábitqadam rahkar jalál aur ʻizzat aur baqá ke tálib hote haiṉ, un ko hamesha kí zindagí degá; 
ROM.2.8	magar jo tafriqa andáz aur haqq ke na mánnewále, balki nárástí ke mánnewále haiṉ, un par gazab aur qahr hogá; 
ROM.2.9	aur musíbat aur tangí har ek badkár kí ján par áegí, pahle Yahúdí kí, phir Yúnání kí. 
ROM.2.10	Magar jalál aur ʻizzat aur salámatí har ek nekokár ko milegí, pahle Yahúdí ko, phir Yúnání ko: 
ROM.2.11	kyúṉki Ḳhudá ke háṉ kisí kí tarafdárí nahíṉ. 
ROM.2.12	Is liye ki jinhoṉ ne bagair sharíʻat páe gunáh kiyá, wuh bagair sharíʻat ke halák bhí hoṉge: aur jinhoṉ ne sharíʻat ke mátaht hokar gunáh kiyá, un kí sazá sharíʻat ke muwáfiq hogí; (
ROM.2.13	kyúṉki sharíʻat ke sunnewále Ḳhudá ke nazdík rástbáz nahíṉ hote, balki sharíʻat par ʻamal karnewále rástbáz ṭhahráe jáeṉge. 
ROM.2.14	Is liye ki jab wuh qaumeṉ jo sharíʻat nahíṉ rakhtíṉ, apní tabíʻat se sharíʻat ke kám kartí haiṉ, to báwujúd sharíʻat na rakhne ke, wuh apne liye ḳhud ek sharíʻat haiṉ. 
ROM.2.15	Chunáṉchi wuh sharíʻat kí báteṉ apne diloṉ par likhí húí dikhátí haiṉ, aur un ká dil bhí un bátoṉ ki gawáhí detá hai; aur un ke báhamí ḳhayálát yá to un par ilzám lagáte haiṉ, yá un ko maʻzúr rakhte haiṉ;) 
ROM.2.16	jis roz Ḳhudá merí ḳhushḳhabarí ke mutábiq Yisúʻ Masíh kí maʻrifat ádmíoṉ kí poshída bátoṉ ká insáf karegá.
ROM.2.17	Pas agar tú Yahúdí kahlátá, aur sharíʻat par takya aur Ḳhudá par faḳhr kartá hai, 
ROM.2.18	aur us kí marzí jántá, aur sharíʻat kí taʻlím pákar ʻumda ʻumda báteṉ pasand kartá hai; 
ROM.2.19	aur agar tujh ko is bát par bhí bharosá hai, ki maiṉ andhoṉ ká rahnumá, aur andhere meṉ paṛe húoṉ ke liye raushní, 
ROM.2.20	aur nádánoṉ ká tarbíyat karnewálá, aur bachchoṉ ká ustád húṉ, aur ʻilm aur haqq ká jo namúna sharíʻat meṉ hai, wuh mere pás hai; 
ROM.2.21	pas tú jo auroṉ ko sikhátá hai, apne áp ko kyúṉ nahíṉ sikhátá? Tú jo waʻz kartá hai ki chorí na karná, áp ḳhud kyúṉ chorí kartá hai? 
ROM.2.22	Tú jo kahtá hai ki ziná na karná, áp ḳhud kyúṉ ziná kartá hai? Tú jo butoṉ se nafrat rakhtá hai, áp ḳhud kyúṉ mandiroṉ ko lúṭtá hai? 
ROM.2.23	Tú jo sharíʻat par faḳhr kartá hai, sharíʻat ke ʻudúl se Ḳhudá kí kyúṉ beʻizzatí kartá hai? 
ROM.2.24	Kyúṉki Tumháre sabab se gairqaumoṉ meṉ Ḳhudá ke nám par kufr baká játá hai; chunáṉchi yih likhá bhí hai. 
ROM.2.25	Ḳhatne se fáida to hai, basharte ki tú sharíʻat par ʻamal kare: lekin jab tú ne sharíʻat se ʻudúl kiyá, to terá ḳhatna námaḳhtúní ṭhahrá. 
ROM.2.26	Pas agar námaḳhtún shaḳhs sharíʻat ke hukmoṉ par ʻamal kare, to kyá us kí námaḳhtúní ḳhatne ke barábar na giní jáegí? 
ROM.2.27	Aur jo shaḳhs qaumíyat ke sabab se námaḳhtún rahá, agar wuh sharíʻat ko púrá kare, to kyá tujhe, jo báwujúd kalám aur ḳhatne ke sharíʻat se ʻudúl kartá hai, qusúrwár na ṭhahráegá? 
ROM.2.28	Kyúṉki wuh Yahúdí nahíṉ, jo záhir ká hai; aur na wuh ḳhatna hai, jo záhirí aur jismání hai: 
ROM.2.29	balki Yahúdí wuhí hai, jo bátin meṉ hai; aur ḳhatna wuhí hai, jo dil ká aur rúhání hai, na ki lafzí; aise kí taʻríf ádmíoṉ kí taraf se nahíṉ, balki Ḳhudá kí taraf se hotí hai.
ROM.3.1	Pas Yahúdí ko kyá fauqíyat hai, aur ḳhatne se kyá fáida? 
ROM.3.2	Har tarah se bahut, ḳhásskar yih ki Ḳhudá ká kalám un ke supurd húá. 
ROM.3.3	Agar baʻz bewafá nikle, to kyá húá? kyá un kí bewafáí Ḳhudá kí wafádárí ko bátil kar saktí hai? 
ROM.3.4	Hargiz nahíṉ: balki Ḳhudá sachchá ṭhahre, aur har ek ádmí jhúṭhá: chunáṉchi likhá hai;
ROM.3.4	Ki tú apní bátoṉ meṉ rástbáz ṭhahre,
ROM.3.4	Aur apne muqaddame meṉ fath páe.
ROM.3.5	Agar hamárí nárástí Ḳhudá kí rástbází kí ḳhúbí ko záhir kartí hai, to ham kyá kaheṉ? kyá yih ki Ḳhudá beinsáf hai jo g̣azab názil kartá hai? (Maiṉ yih bát insán kí tarah kahtá húṉ.) 
ROM.3.6	Hargiz nahíṉ: warna Ḳhudá kyúṉkar dunyá ká insáf karegá? 
ROM.3.7	Agar mere jhúṭh ke sabab se Ḳhudá kí sachcháí us ke jalál ke wáste ziyáda záhir húí, to phir kyúṉ gunahgár kí tarah mujh par hukm diyá játá hai? 
ROM.3.8	aur ham kyúṉ buráí na kareṉ, táki bhaláí paidá ho? chunáṉchi ham par yih tuhmat lagáí bhí játí hai, aur baʻz kahte haiṉ ki in ká yihí maqúla hai: magar aisoṉ ká mujrim ṭhahrná insáf hai.
ROM.3.9	Pas kyá húá? kyá ham kuchh fazílat rakhte haiṉ? Biʼlkull nahíṉ. Kyúṉki ham Yahúdíoṉ aur Yúnáníoṉ donoṉ par peshtar hí yih ilzám lagá chuke haiṉ, ki wuh sab ke sab gunáh ke mátaht haiṉ. 
ROM.3.10	Chunáṉchi likhá hai, ki
ROM.3.10	Koí rástbáz nahíṉ, ek bhí nahíṉ;
ROM.3.11	Koí samajhdár nahíṉ,
ROM.3.11	Koí Ḳhudá ká tálib nahíṉ;
ROM.3.12	Sab gumráh haiṉ, sab ke sab nikamme ban gaye;
ROM.3.12	Koí bhaláí karnewálá nahíṉ, ek bhí nahíṉ:
ROM.3.13	Un ká galá khulí húí qabr hai;
ROM.3.13	Unhoṉ ne apní zabánoṉ se fareb diyá:
ROM.3.13	Un ke hoṉṭhoṉ meṉ sáṉpoṉ ká zahr hai;
ROM.3.14	Un ká muṉh laʻnat aur kaṛwáhaṭ se bhará húá hai;
ROM.3.15	Un ke qadam ḳhún baháne ke liye tezrau haiṉ;
ROM.3.16	Un kí ráhoṉ meṉ tabáhí aur badhálí hai,
ROM.3.17	Aur wuh salámatí kí ráh se wáqif na húe:
ROM.3.18	Un kí áṉkhoṉ meṉ Ḳhudá ká ḳhauf nahíṉ.
ROM.3.19	Ab ham jánte haiṉ ki sharíʻat jo kuchh kahtí hai, un se kahtí hai jo sharíʻat ke mátaht haiṉ; táki har ek ká muṉh band ho jáe, aur sárí dunyá Ḳhudá ke nazdík sazá ke láiq ṭhahre: 
ROM.3.20	kyúṉki sharíʻat ke aʻmál se koí bashar us ke huzúr rástbáz nahíṉ ṭhahregá, is liye ki sharíʻat ke wasíle se to gunáh kí pahchán hí hotí hai. 
ROM.3.21	Magar ab sharíʻat ke bagair Ḳhudá kí ek rástbází záhir húí hai, jis kí gawáhí sharíʻat aur nabíoṉ se hotí hai; 
ROM.3.22	yaʻní Ḳhudá kí wuh rástbází, jo Yisúʻ Masíh par ímán láne se sab ímán lánewáloṉ ko hásil hotí hai; kyúṉki kuchh farq nahíṉ; 
ROM.3.23	is liye ki sab ne gunáh kiyá, aur Ḳhudá ke jalál se mahrúm haiṉ; 
ROM.3.24	magar us ke fazl ke sabab, us maḳhlasí ke wasíle se jo Masíh Yisúʻ meṉ hai, muft rástbáz ṭhahráe játe haiṉ: 
ROM.3.25	use Ḳhudá ne us ke ḳhún ke báʻis ek aisá kaffára ṭhahráyá, jo ímán láne se fáidamand ho; táki jo gunáh peshtar ho chuke the, aur jin se Ḳhudá ne tahammul karke tarah dí thí, un ke báre meṉ wuh apní rást-bází záhir kare; 
ROM.3.26	balki isí waqt us kí rástbází záhir ho: táki wuh ḳhud bhí ʻádil rahe, aur jo Yisúʻ par ímán láe, us ko bhí rástbáz ṭhahránewálá ho. 
ROM.3.27	Pas faḳhr kaháṉ rahá? Is kí gunjáish hí nahíṉ. Kaun sí sharíʻat ke sabab se? kyá aʻmál kí sharíʻat se? Nahíṉ: balki ímán kí sharíʻat se. 
ROM.3.28	Chunáṉchi ham yih natíja nikálte haiṉ, ki insán sharíʻat ke aʻmál ke bagair ímán ke sabab se rástbáz ṭhahrtá hai. 
ROM.3.29	Kyá Ḳhudá sirf Yahúdíoṉ hí ká hai; gairqaumoṉ ká nahíṉ? Beshakk, gairqaumoṉ ká bhí hai: 
ROM.3.30	kyúṉki ek hí Ḳhudá hai, jo maḳhtúnoṉ ko bhí ímán se, aur námaḳhtúnoṉ ko bhí ímán hí ke wasíle se rástbáz ṭhahráegá. 
ROM.3.31	Pas kyá ham sharíʻat ko ímán se bátil karte haiṉ? Hargiz nahíṉ: balki sharíʻat ko qáim rakhte haiṉ.
ROM.4.1	Pas ham kyá kaheṉ, ki hamáre jísmání báp Ibráhím ko kyá hásil húá? 
ROM.4.2	Kyúṉki agar Ibráhím aʻmál se rástbáz ṭhahráyá játá, to us ko faḳhr kí jagah hotí; lekin Ḳhudá ke nazdík nahíṉ. 
ROM.4.3	Kitáb i muqaddas kyá kahtí hai? Yih, ki Ibráhím Ḳhudá par ímán láyá aur yih us ke liye rástbází giná gayá. 
ROM.4.4	Kám karnewále kí mazdúrí baḳhshish nahíṉ, balki haqq samjhí játí hai. 
ROM.4.5	Magar jo shaḳhs kám nahíṉ kartá, balki bedín ke rástbáz ṭhahránewále par ímán látá hai, us ká imán us ke liye rástbází giná játá hai. 
ROM.4.6	Chunáṉchi jis shaḳhs ke liye Ḳhudá bagair aʻmál ke rástbází mahsúb kartá hai, Dáúd bhí us kí mubárakhálí is tarah bayán kartá hai, 
ROM.4.7	ki
ROM.4.7	Mubárak wuh haiṉ, jin kí badkáríáṉ muʻáf húíṉ,
ROM.4.7	Aur jin ke gunáh ḍháṉke gaye.
ROM.4.8	Mubárak wuh shaḳhs hai, jis ke gunáh Ḳhudáwand mahsúb na karegá.
ROM.4.9	Pas kyá yih mubárakbádí maḳhtúnoṉ hí ke liye hai, yá námaḳhtúnoṉ ke liye bhí? Kyúṉki hamárá daʻwá yih hai, ki Ibráhím ke liye us ká ímán rástbází giná gayá. 
ROM.4.10	Pas kis hálat meṉ giná gayá? Maḳhtúní meṉ, yá námaḳhtúní meṉ? Maḳhtúní meṉ nahíṉ, balki námaḳhtúní meṉ. 
ROM.4.11	Aur us ne ḳhatna ká nishán páyá, ki us ímán kí rástbází par muhr ho jáe, jo use námaḳhtúní kí hálat meṉ hásil thá: táki wuh un sab ká báp ṭhahre, jo báwujúd námaḳhtún hone ke ímán láte haiṉ, aur un ke liye bhí rástbází mahsúb kí jáe; 
ROM.4.12	aur un maḳhtúnoṉ ká báp ho, jo na sirf maḳhtún haiṉ, balki hamáre báp Ibráhím ke us ímán kí bhí pairawí karte haiṉ, jo use námaḳhtúní kí hálat meṉ hásil thá. 
ROM.4.13	Kyúṉki yih waʻda ki wuh dunyá ká wáris hogá na Ibráhím se na us kí nasl se sharíʻat ke wasíle se kiyá gayá thá, balki ímán kí rástbází ke wasíle se. 
ROM.4.14	Kyúṉki agar sharíʻatwále hí wáris hoṉ, to ímán befáida rahá, aur waʻda láhásil ṭhahrá. 
ROM.4.15	Kyúṉki sharíʻat to gazab paidá kartí hai; aur jaháṉ sharíʻat nahíṉ, waháṉ ʻudúlhukmí bhí nahíṉ. 
ROM.4.16	Isí wáste wuh mírás ímán se miltí hai, táki fazl ke taur par ho, aur wuh waʻda kull nasl ke liye qáim rahe; na sirf us nasl ke liye jo sharíʻatwálí hai, balki us ke liye bhí, jo Ibráhím kí mánind ímánwálí hai; wuhí ham sab ká báp hai 
ROM.4.17	(chunáṉchi likhá hai, ki Maiṉ ne tujhe bahut sí qaumoṉ ká báp banáyá;) us Ḳhudá ke sámne, jis par wuh ímán láyá, aur jo murdoṉ ko zinda kartá hai, aur jo chízeṉ nahíṉ haiṉ, un ko is tarah bulá letá hai, ki goyá wuh haiṉ. 
ROM.4.18	Wuh náummedí kí hálat meṉ ummed ke sáth ímán láyá, táki is qaul ke bamújib ki Terí nasl aisí hí hogí, wuh bahut sí qaumoṉ ká báp ho. 
ROM.4.19	Aur wuh jo taqríban sau baras ká thá, báwujúd apne murda se badan aur Sáráh ke rihm kí murdagí par liház karne ke, ímán meṉ zaʻíf na húá, 
ROM.4.20	aur na beímán hokar Ḳhudá ke waʻde meṉ shakk kiyá, balki ímán meṉ mazbút hokar Ḳhudá kí tamjíd kí; 
ROM.4.21	aur us ko kámil iʻtiqád húá, ki jo kuchh us ne waʻda kiyá hai, wuh us ke púrá karne par bhí qádir hai. 
ROM.4.22	Isí sabab se yih us ke liye rástbází giná gayá. 
ROM.4.23	Aur yih bát, ki ímán us ke liye rástbází giná gayá, na sirf us ke liye likhí gayí; 
ROM.4.24	balki hamáre liye bhí, jin ke liye ímán rástbází giná jáegá, is wáste ki ham us par ímán láe haiṉ, jis ne hamáre Ḳhudáwand Yisúʻ ko murdoṉ meṉ se jiláyá; 
ROM.4.25	wuh ha máre qusúroṉ ke liye hawále kar diyá gayá, aur hamáre rástbáz ṭhahrne ke liye jiláyá gayá.
ROM.5.1	Pas jab ham ímán se rástbáz ṭhahre, to Ḳhudá ke sáth apne Ḳhudáwand Yisúʻ Masíh ke wasíle se sulh rakkheṉ; 
ROM.5.2	jis ke wasíle se ímán ke sabab us fazl tak hamárí rasáí bhí húí, jis par qáim haiṉ; aur Ḳhudá ke jalál kí ummed par faḳhr kareṉ. 
ROM.5.3	Aur sirf yihí nahíṉ, balki musíbatoṉ meṉ bhí faḳhr kareṉ; yih jánkar, ki musíbat se sabr paidá hotá hai; 
ROM.5.4	aur sabr se puḳhtagí; aur puḳhtagí se ummed paidá hotí hai: 
ROM.5.5	aur ummed se sharmindagí hásil nahíṉ hotí, kyúṉki Rúhuʼl Quds jo ham ko baḳhshá gayá hai, us ke wasíle se Ḳhudá kí mahabbat hamáre diloṉ meṉ dálí gayí hai. 
ROM.5.6	Kyúṉki jab ham kamzor hí the, to ʻain waqt par Masíh bedínoṉ kí ḳhátir múá. 
ROM.5.7	Kisí rástbáz kí ḳhátir bhí mushkil se koí apní ján degá: magar sháyad kisí nek ádmí ke liye koí apní ján tak de dene kí jurʼat kare. 
ROM.5.8	Lekin Ḳhudá apní mahabbat kí ḳhúbí ham par yúṉ záhir kartá hai, ki jab ham gunahgár hí the, to Masíh hamárí ḳhátir múá. 
ROM.5.9	Pas jab ham us ke ḳhún ke báʻis ab rástbáz ṭhahre, to us ke wasíle se gazab i Iláhí se zarúr hí bacheṉge. 
ROM.5.10	Kyúṉki jab báwujúd dushman hone ke, Ḳhudá se us ke Beṭe kí maut ke wasíle se hamárá mel ho gayá, to mel hone ke baʻd to ham us kí zindagí ke sabab se zarúr hí bacheṉge; 
ROM.5.11	aur sirf yihí nahíṉ, balki apne Ḳhudáwand Yisúʻ Masíh ke sabab, jis ke wasíle se ab hamárá Ḳhudá ke sáth mel ho gayá, Ḳhudá par faḳhr bhí karte haiṉ.
ROM.5.12	Pas jis tarah ek ádmí ke sabab se gunáh dunyá meṉ áyá, aur gunáh ke sabab maut áí, aur yúṉ maut sab ádmíoṉ meṉ phail gayí, is liye ki sab ne gunáh kiyá — 
ROM.5.13	kyúṉki sharíʻat ke diye jáne tak dunyá meṉ gunáh to thá: magar jaháṉ sharíʻat nahíṉ, waháṉ gunáh mahsúb nahíṉ hotá. 
ROM.5.14	Táham Ádam se lekar Músá tak maut ne un par bhí bádsháhí kí, jinhoṉ ne us Ádam kí náfarmání kí tarah, jo ánewále ká misl thá, gunáh na kiyá thá. 
ROM.5.15	Lekin qusúr ká jo hál hai, wuh fazl kí niʻmat ká nahíṉ. Kyúṉki jab ek shaḳhs ke qusúr se bahut se ádmí mar gaye, to Ḳhudá ká fazl aur us kí jo baḳhshish ek hí ádmí, yaʻní Yisúʻ Masíh ke fazl se paidá húí, bahut se ádmíoṉ par zarúr hí ifrát se názil húí. 
ROM.5.16	Aur jaisá ek shaḳhs ke gunáh karne ká anjám húá, baḳhshish ká waisá hál nahíṉ; kyúṉki ek hí ke sabab se wuh faisala húá, jis ká natíja sazá ká hukm thá: magar bahutere qusúroṉ se aisí niʻmat paidá húí, jis ká natíja yih húá ki log rástbáz ṭhahre. 
ROM.5.17	Kyúṉki jab ek shaḳhs ke qusúr ke sabab maut ne us ek ke zaríʻe se bádsháhí kí; to jo log fazl aur rástbází kí baḳhshish ifrát se hásil karte haiṉ, wuh ek shaḳhs, yaʻní Yisúʻ Masíh ke wasíle se, hamesha kí zindagí meṉ zarúr hí bádsháhí kareṉge. 
ROM.5.18	G̣araz, jaisá ki ek qusúr ke sabab wuh faisala húá, jis ká natíja sab ádmíoṉ kí sazá ká hukm thá; waisá hí rástbází ke ek kám ke wasíle se sab ádmíoṉ ko wuh niʻmat milí, jis se rástbáz ṭhahrke zindagí páeṉ. 
ROM.5.19	Kyúṉki jis tarah ek hí shaḳhs kí náfarmání se bahut se log gunahgár ṭhahre, usí tarah ek kí farmánbardárí se bahut se log rástbáz ṭhahreṉge. 
ROM.5.20	Aur bích meṉ sharíʻat á maujúd húí, táki qusúr ziyáda ho jáe; magar jaháṉ gunáh ziyáda húá, waháṉ fazl us se bhí niháyat ziyáda húá: 
ROM.5.21	táki jis tarah gunáh ne maut ke sabab se bádsháhí kí, usí tarah fazl bhí, hamáre Ḳhudáwand Yisúʻ Masíh ke wasíle sé, hamesha kí zindagí ke liye, rástbází ke zaríʻe se bádsháhí kare.
ROM.6.1	Pas ham kyá kaheṉ? Kyá gunáh karte raheṉ, táki fazl ziyáda ho? 
ROM.6.2	Hargiz nahíṉ! Ham jo gunáh ke iʻtibár se mar gaye, kyúṉkar us meṉ áyanda ko zindagí guzáreṉ? 
ROM.6.3	Kyá tum nahíṉ jánte, ki ham jitnoṉ ne Masíh Yisúʻ meṉ shámil hone ká baptisma liyá, to us kí maut meṉ shámil hone ká baptisma liyá? 
ROM.6.4	Pas maut meṉ shámil hone ke baptisma ke wasíle se ham us ke sáth dafn húe; táki jis tarah Masíh Báp ke jalál ke wasíle se murdoṉ meṉ se jiláyá gayá, usí tarah ham bhí nayí zindagí kí ráh chaleṉ. 
ROM.6.5	Kyúṉki jab ham us kí maut kí mushábahat se us ke sáth paiwasta ho gaye, to beshakk us ke jí uṭhne kí mushábahat se bhí us ke sáth paiwasta hoṉge. 
ROM.6.6	Chunáṉchi ham jánte haiṉ, ki hamárí purání insáníyat us ke sáth is liye salíb dí gayí, ki gunáh ká badan bekár ho jáe, táki ham áge ko gunáh kí gulámí meṉ na raheṉ. 
ROM.6.7	Kyúṉki jo múá, wuh gunáh se barí húá. 
ROM.6.8	Pas jab ham Masíh ke sáth múe, to hameṉ yaqín hai ki us ke sáth jíeṉge bhí; 
ROM.6.9	kyúṉki yih jánte haiṉ ki Masíh jab murdoṉ meṉ se jí uṭhá hai to phir nahíṉ marne ká; maut ká phir us par iḳhtiyár nahíṉ hone ká. 
ROM.6.10	Kyúṉki Masíh jo múá, gunáh ke iʻtibár se ek bár múá: magar ab jo jitá hai, Ḳhudá ke iʻtibár se jítá hai. 
ROM.6.11	Isí tarah tum bhí apne áp ko gunáh ke iʻtibár se murda, magar Ḳhudá ke iʻtibár se Masíh Yisúʻ meṉ zinda samjho. 
ROM.6.12	Pas gunáh tumháre fání badan meṉ bádsháhí na kare, ki tum us kí ḳhwáhishoṉ ke tábiʻ raho. 
ROM.6.13	Aur apne aʻzá nárástí ke hathyár hone ke liye gunáh ke hawále na kiyá karo; balki apne áp ko murdoṉ meṉ se zinda jánkar Ḳhudá ke hawále karo, aur apne aʻzá rástbázi ke hathyár hone ke liye Ḳhudá ke hawále karo. 
ROM.6.14	Is liye ki gunáh ká tum par iḳhtiyár na hogá, kyúṉki tum sharíʻat ke mátaht nahíṉ, balki fazl ke mátaht ho.
ROM.6.15	Pas kyá húá? kyá ham is liye gunáh kareṉ, ki sharíʻat ke mátaht nahíṉ, balki fazl ke mátaht haiṉ? Hargiz nahíṉ! 
ROM.6.16	Kyá tum nahíṉ jánte, ki jis kí tábiʻdárí ke liye apne áp ko gulámoṉ kí tarah hawále kar dete ho, usí ke gulám ho, jis ke tábiʻdár ho; ḳhwáh gunáh ke, jis ká anjám maut hai; ḳhwáh tábiʻdárí ke, jis ká anjám rástbází hai. 
ROM.6.17	Lekín Ḳhudá ká shukr hai, ki agarchi tum gunáh ke gulám the, táham dil se us taʻlím ke tábiʻdár ho gaye, jis ke sáṉche meṉ tum ḍhále gaye the; 
ROM.6.18	aur gunáh se ázád hokar rástbází ke gulám ho gaye. 
ROM.6.19	Maiṉ tumhárí insání kam-zorí ke sabab insání taur par kahtá húṉ: jis tarah tum ne apne aʻzá badkárí karne ke liye nápákí aur badkárí kí gulámí ke hawále kiye the, usí tarah ab apne aʻzá pák hone ke liye rástbází kí gulámí ke hawále kar do. 
ROM.6.20	Kyúṉki jab tum gunáh ke gulám the, to rástbází ke iʻtibár se ázád the. 
ROM.6.21	Pas jin bátoṉ se tum ab sharminda ho, un se tum us waqt kyá phal páte the? kyúṉki un ká anjám to maut hai. 
ROM.6.22	Magar ab gunáh se ázád, aur Ḳhudá ke gulám hokar, tum ko apná phal milá, jis se pákízagí hásil hotí hai, aur is ká anjám hamesha kí zindagí hai. 
ROM.6.23	Kyúṉki gunáh kí mazdúrí maut hai, magar Ḳhudá kí baḳhshish hamáre Ḳhudáwand Masíh Yisúʻ meṉ hamesha kí zindagí hai.
ROM.7.1	Ai bháiyo, kyá tum nahíṉ jánte, (maiṉ un se kahtá húṉ jo sharíʻat se wáqif haiṉ,) ki jab tak ádmí jítá hai, usí waqt tak sharíʻat us par iḳhtiyár rakhtí hai? 
ROM.7.2	Chunáṉchi jis ʻaurat ká shauhar maujúd hai, wuh sharíʻat ke muwáfiq apne shauhar kí zindagí tak us ke band meṉ hai; lekin agar shauhar mar gayá, to wuh shauhar kí sharíʻat se chhúṭ gayí. 
ROM.7.3	Pas agar shauhar ke jíte jí dúsre mard kí ho jáe, to zániya kahláegí; lekin agar shauhar mar jáe, to wuh us sharíʻat se ázád hai, yaháṉ tak kí agar dúsre mard kí ho bhí jáe, to zániya na ṭhahregí. 
ROM.7.4	Pas ai mere bháiyo, tum bhí Masíh ke badan ke wasíle se sharíʻat ke iʻtibár se is liye murda ban gaye, ki us dúsre ke ho jáo, jo murdoṉ meṉ se jiláyá gayá, táki ham sab Ḳhudá ke liye phal paidá kareṉ. 
ROM.7.5	Kyúṉki jab ham jismání the, to gunáh kí ragbateṉ, jo sharíʻat ke báʻis paidá hotí thíṉ, maut ká phal paidá karne ke liye hamáre aʻzá meṉ tásír kartí thíṉ. 
ROM.7.6	Lekin jis chíz kí qaid meṉ the, us ke iʻtibár se markar, ab ham sharíʻat se aise chhúṭ gaye, ki rúh ke naye taur par, na ki lafzoṉ ke puráne taur par, ḳhidmat karte haiṉ.
ROM.7.7	Pas ham kyá kaheṉ? Kyá sharíʻat gunáh hai? Hargiz nahíṉ! Balkí bagair sharíʻat ke maiṉ gunáh ko na pahchántá; masalan, agar sharíʻat yih na kahtí, ki Tú lálach na kar, to maiṉ lálach ko na jántá: 
ROM.7.8	magar gunáh ne mauqaʻ pákar, hukm ke zaríʻe se mujh meṉ har tarah ká lálach paidá kar díyá: kyúṉki sharíʻat ke bagair gunáh murda hai. 
ROM.7.9	Ek zamáne meṉ shariʻat ke bagair maiṉ zinda thá; magar jab hukm áyá, to gunáh zinda ho gayá, aur maiṉ mar gayá; 
ROM.7.10	aur jis hukm ká manshá zindagí thá, wuhí mere haqq meṉ maut ká báʻis ban gayá: 
ROM.7.11	kyúṉki gunáh ne mauqaʻ pákar, hukm ke zaríʻe se mujhe bahkáyá, aur usí ke zaríʻe se mujhe már bhí ḍálá. 
ROM.7.12	Pas sharíʻat pák hai, aur hukm bhí pák, aur rást, aur achchhá hai. 
ROM.7.13	Pas jo chíz achchhí hai, kyá wuh mere liye maut ṭhahrí? Hargiz nahíṉ! Balki gunáh ne, achchhí chíz ke zaríʻe se mere liye maut paidá karke, mujhe már ḍálá; táki us ká gunáh honá záhir ho, aur hukm ke zaríʻe se gunáh hadd se ziyáda makrúh maʻlúm ho. 
ROM.7.14	Kyúṉki ham jánte haiṉ ki sharíʻat to rúhání hai, magar maiṉ jismání, aur gunáh ke háth biká húá húṉ. 
ROM.7.15	Aur jo maiṉ kartá húṉ us ko nahíṉ jántá; kyúṉki jis ká maiṉ iráda kartá húṉ, wuh nahíṉ kartá, balki jis se mujh ko nafrat hai, wuhí kartá húṉ. 
ROM.7.16	Aur agar maiṉ us par ʻamal kartá húṉ, jis ká iráda nahíṉ kartá, to maiṉ mántá húṉ ki sharíʻat ḳhúb hai. 
ROM.7.17	Pas is súrat meṉ us ká karnewálá maiṉ na rahá, balki gunáh hai jo mujh meṉ basá húá hai. 
ROM.7.18	Kyúṉki maiṉ jántá húṉ ki mujh meṉ, yaʻní mere jism meṉ, koí nekí basí húí nahíṉ: albatta iráda to mujh meṉ maujúd hai, magar nek kám mujh se ban nahíṉ paṛte. 
ROM.7.19	Chunáṉchi jis nekí ká iráda kartá húṉ, wuh to nahíṉ kartá: magar jis badí ká iráda nahíṉ kartá, use kar letá húṉ. 
ROM.7.20	Pas agar maiṉ wuh kartá húṉ jis ká iráda nahíṉ kartá, to us ká karnewálá maiṉ na rahá, balki gunáh hai jo mujh meṉ basá húá hai. 
ROM.7.21	G̣araz maiṉ aisí sharíʻat pátá húṉ, ki jab nekí ká iráda kartá húṉ, to badí mere pás á maujúd hotí hai. 
ROM.7.22	Kyúṉki bátiní insáníyat ke rú se to maiṉ Ḳhudá kí sharíʻat ko bahut pasand kartá húṉ: 
ROM.7.23	ma gar mujhe apne aʻzá meṉ ek âur tarah kí sharíʻat nazar átí hai, jo merí ʻaql kí sharíʻat se laṛkar, mujhe us gunáh kí sharíʻat kí qaid meṉ le átí hai, jo mere aʻzá meṉ maujúd hai. 
ROM.7.24	Háe, maiṉ kaisá kambaḳht ádmi húṉ! is maut ke badan se mujhe kaun chhuṛáegá? 
ROM.7.25	Apne Ḳhudáwand Yisúʻ Masíh ke wasíle se Ḳhudá ká shukr kartá húṉ. G̣araz maiṉ ḳhud apní ʻaql se to Ḳhudá kí sharíʻat ká, magar jism se gunáh kí sharíʻat ká mahkúm húṉ.
ROM.8.1	Pas ab, jo Masíh Yisúʻ meṉ haiṉ, un par sazá ká hukm nahíṉ. 
ROM.8.2	Kyúṉki zindagí kí Rúh kí sharíʻat ne, Masíh Yisúʻ meṉ, mujhe gunáh aur maut kí shariʻat se ázád kar diyá. 
ROM.8.3	Is liye ki jo kám shariʻat, jism ke sabab kamzor hokar, na kar sakí, wuh Ḳhudá ne kiyá; yaʻní us ne apne Beṭe ko gunáhálúda jism kí súrat meṉ aur gunáh kí qurbání ke liye bhejkar, jism meṉ gunáh kí sazá ká hukm diyá: 
ROM.8.4	táki sharíʻat ká taqázá ham meṉ púrá ho, jo jism ke mutábiq nahíṉ, balki rúh ke mutábiq chalte haiṉ. 
ROM.8.5	Kyúṉki jo jismání haiṉ, wuh jismání bátoṉ ke ḳhayál meṉ rahte haiṉ; lekin jo rúhání haiṉ, wuh rúhání bátoṉ ke ḳhayál meṉ rahte haiṉ. 
ROM.8.6	Aur jismání níyat maut hai; magar rúhání níyat zindagí aur itmínán hai: 
ROM.8.7	is liye ki jismání níyat Ḳhudá kí dushmaní hai; kyúṉki na to Ḳhudá kí sharíʻat ke tábiʻ hai, na ho saktí hai: 
ROM.8.8	aur jo jismání haiṉ, wuh Ḳhudá ko ḳhush nahíṉ kar sakte. 
ROM.8.9	Lekin tum jismání nahíṉ, balki rúhání ho, basharte ki Ḳhudá kí Rúh tum meṉ basí húí hai. Magar jis meṉ Masíh kí Rúh nahíṉ, wuh us ká nahíṉ. 
ROM.8.10	Aur agar Masíh tum meṉ hai, to badan to gunáh ke sabab se murda hai; magar rúh rástbází ke sabab se zinda hai. 
ROM.8.11	Aur agar usí kí Rúh tum meṉ basí húí hai, jis ne Yisúʻ ko murdoṉ meṉ se jiláyá, to jis ne Masíh Yisúʻ ko murdoṉ meṉ se jiláyá, wuh tumháre fání badanoṉ ko bhí apní us Rúh ke wasíle se zinda karegá, jo tum meṉ basí húí hai.
ROM.8.12	Pas, ai bháiyo, ham qarzdár to haiṉ, magar jism ke nahíṉ, ki jism ke mutábiq zindagí guzáreṉ. 
ROM.8.13	Kyúṉki agar tum jism ke mutábiq zindagí guzároge, to zarúr maroge. Aur agar rúh se badan ke kámoṉ ko nest o nábúd karoge, to jíte rahoge. 
ROM.8.14	Is liye ki jitne Ḳhudá kí Rúh kí hidáyat se chalte haiṉ, wuhí Ḳhudá ke beṭe haiṉ. 
ROM.8.15	Kyúṉki tum ko gulámí kí rúh nahíṉ milí, jis se phir ḍar paidá ho; balki lepálak hone kí rúh milí, jis se ham Abbá, yaʻní Ai Báp, kahkar pukárte haiṉ. 
ROM.8.16	Rúh ḳhud hamárí rúh ke sáth milkar gawáhí detí hai, ki ham Ḳhudá ke farzand haiṉ. 
ROM.8.17	Aur agar farzand haiṉ, to wáris bhí haiṉ; yaʻní Ḳhudá ke wáris, aur Masíh ke hammírás; basharte ki ham us ke sáth dukh uṭháeṉ, táki us ke sáth jalál bhí páeṉ.
ROM.8.18	Kyúṉki merí dánist meṉ is zamáne ke dukh dard is láiq nahíṉ, ki us jalál ke muqábil ho sakeṉ, jo ham par záhir honewálá hai. 
ROM.8.19	Kyúṉki maḳhlúqát kamál árzú se Ḳhudá ke beṭoṉ ke záhir hone kí ráh dekhtí hai. 
ROM.8.20	Is liye ki maḳhlúqát batálat ke iḳhtiyár meṉ kar dí gayí thí, na apní ḳhushí se, balki us ke báʻis se, jis ne us ko 
ROM.8.21	is ummed par batálat ke iḳhtiyár meṉ kar diyá, ki maḳhlúqát bhí faná ke qabze se chhúṭkar, Ḳhudá ke farzandoṉ ke jalál kí ázádí meṉ dáḳhil ho jáegí. 
ROM.8.22	Kyúṉki ham ko maʻlúm hai, ki sárí maḳhlúqát milkar ab tak karáhtí hai, aur dard i zih meṉ paṛí taṛaptí hai. 
ROM.8.23	Aur na faqat wuhí, balki ham bhí, jinheṉ Rúh ke pahle phal mile haiṉ, áp apne bátin meṉ karáhte haiṉ, aur lepálak hone, yaʻní apne badan kí maḳhlasí, kí ráh dekhte haiṉ. 
ROM.8.24	Chunáṉchi hameṉ ummed ke wasíle se naját milí; magar jis chíz kí ummed hai, jab wuh nazar á jáe, to phir ummed kaisí? kyúṉki jo chíz koí dekh rahá hai, us kí ummed kyá karegá? 
ROM.8.25	Lekin jis chíz ko nahíṉ dekhte, agar ham us kí ummed kareṉ, to sabr se us kí ráh dekhte haiṉ.
ROM.8.26	Isí tarah Rúh bhí hamárí kamzorí meṉ madad kartí hai, kyúṉki jis taur se ham ko duʻá máṉgní cháhiye wuh nahíṉ átí; magar Rúh ḳhud aisí áheṉ bhar bharke hamárí shafáʻat kartí hai, jin ká bayán nahíṉ ho saktá. 
ROM.8.27	Aur diloṉ ká parakhnewálá jántá hai, ki Rúh kí kyá níyat hai: kyúṉki wuh Ḳhudá kí marzí ke muwáfiq muqaddasoṉ kí shafáʻat kartá hai. 
ROM.8.28	Aur ham ko maʻlúm hai, ki sab chízeṉ milkar Ḳhudá se mahabbat rakhnewáloṉ ke liye bhaláí paidá kartí haiṉ; yaʻní un ke liye, jo Ḳhudá ke iráde ke muwáfiq buláe gaye. 
ROM.8.29	Kyúṉki jinheṉ us ne pahle se jáná, unheṉ pahle se muqarrar bhí kiyá, ki us ke Beṭe ke hamshakl hoṉ, táki wuh bahut se bháiyoṉ meṉ pahlauṭhá ṭhahre: 
ROM.8.30	aur jin ko us ne pahle se muqarrar kiyá, unheṉ buláyá bhí: aur jinheṉ buláyá, un ko rástbáz bhí ṭhahráyá: aur jin ko rástbáz ṭhahráyá, un ko jalál bhí baḳhshá.
ROM.8.31	Pas ham in bátoṉ kí bábat kyá kaheṉ? Agar Ḳhudá hamárí taraf hai, to kaun hamárá maḳhálif hai? 
ROM.8.32	Jis ne apne Beṭe hí ko dareg na kiyá, balki ham sab kí ḳhátir use hawále kar diyá, wuh us ke sáth âur sab chízeṉ bhí hameṉ kis tarah na baḳhshegá? 
ROM.8.33	Ḳhudá ke barguzídoṉ par kaun nálish karegá? Ḳhudá wuh hai jo un ko rástbáz ṭhahrátá hai; 
ROM.8.34	kaun hai jo mujrim ṭhahráegá? Masíh Yisúʻ wuh hai jo mar gayá, balki murdoṉ meṉ se jí bhí uṭhá, aur Ḳhudá kí dahiní taraf hai, aur hamárí shafáʻat bhí kartá hai. 
ROM.8.35	Kaun ham ko Masíh ki mahabbat se judá karegá? Musíbat, yá tangí, yá zulm, yá kál, yá naṉgápan, yá ḳhatra, yá talwár? 
ROM.8.36	Chunáṉchi likhá hai, ki
ROM.8.36	Ham terí ḳhátir din bhar ján se máre játe haiṉ;
ROM.8.36	Ham to zabh honewálí bheṛoṉ ke barábar gine gaye.
ROM.8.37	Magar in sab hálatoṉ meṉ, us ke wasíle se jis ne ham se mahabbat kí, ham ko fath se bhí baṛhkar galaba hásil hotá hai. 
ROM.8.38	Kyúṉki mujh ko yaqín hai, ki Ḳhudá kí jo mahabbat hamáre Ḳhudáwand Masíh Yisúʻ meṉ hai, us se ham ko na maut judá kar sakegí, na zindagí, 
ROM.8.39	na firishte, na hukúmateṉ, na hál kí, na istiqbál kí chizeṉ, na qudrateṉ, na balandí, na pastí, na koí âur maḳhlúq.
ROM.9.1	Maiṉ Masíh meṉ sach kahtá húṉ, jhúṭh nahíṉ boltá, aur merá dil bhí Rúhuʼl Quds meṉ gawáhí detá hai, 
ROM.9.2	ki mujhe baṛá gam hai, aur merá dil barábar dukhtá rahtá hai. 
ROM.9.3	Kyúṉki mujhe yaháṉ tak manzúr hotá, ki apne bháiyoṉ kí ḳhátir, jo jism ke rú se mere qarábatí haiṉ, maiṉ ḳhud Masíh se mahrúm ho játá; 
ROM.9.4	wuh Isráílí haiṉ; aur lepálak hone ká haqq, aur jalál, aur ʻuhúd, aur sharíʻat, aur ʻibádat, aur waʻde unhíṉ ke haiṉ; 
ROM.9.5	aur qaum ke buzurg unhíṉ ke húe haiṉ, aur jism ke rú se Masíh bhí unhín meṉ se húá, jo sab ke úpar aur abad tak Ḳhudá e mahmúd hai. Ámín. 
ROM.9.6	Lekin yih bát nahíṉ, ki Ḳhudá ká kalám bátil ho gayá. Is liye ki jo Isráíl kí aulád haiṉ, wuh sab Isráílí nahíṉ. 
ROM.9.7	Aur na Ibráhím kí nasl hone ke sabab se sab farzand ṭhahre; balki yih likhá hai, ki Izháq hí se terí nasl kahláegí: 
ROM.9.8	yaʻní jismání farzand Ḳhudá ke farzand nahíṉ; balki waʻde ke farzand nasl gine játe haiṉ. 
ROM.9.9	Kyúṉki waʻde ká qaul yih hai, ki Maiṉ is waqt ke mutábiq áúṉgá, aur Sáráh ke beṭá hogá. 
ROM.9.10	Aur sirf yihí nahíṉ, balki Ribqáh bhí ek shaḳhs, yaʻní hamáre báp Izháq se hámila thí; 
ROM.9.11	aur abhí tak na to laṛke paidá húe the, aur na unhoṉ ne nekí yá badí kí thí; ki us se kahá gayá, ki Baṛá chhoṭe kí ḳhidmat karegá; 
ROM.9.12	tákí Ḳhudá ká iráda, jo barguzídagí par mauqúf hai, aʻmál par mabní na ṭhahre, balki bulánewále par. 
ROM.9.13	Chunáṉchi likhá hai, ki Maiṉ ne Yaʻqúb se to mahabbat kí, magar ʻEsau se nafrat.
ROM.9.14	Pas ham kyá kaheṉ? Kyá Ḳhudá ke háṉ beinsáfí hai? Hargiz nahíṉ! 
ROM.9.15	Kyúṉki wuh Músá se kahtá hai, ki Jis par rahm karná manzúr hai, us par rahm karúṉgá; aur jis par tars kháná manzúr hai, us par tars kháúṉgá. 
ROM.9.16	Pas yih na iráda karnewále par munhasar hai, na dauṛ dhúp karnewále par, balki rahm karnewále Ḳhudá par. 
ROM.9.17	Kyúṉki kitáb i muqaddas meṉ Firʻaun se kahá gayá hai, ki Maiṉ ne isí liye tujhe khaṛá kiyá hai, ki terí wajh se apní qudrat záhir karúṉ, aur merá nám tamám rú e zamín par mashhúr ho. 
ROM.9.18	Pas wuh jis par cháhtá hai rahm kartá hai, aur jise cháhtá hai use saḳht kar detá hai.
ROM.9.19	Pas tú mujh se kahegá, Phir wuh kyúṉ ʻaib lagátá hai? Kaun us ke iráde ká muqábala kartá hai? 
ROM.9.20	Ai insán, bhalá tú kaun hai, jo Ḳhudá ke sámne jawáb detá hai? Kyá baní húí chíz banánewále se kah saktí hai, ki Tú ne mujhe kyúṉ aisá banáyá? 
ROM.9.21	Kyá kumhár ko miṭṭí par iḳhtiyár nahíṉ, ki ek hí lauṉde meṉ se ek bartan ʻizzat ke liye banáe, aur dúsrá beʻizzatí ke liye? 
ROM.9.22	Pas kyá taʻajjub hai, agar Ḳhudá, apná gazab záhir karne, aur apní qudrat áshkárá karne ke iráde se, gazab ke bartanoṉ ke sáth, jo halákat ke liye taiyár húe the, niháyat tahammul se pesh áyá: 
ROM.9.23	aur yih is liye húá ki apne jalál kí daulat rahm ke bartanoṉ ke zaríʻe se áshkárá kare, jo us ne jalál ke liye pahle se taiyár kiye the, 
ROM.9.24	yaʻní hamáre zaríʻe se, jinheṉ us ne na faqat Yahúdíoṉ meṉ se, balki gairqaumoṉ meṉ se bhí buláyá. 
ROM.9.25	Chunáṉchi Hosheʻ kí kitáb meṉ bhí Ḳhudá yúṉ farmátá hai, ki
ROM.9.25	Jo merí mnrnat na thí, use apní ummat kahúṉgá;
ROM.9.25	Aur jo piyárí na thí, use piyárí kahúṉgá.
ROM.9.26	Aur aisá hogá, ki jis jagah un se yih kahá gayá thá, ki Tum merí ummat nahíṉ ho,
ROM.9.26	Usí jagah wuh zinda Ḳhudá ke beṭe kahláeṉge.
ROM.9.27	Aur Yashaʻyáh Isráíl kí bábat pukárkar kahtá hai, ki Go baní Isráíl ká shumár samundar kí ret ke barábar ho, táham un meṉ se thoṛe hí bacheṉge. 
ROM.9.28	Kyúṉki Ḳhudáwand apne kalám ko tamám aur munqataʻ karke us ke mutábiq zamín par ʻamal karegá. 
ROM.9.29	Chunáṉchi Yashaʻyáh ne pahle bhí kahá hai, ki
ROM.9.29	Agar Rabbuʼl afwáj hamárí kuchh nasl báqí na rakhtá,
ROM.9.29	To ham Sadom kí mánind, aur ʻAmoráh ke barábar ho játe.
ROM.9.30	Pas ham kyá kaheṉ? Yih, ki gairqaumoṉ ne, jo rástbází kí talásh na kartí thíṉ, rástbází hásil kí, yaʻní wuh rástbází jo ímán se hai: 
ROM.9.31	magar Isráíl, jo rástbází kí sharíʻat kí talásh kartá thá, us sharíʻat tak na pahuṉchá. 
ROM.9.32	Kis liye? Is liye ki unhoṉ ne ímán se nahíṉ, balki goyá aʻmál se us kí talásh kí. Unhoṉ ne us ṭhokar kháne ke patthar se ṭhokar kháí; 
ROM.9.33	chunáṉchi likhá hai ki
ROM.9.33	Dekho, maiṉ Siyyon meṉ ṭhes lagne ká patthar, aur ṭhokar kháne kí chaṭán rakhtá húṉ;
ROM.9.33	Aur jo us par ímán láegá, wuh sharminda na hogá.
ROM.10.1	Ai bháiyo, mere dil kí árzú, aur un ke liye Ḳhudá se merí duʻá yih hai, ki wuh naját páeṉ. 
ROM.10.2	Kyúṉki maiṉ un ká gawáh húṉ, ki wuh Ḳhudá ke báre meṉ gairat to rakhté haiṉ, magar samajh ke sáth nahíṉ. 
ROM.10.3	Is liye ki wuh Ḳhudá kí rástbází se náwáqif hokar, aur apní rástbází qáim karne kí koshish karke, Ḳhudá kí rástbází ke tábiʻ na húe. 
ROM.10.4	Kyúṉki har ek ímán lánewále kí rástbází ke liye Masíh sharíʻat ká anjám hai. 
ROM.10.5	Chunáṉchi Músá ne yih likhá hai, ki Jo shaḳhs us rástbází par ʻamal kartá hai jo sharíʻat se hai, wuh usí kí wajh se zinda rahegá. 
ROM.10.6	Magar jo rástbází ímán se hai, wuh yúṉ kahtí hai, ki Tú apne dil meṉ yih na kah, ki Ásmán par kaun chaṛhegá? (yaʻní Masíh ke utár láne ko:) 
ROM.10.7	yá, Gahráo meṉ kaun utregá? (yaʻní Masíh ko murdoṉ meṉ se jilákar úpar láne ko). 
ROM.10.8	Balki kyá kahtí hai? yih, ki Kalám tere nazdík hai, balki tere muṉh aur tere dil meṉ hai: yih wuhí ímán ká kalám hai, jis kí ham manádí karte haiṉ; 
ROM.10.9	ki agar tú apní zabán se Yisúʻ ke Ḳhudáwand hone ká iqrár kare, aur apne dil se ímán láe, ki Ḳhudá ne use murdoṉ meṉ se jiláyá, to naját páegá. 
ROM.10.10	Kyúṉki rástbází ke liye ímán láná dil se hotá hai; aur naját ke liye iqrár muṉh se kiyá játá hai. 
ROM.10.11	Chunáṉchi kitáb i muqaddas yih kahtí hai, ki Jo koí us par ímán láegá, wuh sharminda na hogá. 
ROM.10.12	Kyúṉki Yahúdíoṉ aur Yúnáníoṉ meṉ kuchh farq nahíṉ; is liye ki wuhí sab ká Ḳhudáwand hai, aur apne sab duʻá máṉgnewáloṉ ke liye faiyáz hai. 
ROM.10.13	Kyúṉki Jo koí Ḳhudáwand ká nám legá, naját páegá. 
ROM.10.14	Magar jis par wuh ímán nahíṉ láe, us se kyúṉkar duʻá máṉgeṉ? aur jis ká zikr unhoṉ ne nahíṉ suná, us par ímán kyúṉkar láeṉ? aur bagair manádí karnewále ke kyúṉkar suneṉ? 
ROM.10.15	Aur jab tak wuh bheje na jáeṉ, manádí kyúṉkar kareṉ? Chunáṉchi likhá hai, ki Kyá hí ḳhushnumá haiṉ un ke qadam, jo achchhí chízoṉ kí ḳhushḳhabarí dete haiṉ!
ROM.10.16	Lekin sab ne is ḳhushḳhabarí par kán na dhará. Chunáṉchi Yashaʻyáh kahtá hai, ki Ai Ḳhudáwand, hamáre paigám ká kis ne yaqín kiyá hai? 
ROM.10.17	Pas ímán sunne se paidá hotá hai, aur sunná Masíh ke kalám se. 
ROM.10.18	Lekin maiṉ kahtá húṉ; Kyá unhoṉ ne nahíṉ suná? Beshakk suná: chunáṉchi likhá hai, ki
ROM.10.18	Un kí áwáz tamám rú e zamín par,
ROM.10.18	Aur un kí báteṉ dunyá kí hadd tak pahuṉchíṉ.
ROM.10.19	Phir maiṉ kahtá húṉ; Kyá Isráíl wáqif na thá? Awwal to Músá kahtá hai, ki
ROM.10.19	Maiṉ un se tum ko gairat diláúṉgá jo qaum hí nahíṉ,
ROM.10.19	Ek nádán qaum se tum ko gussa diláúṉgá.
ROM.10.20	Phir Yashaʻyáh baṛá diler hokar yih kahtá hai, ki
ROM.10.20	Jinhoṉ ne mujhe nahíṉ ḍhúṉḍhá, unhoṉ ne mujhe pá liyá;
ROM.10.20	Jinhoṉ ne mujh se nahíṉ púchhá, un par maiṉ záhir ho gayá.
ROM.10.21	Lekin Isráíl ke haqq meṉ yúṉ kahtá hai, ki Maiṉ din bhar ek náfarmán aur hujjatí ummat kí taraf apne háth baṛháe rahá.
ROM.11.1	Pas maiṉ kahtá húṉ, Kyá Ḳhudá ne apní ummat ko radd kar diyá? Hargiz nahíṉ! Kyúṉki maiṉ bhí Isráílí, Ibráhím kí nasl, aur Binyámín ke qabíle meṉ se húṉ. 
ROM.11.2	Ḳhudá ne apní us ummat ko radd nahíṉ kiyá, jise us ne pahle se jáná. Kyá tum nahíṉ jánte ki kitáb i muqaddas Eliyyáh ke zikr meṉ kyá kahtí hai? ki wuh Ḳhudá se Isráíl kí yúṉ faryád kartá hai, ki 
ROM.11.3	Ai Ḳhudáwand, unhoṉ ne tere nabíoṉ ko qatl kiyá, aur terí qurbángáhoṉ ko ḍhá diyá; ab maiṉ akelá báqí húṉ, aur wuh merí ján ke bhí ḳhwáháṉ haiṉ. 
ROM.11.4	Magar jawáb i iláhí us ko kyá milá? Yih, ki Maiṉ ne apne liye sát hazár ádmí bachá rakkhe haiṉ, jinhoṉ ne Baʻal ke áge ghuṭne nahíṉ ṭeke. 
ROM.11.5	Pas isí tarah is waqt bhí, fazl se barguzída hone ke báʻis, kuchh báqí haiṉ. 
ROM.11.6	Aur agar fazl se barguzída haiṉ, to aʻmál se nahíṉ; warna fazl fazl na rahá. 
ROM.11.7	Pas natíja kyá húá? Yih, ki Isráíl jis chíz kí talásh kartá hai, wuh us ko na milí, magar barguzídoṉ ko milí, aur báqí saḳht kiye gaye. 
ROM.11.8	Chunáṉchi likhá hai, ki Ḳhudá ne unheṉ áj ke din tak sust tabíʻat dí, aur aisí áṉkheṉ jo na dekheṉ, aur aise kán jo na suneṉ. 
ROM.11.9	Aur Dáúd kahtá hai, ki
ROM.11.9	Un ká dastarḳhwán un ke liye jál, aur phandá,
ROM.11.9	Aur ṭhokar kháne aur sazá ká báʻis ban jáe;
ROM.11.10	Un kí áṉkhoṉ par táríkí á jáe, táki na dekheṉ;
ROM.11.10	Aur tú un kí píṭh hamesha jhukáe rakh.
ROM.11.11	Pas maiṉ kahtá húṉ, ki Kyá unhoṉ ne aisí ṭhokar kháí ki gir paṛeṉ? Hargiz nahíṉ! Balki un kí lagzish se gairqaumoṉ ko naját milí, táki unheṉ gairat áe. 
ROM.11.12	Pas jab un kí lagzish dunyá ke liye daulat ká báʻis, aur un ká ghaṭná gairqaumoṉ ke liye daulat ká báʻis húá, to un ká bharpúr honá zarúr hí daulat ká báʻis hogá.
ROM.11.13	Maiṉ yih báteṉ tum gairqaumoṉ se kahtá húṉ. Chúṉki maiṉ gairqaumoṉ ká rasúl húṉ, is liye apní ḳhidmat kí baṛáí kartá húṉ: 
ROM.11.14	táki kisí tarah se apne qaumwáloṉ ko gairat dilákar, un meṉ se baʻz ko naját diláúṉ. 
ROM.11.15	Kyúṉki jab un ká ḳhárij ho jáná dunyá ke á milne ká báʻis húá, to kyá un ká maqbúl honá murdoṉ meṉ se jí uṭhne ke barábar na hogá? 
ROM.11.16	Jab nazr ká pahlá peṛá pák ṭhahrá, to sárá guṉdhá húá áṭá bhí pák haí; aur jab jaṛ pák hai, to ḍáliyáṉ bhí aisí hí haiṉ. 
ROM.11.17	Lekin agar baʻz dáliyáṉ toṛí gayíṉ, aur tú janglí zaitún hokar un kí jagah paiwand húá, aur zaitún kí raugandár jaṛ meṉ sharík ho gayá; 
ROM.11.18	to tú un ḍáliyoṉ ke muqábale meṉ faḳhr na kar; aur agar faḳhr karegá, to ján rakh ki tú jaṛ ko nahíṉ, balki jaṛ tujh ko sambháltí hai. 
ROM.11.19	Pas tú kahegá, ki Ḍáliyáṉ is liye toṛí gayíṉ ki maiṉ paiwand ho jáúṉ. 
ROM.11.20	Achchhá, wuh to beímání ke sabab toṛí gayíṉ, aur tú ímán ke sabab qáim hai; pas magrúr na ho, balki ḳhauf kar. 
ROM.11.21	Kyúṉki jab Ḳhudá ne aslí ḍáliyoṉ ko na chhoṛá, to tujh ko bhí na chhoṛegá. 
ROM.11.22	Pas Ḳhudá kí mihrbání aur saḳhtí ko dekh: saḳhtí un par jo gir gaye haiṉ; aur Ḳhudá kí mihrbání tujh par, basharte ki tú us mihrbání par qáim rahe: warna tú bhí káṭ ḍálá jáegá. 
ROM.11.23	Aur wuh bhí, agar beímán na raheṉ, to paiwand kiye jáeṉge: kyúṉki Ḳhudá unheṉ paiwand karke bahál karne par qádir hai. 
ROM.11.24	Is liye ki jab tú zaitún ke us daraḳht se kaṭkar, jis kí asl janglí hai, asl ke barḳhiláf achchhe zaitún meṉ paiwand ho gayá, to wuh jo asl ḍáliyáṉ haiṉ apne zaitún meṉ zarúr hí paiwand ho jáeṉgí.
ROM.11.25	Ai bháiyo, kahíṉ aisá na ho ki tum apne áp ko ʻaqlmand samajh lo, is liye maiṉ nahíṉ cháhtá, ki tum is bhed se náwáqif raho, ki Isráíl ká ek hissa saḳht ho gayá hai; aur jab tak gairqaumeṉ púrí púrí dáḳhil na hoṉ, wuh aisá hí rahegá; 
ROM.11.26	aur is súrat se tamám Isráíl naját páegá: chunáṉchi likhá hai, ki
ROM.11.26	Chhuṛánewálá Siyyon se niklegá;
ROM.11.26	Aur bedíní ko Yaʻqúb se dafaʻ karegá:
ROM.11.27	Aur un ke sáth merá yih ʻahd hogá,
ROM.11.27	Jab ki maiṉ un ke gunáhoṉ ko dúr kar dúṉgá.
ROM.11.28	Injíl ke iʻtibár se to wuh tumhárí ḳhátir dushman haiṉ: lekin barguzídagí ke iʻtibár se bápdádá kí ḳhátir piyáre haiṉ. 
ROM.11.29	Is liye ki Ḳhudá kí niʻmateṉ aur buláwá betabdíl hai. 
ROM.11.30	Kyúṉki jis tarah tum pahle Ḳhudá ke náfarmán the, magar ab in kí náfarmání ke sabab tum par rahm húá; 
ROM.11.31	isí tarah ab yih bhí náfarmán húe, táki tum par rahm hone ke báʻis, ab un par bhí rahm ho. 
ROM.11.32	Is liye ki Ḳhudá ne sab ko náfarmání meṉ giriftár hone diyá, táki sab par rahm farmáe.
ROM.11.33	Wáh! Ḳhudá kí daulat aur hikmat aur ʻilm kyá hí ʻamíq hai! Us ke faisale kis qadr idrák se pare, aur us kí ráheṉ kyá hí benishán haiṉ! 
ROM.11.34	Ḳhudáwand kí ʻaql ko kis ne jáná? yá kaun us ka saláhkár húá? 
ROM.11.35	yá kis ne pahle use kuchh diyá hai, jis ká badla use diyá jáe? 
ROM.11.36	Kyúṉki usí kí taraf se, aur usí ke wasíle se, aur usí ke liye sárí chízeṉ haiṉ. Us kí tamjíd abad tak hotí rahe. Ámín.
ROM.12.1	Pas, ai bháiyo, maiṉ Ḳhudá kí rahmateṉ yád dilákar, tum se iltimás kartá húṉ, ki apne badan aisí qurbání hone ke liye nazr karo, jo zinda, aur pák, aur Ḳhudá ko pasandída ho; yihí tumhárí maʻqúl ʻibádat hai. 
ROM.12.2	Aur is jahán ke hamshakl na bano, balki ʻaql nayí ho jáne se apní súrat badalte jáo; táki Ḳhudá kí nek aur pasandída aur kámi! marzí tajribe se maʻlúm karte raho.
ROM.12.3	Maiṉ us taufíq kí wajh se jo mujh ko milí hai, tum meṉ har ek se kahtá húṉ, ki jaisá samajhná cháhiye, us se ziyáda koí apne áp ko na samjhe, balki jaisá Ḳhudá ne har ek ko andáze ke muwáfiq ímán taqsím kiyá hai, iʻtidál ke sáth apne áp ko waisá hí samjhe. 
ROM.12.4	Kyúṉki jis tarah hamáre ek badan meṉ bahut se aʻzá hote haiṉ, aur tamám aʻzá ká kám yaksáṉ nahíṉ; 
ROM.12.5	isí tarah ham bhí, jo bahut se haiṉ, Masíh meṉ shámil hokar ek badan haiṉ, aur ápas meṉ ek dúsre ke aʻzá. 
ROM.12.6	Aur chúṉki us taufíq ke muwáfiq jo ham ko dí gayí, hameṉ tarah tarah kí niʻmateṉ milíṉ, is liye jis ko nubuwwat milí ho, wuh ímán ke andáze ke muwáfiq nubuwwat kare; 
ROM.12.7	agar ḳhidmat milí ho, to ḳhidmat meṉ lagá rahe; agar koí muʻallim ho, to taʻlím meṉ mashgúl rahe; 
ROM.12.8	aur agar násih ho, to nasíhat meṉ: ḳhairát báṉṭnewálá saḳháwat se báṉṭe; peshwá sargarmí se peshwáí kare; rahm karnewálá ḳhushí ke sáth rahm kare. 
ROM.12.9	Mahabbat beriyá ho. Badí se nafrat rakkho; nekí se lipṭe raho. 
ROM.12.10	Birádarána mahabbat se ápas meṉ ek dúsre ko piyár karo; ʻizzat ke rú se ek dúsre ko bihtar samjho; 
ROM.12.11	koshish meṉ sustí na karo; rúhání josh meṉ bhare raho; Ḳhudáwand kí ḳhidmat karte raho; 
ROM.12.12	ummed meṉ ḳhush, musíbat meṉ sábir, duʻá máṉgne meṉ mashgúl raho; 
ROM.12.13	muqaddasoṉ kí ihtiyájeṉ rafaʻ karo; musáfirparwarí meṉ lage raho. 
ROM.12.14	Jo tumheṉ satáte haiṉ, un ke wáste barakat cháho: barakat cháho, laʻnat na karo. 
ROM.12.15	Ḳhushí karnewáloṉ ke sáth ḳhushí karo; ronewáloṉ ke sáth roo. 
ROM.12.16	Ápas meṉ yakdil raho. Uʹṉche úṉche ḳhayál na báṉdho, balki adná logoṉ kí taraf mutawajjih ho. Apne áp ko ʻaqlmand na samjho. 
ROM.12.17	Badí ke ʻiwaz kisí se badí na karo. Jo báteṉ sab logoṉ ke nazdík achchhí haiṉ, un kí tadbír karo. 
ROM.12.18	Jaháṉ tak ho sake, tum apní taraf se sab ádmíoṉ ke sáth mel miláp rakkho. 
ROM.12.19	Ai ʻazízo, apná intiqám na lo; balki gazab ko mauqaʻ do; kyúṉki yih likhá hai, ki Ḳhudáwand kahtá hai; Intiqám lená merá kám hai, badla maiṉ hí dúṉgá. 
ROM.12.20	Balki Agar terá dushman bhúká ho, to us ko kháná khilá; agar piyásá ho, to use pání pilá; kyúṉki aisá karne se, tú us ke sir par ág ke angároṉ ká ḍher lagáegá. 
ROM.12.21	Badí se maglúb na ho, balki nekí ke zaríʻe se badí par gálib áo.
ROM.13.1	Har shaḳhs aʻlá hukúmatoṉ ká tábiʻdár rahe; kyúṉki koí hukúmat aisí nahíṉ, jo Ḳhudá kí taraf se na ho; aur jo hukúmateṉ maujúd haiṉ, wuh Ḳhudá kí taraf se muqarrar haiṉ. 
ROM.13.2	Pas jo koí hukúmat ká sámná kartá hai, wuh Ḳhudá ke intizám ká muḳhálif hai: aur jo muḳhálif haiṉ, wuh sazá páeṉge. 
ROM.13.3	Kyúṉki nekokár ko hákimoṉ se ḳhauf nahíṉ, balki badkár ko hai. Pas agar tú hákim se niḍar rahná cháhtá hai, to nekí kar, us kí taraf se terí taʻríf hogí; 
ROM.13.4	kyúṉki wuh terí bihtarí ke liye Ḳhudá ká ḳhádim hai. Lekin agar tú badí kare, to ḍar; kyúṉki wuh talwár befáida liye húe nahíṉ; aur Ḳhudá ká ḳhádim hai, ki us ke gazab ke muwáfiq badkár ko sazá detá hai. 
ROM.13.5	Pas tábiʻdár rahná, na sirf gazab ke ḍar se zarúr hai, balki dil bhí yihí gawáhí detá hai. 
ROM.13.6	Tum isí liye ḳhiráj bhí dete ho, ki wuh Ḳhudá ke ḳhádim haiṉ, aur is ḳháss kám meṉ hamesha mashgúl rahte haiṉ. 
ROM.13.7	Sab ká haqq adá karo; jis ko ḳhiráj cháhiye, ḳhiráj do; jis ko mahsúl cháhiye, mahsúl; jis se ḍarná cháhiye, us se ḍaro; jis kí ʻizzat karní cháhiye, us kí ʻizzat karo.
ROM.13.8	Ápas kí mahabbat ke siwá, kisí chíz meṉ kisí ke qarzdár na ho; kyúṉki jo dúsre se mahabbat rakhtá hai, us ne sharíʻat par púrá ʻamal kiyá. 
ROM.13.9	Kyúṉki yih báteṉ, ki Ziná na kar, Ḳhún na kar, Chorí na kar, Lálach na kar, aur in ke siwá âur jo koí hukm ho, un sab ká ḳhulása is bát meṉ páyá játá hai, ki Apne paṛausí se apní mánind mahabbat rakh. 
ROM.13.10	Mahabbat apne paṛausí se badí nahíṉ kartí; is wáste mahabbat sharíʻat kí taʻmíl hai.
ROM.13.11	Aur waqt ko pahchánkar aisá hí karo, is liye ki ab wuh ghaṛí á pahuṉchí ki tum níṉd se jágo; kyúṉki jis waqt ham ímán láe the, us waqt kí nisbat ab hamárí naját nazdík hai. 
ROM.13.12	Rát bahut guzar gayí, aur din nikalnewálá hai: pas ham táríkí ke kámoṉ ko tark karke, raushní ke hathyár báṉdh leṉ. 
ROM.13.13	Jaisá din ko dastúr hai, sháistagí se chaleṉ; na ki náchrang aur nashebází se, na zinákárí aur shahwatparastí se, aur na jhagṛe aur hasad se; 
ROM.13.14	balki Ḳhudáwand Yisúʻ Masíh ko pahin lo, aur jism kí ḳhwáhishoṉ ke liye tadbíreṉ na karo.
ROM.14.1	Kamzor ímánwále ko apne meṉ shámil to kar lo, magar shakk o shubba kí takrároṉ ke liye nahíṉ. 
ROM.14.2	Ek ko iʻtiqád hai, ki har chíz ká kháná rawá hai; aur kamzor ímánwálá ság pát hí khátá hai. 
ROM.14.3	Khánewálá us ko jo nahíṉ khátá haqír na jáne; aur jo nahíṉ khátá wuh khánewále par ilzám na lagáe, kyúṉki Ḳhudá ne us ko qubúl kar liyá hai. 
ROM.14.4	Tú kaun hai jo dúsre ke naukar par ilzám lagátá hai? Us ká qáim rahná yá gir paṛná us ke málik hí se mutaʻalliq hai. Balki wuh qáim hí kar diyá jáegá; kyúṉki Ḳhudáwand us ke qáim karne par qádir hai. 
ROM.14.5	Koí to ek din ko dúsre se afzal jántá hai, aur koí sab dinoṉ ko barábar jántá hai. Har ek apne dil meṉ púrá iʻtiqád rakkhe. 
ROM.14.6	Jo kisí din ko mántá hai, wuh Ḳhudáwand ke liye mántá hai: aur jo khátá hai, wuh Ḳhudáwand ke wáste khátá hai, kyúṉki wuh Ḳhudá ká shukr kartá hai: aur jo nahíṉ khátá, wuh bhí Ḳhudáwand ke wáste nahíṉ khátá, aur Ḳhudá ká shukr kartá hai. 
ROM.14.7	Kyúṉki ham meṉ se na koí apne wáste jítá hai, na koí apne wáste martá hai. 
ROM.14.8	Agar ham jíte haiṉ, to Ḳhudáwand ke wáste jíte haiṉ: aur agar marte haiṉ, to Ḳhudáwand ke wáste marte haiṉ. Pas ham jíeṉ, yá mareṉ, Ḳhudáwand hí ke haiṉ. 
ROM.14.9	Kyúṉki Masíh isí liye múá, aur zindá húá, ki murdoṉ aur zindoṉ donoṉ ká Ḳhudáwand ho. 
ROM.14.10	Magar tú apne bháí par kis liye ilzám lagátá hai? yá tú bhí kis liye apne bháí ko haqír jántá hai? Ham to sab Ḳhudá ke taḳht i ʻadálat ke áge khaṛe hoṉge. 
ROM.14.11	Chunáṉchi yih likhá hai, ki
ROM.14.11	Ḳhudáwand kahtá hai; Apní hayát kí qasam, har ek ghuṭná mere áge ṭikegá,
ROM.14.11	Aur har ek zabán Ḳhudá ká iqrár karegí.
ROM.14.12	Pas har ek ham meṉ se Ḳhudá ko apná apná hisáb degá.
ROM.14.13	Pas áyanda ko ham ek dúsre par ilzám na lagáeṉ: balki tum yihí ṭhán lo, ki koí apne bháí ke sámne wuh chíz na rakkhe, jo us ke ṭhokar kháne yá girne ká báʻis ho. 
ROM.14.14	Mujhe maʻlúm hai, balki Ḳhudáwand Yisúʻ meṉ mujhe yaqín hai, ki koí chíz bizátihi harám nahíṉ; lekin jo us ko harám samajhtá hai, us ke liye harám hai. 
ROM.14.15	Agar tere bháí ko tere kháne se ranj pahuṉchtá hai, to phir tú mahabbat ke qáʻide par nahíṉ chaltá. Jis shaḳhs ke wáste Masíh múá, us ko tú apne kháne se halák na kar. 
ROM.14.16	Pas tumhárí nekí kí badnámí na ho: 
ROM.14.17	kyúṉki Ḳhudá kí bádsháhat kháne píne par nahíṉ, balki rástbází aur mel miláp aur us ḳhushí par mauqúf hai, jo Rúhuʼl Quds kí taraf se hotí hai. 
ROM.14.18	Aur jo koí is taur se Masíh kí ḳhidmat kartá hai, wuh Ḳhudá ká pasandída aur ádmíoṉ ká maqbúl hai. 
ROM.14.19	Pas ham un bátoṉ ke tálib raheṉ, jin se mel miláp aur báhamí taraqqí ho. 
ROM.14.20	Kháne kí ḳhátir Ḳhudá ke kám ko na bigáṛ. Har chíz pák to hai, magar us ádmí ke liye burí hai, jis ko us ke kháne se ṭhokar lagtí hai. 
ROM.14.21	Yihí achchhá hai, ki tú na gosht kháe, na mai piye, na âur kuchh aisá kare, jis ke sabab se terá bháí ṭhokar kháe. 
ROM.14.22	Jo terá iʻtiqád hai, wuh Ḳhudá kí nazar meṉ tere hí dil meṉ rahe. Mubárak wuh hai, jo us chíz ke sabab jise wuh jáiz rakhtá hai, apne áp ko mulzim nahíṉ ṭhahrátá. 
ROM.14.23	Magar jo koí kisí chíz meṉ shubha rakhtá hai, agar us ko kháe, to mujrim ṭhahrtá hai, is wáste ki wuh iʻtiqád se nahíṉ khátá; aur jo kuchh iʻtiqád se nahíṉ wuh gunáh hai.
ROM.15.1	G̣araz ham zoráwaroṉ ko cháhiye ki nátawánoṉ ki kamzoríoṉ kí riʻáyat kareṉ, na ki apní ḳhushí kareṉ. 
ROM.15.2	Ham meṉ har shaḳhs apne paṛausí ko us kí bihtarí ke wáste ḳhush kare, táki us kí taraqqí ho. 
ROM.15.3	Kyúṉki Masíh ne bhí apní ḳhushí nahíṉ kí, balki yúṉ likhá hai, ki Tere laʻn taʻn karnewáloṉ ke laʻn taʻn mujh par á paṛe. 
ROM.15.4	Kyúṉki jitní báteṉ pahle likhí gayíṉ, wuh hamárí taʻlím ke liye likhí gayíṉ, táki sabr se aur kitáb i muqaddas kí tasallí se ummed rakkheṉ. 
ROM.15.5	Aur Ḳhudá, sabr aur tasallí ká chashma, tum ko yih taufíq de, ki Masíh Yisúʻ ke mutábiq ápas meṉ yakdil raho; 
ROM.15.6	táki tum yakdil aur yakzabán hokar hamáre Ḳhudáwand Yisúʻ Masíh ke Ḳhudá aur Báp kí baṛáí karo. 
ROM.15.7	Pas jis tarah Masíh ne Ḳhudá ke jalál ke liye tum ko apne sáth shámil kar liyá hai, usí tarah tum bhí ek dúsre ko shámil kar lo. 
ROM.15.8	Maiṉ kahtá húṉ ki Masíh Ḳhudá kí sachcháí sábit karne ke liye maḳhtúnoṉ ká ḳhádim baná, táki un waʻdoṉ ko púrá kare, jo bápdádá se kiye gaye the, 
ROM.15.9	aur gairqaumeṉ bhí rahm ke sabab Ḳhudá ki baṛáí kareṉ; chunáṉchi likhá hai ki,
ROM.15.9	Is wáste maiṉ gairqaumoṉ meṉ terá iqrár karúṉgá,
ROM.15.9	Aur tere nám ke gít gáúṉgá.
ROM.15.10	Aur phir wuh kahtá hai, ki
ROM.15.10	Ai gairqaumo, us kí ummat ke sáth ḳhushí karo;
ROM.15.11	Phir yih, ki
ROM.15.11	Ai sárí gairqaumo, Ḳhudáwand kí hamd karo;
ROM.15.11	Aur sárí ummateṉ us kí sitáish kareṉ.
ROM.15.12	Aur Yashaʻyáh bhí kahtá hai, ki
ROM.15.12	Yishai kí jaṛ záhir hogí,
ROM.15.12	Yaʻní wuh shaḳhs jo gairqaumoṉ par hukúmat karne ko uṭhegá;
ROM.15.12	Usí se gairqaumeṉ ummed rakkheṉgí.
ROM.15.13	Pas Ḳhudá, jo ummed ká chashma hai, tumheṉ ímán rakhne ke báʻis sárí khushí aur itmínán se maʻmúr kare, táki Rúhuʼl Quds kí qudrat se tumhárí ummed ziyáda hotí jáe.
ROM.15.14	Aur ai mere bháiyo, maiṉ ḳhud bhí tumhárí nisbat yaqín rakhtá húṉ, ki tum áp nekí se maʻmúr, aur tamám maʻrifat se bhare húe ho, aur ek dúsre ko nasíhat bhí kar sakte ho. 
ROM.15.15	Táham maiṉ ne baʻz jagah ziyáda dilerí ke sáth yád diláne ke taur par is liye tum ko likhá, ki mujh ko Ḳhudá kí taraf se gairqaumoṉ ke liye Masíh Yisúʻ ke ḳhádim hone kí taufíq milí hai; 
ROM.15.16	ki maiṉ Ḳhudá kí ḳhushḳhabarí kí ḳhidmat káhin kí tarah anjám dúṉ, táki gairqaumeṉ, nazr ke taur par Rúhuʼl Quds se muqaddas bankar, maqbúl ho jáeṉ. 
ROM.15.17	Pas maiṉ un bátoṉ meṉ jo Ḳhudá se mutaʻalliq haiṉ, Masíh Yisúʻ ke báʻis faḳhr kar saktá húṉ. 
ROM.15.18	Kyúṉki mujhe âur kisí bát ke zikr karne kí jurʼat nahíṉ, siwá un bátoṉ ke jo Masíh ne gairqaumoṉ ke tábiʻ karne ke liye, qaul aur fiʻl se, nishánoṉ aur muʻjizoṉ kí táqat se, aur Rúhuʼl Quds kí qudrat se merí wisátat kíṉ; 
ROM.15.19	yaháṉ tak ki maiṉ ne Yarúshalem se lekar chároṉ taraf Illurikum tak Masíh kí ḳhushḳhabarí kí púrí púrí manádí kí; 
ROM.15.20	aur maiṉ ne yihí hausala rakkhá, ki jaháṉ Masíh ká nám nahíṉ liyá gayá, waháṉ ḳhushḳhabarí sunáúṉ, táki dúsre kí bunyád par ʻimárat na uṭháúṉ; 
ROM.15.21	balki jaisá likhá hai, waisá hí ho, ki
ROM.15.21	Jin ko us kí ḳhabar nahíṉ pahuṉchí, wuh dekheṉge;
ROM.15.21	Aur jinhoṉ ne nahíṉ suná, wuh samjheṉge.
ROM.15.22	Isí liye maiṉ tumháre pás áne se bár bár ruká rahá: 
ROM.15.23	magar chúṉki mujh ko ab in mulkoṉ meṉ jagah báqí nahíṉ rahí, aur bahut barasoṉ se tumháre pás áne ká mushtáq bhí húṉ, 
ROM.15.24	is liye jab Isfániya ko jáúṉgá, to tumháre pás hotá húá jáúṉgá; kyúṉki mujhe ummed hai ki us safar meṉ tum se milúṉgá, aur jab tumhárí suhbat se kisí qadr merá jí bhar jáegá, to tum mujhe us taraf rawána kar doge. 
ROM.15.25	Lekin biʼlfiʻl to muqaddasoṉ kí ḳhidmat karne ke liye Yarúshalem ko játá húṉ. 
ROM.15.26	Kyúṉki Makiduniya aur Aḳhaya ke log Yarúshalem ke garíb muqaddasoṉ ke liye kuchh chanda karne ko razámand húe. 
ROM.15.27	Kiyá to razámandí se, magar wuh un ke qarzdár bhí haiṉ. Kyúṉki jab gairqaumeṉ rúhání bátoṉ meṉ un kí sharík húí haiṉ, to lázim hai ki jismání bátoṉ meṉ un kí ḳhidmat kareṉ. 
ROM.15.28	Pas maiṉ is ḳhidmat ko púrá karke, aur jo kuchh hásil húá, un ko sauṉpkar, tumháre pás hotá húá Isfániya ko jáúṉgá. 
ROM.15.29	Aur maiṉ jántá húṉ ki jab tumháre pás áúṉgá, to Masíh kí kámil barakat lekar áúṉgá.
ROM.15.30	Aur ai bháiyo, maiṉ Yisúʻ Masíh ká jo hamárá Ḳhudáwand haí wásta dekar, aur Rúh kí mahabbat ko yád dílákar, tum se iltimás kartá húṉ, ki mere liye Ḳhudá se duʻáeṉ máṉgne meṉ mere sáth milkar jánfishání karo, 
ROM.15.31	ki maiṉ Yahúdiya ke náfarmánoṉ se bachá rahúṉ, aur merí wuh ḳhidmat jo Yarúshalem ke liye hai muqaddasoṉ ko pasand áe, 
ROM.15.32	aur Ḳhudá kí marzí se tumháre pás ḳhushí ke sáth ákar, tumháre sáth árám páúṉ. 
ROM.15.33	Ḳhudá, jo itmínán ká chashma hai, tum sab ke sáth rahe. Ámín.
ROM.16.1	Maiṉ tum se Fíbe kí, jo hamárí bahin, aur Kinḳhríya kí kalísiyá kí ḳhádima hai, sifárish kartá húṉ, 
ROM.16.2	ki tum use Ḳhudáwand meṉ qubúl karo, jaisá muqaddasoṉ ko cháhiye; aur jis kám meṉ wuh tumhárí muhtáj ho, us kí madad karo, kyúṉki wuh bhí bahutoṉ kí madadgár rahí hai, balki merí bhí.
ROM.16.3	Priska aur Akwila se merá salám kaho; wuh Masíh Yisúʻ meṉ mere hamḳhidmat haiṉ. 
ROM.16.4	Unhoṉ ne merí ján ke liye apná sir de rakkhá thá; aur sirf maiṉ hí nahíṉ, balki gairqaumoṉ kí sárí kalísiyáeṉ bhí un kí shukrguzár haiṉ. 
ROM.16.5	Aur us kalísiyá se bhí salám kaho jo un ke ghar meṉ hai. Mere piyáre Ipainitus se salám kaho, jo Masíh ke liye Ásiya ká pahlá phal hai. 
ROM.16.6	Maryam se salám kaho, jis ne tumháre wáste bahut mihnat kí. 
ROM.16.7	Andruníkus aur Yúniyás se salám kaho: wuh mere rishtadár haiṉ, aur mere sáth qaid húe the, aur rasúloṉ meṉ námwar haiṉ, aur mujh se pahle Masíh meṉ shámil húe. 
ROM.16.8	Ampliyátus se salám kaho, jo Ḳhudáwand meṉ merá piyárá hai. 
ROM.16.9	Urbánus se, jo Masíh meṉ hamárá hamḳhidmat hai, aur mere piyáre Istaḳhus se salám kaho. 
ROM.16.10	Apilles se salám kaho, jo Masíh meṉ maqbúl hai. Aristubúlus ke gharwáloṉ se salám kaho. 
ROM.16.11	Mere rishtadár Herodiyon se salám kaho. Narkissus ke un gharwáloṉ se salám kaho jo Ḳhudáwand meṉ haiṉ. 
ROM.16.12	Trúfaina aur Trúfosa se salám kaho, jo Ḳhudáwand meṉ mihnat kartí haiṉ. Piyárí Pirsis se salám kaho, jis ne Ḳhudáwand meṉ bahut mihnat kí. 
ROM.16.13	Rúfus jo Ḳhudáwand meṉ barguzída hai, aur us kí máṉ jo merí bhí máṉ hai, donoṉ se salám kaho. 
ROM.16.14	Asunkritus, aur Fligon, aur Hirmes, aur Patrubás, aur Hirmás, aur un bháiyoṉ se jo un ke sáth haiṉ salám kaho. 
ROM.16.15	Filulugus, aur Yúliya, aur Neryús, aur us kí bahin, aur Ulumpás, aur sáre muqaddasoṉ se jo un ke sáth haiṉ salám kaho. 
ROM.16.16	Ápas meṉ pák bosa lekar ek dúsre ko salám karo. Masíh kí sárí kalísiyáeṉ tumheṉ salám kahtí haiṉ.
ROM.16.17	Ab ai bháiyo, maiṉ tum se iltimás kartá húṉ, ki jo log us taʻlím ke barḳhiláf jo tum ne páí, phúṭ paṛne aur ṭhokar kháne ke báʻis haiṉ, un ko táṛ liyá karo, aur un se kanára kiyá karo. 
ROM.16.18	Kyúṉki aise log hamáre Ḳhudáwand Masíh kí nahíṉ, balki apne peṭ kí ḳhidmat karte haiṉ; aur chikní chupṛí bátoṉ se sádadiloṉ ko bahkáte haiṉ. 
ROM.16.19	Kyúṉki tumhárí farmánbardárí sab meṉ mashhúr ho gayí hai. Is liye maiṉ tumháre báre meṉ ḳhush húṉ: lekin yih cháhtá húṉ, ki tum nekí ke iʻtibár se dáná ban jáo, aur badí ke iʻtibár se bhole bane raho. 
ROM.16.20	Aur Ḳhudá, jo itmínán ká chashma hai, Shaitán ko tumháre páṉwoṉ se jald kuchalwá degá.
ROM.16.20	Hamáre Ḳhudáwand Yisúʻ Masíh ká fazl tum par hotá rahe.
ROM.16.21	Merá hamḳhidmat Tímuthiyus aur mere rishtadár Lúkiyus, aur Yáson, aur Sosipatrus tumheṉ salám kahte haiṉ. 
ROM.16.22	Is ḳhatt ká kátib Tirtiyus tum ko Ḳhudáwand meṉ salám kahtá hai. 
ROM.16.23	Gayus, merá aur sárí kalísiyá ká mihmándár, tumheṉ salám kahtá hai. Irástus shahr ká ḳhazánchí, aur bhái Kwártus tum ko salám kahte haiṉ. [
ROM.16.24	Hamáre Ḳhudáwand Yisúʻ Masíh ká fazl tum sab ke sáth ho. Ámin.]
ROM.16.25	Ab Ḳhudá jo tum ko merí ḳhushḳhabarí, yaʻní Yisúʻ Masíh kí manádí ke muwáfiq, mazbút kar saktá hai, us bhed ke mukáshafe ke bamújib jo azal se poshída rahá, 
ROM.16.26	magar is waqt záhir hokar, Ḳhudá e azalí ke hukm ke mutábiq nabíoṉ kí kitáboṉ ke zaríʻe se sab qaumoṉ ko batáyá gayá, táki wuh ímán ke tábiʻ ho jáeṉ; 
ROM.16.27	usí wáhid hakím Ḳhudá kí, Yisúʻ Masíh ke wasíle se, abad tak tamjíd hotí rahe. Ámín.
1CO.1.1	Paulus kí taraf se, jo Ḳhudá kí marzí se Yisúʻ Masíh ká rasúl hone ke liye buláyá gayá, aur bháí Sosthines kí taraf se, 
1CO.1.2	Ḳhudá kí us kalísiyá ke nám jo Kurinthus meṉ hai, yaʻní un ke nám jo Masíh Yisúʻ meṉ pák kiye gaye, aur muqaddas log hone ke liye buláe gaye haiṉ, aur un sab ke nám bhí jo har jagah hamáre aur apne Ḳhudáwand Yisúʻ Masíh ká nám lete haiṉ. 
1CO.1.3	Hamáre Báp Ḳhudá, aur Ḳhudáwand Yisú Masíh kí taraf sé tumheṉ fazl aur itmínán hásil hotá rahe.
1CO.1.4	Maiṉ tumháre báre meṉ Ḳhudá ke us fazl ke báʻis jo Masíh Yisúʻ meṉ tum par húá, hamesha apne Ḳhudá ká shukr kartá húṉ, 
1CO.1.5	ki tum us meṉ hokar sab bátoṉ meṉ, kalám aur ʻilm kí har tarah kí daulat se daulatmand ho gaye ho; 
1CO.1.6	chunáṉchi Masíh kí gawáhí tum meṉ qáim húí: 
1CO.1.7	yaháṉ tak ki tum kisí niʻmat meṉ kam nahíṉ; aur hamáre Ḳhudáwand Yisúʻ Masíh ke zuhúr ke muntazir ho, 
1CO.1.8	jo tum ko áḳhir tak qáim bhí rakkhegá, táki tum hamáre Ḳhudáwand Yisúʻ Masíh ke din beilzám ṭhahro. 
1CO.1.9	Ḳhudá sachchá hai, jis ne tumheṉ apne Beṭe hamáre Ḳhudáwand Yisúʻ Masíh kí shirákat ke liye buláyá hai.
1CO.1.10	Ab, ai bháiyo, maiṉ Yisúʻ Masíh, jo hamárá Ḳhudáwand hai, us ke nám ke wasíle tum se iltimás kartá húṉ, ki sab ek hí bát kaho, aur tum meṉ tafriqe na hoṉ; balki báham yakdil aur yakráe hokar kámil bane raho. 
1CO.1.11	Kyúṉki, ai bháiyo, tumhárí nisbat mujhe Ḳhloe ke gharwáloṉ se maʻlúm húá, ki tum meṉ jhagṛe ho rahe haiṉ. 
1CO.1.12	Merá yih matlab hai, ki tum meṉ se koí to apne áp ko Paulus ká kahtá hai, koí Apullos ká, koí Kefá ká, koí Masíh ká. 
1CO.1.13	Kyá Masíh baṭ gayá? Kyá Paulus tumhárí ḳhátir salíb diyá gayá? Yá tum ne Paulus ke nám par baptisma liyá? 
1CO.1.14	Ḳhudá ká shukr kartá húṉ, ki Krispus aur Gayus ke siwá maiṉ ne tum meṉ se kisí ko baptisma nahíṉ diyá; 
1CO.1.15	táki koí yih na kahe, ki tum ne mere nám par baptisma liyá. 
1CO.1.16	Háṉ, Stifanás ke ḳhándán ko bhí maiṉ ne baptisma diyá: báqí nahíṉ jántá, ki maiṉ ne kisí âur ko baptisma diyá ho. 
1CO.1.17	Kyúṉki Masíh ne mujhe baptisma dene ko nahíṉ bhejá, balki ḳhushḳhabarí sunáne ko: aur wuh bhí kalám kí hikmat se nahíṉ, táki Masíh kí salíb betásír na ho.
1CO.1.18	Kyúṉki salíb ká paigám halák honewáloṉ ke nazdík to bewuqúfí hai, magar ham naját pánewáloṉ ke nazdík Ḳhudá kí qudrat hai. 
1CO.1.19	Kyúṉki likhá hai, ki
1CO.1.19	Maiṉ hakímoṉ kí hikmat ko nest,
1CO.1.19	Aur ʻaqlmandoṉ kí ʻaql ko radd karúṉgá.
1CO.1.20	Kaháṉ ká hakím? kaháṉ ká faqíh? kaháṉ ká is jahán ká bahs karnewálá? kyá Ḳhudá ne dunyá kí hikmat ko bewuqúfí nahíṉ ṭhahráyá? 
1CO.1.21	Is liye ki jab Ḳhudá kí hikmat ke mutábiq dunyá ne apní hikmat se Ḳhudá ko na jáná, to Ḳhudá ko yih pasand áyá, ki is manádí kí bewuqúfí ke wasíle se ímán lánewáloṉ ko naját de. 
1CO.1.22	Chunáṉchi Yahúdí nishán cháhte haiṉ, aur Yúnání hikmat talásh karte haiṉ; 
1CO.1.23	magar ham us Masíh i maslúb kí manádí karte haiṉ, jo Yahúdíoṉ ke nazdík ṭhokar, aur gairqaumoṉ ke nazdík bewuqúfí hai; 
1CO.1.24	lekin jo buláe húe haiṉ, Yahúdí hoṉ, yá Yúnání, un ke nazdík Masíh Ḳhudá kí qudrat, aur Ḳhudá kí hikmat hai. 
1CO.1.25	Kyúṉki Ḳhudá kí bewuqúfí ádmíoṉ kí hikmat se ziyáda hikmatwálí hai, aur Ḳhudá kí kamzorí ádmíon ke zor se ziyáda zoráwar hai. 
1CO.1.26	Ai bháiyo, apne buláe jáne par to nigáh karo, ki jism ke liház se bahut se hakím, bahut se iḳhtiyárwále, bahut se ashráf nahíṉ buláe gaye: 
1CO.1.27	balki Ḳhudá ne dunyá ke bewuqúfoṉ ko chun liyá, ki hakímoṉ ko sharminda kare; aur Ḳhudá ne dunyá ke kamzoroṉ ko chun liyá, ki zoráwaroṉ ko sharminda kare; 
1CO.1.28	aur Ḳhudá ne dunyá ke kamínoṉ aur haqíroṉ ko, balki bewujúdoṉ ko chun liyá ki maujúdoṉ ko nest kare, 
1CO.1.29	táki koí bashar Ḳhudá ke sámne faḳhr na kare. 
1CO.1.30	Lekin tum us kí taraf se Masíh Yisúʻ meṉ ho, jo hamáre liye Ḳhudá kí taraf se hikmat ṭhahrá, yaʻní rástbází, aur pákízagí, aur maḳhlasí: 
1CO.1.31	táki jaisá likhá hai, waisá hí ho, ki Jo faḳhr kare, wuh Ḳhudáwand par faḳhr kare.
1CO.2.1	Aur ai bháiyo, jab maiṉ tumháre pás áyá aur tum meṉ Ḳhudá ke bhed kí manádí karne lagá, to aʻlá darje kí taqrír yá hikmat ke sáth nahíṉ áyá. 
1CO.2.2	Kyúṉki maiṉ ne yih iráda kar liyá thá, ki tumháre darmiyán Yisúʻ Masíh, balki Masíh i maslúb ke siwá, âur kuchh na jánúṉgá. 
1CO.2.3	Aur maiṉ kamzorí, aur ḳhauf, aur bahut thartharáne kí hálat meṉ tumháre pás rahá. 
1CO.2.4	Aur merí taqrír aur merí manádí meṉ hikmat kí lubhánewálí báteṉ na thíṉ, balki wuh Rúh aur qudrat se sábit hotí thí: 
1CO.2.5	táki tumhárá ímán insánoṉ kí hikmat par nahíṉ, balki Ḳhudá kí qudrat par mauqúf ho.
1CO.2.6	Phir bhí kámiloṉ meṉ ham hikmat kí báteṉ kahte haíṉ: lekin is jahán kí, aur is jahán ke nest honewále sardároṉ kí hikmat nahíṉ: 
1CO.2.7	balki ham Ḳhudá kí wuh poshída hikmat bhed ke taur par bayán karte haiṉ, jo Ḳhudá ne jahán ke shurúʻ se peshtar hamáre jalál ke wáste muqarrar kí thí: 
1CO.2.8	jise is jahán ke sardároṉ meṉ se kisí ne na samjhá; kyúṉki agar samajhte, to jalál ke Ḳhudáwand ko salíb na dete: 
1CO.2.9	balki jaisá likhá hai, waisá hí húá, ki
1CO.2.9	Jo chízeṉ na áṉkhoṉ ne dekhíṉ, na kánoṉ ne suníṉ,
1CO.2.9	Na ádmí ke dil meṉ áíṉ,
1CO.2.9	Wuh sab Ḳhudá ne apne mahabbat rakhnewáloṉ ke liye taiyár kar díṉ
1CO.2.10	Lekin ham par Ḳhudá ne un ko Rúh ke wasíle se záhir kiyá: kyúṉki Rúh sárí báteṉ, balki Ḳhudá kí tah kí báteṉ bhí daryáft kar letí hai. 
1CO.2.11	Kyúṉki insánoṉ meṉ se kaun kisí insán kí báteṉ jántá hai, siwá insán kí apní rúh ke jo us meṉ hai? Isí tarah Ḳhudá kí Rúh ke siwá, koí Ḳhudá kí báteṉ nahíṉ jántá. 
1CO.2.12	Magar ham ne na dunyá kí rúh, balki wuh rúh páí, jo Ḳhudá kí taraf se hai; táki un bátoṉ ko jáneṉ, jo Ḳhudá ne hameṉ ʻináyat kí haiṉ. 
1CO.2.13	Aur ham ín bátoṉ ko un alfáz meṉ nahíṉ bayán karte, jo insání hikmat ne ham ko sikháe hoṉ, balki un alfáz meṉ, jo Rúh ne sikháe haiṉ; aur rúhání bátoṉ ká rúhání bátoṉ se muqábala karte haiṉ. 
1CO.2.14	Magar nafsání ádmí Ḳhudá kí Rúh kí báteṉ qubúl nahíṉ kartá, kyúṉki wuh us ke nazdík bewuqúfí kí báteṉ haiṉ; aur na wuh unheṉ samajh saktá hai, kyúṉki wuh rúhání taur par parkhí játí haiṉ. 
1CO.2.15	Lekin rúhání shaḳhs sab bátoṉ ko parakh letá hai, magar ḳhud kisí se parkhá nahíṉ játá. 
1CO.2.16	Ḳhudáwand kí ʻaql ko kis ne jáná, ki us ko taʻlím de sake? magar ham meṉ Masíh kí ʻaql hai.
1CO.3.1	Aur ai bháiyo, maiṉ tum se is tarah kalám na kar saká, jis tarah rúháníoṉ se, balki jaise jismáníoṉ se, aur un se jo Masíh meṉ bachche haiṉ. 
1CO.3.2	Maiṉ ne tumheṉ dúdh piláyá, aur kháná na khiláyá; kyúṉki tum ko us kí bardásht na thí: balki ab bhí bardásht nahíṉ; 
1CO.3.3	kyúṉki abhí tak jismání ho: is liye ki jab tum meṉ hasad aur jhagṛá hai, to kyá tum jismání na húe, aur ínsání taríq par na chale? 
1CO.3.4	Is liye ki jab ek kahtá hai, Maiṉ Paulus ká húṉ, aur dúsrá kahtá hai, ki Maiṉ Apullos ká húṉ, to kyá tum insán na húe? 
1CO.3.5	Apullos kyá chíz hai? aur Paulus kyá? Ḳhádim, jin ke wasíle se tum ímán láe; aur har ek kí wuh haisíyat hai, jo Ḳhudáwand ne use baḳhshí. 
1CO.3.6	Maiṉ ne daraḳht lagáyá, aur Apullos ne pání diyá; magar baṛháyá Ḳhudá ne. 
1CO.3.7	Pas na lagánewálá kuchh chíz hai, na pání denewálá; magar Ḳhudá jo baṛhánewálá hai. 
1CO.3.8	Lagánewálá aur pání denewálá donoṉ ek haiṉ: lekin har ek apná ajr apní mihnat ke muwáfiq páegá. 
1CO.3.9	Kyúṉki ham Ḳhudá ke sáth kám karnewále haiṉ: tum Ḳhudá kí kheti aur Ḳhudá kí ʻimárat ho.
1CO.3.10	Maiṉ ne us taufíq ke muwáfiq, jo Ḳhudá ne mujhe baḳhshí, dáná miʻmár kí tarah neo rakkhí, aur dúsrá us par ʻimárat uṭhátá hai. Pas har ek ḳhabardár rahe, ki wuh kaisí ʻimárat uṭhátá hai. 
1CO.3.11	Kyúṉki siwá us neo ke jo paṛí húí hai, aur wuh Yisúʻ Masíh hai, koí shaḳhs dusrí nahíṉ rakh saktá. 
1CO.3.12	Aur agar koí us neo par soná, yá chándí, yá beshqímat pattharoṉ, yá lakṛí, yá ghás, yá bhúse ká raddá rakkhe, 
1CO.3.13	to us ká kám záhir ho jáegá; kyúṉki jo din ág ke sáth záhir hogá, wuh us kám ko batá degá; aur wuh ág ḳhud har ek ká kám ázmá legí, ki kaisá hai. 
1CO.3.14	Jis ká kám us par baná húá báqí rahegá, wuh ajr páegá. 
1CO.3.15	Aur jis ká kám jal jáegá, wuh nuqsán uṭháegá; lekin ḳhud bach jáegá, magar jalte jalte.
1CO.3.16	Kyá tum nahíṉ jánte, ki tum Ḳhudá ká maqdis ho, aur Ḳhudá kí Rúh tum meṉ basí húí hai? 
1CO.3.17	Agar koí Ḳhudá ke maqdis ko barbád karegá, Ḳhudá us ko barbád karegá; kyúṉki Ḳhudá ká maqdis pák hai, aur wuh tum ho.
1CO.3.18	Koí apne áp ko fareb na de. Agar koí tum meṉ apne áp ko is jahán meṉ hakím samjhe, to bewuqúf bane, táki hakím ho jáe. 
1CO.3.19	Kyúṉki dunyá kí hikmat Ḳhudá ke nazdík bewuqúfí hai. Chunáṉchi likhá hai, ki Wuh hakímoṉ ko un hí kí chálákí meṉ phaṉsá detá hai; 
1CO.3.20	aur yih bhí, ki Ḳhudáwand hakímoṉ ke ḳhayáloṉ ko jántá hai, ki bátil haiṉ. 
1CO.3.21	Pas ádmíoṉ par koí faḳhr na kare. Kyúṉki sarí chízeṉ tumhárí haiṉ; 
1CO.3.22	ḳhwáh Paulus ho, ḳhwáh Apullos, ḳhwáh Kefá, ḳhwáh dunyá, ḳhwáh zindagí, ḳhwáh maut, ḳhwáh hál kí chízeṉ, ḳhwáh istiqbál kí; 
1CO.3.23	sab tumhárí haiṉ; aur tum Masíh ke ho; aur Masíh Ḳhudá ká hai.
1CO.4.1	Ádmí ham ko Masíh ká ḳhádim, aur Ḳhudá ke bhedoṉ ká muḳhtár samjhe. 
1CO.4.2	Aur yaháṉ muḳhtár meṉ yih bát dekhí játí hai, ki diyánatdár nikle. 
1CO.4.3	Lekin mere nazdík yih niháyat ḳhafíf bát hai, ki tum yá koí insání ʻadálat mujhe parkhe, balki maiṉ ḳhud bhí apne áp ko nahíṉ parakhtá. 
1CO.4.4	Kyúṉki merá dil to mujhe malámat nahíṉ kartá; magar is se maiṉ rástbáz nahíṉ ṭhahrtá: balki merá parakhnewálá Ḳhudáwand hai. 
1CO.4.5	Pas jab tak Ḳhudáwand na áe, waqt se pahle kisí bát ká faisala na karo; wuhí táríkí kí poshída báteṉ raushan kar degá, aur diloṉ ke mansúbe záhir kar degá; aur us waqt har ek kí taʻríf Ḳhudá kí taraf se hogí.
1CO.4.6	Aur ai bháiyo, maiṉ ne in bátoṉ meṉ tumhárí ḳhátir apná aur Apullos ká zikr misál ke taur par kiyá hai, táki tum hamáre wasíle se yih síkho, ki likhe húe se tajáwuz na karo; aur ek kí táíd meṉ dúsre ke barḳhiláf sheḳhí na máro. 
1CO.4.7	Tujh meṉ aur dúsre meṉ kaun farq kartá hai? aur tere pás kaun sí aisí chíz hai, jo tú ne dúsre se nahíṉ páí? aur jab tú ne dúsre se páí, to faḳhr kyúṉ kartá hai, ki goyá nahíṉ páí? 
1CO.4.8	Tum to pahle hí se ásúda ho, aur pahle hí se daulatmand ho, aur tum ne hamáre bagair bádsháhí kí: aur kásh ki tum bádsháhí karte, táki ham bhí tumháre sáth bádsháhí karte! 
1CO.4.9	Merí dánist meṉ Ḳhudá ne ham rasúloṉ ko sab se adná ṭhahrákar un logoṉ kí tarah pesh kiyá hai jin ke qatl ká hukm ho chuká ho; kyúṉki ham dunyá, aur firishtoṉ, aur ádmíoṉ ke liye ek tamásha ṭhahre. 
1CO.4.10	Ham Masíh kí ḳhátir bewuqúf haiṉ, magar tum Masíh meṉ ʻaqlmand ho; ham kamzor haiṉ, aur tum zoráwar; tum ʻizzatdár ho, aur ham beʻizzat. 
1CO.4.11	Ham is waqt tak bhúke, piyáse, naṉge haiṉ; aur mukke kháte, aur áwára phirte haiṉ; 
1CO.4.12	aur apne háthoṉ se kám karke mashaqqat uṭháte haiṉ: log burá kahte haiṉ, ham duʻá dete haiṉ; wuh satáte haiṉ, ham sahte haiṉ; 
1CO.4.13	wuh badnám karte haiṉ, ham minnat samájat karte haiṉ: ham áj tak dunyá ke kúṛe aur sárí chízoṉ kí jhaṛan kí mánind rahe.
1CO.4.14	Maiṉ tumheṉ sharminda karne ke liye yih báteṉ nahíṉ likhtá, balki apne piyáre farzand jánkar tum ko nasíhat kartá húṉ. 
1CO.4.15	Kyúṉki agar Masíh meṉ tumháre ustád das hazár bhí hote, táham tumháre báp bahut se nahíṉ: is liye kí maiṉ hí Injíl ke wasíle se Masíh Yisúʻ meṉ tumhárá báp baná. 
1CO.4.16	Pas maiṉ tumhárí minnat kartá húṉ, ki merí mánind bano. 
1CO.4.17	Isí wáste maiṉ ne Tímuthiyus ko tumháre pás bhejá; wuh Ḳhudáwand meṉ merá piyárá aur diyánatdár farzand hai; aur mere un taríqoṉ ko jo Masíh meṉ haiṉ tumheṉ yád diláegá, jis tarah maiṉ har jagah har kalísiyá meṉ taʻlím detá húṉ. 
1CO.4.18	Baʻz aisí sheḳhí márte haiṉ, ki goyá maiṉ tumháre pás áne hí ká nahíṉ. 
1CO.4.19	Lekin Ḳhudáwand ne cháhá, to maiṉ tumháre pás jald áúṉgá, aur sheḳhíbázoṉ kí bátoṉ ko nahíṉ, balki un kí qudrat ko maʻlúm karúṉgá. 
1CO.4.20	Kyúṉki Ḳhudá kí bádsháhat bátoṉ par nahíṉ, balki qudrat par mauqúf hai. 
1CO.4.21	Tum kyá cháhte ho? ki maiṉ lakṛí lekar tumháre pás áúṉ, yá mahabbat aur narmmizájí se?
1CO.5.1	Yaháṉ tak sunne meṉ áyá hai, ki tum meṉ harámkárí hotí hai, balki aisí harámkárí, jo gairqaumoṉ meṉ bhí nahíṉ hotí; chunáṉchi tum meṉ se ek shaḳhs apne báp kí bíwí ko rakhtá hai. 
1CO.5.2	Aur tum afsos to karte nahíṉ, táki jis ne yih kám kiyá, wuh tum meṉ se nikálá jáe; balki sheḳhíáṉ marte ho. 
1CO.5.3	Lekin maiṉ, go jism ke iʻtibár se maujúd na thá, magar rúh ke iʻtibár se házir hokar, goyá bahálat i maujúdagí, aisá karnewále par yih hukm de chuká húṉ, 
1CO.5.4	ki jab tum aur merí rúh hamáre Ḳhudáwand Yisúʻ kí qudrat ke sáth jamaʻ ho, to aisá shaḳhs, hamáre Ḳhudáwand Yisúʻ ke nám se, 
1CO.5.5	jism kí haláḳat ke liye Shaitán ke hawále kiyá jáe táki us kí rúh Ḳhudáwand Yisúʻ ke din naját páe. 
1CO.5.6	Tumhárá faḳhr karná ḳhúb nahíṉ. Kyá nahíṉ jánte, ki thoṛá sá ḳhamír sáre guṉdhe húe áṭe ko ḳhamír kar detá hai? 
1CO.5.7	Puráná ḳhamír nikálkar apne áp ko pák kar lo, táki táza guṉdhá húá áṭá ban jáo; chunáṉchi tum beḳhamír ho. Kyúṉki hamárá bhí Fasah, yaʻní Masíh, qurbán húá: 
1CO.5.8	pas áo, ham ʻíd kareṉ, na puráne ḳhamír se, aur na badí aur sharárat ke ḳhamír se, balki sáfdilí aur sachcháí kí beḳhamír roṭí se.
1CO.5.9	Maiṉ ne apne ḳhatt meṉ tum ko yih likhá thá, ki harámkároṉ se suhbat na rakhná. 
1CO.5.10	Yih to nahíṉ ki biʼlkull dunyá ke harámkároṉ, yá lálchíoṉ, yá zálimoṉ, yá butparastoṉ se milná hí nahíṉ; kyúṉki is súrat meṉ to tum ko dunyá hí se nikal jáná paṛtá: 
1CO.5.11	lekin maiṉ ne tum ko darhaqíqat yih likhá thá, ki agar koí bháí kahlákar harámkár, yá lálchí, yá butparast, yá gálí denewálá, yá sharábí, yá zálim ho; to us se suhbat na rakkho, balki aise ke sáth kháná tak na kháná; 
1CO.5.12	kyúṉki mujhe báharwáloṉ par hukm karne se kyá wásta? Kyá aisá nahíṉ hai ki tum to andarwáloṉ par hukm karte ho, 
1CO.5.13	magar báharwáloṉ par Ḳhudá hukm kartá hai? Pas us sharír ádmí ko apne darmiyán meṉ se nikál do.
1CO.6.1	Kyá tum meṉ se kisí ko yih jurʼat hai, ki jab dúsre ke sáth muqaddama ho, to faisale ke liye bedínoṉ ke pás jáe, aur muqaddasoṉ ke pás na jáe? 
1CO.6.2	Kyá tum nahíṉ jánte, ki muqaddas log dunyá ká insáf kareṉge? Pas jab tum ko dunyá ká insáf karná hai, to kyá chhoṭe se chhoṭe jhagṛoṉ ke bhí faisal karne ke láiq nahíṉ? 
1CO.6.3	Kyá tum nahíṉ jánte, ki ham firishtoṉ ká insáf kareṉge? To kyá ham dunyawí muʻamale faisal na kareṉ? 
1CO.6.4	Pas agar tum meṉ dunyawí muqaddame hoṉ, to kyá un ko munsif muqarrar karoge jo kalísiyá meṉ haqír samjhe játe haiṉ? 
1CO.6.5	Maiṉ tumheṉ sharminda karne ke liye yih kahtá húṉ. Kyá wáqaʻí tum meṉ ek bhí dáná nahíṉ miltá, jo apne bháiyoṉ ká faisala kar sake? 
1CO.6.6	balki bháí bháiyoṉ meṉ muqaddama hotá hai, aur wuh bhí bedínoṉ ke áge. 
1CO.6.7	Lekin darasl tum meṉ baṛá nuqs yih hai, ki ápas meṉ muqaddamabází karte ho. Zulm uṭháná kyúṉ nahíṉ bihtar jánte? apná nuqsán kyúṉ nahíṉ qubúl karte? 
1CO.6.8	Balki tum hí zulm karte, aur nuqsán pahuṉcháte ho, aur wuh bhí bháiyoṉ ko. 
1CO.6.9	Kyá tum nahín jánte, ki badkár Ḳhudá kí bádsháhat ke wáris na hoṉge? Fareb na kháo; na harámkár Ḳhudá kí bádsháhat ke wáris hoṉge, na butparast, na zinákár, na ʻaiyásh, na lauṉdebáz, 
1CO.6.10	na chor, na lálchí, na sharábí, na gáliyáṉ baknewále, na zálim. 
1CO.6.11	Aur baʻz tum meṉ aise hí the bhí; magar tum Ḳhudáwand Yisúʻ Masíh ke nám se, aur hamáre Ḳhudá kí Rúh se dhul gaye, aur pák húe, aur rástbáz bhí ṭhahre.
1CO.6.12	Sab chízeṉ mere liye rawá to haiṉ; magar sab chízeṉ mufíd nahíṉ. Sab chizeṉ mere liye rawá to haiṉ; lekin maiṉ kisí chíz ká páband na húṉgá. 
1CO.6.13	Kháne peṭ ke liye haiṉ, aur peṭ khánoṉ ke liye: lekin Ḳhudá us ko aur in ko nest karegá. Magar badan harámkárí ke liye nahíṉ, balki Ḳhudáwand ke liye hai, aur Ḳhudáwand badan ke liye: 
1CO.6.14	aur Ḳhudá ne Ḳhudáwand ko bhí jiláyá, aur ham ko bhí apní qudrat se jiláegá. 
1CO.6.15	Kyá tum nahíṉ jánte, ki tumháre badan Masíh ke aʻzá haiṉ? pas kyá maiṉ Masíh ke aʻzá lekár kasbí ke aʻzá banáúṉ? Hargiz nahíṉ! 
1CO.6.16	Kyá nahíṉ jánte, ki jo koí kasbí se suhbat kartá hai, wuh us ke sáth ek tan hotá hai? kyúṉki wuh farmátá hai, ki Wuh donoṉ ek tan hoṉge. 
1CO.6.17	Aur jo Ḳhudáwand kí suhbat meṉ rahtá hai, wuh us ke sáth ek rúh hotá hai. 
1CO.6.18	Harámkári se bhágo. Jitne gunáh ádmí kartá hai, wuh badan se báhar haiṉ; magar harámkár apne badan ká bhí gunahgár hai. 
1CO.6.19	Kyá tum nahíṉ jánte, ki tumhárá badan Rúhuʼl Quds ká maqdis hai, jo tum meṉ basá húá hai, aur tum ko Ḳhudá kí taraf se milá hai? aur tum apne nahíṉ; 
1CO.6.20	kyúṉki qímat se ḳharíde gaye ho: pas apne badan se Ḳhudá ká jalál záhir karo.
1CO.7.1	Jo báteṉ tum ne likhí thíṉ un kí bábat yih hai.
1CO.7.1	Mard ke liye achchhá hai, ki ʻaurat ko na chhúe. 
1CO.7.2	Lekin harámkáríoṉ ke andeshe se har mard apní bíwí, aur har ʻaurat apná shauhar rakkhe. 
1CO.7.3	Shauhar bíwí ká haqq adá kare: aur waisá hí bíwí shauhar ká. 
1CO.7.4	Bíwí apne badan kí muḳhtár nahíṉ, balki shauhar muḳhtár hai: isí tarah shauhar bhí apne badan ká muḳhtár nahíṉ, balki bíwí. 
1CO.7.5	Tum ek dúsre se judá na raho, magar thoṛí muddat tak ápas kí razámandí se, táki duʻá ke wáste fursat mile; aur phir ikaṭṭhe ho jáo, aisá na ho ki galaba e nafs ke sabab Shaitán tum ko ázmáe. 
1CO.7.6	Lekin yih maiṉ ijázat ke taur par kahtá húṉ, na hukm ke taur par. 
1CO.7.7	Aur maiṉ to yih cháhtá húṉ, ki jaisá maiṉ húṉ, waise hí sab ádmí hoṉ. Lekin har ek ko Ḳhudá kí taraf se ḳháss ḳháss taufíq milí hai; kisí ko kisí tarah kí, kisí ko kisí tarah kí.
1CO.7.8	Pas maiṉ bebiyáhoṉ aur bewa ʻauratoṉ ke haqq meṉ yih kahtá húṉ, ki un ke liye aisá hí rahná achchhá hai, jaisá maiṉ húṉ. 
1CO.7.9	Lekin agar zabt na kar sakeṉ, to biyáh kar leṉ; kyúṉki biyáh karná mast hone se bihtar hai. 
1CO.7.10	Magar jin ká biyáh ho gayá hai, un ko maiṉ nahiṉ, balki Ḳhudáwand hukm detá hai, ki bíwí apne shauhar se ʻaláhida na ho; 
1CO.7.11	(aur agar ʻaláhida ho, to yá benikáh rahe, yá apne shauhar se phir miláp kar le); na shauhar bíwí ko chhoṛe. 
1CO.7.12	Báqíoṉ se maiṉ hí kahtá húṉ, na Ḳhudáwand: ki agar kisí bháí kí bíwí bá ímán na ho, aur us ke sáth rahne ko rází ho, to wuh us ko na chhoṛe. 
1CO.7.13	Aur jis ʻaurat ká shauhar bá ímán na ho, aur us ke sáth rahne ko rází ho, to wuh shauhar ko na chhoṛe. 
1CO.7.14	Kyúṉki jo shauhar bá ímán nahíṉ wuh bíwí ke sabab se pák ṭhahrtá hai, aur jo bíwí bá ímán nahíṉ wuh Masíhí shauhar ke báʻis pák ṭhahrtí hai: warna tumháre farzand nápák hote; magar ab pák haiṉ. 
1CO.7.15	Lekin mard jo bá ímán na ho agar wuh ʻaláhida ho, to ʻaláhida hone do: aisí hálat meṉ koí bháí yá bahin páband nahíṉ: aur Ḳhudá ne ham ko mel miláp ke liye buláyá hai. 
1CO.7.16	Kyúṉki, ai ʻaurat, tujhe kyá ḳhabar hai, ki sháyad tú apne shauhar ko bachá le? Aur ai mard, tujh ko kyá ḳhabar hai, ki sháyad tú apní bíwí ko bachá le? 
1CO.7.17	Magar jaisá Ḳhudáwand ne har ek ko hissa diyá hai, aur jis tarah Ḳhudá ne har ek ko buláyá hai, usí tarah wuh chale. Aur maiṉ sárí kalísiyáoṉ meṉ aisá hí muqarrar kartá húṉ. 
1CO.7.18	Jo maḳhtún buláyá gayá, wuh námaḳhtúnʻ na ho jáe. Jo námaḳhtúní kí hálat meṉ buláyá gayá, wuh maḳhtún na ho jáe. 
1CO.7.19	Na ḳhatna koí chíz hai, na námaḳhtúní; balki Ḳhudá ke hukmoṉ par chalná hí sab kuchh hai. 
1CO.7.20	Har shaḳhs jis hálat meṉ buláyá gayá ho, usí meṉ rahe. 
1CO.7.21	Agar tú gulámí kí hálat meṉ buláyá gayá, to fikr na kar: lekin agar tú ázád ho sake, to isí ko iḳhtiyár kar. 
1CO.7.22	Kyúṉki jo shaḳhs gulámí kí hálat meṉ Ḳhudáwand meṉ buláyá gayá hai, wuh Ḳhudáwand ká ázád kiyá húá hai; isí tarah jo ázádí kí hálat meṉ buláyá gayá hai, wuh Masíh ká gulám hai. 
1CO.7.23	Tum qímat se ḳharíde gaye ho; ádmíoṉ ke gulám na bano. 
1CO.7.24	Ai bháiyo, jo koí jis hálat meṉ buláyá gayá ho, wuh usí hálat meṉ Ḳhudá ke sáth rahe.
1CO.7.25	Kuṉwáriyoṉ ke haqq meṉ mere pás Ḳhudáwand ká koí hukm nahíṉ: lekin diyánatdár hone ke liye jaisá Ḳhudáwand kí taraf se mujh par rahm húá, us ke muwáfiq apní ráe detá húṉ. 
1CO.7.26	Pas maujúda musíbat ke ḳhayál se, merí ráe meṉ ádmí ke liye yihí bihtar hai, ki jaisá hai waisa hí rahe. 
1CO.7.27	Agar tere bíwí hai, to us se judá hone kí koshish na kar; aur agar tere bíwí nahíṉ, to bíwí kí talásh na kar. 
1CO.7.28	Lekín tú biyáh kare bhí, to gunáh nahíṉ: aur agar kuṉwárí biyáhí jáe, to gunáh nahíṉ. Magar aise log jismání taklíf páeṉge: aur maiṉ tumheṉ bacháná cháhtá húṉ. 
1CO.7.29	Magar, ai bháiyo, maiṉ yih kahtá húṉ, ki waqt tang hai; pas áge ko chahiye ki bíwíwále aise hoṉ, ki goyá un ke bíwiyáṉ nahíṉ; 
1CO.7.30	aur ronewále aise hoṉ, goyá nahíṉ rote; aur ḳhushí karnewále aise hoṉ, goyá ḳhushí nahíṉ karte; aur ḳharídnewále aise hoṉ, goyá mál nahíṉ rakhte; 
1CO.7.31	aur dunyawí kár o bár karnewále aise hoṉ, ki dunyá hí ke na ho jáeṉ, kyúṉki dunyá kí shakl badaltí játí hai. 
1CO.7.32	Pas maiṉ yih cháhtá húṉ, ki tum befikr raho. Bebiyáhá shaḳhs Ḳhudáwand kí fikr meṉ rahtá hai, ki kis tarah Ḳhudáwand ko rází kare: 
1CO.7.33	magar biyáhá húá shaḳhs dunyá kí fikr meṉ rahtá hai, ki kis taráh apní bíwí ko rází kare. 
1CO.7.34	Biyáhí aur bebiyáhí meṉ bhí farq hai. Bebiyáhí Ḳhudáwand kí fikr meṉ rahtí hai, táki us ká jism aur rúh donoṉ pák hoṉ. Magar biyáhí húí ʻaurat dunyá kí fikr meṉ rahtí hai, ki kis tarah apne shauhar ko rází kare. 
1CO.7.35	Yih tumháre fáide ke liye kahtá húṉ, na ki tumheṉ phaṉsáne ke liye; balki is liye ki jo zebá hai, wuhí ʻamal meṉ áe, aur tum Ḳhudáwand kí ḳhidmat meṉ bewaswasa mashgúl raho. 
1CO.7.36	Aur agar koí yih samjhe, ki maiṉ apní us kuṉwárí laṛkí kí haqqtalafí kartá húṉ jis kí jawání ḍhal chalí hai, aur zarúrat bhí maʻlúm ho, to iḳhtiyár hai — is meṉ gunáh nahíṉ — wuh us ká biyáh hone de. 
1CO.7.37	Magar jo apne dil meṉ puḳhta ho, aur us kí kuchh zarúrat na ho, balki apne iráde ke anjám dene par qádir ho, aur dil meṉ qasd kar liyá ho, ki maiṉ apní laṛkí ko benikáh rakkhúṉgá, wuh achchhá kartá hai. 
1CO.7.38	Pas jo apní kuṉwárí laṛkí ko biyáh detá hai, wuh achchhá kartá hai; aur jo nahíṉ biyáhtá, wuh âur bhí achchhá kartá hai. 
1CO.7.39	Jabtak kiʻaurat ká shauhar jítá hai, wuh us kí páband hai; par jab us ká shauhar mar jáe, to jis se cháhe biyáh kar saktí hai — magar sirf Ḳhudáwand meṉ. 
1CO.7.40	Lekin jaisí hai, agar waisí hí rahe, to merí ráe meṉ ziyáda ḳhushnasíb hai: aur maiṉ samajhtá húṉ ki Ḳhudá kí Rúh mujh meṉ bhí hai.
1CO.8.1	Ab butoṉ kí qurbáníoṉ kí bábat yih hai. Ham jánte haiṉ, ki ham sab ʻilm rakhte haiṉ. ʻIlm gurúr paidá kartá hai, lekin mahabbat taraqqí ká báʻis hai. 
1CO.8.2	Agar koí gumán kare, ki maiṉ kuchh jántá húṉ, to jaisá jánná cháhiye, waisá ab tak nahíṉ jántá; 
1CO.8.3	lekin jo koí Ḳhudá se mahabbat rakhtá hai, us ko Ḳhudá pahchántá hai. 
1CO.8.4	Pas butoṉ kí qurbáníoṉ ke gosht kháne kí nisbat, ham jánte haiṉ ki but dunyá meṉ koí chíz nahíṉ; aur siwá ek ke, âur koí Ḳhudá nahíṉ. 
1CO.8.5	Agarchi ásmán o zamín meṉ bahút se ḳhudá kahláte haiṉ; (chunáṉchi bahutere ḳhudá aur bahutere ḳhudáwand haiṉ); 
1CO.8.6	lekin hamáre nazdík to ek hí Ḳhudá hai, yaʻní Báp, jis kí taraf se sárí chízeṉ haiṉ, aur ham usí ke liye haiṉ; aur ek hí Ḳhudáwand hai, yaʻní Yisúʻ Masíh, jis ke wasíle se sárí chízeṉ maujúd húíṉ, aur ham bhí usí ke wasíle se haiṉ. 
1CO.8.7	Lekin sab ko yih ʻilm nahíṉ, balki baʻz ko ab tak butparastí kí ʻádat hai; is liye us gosht ko but kí qurbání jánkar kháte haiṉ, aur un ká dil chúṉki kamzor hai álúda ho játá hai. 
1CO.8.8	Kháná hameṉ Ḳhudá se nahíṉ miláegá; agar na kháeṉ, to hamárá kuchh nuqsán nahíṉ; aur agar kháeṉ, to kuchh nafaʻ nahíṉ. 
1CO.8.9	Lekin hoshyár raho, aisá na ho ki tumhárí yih ázádí kamzoroṉ kí ṭhokar ká báʻis ho jáe. 
1CO.8.10	Kyúṉki agar koí tujh sáhib i ʻilm ko butḳháne meṉ kháná kháte dekhe, aur wuh kamzor shaḳhs ho, to kyá us ká dil butoṉ kí qurbání kháne par diler na ho jáegá? 
1CO.8.11	G̣araz tere ʻilm ke sabab se wuh kamzor shaḳhs, yaʻni wuh bháí jis kí ḳhátir Masíh múá, halák ho jáegá; 
1CO.8.12	aur tum is tarah bháiyoṉ ke gunahgár hokar, aur un ke kamzor dil ko gháyal karke Masíh ke gunahgár ṭhahrte ho. 
1CO.8.13	Is sabab se agar kháná mere bháí ko ṭhokar khiláe, to maiṉ kabhí hargiz gosht na kháúṉgá; táki apne bháí kí ṭhokar ká sabab na húṉ.
1CO.9.1	Kyá maiṉ ázád nahíṉ? Kyá maiṉ rasúl nahíṉ? Kyá maiṉ ne Yisúʻ ko nahíṉ dekhá, jo hamárá Ḳhudáwand hai? Kyá tum Ḳhudáwand meṉ mere banáe húe nahíṉ? 
1CO.9.2	Agar maiṉ auroṉ ke liye rasúl nahíṉ, to tumháre liye to beshakk húṉ: kyúṉki tum ḳhud Ḳhudáwand meṉ merí rísálat par muhr ho. 
1CO.9.3	Jo merá imtihán karte haiṉ, un ke liye merá yihí jawáb hai. 
1CO.9.4	Kyá hameṉ kháne píne ká iḳhtiyár nahíṉ? 
1CO.9.5	Kyá ham ko yih iḳhtiyár nahíṉ, ki kisí Masíhí bahin ko biyáhkar liye phireṉ, jaisá âur rasúl, aur Ḳhudáwand ke bháí, aur Kefá karte haiṉ? 
1CO.9.6	Yá sirf mujhe aur Bar Nabá ko hí mihnat mashaqqat se báz rahne ká iḳhtiyár nahíṉ? 
1CO.9.7	Kaun sá sipáhí kabhí apní girah se khákar jang kartá hai? Kaun angúr ká bág lagákar us ká phal nahíṉ khátá? yá kaun galla charákar us galle ká dúdh nahíṉ pítá? 
1CO.9.8	Kyá maiṉ yih báteṉ insání qiyás hí ke muwáfiq kahtá húṉ? Kyá Tauret bhí yihí nahíṉ kahtí? 
1CO.9.9	Chunáṉchi Músá kí Tauret meṉ likhá hai, ki Dáeṉ meṉ chalte húe bail ká muṉh na báṉdhná. Kyá Ḳhudá ko bailoṉ kí fikr hai? 
1CO.9.10	Yá ḳháss hamáre wáste yih kahtá hai? Háṉ, yih hamáre wáste likhá gayá; kyúṉki munásib hai ki jotnewálá ummed par jote, aur dáeṉ chalánewálá hissa páne kí ummed par dáeṉ chaláe. 
1CO.9.11	Pas jab ham ne tumháre liye rúhání chízeṉ boíṉ, to kyá yih koí baṛí bát hai, ki ham tumhárí jismání chízoṉ kí fasl káṭeṉ? 
1CO.9.12	Jab auroṉ ká tum par yih iḳhtiyár hai, to kyá hamárá is se ziyáda na hogá? Lekin ham ne is iḳhtiyár se kám na liyá; balki har chíz kí bardásht karte haiṉ, táki hamáre báʻis Masíh kí ḳhushḳhabarí meṉ harj na ho. 
1CO.9.13	Kyá tum nahíṉ jánte, ki jo muqaddas chízoṉ kí ḳhidmat karte haiṉ, wuh haikal se kháte haiṉ? aur jo qurbángáh ke ḳhidmatguzár haiṉ, wuh qurbángáh ke sáth hissa páte haiṉ? 
1CO.9.14	Isí tarah Ḳhudáwand ne bhí muqarrar kiyá hai, ki ḳhushḳhabarí sunánewále ḳhushḳhabarí ke wasíle se guzára kareṉ. 
1CO.9.15	Lekin maiṉ ne in meṉ se kisí bát par ʻamal nahíṉ kiyá: aur na is garaz se yih likhá, ki mere wáste aisá kiyá jáe: kyúṉki merá marná hí is se bihtar hai ki koí merá faḳhr kho de. 
1CO.9.16	Agar ḳhushḳhabarí sunáúṉ, to merá kuchh faḳhr nahíṉ; kyúṉki yih to mere liye zarúrí bát hai; balki mujh par afsos hai agar ḳhushḳhabarí na sunáúṉ. 
1CO.9.17	Kyúṉki agar apní marzí se yih kartá húṉ to mere liye ajr hai; aur agar apní marzí se nahíṉ kartá, to muḳhtárí mere supurd húí hai. 
1CO.9.18	Pas mujhe kyá ajr miltá hai? Yih, ki jab Injíl kí manádí karúṉ, to ḳhushḳhabarí ko muft kar dúṉ, táki jo iḳhtiyár mujhe ḳhushḳhabarí ke báre meṉ hásil hai, us ke muwáfiq púrá ʻamal na karúṉ. 
1CO.9.19	Agarchi maiṉ sab logoṉ se ázád húṉ, phir bhí maiṉ ne apne áp ko sab ká gulám baná diyá hai, táki âur bhí ziyáda logoṉ ko kheṉch láúṉ. 
1CO.9.20	Maiṉ Yahúdíoṉ ke liye Yahúdí baná, táki Yahúdíoṉ ko kheṉch láúṉ; jo log sharíʻat ke mátaht haiṉ, un ke liye maiṉ sharíʻat ke mátaht baná, táki sharíʻat ke mátahtoṉ ko kheṉch láúṉ, agarchi ḳhud sharíʻat ke mátaht na thá; 
1CO.9.21	besharaʻ logoṉ ke liye besharaʻ baná, táki besharaʻ logoṉ ko kheṉch láúṉ, (agarchi Ḳhudá ke nazdík besharaʻ na thá, balki Masíh kí sharíʻat ke tábiʻ thá). 
1CO.9.22	Kamzoroṉ ke liye kamzor baná, táki kamzoroṉ ko kheṉch láúṉ: maiṉ sab ádmíoṉ ke liye sab kuchh baná húá húṉ, táki kisí tarah se baʻz ko bacháúṉ. 
1CO.9.23	Aur maiṉ sab kuchh Injíl kí ḳhátir kartá húṉ, táki auroṉ ke sáth us meṉ sharík húṉ. 
1CO.9.24	Kyá tum nahíṉ jánte ki maidán ke dauṛnewále dauṛte to sab hí haiṉ, magar inʻám ek hí le játá hai? Tum bhí aise hí dauṛo, táki jíto. 
1CO.9.25	Aur har pahlawán sab tarah ká parhez kartá hai; wuh log to murjhánewálá sihrá páne ke liye yih karte haiṉ, magar ham us sihre ke liye karte haiṉ, jo nahíṉ muijhátá. 
1CO.9.26	Pas maiṉ bhí isí tarah dauṛtá húṉ, yaʻní beṭhikáná nahíṉ; maiṉ isí tarah mukkoṉ se laṛtá húṉ, yaʻní us kí mánind nahíṉ, jo hawá ko mártá hai: 
1CO.9.27	balki maiṉ apne badan ko mártá kúṭtá, aur use qábú meṉ rakhtá húṉ: aisá na ho ki auroṉ meṉ manádí kárke áp námaqbúl ṭhahrúṉ.
1CO.10.1	Ai bháiyo, maiṉ tumhárá is se náwáqif rahná nahíṉ cháhtá, ki hamáre sáre bápdádá bádal ke níche the, aur sab ke sab samundar meṉ se guzre; 
1CO.10.2	aur sab hí ne us bádal aur samundar meṉ Músá ká baptisma liyá; 
1CO.10.3	aur sab ne ek hí rúhání ḳhurák kháí; 
1CO.10.4	aur sab ne ek hí rúhání pání piyá: kyúṉki wuh us rúhání chaṭán meṉ se pání píte the, jo un ke sáth sáth chaltí thí: aur wuh chaṭán Masíh thá. 
1CO.10.5	Magar un meṉ aksaroṉ se Ḳhudá rází na húá; chunáṉchi wuh biyábán meṉ ḍher ho gaye. 
1CO.10.6	Yih báteṉ hamáre wáste ʻibrat ṭhahríṉ, táki ham burí chízoṉ kí ḳhwáhish na kareṉ, jaise unhoṉ ne kí. 
1CO.10.7	Aur tum butparast na bano, jis tarah baʻz un meṉ ban gaye the; chunáṉchi likhá hai, ki Log kháne píne baiṭhe, phir náchne kúdne uṭhe. 
1CO.10.8	Aur ham harámkárí na kareṉ, jis tarah un meṉ se baʻz ne kí, aur ek hí din meṉ teís hazár máre gaye. 
1CO.10.9	Aur ham Ḳhudáwand kí ázmáish na kareṉ, jaise un meṉ se baʻz ne kí, aur sáṉpoṉ ne unheṉ halák kiyá. 
1CO.10.10	Aur tum buṛbuṛáo nahíṉ, jis tarah un meṉ se baʻz buṛbuṛáe, aur halák karnewále se halák húe. 
1CO.10.11	Yih báteṉ un par ʻibrat ke liye wáqiʻ húíṉ, aur ham áḳhirí zamánewáloṉ kí nasíhat ke wáste likhí gayíṉ. 
1CO.10.12	Pas jo koí apne áp ko qáim samajhtá hai, wuh ḳhabardár rahe, ki gir na paṛe. 
1CO.10.13	Tum kisí aisí ázmáish meṉ nahíṉ paṛe, jo insán kí bardásht se báhar ho. Aur Ḳhudá sachchá hai; wuh tum ko tumhárí táqat se ziyáda ázmáish meṉ na paṛne degá; balki ázmáish ke sáth nikalne kí ráh bhí paidá kar degá, táki tum bardásht kar sako.
1CO.10.14	Is sabab se, ai mere piyáro, butparastí se bhágo. 
1CO.10.15	Maiṉ ʻaqlmand jánkar tum se kalám kartá húṉ; jo maiṉ kahtá húṉ, tum áp use parkho. 
1CO.10.16	Wuh barakat ká piyála jis par ham barakat cháhte naiṉ, kyá Masíh ke ḳhún kí shirákat nahíṉ? Wuh roṭí jise ham toṛte haiṉ, kyá Masíh ké badan kí shirákat nahíṉ? 
1CO.10.17	Chúṉki roṭí ek hí hai, is liye ham jo bahut se haiṉ ek badan haiṉ, kyúṉki ham sab usí ek roṭí meṉ sharík hote haiṉ. 
1CO.10.18	Jo jism ke iʻtibár se Isráílí haiṉ, un par nazar karo. Kyá qurbání ká gosht khánewále qurbángáh ke sharík nahíṉ? 
1CO.10.19	Pas maiṉ kyá yih kahtá húṉ, ki butoṉ kí qurbání kuchh chíz hai, yá but kuchh chíz hai? 
1CO.10.20	Nahiṉ, balki yih kahtá húṉ, ki jo qurbání gairqaumeṉ kartí haiṉ shayátín ke liye qurbání kartí haiṉ, na ki Ḳhudá ke liye; aur maiṉ nahíṉ cháhtá ki tum shayátín ke sharík ho. 
1CO.10.21	Tum Ḳhudáwand ke piyále aur shayátín ke piyále donoṉ meṉ se nahíṉ pí sakte: Ḳhudáwand ke dastarḳhwán aur shayátín ke dastarḳhwán donoṉ par sharík nahíṉ ho sakte. 
1CO.10.22	Kyá ham Ḳhudáwand kí gairat ko josh diláte haiṉ? Kyá ham us se zoráwar haiṉ?
1CO.10.23	Sárí chízeṉ rawá to haiṉ, magar sab chízeṉ mufíd nahíṉ. Sárí chízeṉ rawá to haiṉ, magar sab chízeṉ taraqqí ká báʻis nahíṉ. 
1CO.10.24	Koí apní bihtarí na ḍhúṉḍhe, balki dúsre kí. 
1CO.10.25	Jo kuchh qassáboṉ kí dukánoṉ meṉ biktá hai, wuh kháo, aur díní imtiyáz ke sabab kuchh na púchho; 
1CO.10.26	kyúṉki Zamín aur us kí maʻmúrí Ḳhudáwand kí hai. 
1CO.10.27	Agar beímánoṉ meṉ se koí tumhárí daʻwat kare, aur tum jáne par rází ho; to jo kuchh tumháre áge rakkhá jáe, use kháo, aur díní imtiyáz ke sabab kuchh na púchho. 
1CO.10.28	Lekin agar koí tum se kahe, kí Yih qurbání ká gosht hai, to us ke sabab jis ne tumheṉ jatáyá, aur díní imtiyáz ke sabab na kháo. 
1CO.10.29	Díní imtiyáz se merá matlab terí imtiyáz nahíṉ, balki us dúsre kí. Bhalá, merí ázádí dúsre shaḳhs kí imtiyáz se kyúṉ parkhí jáe? 
1CO.10.30	Agar maiṉ shukr karke khátá húṉ, to jis chíz par shukr kartá húṉ, us ke sabab kis liye badnám kiyá játá húṉ? 
1CO.10.31	Pas tum kháo yá pío, yá jo kuchh karo, sab Ḳhudá ke jalál ke liye karo. 
1CO.10.32	Tum na Yahúdíoṉ kí ṭhokar ke báʻis bano, na Yúnáníoṉ, na Ḳhudá kí kalísiyá kí; 
1CO.10.33	chunáṉchi maiṉ bhí sab bátoṉ meṉ sab ko ḳhush kartá húṉ, aur apná nahíṉ, balki bahutoṉ ká fáida ḍhuṉḍhtá húṉ, táki wuh naját páeṉ.
1CO.11.1	Tum merí mánind bano, jaísá maiṉ Masíh kí mánind bantá húṉ. 
1CO.11.2	Maiṉ tumhárí taʻríf kartá húṉ, ki tum har bát meṉ mujhe yád rakhte ho, aur jis tarah maiṉ ne tumheṉ riwáyateṉ pahuṉchá díṉ, tum usí tarah un ko barqarár rakhte ho. 
1CO.11.3	Pas maiṉ tumheṉ ágáh karná cháhtá húṉ, ki har mard ká sir Masíh, aur ʻaurat ká sir mard, aur Masíh ká sir Ḳhudá hai. 
1CO.11.4	Jo mard sir ḍhaṉke húe duʻá yá nubuwwat kartá hai, wuh apne sir ko behurmat kartá hai. 
1CO.11.5	Aur jo ʻaurat be sir ḍhaṉke duʻá yá nubuwwat kartí hai, wuh apne sir ko behurmat kartí hai, kyúṉki wuh sir muṉḍí húí ke barábar hai. 
1CO.11.6	Agar ʻaurat oṛhní na oṛhe, to bál bhí kaṭáe. Agar ʻaurat ká bál kaṭáná, yá sir muṉdáná sharm kí bát hai, to oṛhní oṛhe. 
1CO.11.7	Albatta mard ko apná sir ḍháṉkná na cháhiye, kyúṉki wuh Ḳhudá kí súrat aur us ká jalál hai; magar ʻaurat mard ká jalál hai. 
1CO.11.8	Is liye ki mard ʻaurat se nahíṉ, balki ʻaurat mard se hai: 
1CO.11.9	aur mard ʻaurat ke liye nahíṉ, balki ʻaurat mard ke liye paidá húí. 
1CO.11.10	Pas firishtoṉ ke sabab se ʻaurat ko cháhiye, ki apne sir par mahkúm hone kí ʻalámat rakkhe. 
1CO.11.11	Táham Ḳhudáwand meṉ na ʻaurat mard ke bagair hai, na mard ʻaurat ke bagair. 
1CO.11.12	Kyúṉki jaise ʻaurat mard se hai, waise hí mard bhí ʻaurat ke wasíle se hai; magar sab chízeṉ Ḳhudá kí taraf se haiṉ. 
1CO.11.13	Tum áp hí insáf karo: kyá ʻaurat ká be sir ḍhaṉke Ḳhudá se duʻá máṉgná munásib hai? 
1CO.11.14	Kyá tum ko tabaʻí taur par bhí maʻlúm nahíṉ, ki agar mard lambe bál rakkhe, to us kí behurmatí hai? 
1CO.11.15	Aur agar ʻaurat ke lambe bál hoṉ, to us kí zínat hai, kyúṉki bál use parde ke liye diye gaye haiṉ. 
1CO.11.16	Lekin agar koí hujjatí nikle to yih ján le, ki na hamárá aisá dastúr hai, na Ḳhudáwand kí kalísiyáoṉ ká.
1CO.11.17	Lekin yih hukm jo detá húṉ, is meṉ tumhárí taʻríf nahíṉ kartá, is liye ki tumháre jamaʻ hone se fáida nahíṉ, balki nuqsán hotá hai. 
1CO.11.18	Kyúṉki awwal to maiṉ yih suntá húṉ, ki jis waqt tumhárí kalísiyá jamaʻ hotí hai, to tum meṉ tafriqe hote haiṉ, aur maiṉ is ká kisí qadr yaqín bhí kartá húṉ. 
1CO.11.19	Kyúṉki tum meṉ bidʻatoṉ ká bhí honá zarúr hai, táki záhir ho jáe, ki tum meṉ maqbúl kaun se haiṉ. 
1CO.11.20	Pas jab tum báham jamaʻ hote ho, to tumhárá wuh kháná ʻAshá e Rabbání nahíṉ ho saktá; 
1CO.11.21	kyúṉki kháne ke waqt har shaḳhs dúsre se pahle apná ʻashá khá letá hai, aur koí to bhúká rahtá hai, aur kisí ko nasha ho játá hai. 
1CO.11.22	Kyúṉ? Kháne píne ke liye tumháre ghar nahíṉ? Yá Ḳhudá kí kalísiyá ko náchíz jánte, aur jin ke pás nahíṉ, un ko sharminda karte ho? Maiṉ tum se kyá kahúṉ? Kyá is bát meṉ tumhárí taʻríf karúṉ? Maiṉ taʻríf nahíṉ kartá. 
1CO.11.23	Kyúṉki yih bát mujhe Ḳhudáwand se pahuṉchí, aur maiṉ ne tum ko bhí pahuṉchá dí, ki Ḳhudáwand Yisúʻ ne, jis rát wuh pakaṛwáyá gayá, roṭí lí; 
1CO.11.24	aur shukr karke toṛí, aur kahá, ki Yih merá badan hai, jo tumháre liye hai: merí yádgárí ke wáste yihí kiyá karo. 
1CO.11.25	Isí tarah us ne kháne ke baʻd piyála bhí liyá, aur kahá, ki Yih piyála mere ḳhún meṉ nayá ʻahd hai: jab kabhí piyo, merí yádgárí ke liye yihí kiyá karo. 
1CO.11.26	Kyúṉki jab kabhí tum yih roṭí kháte, aur is piyále meṉ se píte ho to Ḳhudáwand kí maut ká izhár karte ho, jab tak wuh na áe. 
1CO.11.27	Is wáste jo koí námunásib taur par Ḳhudáwand kí roṭí kháe, yá us ke piyále meṉ se piye, wuh Ḳhudáwand ke badan aur ḳhún ke báre meṉ qusúrwár hogá. 
1CO.11.28	Pas ádmí apne áp ko ázmá le, aur isí tarah us roṭí meṉ se kháe, aur us piyále meṉ se piye. 
1CO.11.29	Kyúṉki jo kháte píte waqt Ḳhudáwand ke badan ko na pahcháne, wuh is kháne píne se sazá páegá. 
1CO.11.30	Isí sabab se tum meṉ bahutere kamzor aur bímár haiṉ, aur bahut se so bhí gaye. 
1CO.11.31	Agar ham apne áp ko jáṉchte, to sazá na páte. 
1CO.11.32	Lekin Ḳhudáwand ham ko sazá dekar tarbiyat kartá hai, táki ham dunyá ke sáth mujrim na ṭhahreṉ. 
1CO.11.33	Pas, ai mere bháiyo, jab tum kháne ke liye jamaʻ ho, to ek dúsre kí ráh dekho. 
1CO.11.34	Agar koí bhúká ho, to apne ghar meṉ khá le, táki tumhárá jamaʻ honá sazá ká báʻis na ho. Aur báqí bátoṉ ko maiṉ ákar durust kar dúṉgá.
1CO.12.1	Ai bháiyo, maiṉ nahíṉ cháhtá, ki tum rúhání niʻmatoṉ ke báre meṉ beḳhabar raho. 
1CO.12.2	Tum jánte ho, ki jab tum gairqaum the, to gúṉge butoṉ ke píchhe jis tarah koí tum ko le játá thá, usí tarah játe the. 
1CO.12.3	Pas maiṉ tumheṉ jatátá húṉ, ki jo koí Ḳhudá kí Rúh kí hidáyat se boltá hai, wuh nahíṉ kahtá, ki Yisúʻ malʻún hai; aur na koí Rúhuʼl Quds ke bagair kah saktá hai, ki Yisúʻ Ḳhudáwand hai.
1CO.12.4	Niʻmateṉ to tarah tarah kí haiṉ, magar Rúh ek hí hai. 
1CO.12.5	Aur ḳhidmateṉ bhí tarah tarah kí haiṉ, magar Ḳhudáwand ek hí hai. 
1CO.12.6	Aur tásíreṉ bhí tarah tarah kí haiṉ, magar Ḳhudá ek hí hai, jo sab meṉ har tarah ká asar paidá kartá hai. 
1CO.12.7	Lekin har shaḳhs meṉ Rúh ká zuhúr fáida pahuṉcháne ke liye hotá hai. 
1CO.12.8	Kyúṉki ek ko Rúh ke wasíle se hikmat ká kalám ʻínáyat hotá hai; aur dúsre ko usí Rúh kí marzí ke muwáfiq ʻilmíyat ká kalám: 
1CO.12.9	kisí ko usí Rúh se ímán; aur kisí ko usí ek Rúh se shifá dene kí taufíq; 
1CO.12.10	kisí ko muʻjizoṉ kí qudrateṉ; kisí ko nubuwwat; kisí ko rúhoṉ kí imtiyáz; kisí ko tarah tarah kí zabáneṉ; kisí ko zabánoṉ ká tarjuma karná: 
1CO.12.11	lekin yih sab tásíreṉ wuhí ek Rúh kartí hai, aur jis ko jo cháhtí hai, báṉṭtí hai.
1CO.12.12	Kyúṉki jis tarah badan ek hai, aur us ke aʻzá bahut se haiṉ; aur badan ke sáre aʻzá, go bahut se haiṉ, magar báham milkar ek hí badan haiṉ, usí tarah Masíh bhí hai. 
1CO.12.13	Kyúṉki ham sab ne, ḳhwáh Yahúdí hoṉ, ḳhwáh Yúnání, ḳhwáh gulám, ḳhwáh ázád, ek hí Rúh ke wasíle se ek badan hone ke liye baptisma liyá, aur ham sab ko ek hí Rúh piláí gayí. 
1CO.12.14	Chunáṉchi badan meṉ ek hí ʻuzw nahíṉ, balki bahut se haiṉ. 
1CO.12.15	Agar páṉw kahe; Chúṉki maiṉ háth nahíṉ, is liye badan ká nahíṉ, to wuh is sabab badan se ḳhárij to nahíṉ. 
1CO.12.16	Aur agar kán kahe: Chúṉki maiṉ áṉkh nahíṉ, is liye badan ká nahíṉ, to wuh is sabab se badan se ḳhárij to nahíṉ. 
1CO.12.17	Agar sárá badan áṉkh hí hotá, to sunná kaháṉ hotá? Agar sunná hí sunná hotá, to súnghná kaháṉ hotá? 
1CO.12.18	Magar fiʼlwáqiʻ Ḳhudá ne har ek ʻuzw ko badan meṉ apní marzí ke muwáfiq rakkhá hai. 
1CO.12.19	Agar wuh sab ek hí ʻuzw hote to badan kaháṉ hotá? 
1CO.12.20	Magar ab aʻzá to bahut se haiṉ, lekin badan ek hí hai. 
1CO.12.21	Pas áṉkh háth se nahíṉ kah saktí, ki Maiṉ terí muhtáj nahíṉ: aur na sir páṉwoṉ se kah saktá hai, ki Maiṉ tumhárá muhtáj nahíṉ. 
1CO.12.22	Balki badan ke wuh aʻzá jo auroṉ se kamzor maʻlúm hote haiṉ, bahut hí zarúrí haiṉ: 
1CO.12.23	aur badan ke wuh aʻzá, jinheṉ ham auroṉ kí nisbat zalíl jánte haiṉ, unhíṉ ko ziyáda ʻizzat dete haiṉ; aur hamáre názebá aʻzá bahut zebá ho játe haiṉ; 
1CO.12.24	háláṉki hamáre zebá aʻzá muhtáj nahíṉ: magar Ḳhudá ne badan ko is tarah murakkáb kiyá hai, ki jo ʻuzw muhtáj hai, usí ko ziyáda ʻizzat dí jáe; 
1CO.12.25	táki badan meṉ tafriqa na paṛe, balki aʻzá ek dúsre kí barábar fikr rakkheṉ. 
1CO.12.26	Pas agar ek ʻuzw dukh pátá hai, to sáre aʻzá us ké sáth dukh páte haiṉ; aur agar ek ʻuzw ʻizzat pátá hai, to sáre aʻzá us ke sáth ḳhush hote haiṉ. 
1CO.12.27	Isí tarah tum milkar Masíh ká badan ho, aur fardan fardan aʻzá ho. 
1CO.12.28	Aur Ḳhudá ne kalísiyá meṉ alag alag shaḳhs muqarrar kiye; pahle rasúl, dúsre nabí, tísre ustád, phir muʻjize dikhánewále, phir shifá denewále, madadgár, muntazim, tarah tarah kí zabáneṉ bolnewále. 
1CO.12.29	Kyá sab rasúl haiṉ? kyá sab nabí haiṉ? kyá sab ustád haiṉ? kyá sab muʻjiza dikhánewále haiṉ? 
1CO.12.30	kyá sab ko shifá dene kí quwwat ʻináyat húí? kyá sab tarah tarah kí zabáneṉ bolte haiṉ? kyá sab taṛjuma karte haiṉ? 
1CO.12.31	Tum baṛí se baṛí niʻmatoṉ kí árzú rakkho. Lekin âur bhí sab se ʻumda taríqa maiṉ tumheṉ batátá húṉ.
1CO.13.1	Agar maiṉ ádmíoṉ aur firishtoṉ kí zabáneṉ bolúṉ, aur mahabbat na rakkhúṉ, to maiṉ ṭhanṭhanátá húá pítal, yá jhanjhanátí húí jháṉjh húṉ. 
1CO.13.2	Aur agar mujhe nubuwwat milí, aur sáre bhedoṉ aur kull ʻilm kí wáqifíyat húí, aur merá ímán yaháṉ tak kámil húá ki paháṛoṉ ko haṭá dúṉ, aur mahabbat na rakkhúṉ, to maiṉ kuchh bhí nahíṉ. 
1CO.13.3	Aur agar apná sárá mál garíboṉ ko khilá dúṉ, yá apná badan jaláne ko de dúṉ, aur mahabbat na rakkhúṉ, to mujhe kuchh bhí fáida nahíṉ. 
1CO.13.4	Mahabbat sábir hai, aur mihrbán; mahabbat hasad nahíṉ kartí; mahabbat sheḳhí nahíṉ mártí, aur phúltí nahíṉ, 
1CO.13.5	názebá kám nahíṉ kartí, apní bihtarí nahíṉ cháhtí, jhunjhlátí nahíṉ, badgumání nahíṉ kartí; 
1CO.13.6	badkárí se ḳhush nahíṉ hotí, balki rástí se ḳhush hotí hai; 
1CO.13.7	sab kuchh sah letí hai, sab kuchh yaqín kartí hai, sab bátoṉ kí ummed rakhtí hai, sab bátoṉ kí bardásht kartí hai. 
1CO.13.8	Mahabbat ko zawál nahíṉ; nubuwwateṉ hoṉ, to mauqúf ho jáeṉgí; zabáneṉ hoṉ, to játí raheṉgí; ʻilm ho, to miṭ jáegá. 
1CO.13.9	Kyúṉki bamárá ʻilm náqis hai, aur hamárí nubuwwat nátamám: 
1CO.13.10	lekin jab kámil áegá, to náqis játá rahegá. 
1CO.13.11	Jab maiṉ bachcha thá, to bachchoṉ kí tarah boltá thá, bachchoṉ kí sí tabíʻat thí, bachchoṉ kí sí samajh thí; lekin jab jawán húá, to bachpan kí báteṉ tark kar díṉ. 
1CO.13.12	Ab ham ko áíne meṉ dhundhlá sá dikháí detá hai; magar us waqt rúbarú dekheṉge. Is waqt merá ʻilm náqis hai; magar us waqt aise púre taur par pahchánúṉgá, jaise maiṉ pahcháná gayá húṉ. 
1CO.13.13	G̣araz ímán, ummed, mahabbat, yih tínoṉ dáimí haiṉ; magar afzal in meṉ mahabbat hai.
1CO.14.1	Mahabbat ke tálib ho, aur rúhání niʻmatoṉ kí bhí árzú rakkho, ḳhusúsan is kí, ki nubuwwat karo. 
1CO.14.2	Kyúṉki jo begání zabán meṉ báteṉ kartá hai, wuh ádmíoṉ se báteṉ nahíṉ kartá, balki Ḳhudá se; is liye ki us kí koí nahíṉ samajhtá; háláṉki wuh apní rúh ke wasíle se bhed kí báteṉ kahtá hai. 
1CO.14.3	Lekin jo nubuwwat kartá hai, wuh ádmíoṉ se taraqqí, aur ṉasíhat, aur tasallí kí báteṉ kahtá hai. 
1CO.14.4	Jo begání zabán meṉ báteṉ kartá hai, wuh apní taraqqí kartá hai; aur jo nubuwwat kartá hai, wuh kalísiyá kí taraqqí kartá hai. 
1CO.14.5	Agarchi maiṉ yih cháhtá húṉ, ki tum sab begání zabánoṉ meṉ báteṉ karo, lekin ziyádatar yihí cháhtá húṉ, ki nubuwwat karo: aur agar begání zabáneṉ bolnewálá kalísiyá kí taraqqí ke liye tarjuma na kare, to nubuwwat karnewálá us se baṛá hai. 
1CO.14.6	Pas, ai bháiyo, agar maiṉ tumháre pás ákar begání zabánoṉ meṉ báteṉ karúṉ, aur mukáshafa, yá ʻilm, yá nubuwwat, yá taʻlím kí báteṉ tum se na kahúṉ, to tum ko mujh se kyá fáida hogá? 
1CO.14.7	Chunáṉchi bejan chízoṉ meṉ bhí, jin se áwáz nikaltí hai, masalan báṉsrí, yá barbat, agar un kí áwázoṉ meṉ farq na ho, to jo phúṉká yá bajáyá játá hai, wuh kyúṉkar pahcháná jáe? 
1CO.14.8	Aur agar turhí kí áwáz sáf na ho, to kaun laṛáí ke liye taiyárí karegá? 
1CO.14.9	Aise hí tum bhí agar zabán se wázih bát na kaho, to jo kahá játá hai, kyúṉkar samjhá jáegá? Tum hawá se báteṉ karnewále ṭhahroge. 
1CO.14.10	Dunyá meṉ kitní hí muḳhtalif zabáneṉ kyúṉ na hoṉ, magar un meṉ se koí bhí bemaʻní na hogí. 
1CO.14.11	Pas agar maiṉ kisí zabán ke maʻní na samjhúṉ, to bolnewále ke nazdík maiṉ ajnabí ṭhahrúṉgá, aur bolnewálá mere nazdík ajnabí ṭhahregá. 
1CO.14.12	Pas tum jab rúhání niʻmatoṉ kí árzú rakhte ho, to aisí koshish karo, ki tumhárí niʻmatoṉ kí afzúní se kalísiyá ki taraqqí ho. 
1CO.14.13	Is sabab se jo begání zabán meṉ báteṉ kartá hai, wuh duʻá máṉge, ki tarjuma bhí kar sake. 
1CO.14.14	Is liye ki agar maiṉ kisí begání zabán meṉ duʻá máṉgúṉ, to merí rúh to duʻá máṉgtí hai, magar merí ʻaql bekár hai. 
1CO.14.15	Pas kyá karná cháhiye? Maiṉ rúh se bhí duʻá máṉgúṉgá, aur ʻaql se bhí duʻá máṉgúṉgá; rúh se bhí gáúṉgá, aur ʻaql se bhí gáúṉgá. 
1CO.14.16	Warna, agar tú rúh hí se hamd karegá, to náwáqif ádmí terí shukrguzárí par Ámín kyúṉkar kahegá? Is liye ki wuh nahíṉ jántá ki tú kyá kahtá hai. 
1CO.14.17	Tú to beshakk achchhí tarah se shukr kartá hai, magar dúsre kí taraqqí nahíṉ hotí. 
1CO.14.18	Maiṉ Ḳhudá ká shukr kartá húṉ, ki tum sab se ziyáda zabáneṉ boltá húṉ: 
1CO.14.19	lekin kalísiyá meṉ begání zabán meṉ das hazár báteṉ kahne se mujhe yih ziyáda pasand hai, ki auroṉ kí taʻlím ke liye páṉch hí báteṉ ʻaql se kahúṉ.
1CO.14.20	Ai bháiyo, tum samajh meṉ bachche na bano: badí meṉ to bachche raho, magar samajh meṉ jawán bano. 
1CO.14.21	Tauret meṉ likhá hai, ki Ḳhudáwand kahtá haf; Maiṉ begání zabán aur begáne hoṉṭhoṉ se is ummat se báteṉ karúṉgá taubhí wuh merí na suneṉge. 
1CO.14.22	Pas begání zabáneṉ ímándároṉ ke liye nahíṉ, balki beímánoṉ ke liye nishán haiṉ; aur nubuwwat beímánoṉ ke liye nahíṉ, balki ímándároṉ ke liye nishán hai. 
1CO.14.23	Pas agar sárí kalísiyá ek jagah jamaʻ ho, aur sab ke sab begání zabánen boleṉ, aur náwáqif yá beímán log andar á jáeṉ, to kyá wuh tum ko díwána na kaheṉge? 
1CO.14.24	Lekin agar sab nubuwwat kareṉ, aur koí beímán yá náwáqif andar á jáe, to sab use qáil kar deṉge, aur sab use parakh leṉge; 
1CO.14.25	aur us ke dil ke bhed záhir ho jáeṉge; tab wuh muṉh ke bal girkar Ḳhudá ko sijda karegá, aur iqrár karegá, ki beshakk Ḳhudá tum meṉ hai.
1CO.14.26	Pas, ai bháiyo, kyá karná cháhiye? Jab tum jamaʻ hote ho, to har ek ke dil meṉ mazmúr, yá taʻlím, yá mukáshafa, yá begání zabán, yá tarjuma hotá hai. Sab kuchh rúhání taraqqí ke liye honá cháhiye. 
1CO.14.27	Agar begání zabán meṉ báteṉ karní hoṉ, to do do, yá ziyáda se ziyáda tín tín shaḳhs barí bárí se boleṉ, aur ek shaḳhs tarjuma kare: 
1CO.14.28	aur agar koí tarjuma karnewálá na ho, to begání zabán bolnewálá kalísiyá meṉ chupká rahe, aur apne dil se aur Ḳhudá se báteṉ kare. 
1CO.14.29	Nabíoṉ meṉ se do yá tín boleṉ, aur báqí un ke kalám ko parkheṉ. 
1CO.14.30	Lekin agar dúsre pás baiṭhnewále par wahí utre, to pahlá ḳhámosh ho jáe. 
1CO.14.31	Kyúṉki tum sab ke sab ek ek karke nubuwwat kar sakte ho, táki sab síkheṉ, aur sab ko nasíhat ho; 
1CO.14.32	aur nabíoṉ kí rúheṉ nabíoṉ ke tábiʻ haiṉ; 
1CO.14.33	kyúṉki Ḳhudá abtarí ká nahíṉ, balki amn ká bání hai; jaisá muqaddasoṉ kí sári kalísiyáoṉ meṉ hai.
1CO.14.34	ʻAurateṉ kalísiyá ke majmaʻ meṉ ḳhámosh raheṉ, kyúṉki unheṉ bolne ká hukm nahíṉ; balki tábiʻ raheṉ, jaisá Tauret meṉ bhí likhá hai. 
1CO.14.35	Aur agar kuchh síkhná cháheṉ, to ghar meṉ apne apne shauhar se púchheṉ; kyúṉki ʻaurat ká kalísiyá ke majmaʻ meṉ bolná sharm kí bát hai. 
1CO.14.36	Kyá Ḳhudá ká kalám tum meṉ se niklá? yá sirf tum hí tak pahuṉchá hai?
1CO.14.37	Agar koí apne áp ko nabí yá rúhání samjhe, to yih ján le, ki jo báteṉ maiṉ tumheṉ likhtá húṉ, wuh Ḳhudáwand ke hukm haiṉ. 
1CO.14.38	Aur agar koí na jáne, to na jáne.
1CO.14.39	Pas, ai bháiyo, nubuwwat karne kí árzú rakkho; aur zabáneṉ bolne se manaʻ na karo. 
1CO.14.40	Magar sárí báteṉ sháistagí aur qaríne ke sáth ʻamal meṉ áeṉ.
1CO.15.1	Ab, ai bháiyo, maiṉ tumheṉ wuhí ḳhushḳhabarí jatáe detá húṉ jo pahle de chuká húṉ, jise tum ne qubúl bhí kar liyá thá, aur jis par qáim bhí ho; 
1CO.15.2	usí ke wasíle se tum ko naját bhí miltí hai, basharte ki wuh ḳhushḳhabarí jo maiṉ ne tumheṉ dí thí yád rakhte ho; warna tumhárá ímán láná befáida húá. 
1CO.15.3	Chunáṉchi maiṉ ne sab se pahle tum ko wuhí bát pahuṉchá dí, jo mujhe pahuṉchí thí, ki Masíh kitáb i muqaddas ke bamújib hamáre gunáhoṉ ke liye múá; 
1CO.15.4	aur dafn húá; aur tísre din kitáb i muqaddas ke bamújib jí uṭhá; 
1CO.15.5	aur Kefá ko, aur us ke baʻd un bárah ko dikháí diyá; 
1CO.15.6	phir páṉch sau se ziyáda bháiyoṉ ko ek sáth dikháí diyá, jin meṉ se aksar ab tak maujúd haiṉ, aur baʻz so gaye; 
1CO.15.7	phir Yaʻqúb ko dikháí diyá; phir sáre rasúloṉ ko; 
1CO.15.8	aur sab se píchhe mujh ko, jo goyá adhúre dinoṉ kí paidáish húṉ, dikháí diyá. 
1CO.15.9	Kyúṉki maiṉ rasúloṉ meṉ sab se chhoṭá húṉ, balki rasúl kahláne ke láiq nahíṉ, is liye ki maiṉ ne Ḳhudá kí kalísiyá ko satáyá thá. 
1CO.15.10	Lekin jo kuchh húṉ, Ḳhudá ke fazl se húṉ: aur us ká fazl jo mujh par húá, wuh befáida nahíṉ húá; balki maiṉ ne un sab se ziyáda mihnat kí: aur yih merí taraf se nahíṉ húí, balki Ḳhudá ke fazl se jo mujh par thá. 
1CO.15.11	Pas ḳhwáh maiṉ húṉ, ḳhwáh wuh hoṉ, ham yihí manádí karte haiṉ, aur isí par tum ímán bhí láe.
1CO.15.12	Pas jab Masíh kí yih manádí kí játí hai, ki wuh murdoṉ meṉ se jí uṭhá, to tum meṉ se baʻz kis tarah kahte haiṉ, ki murdoṉ kí qiyámat hai hí nahíṉ? 
1CO.15.13	Agar murdoṉ kí qiyámat nahíṉ, to Masíh bhí nahíṉ jí uṭhá: 
1CO.15.14	aur agar Masíh nahíṉ jí uṭhá, to hamárí manádí bhí befáida hai, aur tumhárá ímán bhí befáida; 
1CO.15.15	balki ham Ḳhudá ke jhúṭhe gawáh ṭhahre; kyúṉki ham ne Ḳhudá kí bábat yih gawáhí dí, ki us ne Masíh ko jilá diyá, háláṉki nahíṉ jiláyá, agar biʼlfarz murde nahíṉ jí uṭhte. 
1CO.15.16	Aur agar murde nahíṉ jí uṭhté, to Masíh bhí nahíṉ jí uṭhá: 
1CO.15.17	aur agar Masíh nahíṉ jí uṭhá, to tumhárá ímán befáida hai; tum ab tak apne gunáhoṉ meṉ giriftár ho. 
1CO.15.18	Balki jo Masíh meṉ so gaye haiṉ, wuh bhí halák húe. 
1CO.15.19	Agar ham sirf is hí zindagí meṉ Masíh meṉ ummed rakhte haiṉ, to sáre ádmíoṉ se ziyáda badnasíb haiṉ.
1CO.15.20	Lekin fiʼlwáqiʻ Masíh murdoṉ meṉ se jí uṭhá hai, aur jo so gaye haiṉ, un meṉ pahlá phal húá. 
1CO.15.21	Kyúṉki jab ádmí ke sabab se maut áí, to ádmí hí ke sabab se murdoṉ kí qiyámat bhí áí; 
1CO.15.22	aur jaise Ádam meṉ sab marte haiṉ, waise hí Masíh meṉ sab zinda kiye jáeṉge. 
1CO.15.23	Lekin har ek apní apní bárí se: pahlá phal Masíh; phir Masíh ke áne par us ke log. 
1CO.15.24	Is ke baʻd áḳhirat hogí; us waqt wuh sárí hukúmat aur sárá iḳhtiyár aur qudrat nest karke, bádsháhat ko Ḳhudá, yaʻní Báp ke hawále kar degá. 
1CO.15.25	Kyúṉki jab tak ki wuh sáre dushmanoṉ ko apne páṉwoṉ tale na le áe, us ko bádshahí karní zarúr hai. 
1CO.15.26	Sab se pichhlá dushman jo nest kiyá jáegá, wuh maut hai. 
1CO.15.27	Kyúṉki Ḳhudá ne sab kuchh us ke páṉwoṉ tale kar diyá hai. Magar jab wuh kahtá hai, ki Sab kuchh us ke tábiʻ kar diyá gayá, to záhir hai, ki jis ne sab kuchh us ke tábiʻ kar diyá, wuh alag rahá. 
1CO.15.28	Aur jab sab kuchh us ke tábiʻ ho jáegá, to Beṭá ḳhud us ke tábiʻ ho jáegá, jis ne sab chízeṉ us ke tábiʻ kar díṉ; táki sab meṉ Ḳhudá hí sab kuchh ho.
1CO.15.29	Warna jo log murdoṉ ke liye baptisma lete haiṉ, wuh kyá kareṉge? Agar murde jí uṭhte hí nahíṉ, to phir kyúṉ un ke liye baptisma lete haiṉ? 
1CO.15.30	Aur ham kyúṉ har waqt ḳhatre meṉ paṛe rahte haiṉ? 
1CO.15.31	Ai bháiyo, mujhe us faḳhr kí qasam, jo hamáre Ḳhudáwand Masíh Yisúʻ meṉ tum par hai, maiṉ har roz martá húṉ. 
1CO.15.32	Agar maiṉ insán kí tarah Ifisus meṉ darandoṉ se laṛá, to mujhe kyá fáida? Agar murde na jiláe jáeṉge, to áo, kháeṉ píeṉ, kyúṉki kal to mar hi jáeṉge. 
1CO.15.33	Fareb na kháo: burí suhbateṉ achchhí ʻádatoṉ ko bigáṛ detí haiṉ. 
1CO.15.34	Rástbáz hone ke liye hosh meṉ áo, aur gunáh na karo; kyúṉki baʻz Ḳhudá se náwáqif haiṉ. Maiṉ tumhéṉ sharm diláne ko yih kahtá húṉ.
1CO.15.35	Ab koí yih kahegá, ki Murde kis tarah jí uṭhte haiṉ, aur kaise jism ke sáth áte haiṉ? 
1CO.15.36	Ai nádán, tú ḳhud jo kuchh botá hai, jab tak wuh na mare, zinda nahíṉ kiyá játá: 
1CO.15.37	aur jo tú botá hai, yih wuh jism nahíṉ jo paidá honewálá hai; balki sirf dána hai, ḳhwáh gehúṉ ká, ḳhwáh kisí âur chíz ká; 
1CO.15.38	magar Ḳhudá ne jaisá iráda kar liyá, waisá us ko jism detá hai; aur har ek bíj ko us ká ḳháss jism. 
1CO.15.39	Sab gosht yaksáṉ gosht nahíṉ: balki ádmíoṉ ká gosht âur hai: chaupáyoṉ ká gosht âur; parandoṉ ká gosht âur hai; machhliyoṉ ká gosht âur. 
1CO.15.40	Ásmání bhí jism haiṉ, aur zamíní bhí: magar ásmáníoṉ ká jalál âur hai, zamíníoṉ ká âur. 
1CO.15.41	Áftáb ká jalál âur hai, máhtáb ká jalál âur, sitároṉ ká jalál âur; kyúṉki sitáre sitáre ke jalál meṉ farq hai. 
1CO.15.42	Murdoṉ kí qiyámat bhí aisí hi hai. Jism faná kí hálat meṉ boyá játá hai; aur baqá kí hálat meṉ jí uṭhtá hai: 
1CO.15.43	behurmatí ki hálat meṉ boyá játá hai; aur jalál kí hálat meṉ jí uṭhtá hai: kamzorí kí hálat meṉ boyá játá hai; aur quwwat kí hálat meṉ jí uṭhtá hai: 
1CO.15.44	nafsání jism boyá játá hai; aur rúhání jism jí uṭhtá hai. Jab nafsání jism hai, to rúhání jism bhí hai. 
1CO.15.45	Chunáṉchi likhá bhí hai, ki Pahlá ádmí, yaʻní Ádam, zinda nafs baná. Pichhlá Ádam zindagí baḳhshnewálí rúh baná. 
1CO.15.46	Lekin rúhání pahle na thá, balki nafsání thá; is ke baʻd rúhání húá. 
1CO.15.47	Pahlá ádmí zamín se, yaʻní ḳhákí, thá: dúsrá ádmí ásmání hai. 
1CO.15.48	Jaisá wuh ḳhákí thá, waise hí âur ḳhákí bhí haiṉ; aur jaisá wuh ásmání hai, waise hi âur ásmání bhí haiṉ. 
1CO.15.49	Aur jis tarah ham is ḳhákí kí súrat par húe, usí tarah us ásmání kí súrat par bhí hoṉge.
1CO.15.50	Ai bháiyo, merá matlab yih hai, ki gosht aur ḳhún Ḳhudá kí bádsháhat ká wáris nahíṉ ho saktá, aur na faná baqá kí wáris ho saktí hai. 
1CO.15.51	Dekho, maiṉ tum se bhed kí bát kahtá húṉ: ham sab to nahíṉ soeṉge, magar sab badal jáeṉge; 
1CO.15.52	aur yih ek dam meṉ, ek pal meṉ, pichhlá narsingá phúṉkte hí, hogá: kyúṉki narsingá phúṉká jáegá, aur murde gairfání hálat meṉ uṭheṉge, aur ham badal jáeṉge. 
1CO.15.53	Kyúṉki zarúr hai ki yih fání jism baqá ká jáma pahine, aur yih marnewálá jism hayát i abadí ká jáma pahine. 
1CO.15.54	Aur jab yih fání jism baqá ká jáma pahin chukegá, aur yih marnewálá jism hayát i abadí ká jáma pahin chukegá, to wuh qaul púrá hogá jo likhá hai, ki Maut fath ká luqma ho gayí. 
1CO.15.55	Ai maut, terí fath kaháṉ rahí? Ai maut, terá ḍank kaháṉ rahá? 
1CO.15.56	Maut ká ḍank gunáh hai; aur gunáh ká zor sharíʻat hai: 
1CO.15.57	magar Ḳhudá ká shukr hai, jo hamáre Ḳhudáwand Yisúʻ Masíh ke wasíle se ham ko fath baḳhshtá hai. 
1CO.15.58	Pas, ai mere ʻazíz bháiyo, sábitqadam aur qáim raho, aur Ḳhudáwand ke kám meṉ hamesha afzáish karte raho, kyúṉki yih jánte ho, ki tumhárí mihnat Ḳhudáwand meṉ befáida nahíṉ hai.
1CO.16.1	Ab us chande kí bábat jo muqaddasoṉ ke liye kiyá játá hai, jaisá maiṉ ne Galatiya kí kalísiyáoṉ ko hukm diyá, waisá hí tum bhí karo. 
1CO.16.2	Hafte ke pahle din, tum meṉ se har shaḳhs apní ámadaní ke muwáfiq kuchh apne pás rakh chhoṛá kare, táki mere áne par chande na karne paṛeṉ. 
1CO.16.3	Aur jab maiṉ áúṉgá, to jinheṉ tum manzúr karoge un ko maiṉ ḳhatt dekar bhej dúṉgá, ki tumhárí ḳhairát Yarúshalem ko pahuṉchá deṉ. 
1CO.16.4	Aur agar merá bhí jáná munásib húá, to wuh mere sáth hí jáeṉge. 
1CO.16.5	Aur maiṉ Makiduniya hokar tumháre pás áúṉgá; kyúṉki mujhe Makiduniya hokar jáná to hai hí; 
1CO.16.6	magar rahúṉ sháyad tumháre hí pás; aur jáṛá bhí tumháre hí pás káṭúṉ, táki jis taraf maiṉ jáná cháhúṉ, tum mujhe us taraf rawána kar do. 
1CO.16.7	Kyúṉki maiṉ ab ráh meṉ tum se muláqát karní nahíṉ cháhtá; balki mujhe ummed hai ki Ḳhudáwand ne cháhá, to kuchh ʻarse tumháre pás rahúṉgá. 
1CO.16.8	Lekin maiṉ ʻIʹd i Pintekust tak Ifisus meṉ rahúṉgá; 
1CO.16.9	kyúṉki mere liye ek wasíʻ aur kárámad darwáza khulá hai, aur muḳhálif bahut se haiṉ.
1CO.16.10	Agar Tímuthiyus á jáe, to ḳhayal rakhná, ki wuh tumháre pás beḳhauf rahe; kyúṉki wuh merí tarah Ḳhudáwand ká kám kartá hai: 
1CO.16.11	pas koí use haqír na jáne: balki us ko sahíh salámat is taraf rawána karná, ki mere pás á jáe; kyúṉki maiṉ muntazir húṉ ki wuh bháiyoṉ samet áe. 
1CO.16.12	Aur bháí Apullos se maiṉ ne bahut iltimás kiyá, ki tumháre pás bháiyoṉ ke sáth jáe: magar is waqt jáne par wuh mutlaq rází na húá; lekin jab us ko mauqaʻ milegá, to jáegá.
1CO.16.13	Jágte raho, ímán meṉ qáim raho, mardánagí karo, mazbút ho. 
1CO.16.14	Jo kuchh karte ho, mahabbat se karo.
1CO.16.15	Ai bháiyo, tum Stifanás ke ḳhándán ko jánte ho, ki wuh Aḳhaya ke pahle phal haiṉ, aur muqaddasoṉ kí ḳhidmat ke liye mustaʻidd rahte haiṉ. 
1CO.16.16	Pas maiṉ tum se iltimás kartá húṉ, ki aise logoṉ ke tábiʻ raho, balki har ek ke jo is kám aur mihnat meṉ sharík hai. 
1CO.16.17	Aur maiṉ Stifanás aur Furtúnátus aur Aḳhayikus ke áne se ḳhush húṉ: kyúṉki jo tum se rah gayá thá, unhoṉ ne púrá kar diyá; 
1CO.16.18	aur unhoṉ ne merí aur tumhárí rúh ko táza kiyá: pas aisoṉ ko máno.
1CO.16.19	Ásiya kí kalísiyáeṉ tum ko salám kahtí haiṉ. Akwila aur Priska, us kalísiyá samet jo un ke ghar meṉ hai, tumheṉ Ḳhudáwand meṉ bahut bahut salám kahte haiṉ. 
1CO.16.20	Sáre bhái tumheṉ salám kahte haiṉ: pák bosa lekar ápas meṉ salám karo.
1CO.16.21	Maiṉ Paulus apne háth se salám likhtá húṉ. 
1CO.16.22	Jo koí Ḳhudáwand ko ʻazíz nahíṉ rakhtá, malʻún ho. Hamárá Ḳhudáwand ánewálá hai. 
1CO.16.23	Ḳhudáwand Yisúʻ Masíh ká fazl tum par hotá rahe. 
1CO.16.24	Merí mahabbat Masíh Yisúʻ meṉ tum sab se rahe. Ámín.
2CO.1.1	Paulus kí taraf se, jo Ḳhudá kí marzí se Masíh Yisúʻ ká rasúl hai, aur bháí Tímuthiyus kí taraf se, Ḳhudá kí us kalísiyá ke nám, jo Kurinthus meṉ hai, aur tamám Aḳhaya ke sab muqaddasoṉ ke nám. 
2CO.1.2	Hamáre Báp Ḳhudá aur Ḳhudáwand Yisúʻ Masíh kí taraf se tumheṉ fazl aur itmínán hásil hotá rahe.
2CO.1.3	Hamáre Ḳhudáwand Yisúʻ Masíh ke Ḳhudá aur Báp kí hamd ho, jo rahmatoṉ ká Báp, aur har tarah kí tasallí ká Ḳhudá hai; 
2CO.1.4	wuh hamárí sab musíbatoṉ meṉ ham ko tasallí detá hai, táki ham us tasallí ke sabab jo Ḳhudá hameṉ baḳhshtá hai, un ko bhí tasallí de sakeṉ, jo kisí tarah kí musíbat meṉ haiṉ. 
2CO.1.5	Kyúṉki jis tarah Masíh ke dukh ham ko ziyáda pahuṉchte haiṉ, usí tarah hamárí tasallí bhí Masíh ke wasíle se ziyáda hotí hai. 
2CO.1.6	Agar ham musíbat uṭháte haiṉ, to tumhárí tasallí aur naját ke wáste; aur agar tasallí páte haiṉ, to tumhárí tasallí ke wáste, jis kí tásír se tum sabr ke sáth un dukhoṉ kí bardásht kar lete ho, jo ham bhí sahte haiṉ: 
2CO.1.7	aur hamárí ummed tumháre báre meṉ mazbút hai; kyúṉki ham jánte haiṉ, ki jis tarah tum dukhoṉ meṉ sharík ho, usí tarah tasallí meṉ bhí ho. 
2CO.1.8	Ai bháiyo, ham nahíṉ cháhte ki tum us musíbat se náwáqif raho jo Ásiya meṉ ham par paṛí, ki ham hadd se ziyáda aur táqat se báhar past ho gaye, yaháṉ tak ki ham ne zindagí se bhí háth dho liye: 
2CO.1.9	balki apne úpar maut ke hukm ká yaqín kar chuke the, táki apná bharosá na rakkheṉ, balki Ḳhudá ká, jo murdoṉ ko jilátá hai: 
2CO.1.10	chunáṉchi usí ne ham ko aisí baṛí halákat se chhuṛáyá, aur chhuṛáegá: aur ham ko us se yih ummed hai, ki áge ko bhí chhuṛátá rahegá; 
2CO.1.11	agar tum bhí milkar duʻá se hamárí madad karoge, táki jo niʻmat ham ko bahut logoṉ ke wasíle se milí, us ká shukr bhí bahut se log hamárí taraf se kareṉ.
2CO.1.12	Kyúṉki ham ko apne dil kí is gawáhí par faḳhr hai, ki hamárá chálchalan dunyá meṉ, aur ḳhásskar tum meṉ, jismání hikmat ke sáth nahíṉ, balki Ḳhudá ke fazl ke sáth, yaʻní aisí pákízagí aur safáí ke sáth rahá, jo Ḳhudá Ke láiq hai. 
2CO.1.13	Ham âur báteṉ tumheṉ nahín likhte, siwá un ke jinheṉ tum paṛhte yá mánte ho, aur mujhe ummed hai ki áḳhir tak mánte rahoge: 
2CO.1.14	chunáṉchi tum meṉ se kitnoṉ hí ne mán bhí liyá hai, ki ham tumháre faḳhr haiṉ, jis tarah hamáre Ḳhudáwand Yisúʻ ke din tum bhí hamáre faḳhr hoge.
2CO.1.15	Aur isí bharose par maiṉ ne yih iráda kiyá thá, ki pahle tumháre pás áúṉ, táki tumheṉ ek âur niʻmat mile; 
2CO.1.16	aur tumháre pás hotá húá Makiduniya ko jáúṉ, aur Makiduniya se phir tumháre pás áúṉ, aur tum mujhe Yahúdiya kí taraf rawána kar do. 
2CO.1.17	Pas maiṉ ne jo yih iráda kiyá thá, to kya talawwunmizájí se kiyá thá? yá jin bátoṉ ká qasd kartá húṉ, kyá jismání taur par kartá húṉ, ki háṉ háṉ bhí karúṉ, aur nahíṉ nahíṉ bhí karúṉ? 
2CO.1.18	Ḳhudá kí sachcháí kí qasam, ki hamáre us kalám meṉ jo tum se kiyá játá hai, háṉ aur nahín donoṉ páí nahín játíṉ. 
2CO.1.19	Kyúṉki Ḳhudá ká Beṭá Yisúʻ Masíh jis kí manádi ham ne, yaʻní maiṉ ne, aur Silwánus, aur Tímuthiyus ne tum meṉ kí, us meṉ háṉ aur nahíṉ donoṉ na thíṉ, balki us men hán hí háṉ húí; 
2CO.1.20	kyúṉki Ḳhudá ke jitne waʻde haiṉ, wuh sab us meṉ háṉ ke sáth haiṉ; isí liye is ke zaríʻe se Ámín bhí húí, táki hamáre wasíle se Ḳhudá ká jalál záhir ho. 
2CO.1.21	Aur jo ham ko tumháre sáth Masíh meṉ qáim kartá hai, aur jis ne ham ko masah kiyá, wuh Ḳhudá hai; 
2CO.1.22	jis ne ham par muhr bhí kí, aur baiʻáne meṉ Rúh ko hamáre diloṉ meṉ diyá.
2CO.1.23	Maiṉ Ḳhudá ko gawáh kartá húṉ, ki maiṉ ab tak Kurinthus meṉ is wáste nahíṉ áyá, ki mujhe tum par rahm átá thá. 
2CO.1.24	Yih nahíṉ, ki ham ímán ke báre meṉ tum par hukúmat jatáte haiṉ, balki ḳhushí meṉ tumháre madadgár haiṉ: kyúṉki tum ímán hí se qáim rahte ho.
2CO.2.1	Maiṉ ne apne dil meṉ yih qasd kiyá thá, ki phir tumháre pás gamgín hokar na áúṉ. 
2CO.2.2	Kyúṉki agar maiṉ tum ko gamgín karúṉ, to mujhe kaun ḳhush karegá, siwá us ke jo mere sabab se gamgín húá? 
2CO.2.3	Aur maiṉ ne tum ko wuhí bát likhí thí, táki aisá na ho ki mujhe ákar, jin se ḳhush honá cháhiye thá maiṉ un ke sabab se gamgín húṉ; kyúṉki mujhe tum sab par is bát ká bharosá hai, ki jo merí ḳhushí hai, wuhí tum sab kí hai. 
2CO.2.4	Kyúṉki maiṉ ne baṛí musíbat aur dilgírí kí hálat meṉ, bahut se áṉsú bahá bahákar, tum ko likhá thá; lekin is wáste nahíṉ ki tum ko gam ho, balki is wáste ki tum us baṛí mahabbat ko maʻlúm karo, jo mujhe tum se hai.
2CO.2.5	Aur agar koí shaḳhs gam ká báʻis húá hai, to mere hí gam ká nahíṉ, balki (táki us par ziyáda saḳhtí na karúṉ,) kisí qadr tum sab ke gam ká báʻis húá. 
2CO.2.6	Yihí sazá, jo us ne aksaroṉ kí taraf se páí, aise shaḳhs ke wáste káfí hai. 
2CO.2.7	Pas bajáe is ke yihí bihtar hai, ki us ká qusúr muʻáf karo, aur tasallí do, táki wuh gam kí kasrat se tabáh na ho. 
2CO.2.8	Is liye maiṉ tum se iltimás kartá húṉ, ki us ke báre meṉ mahabbat ká fatwá do. 
2CO.2.9	Kyúṉki maiṉ ne is wáste bhí likhá thá, ki tumheṉ ázmá lúṉ, ki sárí bátoṉ meṉ farmánbardár ho, yá nahíṉ. 
2CO.2.10	Jise tum kuchh muʻáf karte ho, use maiṉ bhí muʻáf kartá húṉ: kyúṉki jo kuchh maiṉ ne muʻáf kiyá, agar kiyá, to Masíh ká qáimmaqám hokar tumhárí ḳhátir muʻáf kiyá; 
2CO.2.11	táki Shaitán ká ham par dáṉw na chale, kyúṉki ham us ke híloṉ se náwáqif nahíṉ.
2CO.2.12	Aur jab maiṉ Masíh kí ḳhushḳhabarí dene ko Troás meṉ áyá, aur Ḳhudáwand meṉ mere liye darwáza khul gayá, 
2CO.2.13	to merí rúh ko árám na milá, is liye ki maiṉ ne apne bháí Titus ko na páyá: pas un se ruḳhsat hokar Makiduniya ko chalá gayá. 
2CO.2.14	Magar Ḳhudá ká shukr hai, jo Masíh meṉ ham ko hamesha asíroṉ kí tarah gasht karátá hai, aur apne ʻilm kí ḳhushbú hamáre wasíle se har jagah phailátá hai. 
2CO.2.15	Kyúṉki ham Ḳhudá ke nazdík naját pánewáloṉ aur halák honewáloṉ donoṉ ke liye, Masíh kí ḳhushbú haiṉ; 
2CO.2.16	baʻz ke wáste to marne ke liye maut kí bú, aur baʻz ke wáste jíne ke liye zindagí kí bú haiṉ. Aur kaun in bátoṉ ke láiq hai? 
2CO.2.17	kyúṉki ham un bahut logoṉ kí mánind nahíṉ, jo Ḳhudá ke kalám meṉ ámezish karte haiṉ; balki dil kí safáí se, aur Ḳhudá kí taraf se, Ḳhudá ko házir jánkar Masíh meṉ bolte haiṉ.
2CO.3.1	Kyá ham phir apní neknámí jatání shurúʻ karte haiṉ? yá ham ko baʻz kí tarah neknámí ke ḳhatt tumháre pás láne, yá tum se lene kí hájat hai? 
2CO.3.2	Hamárá jo ḳhatt hamáre diloṉ par likhá húá hai, wuh tum ho, aur use sab ádmí jánte aur paṛhte haiṉ: 
2CO.3.3	záhir hai, ki tum Masíh ká wuh ḳhatt ho, jo ham ne ḳhádimoṉ ke taur par likhá; siyáhí se nahíṉ, balki zinda Ḳhudá kí Rúh se; patthar kí taḳhtíoṉ par nahíṉ, balki gosht kí, yáʻní dil kí taḳhtíoṉ par. 
2CO.3.4	Ham Masíh kí maʻrifat Ḳhudá par aisá hí bharosá rakhte haiṉ: 
2CO.3.5	yih nahíṉ ki bazát i ḳhud ham is láiq haiṉ, ki apní taraf se kuchh ḳhayál bhí kar sakeṉ; balki hamárí liyáqat Ḳhudá kí taraf se hai; 
2CO.3.6	jis ne ham ko naye ʻahd ke ḳhádim hone ke láiq bhí kiyá: lafzoṉ ke ḳhádim nahíṉ, balki rúh ke; kyúṉki lafz már ḍálte haiṉ, magar rúh zinda kartí hai. 
2CO.3.7	Aur jab maut ká wuh ʻahd jis ke hurúf pattharoṉ par khode gaye the, aisá jalálwálá húá, ki baní Isráíl Músá ke chihre par, us jalál ke sabab se jo us ke chihre par thá, gaur se nazar na kar sake; háláṉki wuh ghaṭtá játá thá; 
2CO.3.8	to rúh ká ʻahd to zarúr hí jalálwálá hogá. 
2CO.3.9	Kyúṉki jab mujrim thahránewálá ʻahd jalálwálá thá, to rástbází ká ʻahd to zarúr hí jalálwálá hogá. 
2CO.3.10	Balki is súrat meṉ wuh jalálwálá is baṛe hí jalál ke sabab se bejalál ṭhahrá. 
2CO.3.11	Kyúṉki jab miṭnewálí chíz jalálwálí thí, to báqí rahnewálí chíz to zarúr hí jalálwálí hogí.
2CO.3.12	Pas ham aisí ummed karke, baṛí dilerí se bolte haiṉ; 
2CO.3.13	aur Músá kí tarah nahíṉ haiṉ, jis ne apne chihre par niqáb ḍálí, táki baní Isráíl us miṭnewálí chíz ke anjám ko na dekh sakeṉ: 
2CO.3.14	lekin un ke ḳhayálát kasíf ho gaye: kyúṉki áj tak puráne ʻahdnáme ke paṛhte waqt, un ke diloṉ par wuhí parda paṛá rahtá hai; aur wuh Masíh meṉ uṭh játá hai. 
2CO.3.15	Magar áj tak jab kábhí Músá kí kitáb paṛhí játí hai, to un ke dil par parda paṛá rahtá hai. 
2CO.3.16	Lekin jab kabhí un ká dil Ḳhudáwand kí taraf phiregá, to wuh parda uth jáegá. 
2CO.3.17	Aur wuh Ḳhudáwand Rúh hai: aur jaháṉ kahíṉ Ḳhudáwand kí Rúh hai, waháṉ ázádí hai. 
2CO.3.18	Magar jab ham sab ke beniqáb chihroṉ se Ḳhudáwand ká jalál is tarah munʻakis hotá hai, jis tarah áíne meṉ, to us Ḳhudáwand ke wasíle se jo Rúh hai, ham usí jalálí súrat meṉ darja ba darja badalte játe haiṉ.
2CO.4.1	Pas jab ham par aisá rahm húá, ki hameṉ yih ḳhidmat milí, to ham himmat nahíṉ hárte: 
2CO.4.2	balki ham ne sharm kí poshída bátoṉ ko tark kar diyá, aur makkárí kí chál nahíṉ chalte, na Ḳhudá ke kalám meṉ ámezish karte haiṉ; balki haqq záhir karke Ḳhudá ke rúbarú har ek ádmí ke dil meṉ apní nekí biṭháte haiṉ. 
2CO.4.3	Aur agar hamári ḳhushḳhabarí par parda paṛá hai, to halák honewáloṉ hí ke wáste paṛá hai: 
2CO.4.4	yaʻní un beímánoṉ ke wáste, jin kí ʻaqloṉ ko is jahán ke ḳhudá ne andhá kar diyá hai, táki Masíh jo Ḳhudá kí súrat hai, us ke jalál kí ḳhushḳhabarí kí raushní un par na paṛe. 
2CO.4.5	Kyúṉki ham apní nahíṉ, balki Masíh Yisúʻ kí manádí karte haiṉ, ki wuh Ḳhudáwand hai; aur apne haqq meṉ yih kahte haiṉ, ki Yisúʻ kí ḳhátir tumháre gulám haiṉ. 
2CO.4.6	Is liye ki Ḳhudá hí hai, jis ne farmáyá, ki Táríkí meṉ se núr chamke; aur wuhí hamáre diloṉ meṉ chamká, táki Ḳhudá ke jalál kí pahchán ká núr Yisúʻ Masíh ke chihre se jalwagar ho.
2CO.4.7	Lekin hamáre pás yih ḳhazána miṭṭí ke bartanoṉ meṉ rakkhá hai, táki yih hadd se ziyáda qudrat hamárí taraf se nahíṉ, balki Ḳhudá kí taraf se maʻlúm ho. 
2CO.4.8	Ham har taraf se musíbat to uṭháte haiṉ, lekin láchár nahíṉ hote; hairán to hote haiṉ, magar náummed nahíṉ hote; 
2CO.4.9	satáe to játe haiṉ, magar akele nahíṉ chhoṛe játe; giráe to játe haiṉ, lekin halák nahíṉ hote; 
2CO.4.10	ham har waqt apne badan meṉ Yisúʻ kí maut liye phirte haiṉ, táki Yisúʻ kí zindagí bhí hamáre badan meṉ záhir ho. 
2CO.4.11	Kyúṉki ham jíte jí Yisúʻ kí ḳhátir hamesha maut ke hawále kiye játe haiṉ, táki Yisúʻ kí zindagí bhí hamáre fání jism meṉ záhir ho. 
2CO.4.12	Pas maut to ham meṉ asar kartí hai, aur zindagí tum meṉ. 
2CO.4.13	Aur chúṉki ham meṉ wuhí ímán kí rúh hai, jis kí bábat likhá hai, ki Maiṉ ímán láyá, aur isí liye bolá; pas ham bhí ímán láe, aur isí liye bolte haiṉ; 
2CO.4.14	kyúṉki ham jánte haiṉ, ki jis ne Ḳhudáwand Yisúʻ ko jiláyá, wuh ham ko bhí Yisúʻ ke sáth shámil jánkar jiláegá, aur tumháre sáth apne sámne házir karegá. 
2CO.4.15	Is liye ki sárí chízeṉ tumháre wáste haiṉ, táki bahut se logoṉ ke sabab fazl ziyáda hokar Ḳhudá ke jalál ke liye shukrguzárí bhí baṛháe.
2CO.4.16	Is liye ham himmat nahíṉ hárte; balki go hamárí záhirí insáníyat záil hotí játí hai, phir bhí hamárí bátiní insáníyat roz ba roz nayí hotí játí hai. 
2CO.4.17	Kyúṉki hamárí dam bhar kí halkí sí musíbat hamáre liye azhadd bhárí aur abadí jalál paidá kartí játí hai; 
2CO.4.18	jis hál meṉ ki ham dekhí húí chízoṉ par nahíṉ, balki andekhí chízoṉ par nazar karte haiṉ: kyúṉki dekhí húí chízeṉ chandroza haiṉ; magar andekhí chízeṉ abadí haiṉ.
2CO.5.1	Kyúṉki ham jánte haiṉ, ki jab hamárá ḳhaime ká ghar jo zamín par hai giráyá jáegá, to ham ko Ḳhudá kí taraf se ásmán par ek aisí ʻimárat milegí, jo háth ká baná húá ghar nahíṉ, balki abadí hai. 
2CO.5.2	Chunáṉchi ham is meṉ karáhte haiṉ; aur baṛí árzú rakhte haiṉ, ki apne ásmání ghar se mulabbas ho jáeṉ: 
2CO.5.3	táki mulabbas hone ke báʻis naṉge na páe jáeṉ. 
2CO.5.4	Kyúṉki ham is ḳhaime meṉ rahkar bojh ke máre karáhte haiṉ; is liye nahíṉ ki yih libás utárná cháhte haiṉ, balki is par âur pahinná cháhte haiṉ, táki wuh jo fání hai zindagí meṉ garq ho jáe. 
2CO.5.5	Aur jis ne ham ko isí bát ke liye taiyár kiyá, wuh Ḳhudá hai, aur usí ne hameṉ Rúh ko baiʻáne meṉ diyá. 
2CO.5.6	Pas hamesha hamárí ḳhátirjamaʻ rahtí hai, aur yih jánte haiṉ, ki jab tak ham badan ke watan meṉ haiṉ, Ḳhudáwand ke háṉ se jiláwatan haiṉ; 
2CO.5.7	kyúṉki ham ímán par chalte haiṉ, na ki áṉkhoṉ dekhe par; 
2CO.5.8	garaz, hamárí ḳhátiṛjamaʻ hai; aur ham ko badan ke watan se ʻaláhida hokar Ḳhudáwand ke watan meṉ rahná ziyáda manzúr hai. 
2CO.5.9	Isí wáste ham yih hausala rakhte haiṉ, ki watan meṉ hoṉ, ḳhwáh jiláwatan, us ko ḳhush kareṉ. 
2CO.5.10	Kyúṉki zarúr hai ki Masíh ke taḳht i ʻadálat ke sámne jákar ham sab ká hál záhir kiyá jáe, táki har shaḳhs apne un kámoṉ ká badla páe, jo us ne badan ke wasíle se kiye hoṉ, ḳhwáh bhale hoṉ, ḳhwáh bure.
2CO.5.11	Pas ham Ḳhudáwand ke ḳhauf ko jánkar, ádmíoṉ ko samjháte haiṉ, aur Ḳhudá par hamárá hál záhir hai; aur mujhe ummed hai, ki tumháre diloṉ par bhí záhir húá hogá. 
2CO.5.12	Ham phir apní neknámí tum par nahíṉ jatáte, balki ham apne sabab tum ko faḳhr karne ká mauqaʻ dete haiṉ, táki tum un ko jawáb de sako, jo záhir par faḳhr karte haiṉ, aur bátin par nahíṉ. 
2CO.5.13	Agar ham beḳhud haiṉ, to Ḳhudá ke wáste haiṉ; aur agar hosh meṉ haiṉ, to tumháṛe wáste. 
2CO.5.14	Kyúṉki Masíh kí mahabbat ham ko majbúr kar detí hai; is liye ki ham yih samajhte haiṉ, ki jab ek sab ke wáste múá, to sab mar gaye; 
2CO.5.15	aur wuh is liye sab ke wáste múá, ki jo jíte haiṉ, wuh áge ko apne liye na jíeṉ, balki us ke liye jo un ke wáste múá, aur phir jí uṭhá. 
2CO.5.16	Pas ab se ham kisí ko jism kí haisíyat se na pahcháneṉge; háṉ, agarchi Masíh ko bhí jism kí haisíyat se jáná thá, magar ab se nahíṉ jáneṉge. 
2CO.5.17	Is liye agar koí Masíh meṉ hai, to wuh nayá maḳhlúq hai: purání chízeṉ játí rahíṉ; dekho, wuh nayí ho gayíṉ. 
2CO.5.18	Aur sab chízeṉ Ḳhudá kí taraf se haiṉ, jis ne Masíh ke wasíle se apne sáth hamárá mel miláp kar liyá, aur mel miláp kí ḳhidmat hamáre supurd kí; 
2CO.5.19	matlab yih hai, ki Ḳhudá ne Masíh meṉ hokar apne sáth dunyá ká mel miláp kar liyá, aur un kí taqsíroṉ ko un ke zimme na lagáyá, aur us ne mel miláp ká paigám hameṉ sauṉp diyá hai.
2CO.5.20	Pas ham Masíh ke elchí haiṉ; goyá hamáre wasíle se Ḳhudá iltimás kartá hai: ham Masíh kí taraf se minnat karte haiṉ, ki Ḳhudá se mel miláp kar lo. 
2CO.5.21	Jo gunáh se wáqif na thá, usí ko us ne hamáre wáste gunáh ṭhahráyá, táki ham us meṉ hokar Ḳhudá kí rástbází ho jáeṉ.
2CO.6.1	Aur ham jo us ke sáth kám meṉ sharík haiṉ, yíh bhí iltimás karte haiṉ, kí Ḳhudá ká fazl jo tum par húá, befáida na rahne do; 
2CO.6.2	kyúṉki wuh kahtá hai, ki
2CO.6.2	Maiṉ ne qubúlíyat ke waqt terí sun lí,
2CO.6.2	Aur naját ke din terí madad kí:
2CO.6.2	dekho, ab qubúlíyat ká waqt hai; dekho, yih naját ká din hai: 
2CO.6.3	ham kisí bát meṉ ṭhokar kháne ká koí mauqaʻ nahíṉ dete, táki hamárí ḳhidmat par harf na áe; 
2CO.6.4	balki Ḳhudá ke ḳhádimoṉ kí tarah har bát se apní ḳhúbí záhir karte haiṉ, baṛe sabr se, musíbatoṉ se, ihtiyájoṉ se, tangíoṉ se, 
2CO.6.5	koṛe kháne se, qaid hone se, hangámoṉ se, mihnatoṉ se, bedáríoṉ se, fáqoṉ se, 
2CO.6.6	pákízagí se, ʻilm se, tahammul se, mihrbání se, Rúhuʼl Quds se, beriyá mahabbat se, 
2CO.6.7	kalám i haqq se, Ḳhudá kí qudrat se; rástbází ke hathyároṉ ke wasíle se jo dahine báeṉ haiṉ, 
2CO.6.8	ʻizzat aur beʻizzatí ke wasíle se, badnámí aur neknámí ke wasíle se; go gumráh karnewále maʻlúm hote haiṉ, phir bhí sachche haiṉ; 
2CO.6.9	gumnámoṉ kí mánind haiṉ, táham mashhúr haiṉ; marte húoṉ kí mánind haiṉ, magar dekho, jíte haiṉ; már khánewáloṉ kí mánind haiṉ, magar ján se máre nahíṉ játe; 
2CO.6.10	gamgínoṉ kí mánind haiṉ, lekin hamesha ḳhush rahte haiṉ; kaṉgáloṉ kí mánind haiṉ, magar bahuteroṉ ko daulatmand kar dete haiṉ; nádároṉ kí mánind haiṉ, táham sab kuchh rakhte haiṉ.
2CO.6.11	Ai Kurinthío, ham ne tum se khulkar báteṉ kíṉ, aur hamárá dil tumhárí taraf se kusháda ho gayá. 
2CO.6.12	Hamáre diloṉ meṉ tumháre liye tangí nahíṉ, magar tumháre diloṉ meṉ tangí hai. 
2CO.6.13	Pas maiṉ farzand jánkar tum se kahtá húṉ, ki tum bhí us ke badle meṉ kushádadil ho jáo.
2CO.6.14	Beímánoṉ ke sáth náhamwár júe meṉ na juto: kyúṉki rástbází aur bedíní meṉ kyá mel jol? yá raushní aur táríkí meṉ kyá shirákat? 
2CO.6.15	Masíh ko Balíyaʻal ke sáth kyá muwáfaqat? Yá ímándár ká beímán se kyá wásta? 
2CO.6.16	Aur Ḳhudá ke maqdis ko butoṉ se kyá munásabat hai? kyúṉki ham zinda Ḳhudá ká maqdis haiṉ; chunáṉchi Ḳhudá ne kahá hai, ki Maiṉ un meṉ basúṉgá, aur un meṉ chalúṉ phirúṉgá; aur maiṉ un ká Ḳhudá húṉgá, aur wuh merí ummat hoṉge. 
2CO.6.17	Is wáste Ḳhudáwand farmátá hai, ki
2CO.6.17	Un meṉ se nikalkar ʻaláhida raho,
2CO.6.17	Aur nápák chíz ko na chhúo;
2CO.6.17	To maiṉ tum ko qubúl kar lúṉgá,
2CO.6.18	Aur tumhárá Báp húṉgá,
2CO.6.18	Aur tum mere beṭe beṭiyáṉ hoge:
2CO.6.18	yih Ḳhudáwand Qádir i mutlaq ká qaul hai.
2CO.7.1	Pas ai ʻazízo, chúṉki ham se aise waʻde kiye gaye, to áo, apne áp ko har tarah kí jismání aur rúhání álúdagí se pák kareṉ, aur Ḳhudá ke ḳhauf ke sáth pákízagí ko kamál tak pahuṉcháeṉ.
2CO.7.2	Ham ko apne dil meṉ jagah do: ham ne kisí se beinsáfí nahíṉ kí, kisí ko nahíṉ bigáṛá, kisí se dagá nahíṉ kí. 
2CO.7.3	Maiṉ tumheṉ mujrim ṭhahráne ke liye yih nahíṉ kahtá: kyúṉki pahle hí kah chuká húṉ, ki tum hamáre diloṉ meṉ aise bas gaye ho, ki ham tum ek sáth mareṉ aur jíeṉ. 
2CO.7.4	Maiṉ tum se baṛí dilerí ke sáth báteṉ kartá húṉ, mujhe tum par baṛá faḳhr hai: mujh ko púrí tasallí ho gayí hai; jitní musíbateṉ ham par átí haiṉ, un sab meṉ merá dil ḳhushí se labrez rahtá hai.
2CO.7.5	Kyúṉki jab ham Makiduniya meṉ áe, us waqt bhi hamáre jism ko chain na milá, balki har taraf se musíbat meṉ giriftár rahe; báhar laṛáiyáṉ thíṉ, andar dahshateṉ. 
2CO.7.6	Táham ʻájizoṉ ko tasallí baḳhshnewále, yaʻní Ḳhudá ne Titus ke áne se ham ko tasallí baḳhshí; 
2CO.7.7	aur na sirf us ke áne se, balki us kí us tasallí se bhí, jo us ko tumhárí taraf se húí; aur us ne tumhárá ishtiyáq, tumhárá gam, aur tumhárá josh, jo merí bábat thá, ham se bayán kiyá, jis se maiṉ âur bhí ḳhush húá. 
2CO.7.8	Go maiṉ ne tum ko apne ḳhatt se gamgín kiyá, magar us se pachhtátá nahíṉ, agarchi pahle pachhtátá thá. Chunáṉchi dekhtá húṉ, ki us ḳhatt se tum ko gam húá, go thoṛe hí ʻarse tak rahá. 
2CO.7.9	Ab maiṉ is liye ḳhush nahíṉ húṉ, ki tum ko gam húá, balki is liye ki tumháre gam ká anjám tauba húá: kyúṉki tumhárá gam ḳhudáparastí ká thá, táki tum ko hamárí taraf se kisí tarah ká nuqsán na ho. 
2CO.7.10	Kyúṉki ḳhudáparastí ká gam aisí tauba paidá kartá hai, jis ká anjám naját hai, aur us se pachhtáná nahíṉ paṛtá: magar dunyá ká gam maut paidá kartá hai. 
2CO.7.11	Pas dekho, isí bát ne, ki tum ḳhudáparastí ke taur par gamgín húe, tum meṉ kis qadr sargarmí, aur ʻuzr, aur ḳhafagí, aur ḳhauf, aur ishtiyáq, aur josh, aur intiqám paidá kiyá! Tum ne har tarah se sábit kar dikháyá, ki tum is amr meṉ barí ho. 
2CO.7.12	Pas agarchi maiṉ ne tum ko likhá thá, magar na us ke báʻis likhá, jis ne beinsáfí kí, aur na us ke báʻis jis par beinsáfí húí, balki is liye ki tumhárí sargarmí jo hamáre wáste hai, Ḳhudá ke huzúr tum par záhir ho jáe. 
2CO.7.13	Isí liye ham ko tasallí húí hai: aur hamárí is tasallí meṉ ham ko Titus kí ḳhushí ke sabab âur bhí ziyáda ḳhushí húí, kyúṉki tum sab ke báʻis us kí rúh phir táza ho gayí. 
2CO.7.14	Aur agar maiṉ ne us ke samne tumhárí bábat kuchh faḳhr kiyá, to sharminda na húá; balki jis tarah ki ham ne sárí báteṉ tum se sach sach kahíṉ, isí tarah jo faḳhr ham ne Titus ke sámne kiyá, wuh bhi sach niklá. 
2CO.7.15	Aur jab us ko tum sab kí farmánbardárí yád átí hai, ki tum kis tarah ḍarte aur káṉpte húe us se mile, to us kí dilí mahabbat tum se âur bhí ziyáda hotí játí hai. 
2CO.7.16	Maiṉ ḳhush húṉ, ki har bát meṉ tumhárí taraf se merí ḳhátirjamaʻ hai.
2CO.8.1	Ab ai bháiyo, ham tum ko Ḳhudá ke us fazl kí ḳhabar dete haiṉ, jo Makiduniya kí kalísiyáoṉ par húá hai; 
2CO.8.2	ki musíbat kí baṛí ázmáish meṉ un kí baṛí ḳhushí aur saḳht garíbí ne un kí saḳháwat ko hadd se ziyáda kar diyá. 
2CO.8.3	Aur maiṉ gawáhí detá húṉ, ki unhoṉ ne maqdúr ke muwáfiq, balki maqdúr se bhí ziyáda, apní ḳhushí se diyá, 
2CO.8.4	aur is ḳhairát aur muqaddasoṉ kí ḳhidmat kí shirákat kí bábat, ham se baṛí minnat ke sáth darḳhwást kí: 
2CO.8.5	aur hamárí ummed ke muwáfiq hí nahíṉ diyá, balki apne áp ko pahle Ḳhudáwand ke, aur phir Ḳhudá kí marzí se hamáre supurd kiyá. 
2CO.8.6	Is wáste ham ne Titus ko nasíhat kí, ki jaise us ne pahle shurúʻ kiyá thá, waise hí tum meṉ is ḳhairát ke kám ko púrá bhí kare. 
2CO.8.7	Pas jaise tum har bát meṉ ímán, aur kalám, aur ʻilm, aur púrí sargarmí, aur us mahabbat meṉ jo ham se rakhte ho sabqat le gaye ho, waise hí is ḳhairát ke kám meṉ bhí sabqat le jáo. 
2CO.8.8	Maiṉ hukm ke taur par nahíṉ kahtá, balki is liye ki auroṉ kí sargarmí se tumhárí mahabbat kí sachcháí ko ázmáúṉ; 
2CO.8.9	kyúṉki tum hamáre Ḳhudáwand Yisúʻ Masíh ke fazl ko jánte ho, ki wuh agarchi daulatmand thá, magar tumhárí ḳhátir garíb ban gayá, táki tum us kí garíbí ke sabab se daulatmand ho jáo. 
2CO.8.10	Aur maiṉ is amr meṉ apní ráe detá húṉ, kyúṉki yih tumháre liye mufíd hai, is liye ki tum pichhle sál se na sirf is kám meṉ, balki is ke iráde meṉ bhí awwal the. 
2CO.8.11	Pas ab is kám ko púrá bhí karo, táki jaise tum iráda karne meṉ mustaʻidd the, waise hí maqdúr ke muwáfiq takmíl bhí karo. 
2CO.8.12	Kyúṉki agar niyat ho, to ḳhairát us ke muwáfiq maqbúl hogí jo ádmí ké pás hai, na us ke muwáfiq jo us ke pás nahíṉ. 
2CO.8.13	Yih nahíṉ ki auroṉ ko árám mile, aur tum ko taklíf ho: 
2CO.8.14	balki barábarí ke taur par, is waqt tumhárí daulat se un kí kamí púrí ho, táki un kí daulat se bhí tumhárí kamí púrí ho; aur is tarah barábarí ho jáe; 
2CO.8.15	chunáṉchi likhá hai, ki Jis ne bahut jamaʻ kiyá us ká kuchh ziyáda na niklá, aur jis ne thoṛá jamaʻ kiyá us ká kuchh kam na niklá.
2CO.8.16	Ḳhudá ká shukr hai, jo Titus ke dil meṉ tumháre wáste waisí hí sargarmí paidá kartá hai. 
2CO.8.17	Kyúṉki us ne hamárí nasíhat ko mán liyá, balki baṛá sargarm hokar apní ḳhushí se tumhárí taraf rawána húá. 
2CO.8.18	Aur ham ne us ke sáth us bháí ko bhejá, jis kí taʻríf ḳhushḳhabarí ke sabab se tamám kalísiyáoṉ meṉ hotí hai; 
2CO.8.19	aur sirf yihí nahíṉ, balki wuh kalísiyáoṉ kí taraf se is ḳhairát ke báre meṉ hamárá hamsafar muqarrar húá: aur ham yih ḳhidmat is liye karte haiṉ, ki Ḳhudáwand ká jalál aur hamárá shauq záhir ho: 
2CO.8.20	aur ham bachte rahte haiṉ ki jis baṛí ḳhairát ke báre meṉ ḳhidmat karte haiṉ, us kí bábat koí ham par harf na láe: 
2CO.8.21	kyúṉki ham aisí chízoṉ kí tadbír karte haiṉ, jo na sirf Ḳhudáwand ke nazdík bhalí haiṉ, balki ádmíoṉ ke nazdík bhí. 
2CO.8.22	Aur ham ne un ke sáth apne us bháí ko bhejá hai, jis ko ham ne bahut sí bátoṉ meṉ bárhá ázmákar sargarm páyá hai, magar chúṉki us ko tum par baṛá bharosá hai, is liye ab bahut ziyáda sargarm hai. 
2CO.8.23	Agar koí Titus kí bábat púchhe, to wuh merá sharík, aur tumháre wáste merá hamḳhidmat hai: agar hamáre bháiyoṉ kí bábat púchhá jáe, to wuh kalísiyáoṉ ke qásid aur Masíh ke jalál haiṉ. 
2CO.8.24	Pas apní mahabbat aur hamárá wuh faḳhr jo tum par hai, kalísiyáoṉ ke rúbarú un par sábit karo.
2CO.9.1	Jo ḳhidmat muqaddasoṉ ke wáste kí játí hai, us kí bábat mujhe tum ko likhná fuzúl hai: 
2CO.9.2	kyúṉki maiṉ tumhárá shauq jántá húṉ, jis ke sabab se Makiduniya ke logoṉ ke áge tum par faḳhr kartá húṉ, ki Aḳhaya ke log pichhle sál se taiyár haiṉ, aur tumhárí sargarmí ne aksar logoṉ ko ubhárá. 
2CO.9.3	Lekin maiṉ ne bháiyoṉ ko is liye bhejá, ki ham jo faḳhr is báre meṉ tum par karte haiṉ, wuh beasl na ṭhahre; balki tum mere kahne ke muwáfiq taiyár raho: 
2CO.9.4	aisá na ho, ki agar Makiduniya ke log mere sáth áeṉ, aur tum ko taiyár na páeṉ, to ham (yih nahíṉ kahte, ki tum) us bharose ke sabab sharminda hoṉ. 
2CO.9.5	Is liye maiṉ ne bháiyoṉ se yih darḳhwást karní zarúr samjhí, ki wuh pahle se tumháre pás jákar tumhárí mauʻúda baḳhshish ko peshtar se taiyár kar rakkheṉ, táki wuh baḳhshish kí tarah taiyár rahe, na zabardastí ke taur par.
2CO.9.6	Lekin bát yih hai, ki jo thoṛá botá hai, wuh thoṛá káṭegá; aur jo bahut botá hai, wuh bahut káṭegá. 
2CO.9.7	Jis qadr har ek ne apne dil meṉ ṭhahráyá hai, usí qadr de; na dareg karke, aur na láchárí se, kyúṉki Ḳhudá ḳhushí se denewále ko ʻazíz rakhtá hai. 
2CO.9.8	Aur Ḳhudá tum par har tarah ká fazl kasrat se kar saktá hai, táki tum ko hamesha har chíz káfí taur par milá kare, aur har nek kám ke liye tumháre pás bahut kuchh maujúd rahá kare: 
2CO.9.9	chunáṉchi likhá hai, ki
2CO.9.9	Us ne bakher kí hai, us ne kaṉgáloṉ ko diyá hai;
2CO.9.9	Us kí rástbází abad tak báqí rahegí.
2CO.9.10	Pas jo bonewále ke liye bíj, aur kháne ke liye roṭí baham pahuṉchátá hai, wuhí tumháre liye bíj baham pahuṉcháegá, aur us meṉ taraqqí kar degá, aur tumhárí rástbází ke phaloṉ ko baṛháegá: 
2CO.9.11	aur tum har chíz ko ifrát se pákar, sab tarah kí saḳháwat karoge, jo hamáre wasíle se Ḳhudá kí shukrguzárí ká báʻis hotí hai. 
2CO.9.12	Kyúṉki is ḳhidmat ke anjám dene se na sirf muqaddasoṉ kí ihtiyájeṉ rafaʻ hotí haiṉ, balki bahut logoṉ kí taraf se Ḳhudá kí baṛí shukrguzárí hotí hai; 
2CO.9.13	is liye ki jo níyat is ḳhidmat se sábit húí, us ke sabab se wuh Ḳhudá kí baṛáí karte haiṉ, ki tum Masíh kí ḳhushḳhabarí ká iqrár karke us par tábiʻdárí se ʻamal karte ho, aur un kí aur sab logoṉ kí madad karne meṉ saḳháwat karte ho; 
2CO.9.14	aur wuh tumháre liye duʻá máṉgte haiṉ, aur tumháre mushtáq haiṉ, is liye ki tum par Ḳhudá ka baṛá hí fazl hai. 
2CO.9.15	Shukr Ḳhudá ká us kí us baḳhshish par jo bayán se báhar hai.
2CO.10.1	Maiṉ Paulus jo tumháre rúbarú ʻájiz, aur píṭh píchhe tum par diler húṉ, Masíh ká hilm aur narmí yád dilákar ḳhud tum se iltimás kartá húṉ: 
2CO.10.2	balki minnat kartá húṉ, ki mujhe házir hokar us bebákí ke sáth diler na honá paṛe, jis se maiṉ baʻz logoṉ par diler hone ká qasd rakhtá húṉ, jo hameṉ yúṉ samajhte haiṉ, ki ham jism ke mutábiq zindagí guzárte haiṉ. 
2CO.10.3	Kyúṉki ham agarchi jism meṉ zindagí guzárte haiṉ, magar jism ke taur par laṛte nahíṉ; 
2CO.10.4	is liye ki hamári laṛáí ke hathyár jismání nahíṉ, balki Ḳhudá ke nazdík qilʻoṉ ke ḍhá dene ke qábil haiṉ; 
2CO.10.5	chunáṉchi ham tasawwurát, aur har ek úṉchí chíz ko jo Ḳhudá kí pahchán ke barḳhiláf sir uṭháe húe hai, ḍhá dete haiṉ, aur har ek ḳhayál ko qáid karke Masíh ká farmánbardár baná dete haiṉ; 
2CO.10.6	aur ham taiyár haíṉ, ki jab tumhárí farmánbardárí púrí ho, to har tarah kí náfarmání ká badla leṉ. 
2CO.10.7	Tum to un chízoṉ par nazar karte ho, jo áṉkhoṉ ke sámne haiṉ. Agar kisí ko apne úpar yih bharosá hai, ki wuh Masíh ká hai, to apne dil meṉ yih bhí soch le, ki jaise wuh Masíh ká hai, waise hí ham bhí haiṉ. 
2CO.10.8	Kyúṉki agar maiṉ is iḳhtiyár par kuchh ziyáda faḳhr bhí karúṉ, jo Ḳhudáwand ne tumháre banáne ke liye diyá hai, na bigáṛne ke liye, to maiṉ sharminda na húṉgá. 
2CO.10.9	Yih maiṉ is liye kahtá húṉ, ki ḳhattoṉ ke zaríʻe se tum ko daránewálá na ṭhahrúṉ. 
2CO.10.10	Kyúṉki kahte haiṉ, ki Us ke ḳhatt to albatta muʼassir aur zabardast haiṉ; lekin jab ḳhud maujúd hotá hai, to kamzor sá maʻlúm hotá hai, aur us kí taqrír lachar hai. 
2CO.10.11	Pas aisá kahnewálá samajh rakkhe, ki jaisá píṭh píchhe ḳhattoṉ meṉ hamárá kalám hai, waisá hí maujúdagí ke waqt hamárá kám bhí hogá. 
2CO.10.12	Kyúṉki hamárí yih jurʼat nahíṉ, ki apne áp ko un chand shaḳhsoṉ meṉ shumár kareṉ, yá un se kuchh nisbat deṉ, jo apní neknámí jatáte haiṉ; lekin wuh ḳhud apne áp ko ápas meṉ wazan karke, aur apne áp ko ek dúsre se nisbat dekar, nádán ṭhahrte haiṉ. 
2CO.10.13	Lekin ham andáze se ziyáda faḳhr na kareṉge, balki usí ʻiláqe ke andáze ke muwáfiq jo Ḳhudá ne hamáre liye muqarrar kiyá hai, jis meṉ tum bhí á gaye ho. 
2CO.10.14	Kyúṉki ham apne áp ko hadd se ziyáda nahiṉ baṛháte, jaise ki tum tak na pahuṉchne kí súrat meṉ hotá; balki ham Masíh kí ḳhushḳhabarí dete húe tum tak pahuṉch gaye the: 
2CO.10.15	aur ham andáze se ziyáda, yaʻní auroṉ kí mihnatoṉ par, faḳhr nahíṉ karte; lekin ummedwár haiṉ, ki jab tumháre ímán meṉ taraqqí ho, to ham tumháre sabab se apne ʻiláqe ke muwáfiq âur bhí baṛheṉ; 
2CO.10.16	táki tumhárí sarhadd se pare ḳhushḳhabarí pahuṉchá deṉ, na ki gair ke ʻiláqe meṉ baní banáí chízoṉ par faḳhr kareṉ. 
2CO.10.17	G̣araz, jo faḳhr kare wuh Ḳhudáwand par faḳhr kare. 
2CO.10.18	Kyúṉki jo apní neknámí jatátá haí, wuh maqbúl nahíṉ, balki jis ko Ḳhudáwand neknám ṭhahrátá hai, wuhí maqbúl hai.
2CO.11.1	Kásh ki tum merí thoṛí sí bewuqúfí kí bardásht kar sakte: háṉ, tum merí bardásht karte to ho. 
2CO.11.2	Mujhe tumhárí bábat Ḳhudá kí sí gairat hai: kyúṉki maiṉ ne ek hí shauhar ke sáth tumhárí nisbat kí hai, táki tum ko pákdáman kuṉwárí kí mánind Masíh ke pás házir karúṉ. 
2CO.11.3	Lekin maiṉ ḍartá húṉ, kahíṉ aisá na ho ki jis tarah sáṉp ne apní makkárí se Hawwá ko bahkáyá, isí tarah tumháre ḳhayálát bhí us ḳhulús aur pákdámaní se haṭ jáeṉ, jo Masíh ke sáth honí cháhiye. 
2CO.11.4	Kyúṉki jo átá hai, agar wuh kisí dúsre Yisúʻ kí manádí kartá hai, jis kí ham ne manádí nahíṉ kí, yá koí âur rúh tum ko miltí hai, jo na milí thí, yá dúsrí ḳhushḳhabarí milí, jis ko tum ne qubúl na kiyá thá, to tumhárá bardásht karná bajá hai. 
2CO.11.5	Maiṉ to apne áp ko un afzal rasúloṉ se kuchh kam nahíṉ samajhtá. 
2CO.11.6	Aur agar taqrír meṉ beshuʻúr húṉ, to ʻilm ke iʻtibár se to nahíṉ; balki ham ne is ko har bát meṉ tamám ádmíoṉ par tumhárí ḳhátir záhir kar diyá. 
2CO.11.7	Kyá yih mujh se ḳhatá húí, ki maiṉ ne tumheṉ Ḳhudá kí ḳhushḳhabarí muft pahuṉchákar apne áp ko past kiyá, táki tum baland ho jáo? 
2CO.11.8	Maiṉ ne âur kalísiyáoṉ ko lúṭá, yaʻní un se ujrat lí, táki tumhárí ḳhidmat karúṉ; 
2CO.11.9	aur jab maiṉ tumháre pás thá, aur hájatmand ho gayá thá, taubhí maiṉ ne kisí par bojh nahíṉ ḍálá; kyúṉki bháiyoṉ ne Makiduniya se ákar merí hájat ko rafaʻ kar diyá thá: aur maiṉ har ek bát meṉ tum par bojh ḍálne se báz rahá, aur rahúṉgá. 
2CO.11.10	Masíh kí sadáqat kí qasam, jo mujh meṉ hai! Aḳhaya ke ʻiláqe meṉ koí shaḳhs mujhe yih faḳhr karne se na rokegá. 
2CO.11.11	Kis wáste? kyá is wáste ki maiṉ tum se mahabbat nahíṉ rakhtá? Is ko Ḳhudá jántá hai. 
2CO.11.12	Lekin jo kartá húṉ, wuhí kartá rahúṉgá, táki mauqaʻ ḍhúṉḍhnewáloṉ ko mauqaʻ na dúṉ; balki jis bát par wuh faḳhr karte haiṉ, us meṉ ham hí jaise nikleṉ. 
2CO.11.13	Kyúṉki aise log jhúṭhe rasúl, aur dagábází se kám karnewále haiṉ, aur apne áp ko Masíh ke rasúloṉ ke hamshakl baná lete haiṉ. 
2CO.11.14	Aur kuchh ʻajab nahíṉ, kyúṉki Shaitán bhí apne áp ko núrání firishte ká hamshakl baná letá hai. 
2CO.11.15	Pas agar us ke ḳhádim bhí rástbází ke ḳhádimoṉ ke hamshakl ban jáeṉ, to kuchh baṛí bát nahíṉ: lekin un ká anjám un ke kámoṉ ke muwáfiq hogá.
2CO.11.16	Maiṉ phir kahtá húṉ, kí mujhe koí bewuqúf na samjhe: warna bewuqúf hí samajhkar mujhe qubúl karo, ki maiṉ bhí thoṛá sá faḳhr karúṉ. 
2CO.11.17	Jo kuchh maiṉ kahtá húṉ, wuh Ḳhudáwand ke taur par nahíṉ, balki goyá bewuqúfí se, aur us jurʼat se kahtá húṉ jo faḳhr karne meṉ hotí haí. 
2CO.11.18	Jaháṉ âur bahutere jismání taur par faḳhr karte haiṉ, maiṉ bhí karúṉgá. 
2CO.11.19	Kyúṉki tum to ʻaqlmánd hokar ḳhushí se bewuqúfoṉ kí bardásht karte ho. 
2CO.11.20	Jab koí tumheṉ gulám banátá hai, yá khá játá hai, yá phaṉsá letá hai, yá apne áp ko baṛá banátá hai, yá tumháre muṉh par tamáṉcha mártá hai, to tum bardásht kar lete ho. 
2CO.11.21	Merá yih kahná zillat hí ke taur par sahí, ki ham kamzor se the. Magar jis kisí bát meṉ koí diler hai, (agarchi yih kahná bewuqúfí haí,) maiṉ bhí diler húṉ. 
2CO.11.22	Kyá wuhí ʻIbrání haiṉ? Maiṉ bhí húṉ. Kyá wuhí Isráílí haiṉ? Maiṉ bhí húṉ. Kyá wuhí Ibráhím kí nasl se haiṉ? Maiṉ bhí húṉ. 
2CO.11.23	Kyá wuhí Masíh ke ḳhádim haiṉ? (merá yih kahná díwánagí hai;) maiṉ ziyádatar húṉ; mihnatoṉ meṉ ziyáda, qaid meṉ ziyáda, koṛe kháne meṉ hadd se ziyáda, bárhá maut ke ḳhatroṉ meṉ rahá húṉ. 
2CO.11.24	Maiṉ ne Yahúdíoṉ se páṉch bár ek kam chálís chálís koṛe kháe. 
2CO.11.25	Tín bár bedeṉ kháíṉ, ek bár saṉgsár kiyá gayá, tín martabe jaház ṭúṭne kí balá meṉ paṛá, ek rát dín samundar meṉ káṭá; 
2CO.11.26	maiṉ bárhá safaroṉ meṉ, daryáoṉ ke ḳhatroṉ meṉ, ḍákúoṉ ke ḳhatroṉ meṉ, apní qaum se ḳhatroṉ meṉ, gairqaumoṉ se ḳhatroṉ meṉ, shahr ke ḳhatroṉ meṉ, biyábán ke ḳhatroṉ meṉ, samundar ke ḳhatroṉ meṉ, jhúṭhe bháiyoṉ ke ḳhatroṉ meṉ; 
2CO.11.27	mihnat aur mashaqqat meṉ, bárhá bedárí kí hálat meṉ, bhúk aur piyás kí musíbat meṉ, bárhá fáqakashí meṉ, sardí aur naṉgápan kí hálat meṉ rahá húṉ. 
2CO.11.28	Âur bátoṉ ke ʻaláwa, jin ká maiṉ zikr nahíṉ kartá, sárí kalísiyáoṉ kí fikr mujhe har roz á dabátí hai. 
2CO.11.29	Kis kí kamzorí se maiṉ kamzor nahíṉ hotá? Kis ke ṭhokar kháne se merá díl nahíṉ dúkhtá? 
2CO.11.30	Agar faḳhr hí karná zarúr hai, to un bátoṉ par faḳhr karúṉgá, jo merí kamzorí se mutaʻalliq haiṉ. 
2CO.11.31	Ḳhudáwand Yisúʻ ká Ḳhudá aur Báp, jis kí abad tak hamd ho, jántá hai ki maiṉ jhúṭh nahíṉ kahtá. 
2CO.11.32	Damishq meṉ us hákim ne jo bádsháh Aritás kí taraf se thá, mere pakaṛne ke liye Damishqíoṉ ke shahr par pahrá biṭhá rakkhá thá: 
2CO.11.33	phir maiṉ ṭokre meṉ khiṛkí kí ráh díwár par se laṭká diyá gayá, aur maiṉ us ke háthoṉ se bach gayá.
2CO.12.1	Mujhe faḳhr karná zarúr húá, agarchi mufíd nahíṉ. Pas jo royá aur mukáshafe Ḳhudáwand kí taraf se ʻináyat húe, un ká maiṉ zikr kartá húṉ. 
2CO.12.2	Maiṉ Masíh meṉ ek shaḳhs ko jántá húṉ; chaudah baras húe, ki wuh yakáyak tísre ásmán tak uṭhá liyá gayá; na mujhe yih maʻlúm ki badan samet; na yih maʻlúm ki bagair badan ke; yih Ḳhudá ko maʻlúm hai. 
2CO.12.3	Aur maiṉ yih bhí jántá húṉ, ki us shaḳhs ne, (badan samet yá bagair badan ke, yih mujhe maʻlúm nahíṉ; Ḳhudá ko maʻlúm hai,) 
2CO.12.4	yakáyak firdaus meṉ pahuṉchkar aisí báteṉ suníṉ, jo kahne kí nahíṉ, aur jin ká kahná ádmí ko rawá nahíṉ. 
2CO.12.5	Maiṉ aise shaḳhs ke úpar to faḳhr karúṉgá, lekin apne úpar, siwá apní kamzoríoṉ ke, faḳhr na karúṉgá. 
2CO.12.6	Aur agar faḳhr karná cháhúṉ bhí, to bewuqúf na ṭhahrúṉgá; is liye ki sach bolúṉgá: magar táham báz rahtá húṉ, táki koí mujhe us se ziyáda na samjhe, jaisá mujhe dekhtá hai, yá mujh se suntá hai. 
2CO.12.7	Aur mukáshafoṉ kí ziyádatí ke báʻis, mere phúl jáne ke andeshe se, mere jism meṉ káṉṭá chubhoyá gayá, yaʻní Shaitán ká qásid, táki mere mukke máre, aur maiṉ phúl na jáúṉ. 
2CO.12.8	Is ke báre meṉ maiṉ ne tín bár Ḳhudáwand se iltimás kiyá, ki yih mujh se dúr ho jáe. 
2CO.12.9	Magar us ne mujh se kahá, ki Merá fazl tere liye kafí hai, kyúṉki merí qudrat kamzorí meṉ púrí hotí hai. Pas maiṉ baṛí ḳhushi se apní kamzoríoṉ par faḳhr karúṉgá, táki Masíh kí qudrat mujh par chháí rahe. 
2CO.12.10	Is liye maiṉ Masíh kí ḳhátir kamzoríoṉ meṉ, beʻízzatíoṉ meṉ, ihtiyájoṉ meṉ, satáe jáne meṉ, tangíoṉ meṉ ḳhush húṉ; kyúṉki jab maiṉ kamzor hotá húṉ, usí waqt zoráwar hotá húṉ.
2CO.12.11	Maiṉ bewuqúf to baná: magar tum hí ne mujhe majbúr kiyá; kyúṉki tum ko merí taʻríf karní cháhiye thí: is liye ki maiṉ un afzal rasúloṉ se kisí bát meṉ kam nahíṉ, agarchi kuchh nahíṉ húṉ. 
2CO.12.12	Rasúl hone kí ʻalámateṉ kamál sabr ke sáth, nishánoṉ, aur ʻajíb kámoṉ, aur muʻjizoṉ ke wasíle se tumháre darmiyán záhir húíṉ. 
2CO.12.13	Tum kaun sí bát meṉ âur kalísiyáoṉ se kam ṭhahre, bajuz is ke ki maiṉ ne tum par bojh na ḍálá? Merí yih beinsáfí muʻáf karo.
2CO.12.14	Dekho, yih tísrí bár maiṉ tumháre pás áne ke liye taiyár húṉ: aur tum par bojh na ḍálúṉgá; is liye ki maiṉ tumháre mál ká nahíṉ, balki tumhárá hí ḳhwáháṉ húṉ; kyúṉki laṛkoṉ ko máṉ báp ke liye jamaʻ karná nahíṉ cháhiye, balki máṉ báp ko laṛkoṉ ke liye. 
2CO.12.15	Aur maiṉ tumhárí rúhoṉ ke wáste bahut ḳhushí se ḳharch karúṉgá, balki ḳhud bhí ḳharch ho jáúṉgá. Agar maiṉ tum se ziyáda mahabbat rakkhúṉ, to kyá tum mujh se kam mahabbat rakkhoge? 
2CO.12.16	Lekin mumkin hai, ki maiṉ ne ḳhud tum par bojh na ḍálá ho; magar makkár jo húá, is liye tum ko fareb dekar phaṉsá liyá ho. 
2CO.12.17	Bhalá, jinheṉ maiṉ ne tumháre pás bhejá, kyá un meṉ se kisí kí maʻrifat dagá ke taur par tum se kuchh le liyá? 
2CO.12.18	Maiṉ ne Titus ko samjhákar us ke sáth us bháí ko bhejá. Pas kyá Titus ne tum se dagá ke taur par kuchh liyá? kyá ham donoṉ ká chál chalan ek hí Rúh kí hídáyat ke mutábiq na thá? kyá ham ek hí naqsh i qadam par na chale?
2CO.12.19	Tum abhí tak yíhí samajhte hoge, ki ham tumháre sámne ʻuzr kar rahe haiṉ? Ham to Ḳhudá ko házir jánkar Masíh meṉ bolte haiṉ. Aur ai piyáro, yih sab kuchh tumhárí taraqqí ke liye hai. 
2CO.12.20	Kyúṉki maiṉ ḍartá húṉ, kahíṉ aisá na ho, ki maiṉ ákar jaisá tumheṉ cháhtá húṉ, waisá na páúṉ, aur mujhe bhí jaisá tum nahíṉ cháhte, waisá hí páo; ki tum meṉ jhagṛá, hasad, gussa, tafriqe, badgoíáṉ, gíbateṉ, sheḳhíáṉ, aur fasád hoṉ; 
2CO.12.21	aur phir maiṉ jab áúṉ, to merá Ḳhudá mujhe tumháre sámne ʻájiz kare, aur mujhe bahutoṉ ke liye afsos karná paṛe, jinhoṉ ne peshtar gunáh kiye haiṉ, aur us nápákí, aur harámkárí, aur shahwatparastí se jo un se sarzadd húí, tauba nahíṉ kí.
2CO.13.1	Yih tísrí bár maiṉ tumháre pás átá húṉ. Do yá tín gawáhoṉ kí zabán se har ek bát sábit ho jáegí. 
2CO.13.2	Jaise maiṉ ne jab dúsrí dafʻa házir thá to pahle se kah diyá thá, waise hí ab gairházirí meṉ bhí un logoṉ se jinhoṉ ne peshtar gunáh kiye haiṉ, aur âur sab logoṉ se, pahle se kahe detá húṉ, ki agar phir áúṉgá, to darguzar na karúṉgá; 
2CO.13.3	kyúṉki tum is kí dalíl cháhte ho, kí Masíh mujh meṉ boltá hai; aur wuh tumháre wáste kamzor nahíṉ, balki tum meṉ zoráwar hai: 
2CO.13.4	háṉ, wuh kamzorí ke sabab se salíb diyá gayá, lekin Ḳhudá kí qudrat ke sabab se zinda hai. Aur ham bhí us meṉ kamzor to haiṉ, magar us ke sáth Ḳhudá kí us qudrat ke sabab se zinda hoṉge, jo tumháre wáste hai. 
2CO.13.5	Tum apne áp ko ázmáo, ki ímán par ho yá nahíṉ; apne áp ko jáṉcho. Kyá tum apní bábat yih nahíṉ jánte, ki Yisúʻ Masíh tum meṉ hai? warna tum námaqbúl ho. 
2CO.13.6	Lekin maiṉ ummed kartá húṉ ki tum maʻlúm kar loge, ki ham to námaqbúl nahíṉ. 
2CO.13.7	Aur ham Ḳhudá se duʻá máṉgte haiṉ, ki tum kuchh badí na karo; na is wáste ki ham maqbúl maʻlúm hoṉ, balki is wáste ki tum nekí karo, cháhe ham námaqbúl hí ṭhahreṉ. 
2CO.13.8	Kyúṉki ham haqq ke barḳhiláf kuchh nahíṉ kar sakte, magar sirf haqq ke liye kar sakte haiṉ. 
2CO.13.9	Jab ham kamzor haiṉ, aur tum zoráwar ho, to ham ḳhush haiṉ: aur yih duʻá bhí máṉgte haiṉ, ki tum kámil bano. 
2CO.13.10	Is liye maiṉ gairházirí meṉ yih báteṉ likhtá húṉ, táki házir hokar mujhe us iḳhtiyár ke muwáfiq saḳhtí na karní paṛe, jo Ḳhudáwand ne mujhe banáne ke liye diyá hai, na bigáṛne ke liye.
2CO.13.11	G̣araz, ai bháiyo, ḳhush raho; kámil bano; ḳhátirjamaʻ rakkho; yakdil raho; mel miláp rakkho; to Ḳhudá, mahabbat aur mel miláp ká chashma, tumháre sáth hogá. 
2CO.13.12	Ápas meṉ pák bosa lekar salám karo.
2CO.13.13	Sáre muqaddas log tum ko salám kahte haiṉ.
2CO.13.14	Ḳhudáwand Yisúʻ Masíh ká fazl, aur Ḳhudá kí mahabbat, aur Rúhuʼl Quds kí shirákat tum sab ke sáth hotí rahe.
GAL.1.1	Paulus kí taraf se, jo na insánoṉ kí jánib se, na insán ke sabab se, balki Yisúʻ Masíh aur Ḳhudá Báp ke sabab se, jis ne us ko murdoṉ meṉ se jiláyá, rasúl hai; 
GAL.1.2	aur sáre bháiyoṉ kí taraf se, jo mere sáth haiṉ, Galatiya kí kalísiyáoṉ ko. 
GAL.1.3	Ḳhudá Báp, aur hamáre Ḳhudáwand Yisúʻ Masíh kí taraf se tumheṉ fazl aur itmínán hásil hotá rahe; 
GAL.1.4	usí ne hamáre gunáhoṉ ke liye apne áp ko de diyá, táki hamáre Ḳhudá aur Báp kí marzí ke muwáfiq, hameṉ is maujúda ḳharáb jahán se ḳhalásí baḳhshe: 
GAL.1.5	us kí tamjíd abaduʼl ábád hotí rahe. Ámín.
GAL.1.6	Maiṉ taʻajjub kartá húṉ, ki jis ne tumheṉ Masíh ke fazl se buláyá, us se tum is qadr jald phirkar kisí âur tarah kí ḳhushḳhabarí kí taraf máil hone lage: 
GAL.1.7	magar wuh dúsrí nahíṉ: albatta baʻz aise haiṉ, jo tumheṉ ghabrá dete, aur Masíh kí ḳhushḳhabarí bigáṛná cháhte haiṉ. 
GAL.1.8	Lekin agar ham, yá ásmán ká koí firishta bhí, us ḳhushḳhabarí ke siwá jo ham ne tumheṉ sunáí, koí âur ḳhushḳhabarí tumheṉ sunáe, to malʻún ho. 
GAL.1.9	Jaisá ham peshtar kah chuke haiṉ, waisá hí ab maiṉ phir kahtá húṉ, ki us ḳhushḳhabarí ke siwá, jo tum ne qubúl kí thí, agar koí tumheṉ âur ḳhushḳhabarí sunátá hai, to malʻún ho. 
GAL.1.10	Ab maiṉ ádmíoṉ ko dost banátá húṉ, yá Ḳhudá ko? kyá ádmíoṉ ko ḳhush karná cháhtá húṉ? agar ab tak ádmíoṉ ko ḳhush kartá rahtá, to Masíh ká banda na hotá.
GAL.1.11	Ai bháiyo, maiṉ tumheṉ jatáe detá húṉ, ki jo ḳhushḳhabarí maiṉ ne sunáí, wuh insán kí sí nahíṉ. 
GAL.1.12	Kyúṉki wuh mujhe insán kí taraf se nahíṉ pahuṉchí, aur na mujhe sikháí gayí, balki Yisúʻ Masíh kí taraf se mujhe us ká mukáshafa húá. 
GAL.1.13	Chunáṉchi Yahúdí taríq meṉ jo pahle merá chál chalan thá, tum sun chuke ho; ki maiṉ Ḳhudá kí kalísiyá ko azhadd satátá aur tabáh kartá thá: 
GAL.1.14	aur maiṉ Yahúdí taríq meṉ apní qaum ke aksar hamʻumroṉ se baṛhtá játá thá, aur apne buzurgoṉ kí riwáyatoṉ meṉ niháyat sargarm thá. 
GAL.1.15	Lekin jis Ḳhudá ne mujhe merí máṉ ke peṭ hí se maḳhsús kar liyá, aur apne fazl se bulá liyá, jab us kí yih marzí húí, 
GAL.1.16	ki apne Beṭe ko mujh meṉ záhir kare, táki maiṉ gairqaumoṉ meṉ us kí ḳhushḳhabarí dúṉ; to na maiṉ ne gosht aur ḳhún se saláh lí: 
GAL.1.17	aur na Yarúshalem meṉ un ke pás gayá, jo mujh se pahle rasúl the, balki fauran ʻArab ko chalá gayá; phir waháṉ se Damishq ko wápas áyá.
GAL.1.18	Phir tín baras ke baʻd maiṉ Kefá se muláqát karne ko Yarúshalem gayá, aur pandrah din us ke pás rahá. 
GAL.1.19	Magar âur rasúloṉ meṉ se, Ḳhudáwand ke bháí Yaʻqúb ke siwá, kisí se na milá. 
GAL.1.20	Jo báteṉ maiṉ tum ko likhtá húṉ, Ḳhudá ko házir jánkar kahtá húṉ, ki wuh jhúṭhí nahíṉ. 
GAL.1.21	Is ke baʻd maiṉ Súriya aur Kilikiya ke ʻiláqoṉ meṉ áyá. 
GAL.1.22	Aur Yahúdiya kí kalísiyáeṉ jo Masíh meṉ thíṉ merí súrat se to wáqif na thíṉ: 
GAL.1.23	magar sirf yih suná kartí thíṉ, ki Jo ham ko pahle satátá thá, wuh ab usí dín kí ḳhushḳhabarí detá hai, jise pahle tabáh kartá thá; 
GAL.1.24	aur wuh mere báʻis Ḳhudá kí baṛáí kartí thíṉ.
GAL.2.1	Áḳhir chaudah baras ke baʻd maiṉ Bar Nabá ke sáth phir Yarúshalem ko gayá, aur Titus ko bhí sáth le gayá. 
GAL.2.2	Aur merá jáná mukáshafe ke mutábiq húá: aur jis ḳhushḳhabarí kí gairqaumoṉ meṉ manádí kartá húṉ, wuh un se bayán kí, magar ʻaláhidagí meṉ un hí logoṉ se jo kuchh samjhe játe the, aisá na ho ki merí is waqt kí yá aglí dauṛ dhúp befáida jáe. 
GAL.2.3	Lekin Titus bhí jo mere sáth thá, aur Yúnání hai, ḳhatna karáne par majbúr na kiyá gayá: 
GAL.2.4	aur yih un jhúṭhe bháiyoṉ ke sabab se húá, jo chhipkar dáḳhil ho gaye the, aur chorí se ghus áe the táki us ázádí ko jo hameṉ Masíh Yisúʻ meṉ hásil hai, jásúsoṉ ke taur par daryáft karke, hameṉ gulámí meṉ láeṉ: 
GAL.2.5	un ke tábiʻ rahná ham ne ghaṛí bhar bhí manzúr na kiyá, táki ḳhushḳhabarí kí sachcháí tum meṉ qáim rahe. 
GAL.2.6	Aur jo log kuchh samjhe játe the, (ḳhwáh wuh kaise hí the, mujhe is se kuchh wásta nahiṉ; Ḳhudá kisí ádmí ká tarafdár nahíṉ) — un se, jo kuchh samjhe játe the, mujhe kuchh hásil na húá: 
GAL.2.7	lekin barʻaks is ke, jab unhoṉ ne yih dekhá, ki jis tarah maḳhtúnoṉ ko ḳhushḳhabarí dene ká kám Patras ke supurd húá, isí tarah námaḳhtúnoṉ ko sunáná is ke supurd húá; 
GAL.2.8	(kyúṉki jis ne maḳhtúnoṉ kí risálat ke liye Patras meṉ asar paidá kiyá, usí ne gairqaumoṉ ke liye mujh meṉ bhí asar paidá kiyá); 
GAL.2.9	aur jab unhoṉ ne us taufíq ko maʻlúm kiyá, jo mujhe milí thí, to Yaʻqúb aur Kefá aur Yúhanná ne, jo kalísiyá ke rukn samjhe játe the, mujhe aur Bar Nabá ko dahiná háth dekar sharík kar liyá, táki ham gairqaumoṉ ke pás jáeṉ, aur wuh maḳhtúnoṉ ke pás; 
GAL.2.10	aur sirf yih kahá, ki garíboṉ ko yád rakhná: magar maiṉ ḳhud hí isí kám kí koshish meṉ thá.
GAL.2.11	Lekin jab Kefá Antákiya meṉ áyá, to maiṉ ne rúbarú hokar us kí muḳhálafat kí, kyúṉki wuh malámat ke láiq thá. 
GAL.2.12	Is liye ki Yaʻqúb kí taraf se chand shaḳhsoṉ ke áne se pahle to wuh gairqaumwáloṉ ke sáth kháyá kartá thá: magar jab wuh á gaye, to maḳhtúnoṉ se ḍarkar báz rahá, aur kanára kiyá. 
GAL.2.13	Aur báqí Yahúdíoṉ ne bhí us ke sáth hokar riyákárí kí; yaháṉ tak ki Bar Nabá bhí un ke sáth riyákárí meṉ paṛ gayá. 
GAL.2.14	Jab maiṉ ne dekhá, ki wuh ḳhushḳhabarí kí sachcháí ke muwáfiq sídhí chál nahíṉ chalte, to maiṉ ne sab ke sámne Kefá se kahá, ki Jab tú, báwujúd Yahúdí hone ke, gairqaumoṉ kí tarah zindagí guzártá hai, na Yahúdíoṉ kí tarah, to gairqaumoṉ ko Yahúdíoṉ kí tarah chalne par kyúṉ majbúr kartá hai? 
GAL.2.15	Go ham paidáish se Yahúdí haiṉ, aur gunahgár gairqaumoṉ meṉ se nahíṉ, 
GAL.2.16	táham yih jánkar ki ádmí sharíʻat ke aʻmál se nahíṉ, balki sirf Yisúʻ Masíh par ímán láne se rástbáz ṭhahrtá hai, ḳhud bhí Masíh Yisúʻ par ímán láe, táki ham Masíh par ímán láne se rástbáz ṭhahreṉ, na ki sharíʻat ke aʻmál se; kyúṉki sharíʻat ke aʻmál se koí bashar rástbáz na ṭhahregá. 
GAL.2.17	Aur ham jo Masíh meṉ rástbáz ṭhahrná cháhte haiṉ, agar ḳhud hí gunahgár nikleṉ, to kyá Masíh gunáh ká báʻis hai? Hargiz nahíṉ! 
GAL.2.18	Kyúṉkí jo kuchh maiṉ ne ḍhá diyá, agar use phir banáúṉ, to apne áp ko qusúrwár ṭhahrátá húṉ. 
GAL.2.19	Chunáṉchi maiṉ sharíʻat hí ke wasíle sharíʻat ke iʻtibár se mar gayá, táki Ḳhudá ke iʻtibár se zinda ho jáúṉ. 
GAL.2.20	Maiṉ Masíh ke sáth maslúb húá húṉ; aur ab maiṉ zinda na rahá, balki Masíh mujh meṉ zinda hai: aur maiṉ jo ab jism meṉ zindagí guzártá húṉ, to Ḳhudá ke Beṭe par ímán láne se guzártá húṉ, jis ne mujh se mahabbat rakkhí, aur apne áp ko mere liye maut ke hawále kar diyá. 
GAL.2.21	Maiṉ Ḳhudá ke fazl ko bekár nahíṉ kartá: kyúṉki rástbází agar sharíʻat ke wasíle se miltí, to Masíh ká marná ʻabas hotá.
GAL.3.1	Ai nádán Galatío, kis ne tum par afsún kar liyá? tumhárí to goyá áṉkhon ke sámne Yisúʻ Masíh salíb par dikháyá gayá. 
GAL.3.2	Maiṉ tum se sirf yih daryáft karná cháhtá húṉ, ki tum ne sharíʻat ke aʻmál se Rúh ko páyá, yá ímán ke paigám se? 
GAL.3.3	Kyá tum aise nádán ho, ki Rúh ke taur par shurúʻ karke, ab jism ke taur par kám púrá karná cháhte ho? 
GAL.3.4	Kyá tum ne itní taklífeṉ befáida uṭháíṉ? magar sháyad befáida nahíṉ. 
GAL.3.5	Pas jo tumheṉ Rúh baḳhshtá, aur tum meṉ muʻjize záhir kartá hai, kyá wuh sharíʻat ke aʻmál se aisá kartá hai, yá ímán ke paigám se? 
GAL.3.6	Chunáṉchi Ibráhím Ḳhudá par ímán láyá, aur yih us ke liye rástbází giná gayá. 
GAL.3.7	Pas ján lo, ki jo ímánwále haiṉ, wuhí Ibráhím ke farzand haiṉ. 
GAL.3.8	Aur kitáb i muqaddas ne peshtár se yih jánkar, kí Ḳhudá gairqaumoṉ ko ímán se rástbáz ṭhahráegá, pahle hí se Ibráhím ko yih ḳhushḳhabarí suná dí, ki Tere báʻis sárí qaumeṉ barakat páeṉgí. 
GAL.3.9	Pas jo ímánwále haiṉ, wuh ímándár Ibráhím ke sáth barakat páte haiṉ. 
GAL.3.10	Kyúṉkí jitne sharíʻat ke aʻmál par takya karte haiṉ, wuh sab laʻnat ke mátaht haiṉ: chunáṉchi likhá hai, ki Jo koí un sab bátoṉ ke karne par qáim nahíṉ rahtá, jo sharíʻat kí kítáb meṉ likhí haiṉ, wuh laʻnatí hai. 
GAL.3.11	Aur yih bát záhir hai, kí sharíʻat ke wasíle se koí shaḳhs Ḳhudá ke nazdík rástbáz nahíṉ ṭhahrtá: kyúṉki likhá hai, kí Rástbáz ímán se jítá rahegá: 
GAL.3.12	aur sharíʻat ko ímán se kuchh wásta nahíṉ; balki likhá hai, ki Jis ne in par ʻamal kiyá, wuh in ke sabab se jítá rahegá. 
GAL.3.13	Masíh jo hamáre liye laʻnatí baná, us ne hameṉ mol lekar sharíʻat kí laʻnat se chhuṛáyá: kyúṉki likhá hai, ki Jo koí lakṛí par laṭkáyá gayá, wuh laʻnatí hai: 
GAL.3.14	táki Masíh Yisúʻ meṉ Ibráhím kí barakat gairqaumoṉ tak bhí pahuṉche; aur ham ímán ke wasíle se us Rúh ko hásil kareṉ, jis ká waʻda húá hai.
GAL.3.15	Ai bháiyo, maiṉ insán ke taur par kahtá húṉ: ki agarchi ádmí hí ká ʻahd ho, jab us kí tasdíq ho gayí, to koí us ko bátil nahíṉ kartá, aur na us par kuchh baṛhátá hai. 
GAL.3.16	Pas Ibráhím aur us kí nasl se waʻde kiye gaye. Wuh yih nahíṉ kahtá, ki nasloṉ se, jaisá bahutoṉ ke wáste kahá játá hai; balki jaisá ek ke wáste, ki Terí nasl ko; aur wuh Masíh hai. 
GAL.3.17	Merá yih matlab hai, ki Jis ʻahd kí Ḳhudá ne pahle se tasdíq kí thí, us ko sharíʻat chár sau tís baras ke baʻd ákar bátil nahíṉ kar saktí, ki wuh waʻda láhásil ho. 
GAL.3.18	Kyúṉki agar mírás sharíʻat ke sabab se milí hai, to waʻde ke sabab se na húí: magar Ibráhím ko Ḳhudá ne waʻde hí kí ráh se baḳhshí. 
GAL.3.19	Pas sharíʻat kyá rahí? Wuh náfarmáníoṉ ke sabab se baʻd meṉ dí gayí, ki us nasl ke áne tak rahe jis se waʻda kiyá gayá thá; aur wuh firishtoṉ ke wasíle se ek darmiyání kí maʻrifat muqarrar kí gayí. 
GAL.3.20	Ab darmiyání ek ká nahíṉ hotá; magar Ḳhudá ek hí hai. 
GAL.3.21	Pas kyá sharíʻát Ḳhudá ke waʻdoṉ ke ḳhiláf hai? Hargíz nahíṉ! kyúṉki agar koí aisí sharíʻat dí játí, jo zindagí baḳhsh saktí, to albatta rástbází sharíʻat ke sabab se hotí. 
GAL.3.22	Magar kitáb i muqaddas ne sab ko gunáh ká mátaht kar diyá, táki wuh waʻda jo Yisúʻ Masíh par ímán láne par mauqúf hai, ímándároṉ ke haqq meṉ púrá kiyá jáe.
GAL.3.23	Iʹmán ke áne se peshtar sharíʻat kí mátahtí meṉ hamárí nigahbání hotí thí, aur us ímán ke áne tak jo záhir honewálá thá, ham usí ke páband rahe. 
GAL.3.24	Pas sharíʻat Masíh tak pahuṉcháne ko hamárá ustád baní, táki ham ímán ke sabab rástbáz ṭhahreṉ. 
GAL.3.25	Magar jab ímán á chuká, to ham ustád ke mátaht na rahe. 
GAL.3.26	Kyúṉki tum sab us ímán ke wasíle se jo Masíh Yisúʻ meṉ hai, Ḳhudá ke farzand ho. 
GAL.3.27	Aur tum sab jitnoṉ ne Masíh meṉ shámil hone ká baptisma liyá Masíh ko pahin liyá. 
GAL.3.28	Na koí Yahúdí raha, na Yúnání; na koí gulám, na ázád; na koí mard, na ʻaurat: kyúṉki tum sab Masíh Yisúʻ meṉ ek ho. 
GAL.3.29	Aur agar tum Masíh ke ho, to Ibráhím kí nasl, aur waʻde ke mutábiq wáris ho.
GAL.4.1	Maiṉ yíh kahtá húṉ, ki wáris jab tak bachcha hai, agarchi wuh sab ká málik hai, magar us meṉ aur gulám meṉ farq nahíṉ; 
GAL.4.2	balki jo míʻád báp ne muqarrar kí, us waqt tak sarparastoṉ aur muḳhtároṉ ke iḳhtiyár meṉ rahtá hai. 
GAL.4.3	Isí tarah ham bhí jab bachche the, to dunyawí ibtidáí bátoṉ ke páband hokar gulámí kí hálat meṉ rahe: 
GAL.4.4	lekin jab waqt púrá ho gayá, to Ḳhudá ne apne Beṭe ko bhejá, jo ʻaurat se paídá húá, aur sharíʻat ke mátaht paidá húá, 
GAL.4.5	tákí sharíʻat ke mátahtoṉ ko mol lekar chhuṛá le, aur ham ko lepálak hone ká darja mile. 
GAL.4.6	Aur chúṉki tum beṭe ho, is liye Ḳhudá ne apne Beṭe kí Rúh hamáre diloṉ meṉ bhejí, jo Abbá, yaʻní, Ai Báp, kah kahkar pukártí hai. 
GAL.4.7	Pas ab tú gulám nahíṉ, balki beṭá hai; aur jab beṭá húá, to Ḳhudá ke sabab wáris bhí húá.
GAL.4.8	Lekin us waqt Ḳhudá se náwáqif hokar, tum un maʻbúdoṉ kí gulámí meṉ the, jo apní zát se Ḳhudá nahíṉ: 
GAL.4.9	magar ab jo tum ne Ḳhudá ko pahcháná, balki Ḳhudá ne tum ko pahcháná, to un zaʻíf aur nikammí ibtidáí bátoṉ kí taraf kis tarah phir rujúʻ hote ho, jin kí dobára gulámí karní cháhte ho? 
GAL.4.10	Tum dinoṉ, aur mahínoṉ, aur muqarrará waqtoṉ, aur barasoṉ ko mánte ho. 
GAL.4.11	Mujhe tumhárí bábat ḍar hai, kahíṉ aisá na ho, ki jo mihṉat maiṉ ne tum par kí hai, befáida jáe.
GAL.4.12	Ai bháiyo, maiṉ tumhárí minnat kartá húṉ, ki merí mánind ho jáo, kyúṉki maiṉ bhí tumhárí mánind húṉ. Tum ne merá kuchh bigáṛá nahíṉ: 
GAL.4.13	balki tum jánte ho, ki maiṉ ne pahlí dafʻa jism kí kamzorí ke sabab se tum ko ḳhushḳhabarí sunáí thí: 
GAL.4.14	aur tum ne merí us jismání hálat ko, jo tumhárí ázmáish ká báʻis thí, na haqír jáná, na us se nafrat kí; aur Ḳhudá ke firishte, balki Masíh Yisúʻ kí mánind mujhe mán liyá. 
GAL.4.15	Pas tumhárá wuh ḳhushí manáná kaháṉ gayá? Maiṉ tumhárá gawáh húṉ, ki agar ho saktá, to tum apní áṉkheṉ bhí nikálkar mujhe de dete. 
GAL.4.16	To kyá tum se sach bolne ke sabab maiṉ tumhárá dushman ban gayá? 
GAL.4.17	Wuh tumheṉ dost banáne kí koshish to karte haiṉ, magar nekníyatí se nahíṉ; balki wuh tumheṉ ḳhárij karáná cháhte haiṉ, táki tum unhíṉ ko dost banáne kí koshish karo. 
GAL.4.18	Lekin yih achchhí bát hai, ki nek amr meṉ dost banáne kí har waqt koshish kí jáe, na sirf usí waqt ki jab maiṉ tumháre pás maujúd húṉ. 
GAL.4.19	Ai mere bachcho, tumhárí taraf se mujhe phir janne ke se dard lage haiṉ, jab tak ki Masíh tum meṉ súrat na pakaṛ le. 
GAL.4.20	Jí cháhtá hai, ki ab tumháre pás maujúd hokar âur tarah se bolúṉ, kyúṉki mujhe tumhárí taraf se shubha hai.
GAL.4.21	Mujh se kaho to, tum jo sharíʻat ke mátaht honá cháhte ho, kyá sharíʻat kí bát ko nahíṉ sunte? 
GAL.4.22	Yih likhá hai, ki Ibráhím ke do beṭe the; ek lauṉḍí se, dúsrá ázád se. 
GAL.4.23	Magar lauṉḍí ká laṛká jismání taur par, aur ázád ká laṛká waʻde ke sabab se paidá húá. 
GAL.4.24	In bátoṉ meṉ tamsíl páí játí hai: is liye ki yih ʻaurateṉ goyá do ʻahd haiṉ; ek Koh i Síná par ká, jis se gulám hí paidá hote haiṉ, aur wuh Hájira hai. 
GAL.4.25	Aur Hájira ʻArab ká Koh i Síná hai; aur maujúda Yarúshalem us ká jawáb hai, kyúṉki wuh apne laṛkoṉ samet gulámí meṉ hai. 
GAL.4.26	Magar ʻálam i bálá kí Yarúshalem ázád hai, aur wuhí hamárí máṉ hai. 
GAL.4.27	Kyúṉki likhá hai, ki
GAL.4.27	Ai báṉjh! tú jis ke aulád nahíṉ hotí, ḳhushí maná;
GAL.4.27	Tú jo dard i zih se náwáqif hai, áwáz baland karke chillá:
GAL.4.27	Kyúṉki bekas chhoṛí húí kí aulád shauharwálí kí aulád se ziyáda hogí.
GAL.4.28	Pas, ai bháiyo, ham Izháq kí tarah waʻde ke farzand haiṉ. 
GAL.4.29	Aur jaise us waqt jismání paidáishwálá rúhání paidáishwále ko satátá thá, waise hí ab bhí hotá hai. 
GAL.4.30	Magar kitáb i muqaddas kyá kahtí hai? Yih, ki Lauṉḍí aur us ke beṭe ko nikál de, kyúṉki lauṉḍí ká beṭá ázád ke beṭe ke sáth hargiz wáris na hogá. 
GAL.4.31	Pas, ai bháiyo, ham lauṉḍí ke farzand nahíṉ, balki ázád ke haiṉ.
GAL.5.1	Masíh ne hameṉ ázád rahne ke liye ázád kiyá hai. Pas qáim raho, aur dobára gulámí ke júe meṉ na juto.
GAL.5.2	Dekho, maiṉ Paulus tum se kahtá húṉ, ki agar tum ḳhatna karáoge, to Masíh se tum ko kuchh fáida na hogá. 
GAL.5.3	Balki maiṉ har ek ḳhatna karánewále shaḳhs pár phir gawáhí detá húṉ, ki use tamám sharíʻat par ʻamal karná farz hai. 
GAL.5.4	Tum jo sharíʻat ke wasíle se rástbáz ṭhahrná cháhte ho, Masíh se alag ho gaye, aur fazl se mahrúm. 
GAL.5.5	Kyúṉki ham Rúh ke báʻis ímán se rástbází kí ummed bar áne ke muntazir haiṉ. 
GAL.5.6	Aur Masíh Yisúʻ meṉ na to ḳhatna kuchh kám ká hai, na námaḳhtúní; magar ímán, jo mahabbat kí ráh se asar kartá hai. 
GAL.5.7	Tum to achchhí tarah dauṛ rahe the; kis ne tumheṉ haqq ke mánne se rok diyá? 
GAL.5.8	Yih targíb tumháre bulánewále kí taraf se nahíṉ hai. 
GAL.5.9	Thoṛá sá ḳhamír sáre guṉdhe húe áṭe ko ḳhamír kar detá hai. 
GAL.5.10	Mujhe Ḳhudáwand meṉ tum par yih bharosá hai, ki tum âur tarah ká ḳhayál na karoge: lekin jo tumheṉ ghabrá detá hai, wuh koí kyúṉ na ho, sazá páegá. 
GAL.5.11	Aur ai bháiyo, maiṉ agar ab tak ḳhatne kí manádí kartá húṉ, to ab tak satáyá kyúṉ játá húṉ? Is súrat meṉ salíb kí ṭhokar to játí rahí. 
GAL.5.12	Kásh ki tumháre beqarár karnewále apná taʻalluq qataʻ kar lete.
GAL.5.13	Ai bháiyo, tum ázádí ke liye; buláe to gaye ho; magar aisá na ho, ki wuh ázádí jismání bátoṉ ká; mauqaʻ bane, balki mahabbat kí ráh se ek dúsre kí ḳhidmat karo. 
GAL.5.14	Kyúṉki sárí sharíʻat par ek hí bát se púrá ʻamal ho játá hai, yaʻní is se, ki Tú apne paṛausí se apní mánind mahabbat rakh. 
GAL.5.15	Lekin agar tum ek dúsre ko káṭte aur pháṛe kháte ho, to ḳhabardár rahná, ki ek dúsre ká satyanás na kar do.
GAL.5.16	Magar maiṉ yih kahtá húṉ, ki Rúh ke muwáfiq chalo, to jism kí ḳhwáhish ko hargiz púrá na karoge. 
GAL.5.17	Kyúṉki jism Rúh ke ḳhiláf ḳhwáhish kartá hai, aur Rúh jism ke ḳhiláf; aur yih ek dúsre ke muḳhálif haiṉ; táki jo tum cháhte ho, wuh na karo. 
GAL.5.18	Aur agar tum Rúh kí hidáyat se chalte ho, to sharíʻat ke mátaht nahíṉ rahe. 
GAL.5.19	Ab jism ke kám to záhir haiṉ, yaʻní harámkárí, nápákí, shahwatparastí, 
GAL.5.20	butparastí, jádúgarí, ʻadáwateṉ, jhagṛá, hasad, gussa, tafriqe, judáíáṉ, bidʻateṉ, 
GAL.5.21	bugz, nashebází, náchrang, aur âur in kí mánind: in kí bábat tumheṉ pahle se kahe detá húṉ, jaisá ki peshtar jatá chuká húṉ, ki aise kám karnewále Ḳhudá kí bádsháhat ke wáris na hoṉge. 
GAL.5.22	Magar Rúh ká phal mahabbat, ḳhushí, itmínán, tahammul, mihrbá-ní, nekí, ímándárí, 
GAL.5.23	hilm, parhezgárí hai: aise kámoṉ kí koí sharíʻat muḳhálif nahíṉ. 
GAL.5.24	Aur jo Masíh Yisúʻ ke haiṉ, unhoṉ ne jism ko us kí ragbatoṉ aur ḳhwáhishoṉ samet salíb par kheṉch diyá hai.
GAL.5.25	Agar ham Rúh ke sabab se zinda haiṉ, to Rúh ke muwáfiq chalná bhí cháhiye. 
GAL.5.26	Ham bejá faḳhr karke, na ek dúsre ko chiṛáen, na ek dúsre se jaleṉ.
GAL.6.1	Ai bháiyo, agar koí ádmí kisí qusúr meṉ pakṛá bhí jáe, to tum jo rúhání ho, us ko hilmmizájí se bahál karo; aur apná bhí ḳhayál rakh, kahíṉ tú bhí azmáish meṉ na paṛ jáe 
GAL.6.2	Tum ek dúsre ká bár uṭháo, aur yúṉ Masíh kí sharíʻat ko púrá karo. 
GAL.6.3	Kyúṉki agar koí shaḳhs apne áp ko kuchh samjhe, aur ho kuchh nahíṉ, to apne áp ko dhoká detá hai. 
GAL.6.4	Pas har shaḳhs apne hí kám ko ázmá le; is súrat meṉ use apní hí bábat faḳhr karne ká mauqaʻ hogá, na dúsre kí bábat. 
GAL.6.5	Kyúṉki har shaḳhs apná hí bojh uṭháegá.
GAL.6.6	Kalám kí taʻlím pánewálá taʻlím denewále ko sab achchhí chízoṉ meṉ sharík kare. 
GAL.6.7	Fareb na kháo; Ḳhudá ṭhaṭṭhoṉ meṉ nahíṉ uṛáyá játá: kyúṉki ádmí jo kuchh botá hai, wuhí káṭegá. 
GAL.6.8	Jo koi apne jism ke liye botá hai, wuh jism se halákat kí fasl káṭegá; aur jo Rúh ke liye botá hai, wuh Rúh se hamesha kí zindagí kí fasl káṭegá. 
GAL.6.9	Ham nek kám karne meṉ himmat na háreṉ, kyúṉki agar bedil na hoṉge, to ʻain waqt par káṭeṉge. 
GAL.6.10	Pas jaháṉ tak mauqaʻ mile, sab ke sáth nekí kareṉ, ḳhásskar ahl i ímán ke sáth.
GAL.6.11	Dekho, maiṉ ne kaise baṛe baṛe harfoṉ meṉ tum ko apne háth se likhá hai. 
GAL.6.12	Jitne log jismání namúd cháhte haiṉ, wuh tumheṉ ḳhatna karáne par majbúr karte haiṉ; sirf is liye ki Masíh kí salíb ke sabab satáe na jáeṉ. 
GAL.6.13	Kyúṉki ḳhatna karánewále ḳhud bhí sharíʻat par ʻamal nahíṉ karte; magar tumhárá ḳhatna is liye karáná cháhte haiṉ, ki tumhárí jismání hálat par faḳhr kareṉ. 
GAL.6.14	Lekin Ḳhudá na kare, ki maiṉ kisí chíz par faḳhr karúṉ, siwá apne Ḳhudáwand Yisúʻ Masíh kí salib ke, jis se dunyá mere iʻtibár se maslúb húí, aur maiṉ dunyá ke iʻtibár se. 
GAL.6.15	Kyúṉki na ḳhatna kuchh chíz hai, na námaḳhtúní, balki naye sire se maḳhlúq honá. 
GAL.6.16	Aur jitne is qáʻide par chaleṉ, unheṉ, aur Ḳhudá ke Isráíl ko, itmínán aur rahm hásil hotá rahe.
GAL.6.17	Áge ko koí mujhe taklíf na de: kyúṉki maiṉ apne jism par Yisúʻ ke dág liye húe phirtá húṉ.
GAL.6.18	Ai bháiyo, hamáre Ḳhudáwand Yisúʻ Masíh ká fazl tumhárí rúh ke sáth rahe. Ámín.
EPH.1.1	Paulus kí taraf se, jo Ḳhudá kí marzí se Masíh Yisúʻ ká rasúl hai, un muqaddasoṉ ke nám jo Ifisus meṉ haiṉ aur Masíh Yisúʻ meṉ ímándár haiṉ. 
EPH.1.2	Hamáre Báp Ḳhudá aur Ḳhudáwand Yisúʻ Masíh kí taraf se tumheṉ fazl aur itmínán hásil hotá rahe.
EPH.1.3	Hamáre Ḳhudáwand Yisúʻ Masíh ke Ḳhudá aur Báp ki hamd ho, jis ne ham ko Masíh meṉ ásmání maqámoṉ par har tarah kí rúhání barakat baḳhshí: 
EPH.1.4	chunáṉchi us ne ham ko biná e ʻálam se peshtar us meṉ chun liyá, táki ham us ke nazdík mahabbat meṉ pák aur beʻaib hoṉ: 
EPH.1.5	aur us ne apní marzí ke nek iráde ke muwáfiq hameṉ apne liye peshtar se muqarrar kiyá, ki Yisúʻ Masíh ke wasíle us ke lepálak beṭe hoṉ, 
EPH.1.6	táki us ke us fazl ke jalál kí sitáish ho, jise hameṉ us ʻAzíz meṉ muft baḳhshá: 
EPH.1.7	ham ko us meṉ us ke ḳhún ke wasíle se maḳhlasí, yaʻní qusúroṉ kí muʻáfí, us ke us fazl kí daulat ke muwáfiq hásil hai, 
EPH.1.8	jise us ne har tarah kí hikmat aur dánáí ke sáth kasrat se ham par názil kiyá; 
EPH.1.9	chunáṉchi us ne apní marzí ke bhed ko apne us nek iráde ke muwáfiq ham par záhir kiyá, jise apne áp meṉ ṭhahrá liyá thá: 
EPH.1.10	táki zamánoṉ ke púre hone ká aisá intizám ho, ki Masíh meṉ sab chízoṉ ká majmúʻa ho jáe, ḳhwáh wuh ásmán kí hon, ḳhwáh zamín kí; 
EPH.1.11	usí meṉ ham bhí us ke iráde ke muwáfiq, jo apní marzí kí maslahat se sab kuchh kartá hai, peshtar se muqarrar hokar mírás bane; 
EPH.1.12	táki ham jo pahle se Masíh kí ummed meṉ the, us ke jalál kí sitáish ke báʻis hoṉ: 
EPH.1.13	aur usí meṉ tum par bhí, jab tum ne kalám i haqq ko suná, jo tumhárí naját kí ḳhushḳhabarí hai, aur us par ímán láe, pák mauʻúda Rúh kí muhr lagí; 
EPH.1.14	wuhí Ḳhudá kí milkíyat kí maḳhlasí ke liye, hamárí mírás ká baiʻána hai, táki us ke jalál kí sitáish ho.
EPH.1.15	Is sabab se maiṉ bhí us ímán ká, jo tumháre darmiyán Ḳhudáwand Yisúʻ par hai, aur sab muqaddasoṉ par záhir hai, hál sunkar, 
EPH.1.16	tumhárí bábat shukr karne se báz nahíṉ átá, aur apní duʻáoṉ meṉ tumheṉ yád kiyá kartá húṉ; 
EPH.1.17	ki hamáre Ḳhudáwand Yisúʻ Masíh ká Ḳhudá, jo jalál ká Báp hai, tumheṉ apní pahchán meṉ hikmat aur mukáshafe kí rúh baḳhshe; 
EPH.1.18	aur tumháre dil kí áṉkheṉ raushan ho jáeṉ, táki tum ko maʻlúm ho, ki us ke buláne se kaisí kuchh ummed hai, aur us kí mírás ke jalál kí daulat muqaddasoṉ meṉ kaisí kuchh hai; 
EPH.1.19	aur ham ímán lánewáloṉ ke liye us kí baṛí qudrat kyá hí behadd hai, us kí baṛí quwwat kí tásír ke muwáfiq, 
EPH.1.20	jo us ne Masíh meṉ kí, jab ki use murdoṉ meṉ se jilákar apní dahiní taraf ásmání maqámoṉ par biṭháyá, 
EPH.1.21	aur har tarah kí hukúmat, aur iḳhtiyár, aur qudrat, aur riyásat, aur har ek nám se bahut baland kiyá, jo na sirf is jahán meṉ, balki ánewále jahán meṉ bhí liyá jáegá: 
EPH.1.22	aur sab kuchh us ke páṉwoṉ tale kar diyá, aur us ko sab chízoṉ ká sardár banákar, kalísiyá ko de diyá; 
EPH.1.23	yih us ká badan hai, aur usí kí maʻmúrí jo har tarah se sab ká maʻmúr karnewálá hai.
EPH.2.1	Aur us ne tumheṉ bhí zinda kiyá, jab apne qusúron aur gunáhoṉ ke sabab murda the, 
EPH.2.2	jin meṉ tum peshtar dunyá kí rawish par chalte the, aur hawá kí ʻamaldárí ke hákim, yaʻní us rúh kí pairawí karte the, jo ab náfarmání ke farzandoṉ meṉ tásír kartí hai; 
EPH.2.3	in meṉ ham bhí sab ke sab pahle apne jism kí ḳhwáhishoṉ meṉ zindagí guzárte, aur jism aur ʻaql ke iráde púre karte the, aur dúsroṉ kí mánind tabaʻí taur par gazab ke farzand the: — 
EPH.2.4	magar Ḳhudá ne apne rahm kí daulat se, us baṛí mahabbat ke sabab, jo us ne ham se kí, 
EPH.2.5	jab qusúroṉ ke sabab murda hí the, to ham ko Masíh ke sáth zinda kiyá, (tum ko fazl hí se naját milí hai,) 
EPH.2.6	aur Masíh Yisúʻ meṉ shámil karke us ke sáth jiláyá, aur ásmání maqámoṉ par us ke sáth biṭháyá; 
EPH.2.7	táki wuh apní us mihrbání se, jo Masíh Yisúʻ meṉ ham par hai, ánewále zamánoṉ meṉ apne fazl kí beniháyat daulat dikháe: 
EPH.2.8	kyúṉki tum ko ímán ke wasíle fazl hí se naját milí hai: aur yih tumhárí taraf se nahíṉ: Ḳhudá ki baḳhshish hai: 
EPH.2.9	aur na aʻmál ke sabab se hai, táki koí faḳhr na kare. 
EPH.2.10	Kyúṉ-ki ham usí kí karígarí haiṉ, aur Masíh Yisúʻ meṉ un nek ʻamál ke wáste maḳhlúq húe, jin ko Ḳhudá ne pahle se hamáre karne ke liye taiyár kiyá thá.
EPH.2.11	Pas yád karo, ki tum jo jism ke rú se gairqaumwále ho — aur wuh log jo jism meṉ háth se kiye húe ḳhatne ke sabab maḳhtún kahláte haiṉ, tum ko námaḳhtún kahte haiṉ — 
EPH.2.12	agle zamáne meṉ Masíh se judá, aur Isráíl kí saltanat se ḳhárij, aur waʻde ke ʻahdoṉ se náwáqif, aur náummed, aur dunyá meṉ Ḳhudá se ʻaláhida the. 
EPH.2.13	Magar tum jo pahle dúr the, ab Masíh Yisúʻ meṉ Masíh ke ḳhún ke sabab se nazdík ho gaye ho. 
EPH.2.14	Kyúṉki wuhí hamárí sulh hai, jis ne donoṉ ko ek kar liyá, aur judáí kí díwár ko jo bích meṉ thí, ḍhá diyá; 
EPH.2.15	chunáṉchi us ne apne jism ke zaríʻe se dushmaní, yaʻní wuh sharíʻat jis ke hukm zábitoṉ ke taur par the, mauqúf kar dí; táki donoṉ se apne áp meṉ ek nayá insán paidá karke sulh kará de; 
EPH.2.16	aur salíb par dushmaní ko miṭákar, aur us ke sabab se donoṉ ko ek tan banákar, Ḳhudá se miláe; 
EPH.2.17	aur us ne ákar, tumheṉ jo dúr the, aur unheṉ jo nazdík the, donoṉ ko sulh kí ḳhushḳhabarí dí: 
EPH.2.18	kyúṉki us hí ke wasíle se ham donoṉ kí ek hí Rúh meṉ Báp ke pás rasáí hotí hai. 
EPH.2.19	Pas ab tum pardesí aur musáfir nahíṉ rahe, balki muqaddasoṉ ke hamwatan aur Ḳhudá ke gharáne ke ho gaye, 
EPH.2.20	aur rasúloṉ aur nabíoṉ kí neo par, jis ke kone ke sire ká patthar ḳhud Masíh Yisúʻ hai, taʻmír kiye gaye ho; 
EPH.2.21	usí meṉ har ek ʻimárat mil milákar Ḳhudáwand meṉ ek pák maqdis bantí játí hai; 
EPH.2.22	aur tum bhí us meṉ báham taʻmír kiye játe ho, táki Rúh meṉ Ḳhudá ká maskan bano.
EPH.3.1	Isí sabab se maiṉ Paulus jo tum gairqaumwáloṉ kí ḳhátir Masíh Yisúʻ ká qaidí húṉ — 
EPH.3.2	sháyad tum ne Ḳhudá ke us fazl ke intizám ká hál suná hogá, jo tumháre líye mujh par húá; 
EPH.3.3	yaʻní yih ki wuh bhed mujhe mukáshafe se maʻlúm húá; chunáṉchi maiṉ ne pahle us ká muḳhtasar hál likhá hai, 
EPH.3.4	jise paṛhkar tum maʻlúm kar sakte ho, ki maiṉ Masíh ká wuh bhed kis qadr samajhtá húṉ; 
EPH.3.5	jo âur zamánoṉ meṉ baní Ádam ko is tarah maʻlúm na húá thá, jis tarah us ke muqaddas rasúloṉ aur nabíoṉ par Rúh meṉ ab záhir ho gayá hai; 
EPH.3.6	yaʻní yih, ki Masíh Yisúʻ meṉ gairqaumeṉ ḳhushḳhabarí ke wasíle mírás meṉ sharík, aur badan meṉ shámil, aur waʻde meṉ dáḳhil haiṉ; 
EPH.3.7	aur Ḳhudá ke us fazl kí baḳhshish se, jó us kí qudrat ki tásír se mujh par húá, maiṉ is ḳhushḳhabarí ká ḳhádim baná. 
EPH.3.8	Mujh par, jo sab muqaddasoṉ meṉ chhoṭe se chhoṭá húṉ, yih fazl húá, ki maiṉ gairqaumoṉ ko Masíh kí beqiyás daulat kí ḳhushḳhabarí dúṉ; 
EPH.3.9	aur sab par yih bát raushan karúṉ, ki jo bhed azal se sab chízoṉ ke paidá karnewále Ḳhudá meṉ poshída rahá, us ká kyá intizám hai; 
EPH.3.10	táki ab kalísiyá ke wasíle Ḳhudá kí tarah tarah kí hikmat un hukúmatwáloṉ aur iḳhtiyárwáloṉ ko, jo ásmání maqámoṉ meṉ haiṉ, maʻlúm ho jáe, 
EPH.3.11	us azali iráde ke mutábiq jo us ne hamáre Ḳhudáwand Masíh Yisúʻ meṉ kiyá thá: 
EPH.3.12	jis meṉ ham ko us par ímán rakhne ke sabab dilerí hai, aur bharose ke sáth rasáí. 
EPH.3.13	Pas maiṉ darḳhwást kartá húṉ, ki tum merí un musíbatoṉ ke sabab jo tumhárí ḳhátir sahtá húṉ, himmat na háro, kyúṉki wuh tumháre liye ʻizzat ká báʻis haiṉ.
EPH.3.14	Is sabab se maiṉ us Báp ke áge ghuṭne ṭektá húṉ, 
EPH.3.15	jis se ásmán aur zamín ká har ek ḳhándán námzad hai; 
EPH.3.16	ki wuh apne jalál kí daulat ke muwáfiq tumheṉ yih ʻínáyat kare, ki tum us kí Rúh se apni bátiní insáníyat meṉ bahut hí zoráwar ho jáo; 
EPH.3.17	aur ímán ke wasíle se Masíh tumháre diloṉ meṉ sukúnat kare; táki tum mahabbat meṉ jaṛ pakaṛke, aur bunyád qáim karke, 
EPH.3.18	sab muqaddasoṉ samet baḳhúbí maʻlúm kar sako, ki us kí chauṛáí, aur lambáí, aur úṉcháí, aur gahráí kitní hai, 
EPH.3.19	aur Masíh ki us mahabbat ko ján sako, jo jánne se báhar hai, táki tum Ḳhudá kí sárí maʻmúrí tak maʻmúr ho jáo. 
EPH.3.20	Ab jo aisá qádir hai, ki us qudrat ke muwáfiq jo ham meṉ tásír kartí hai, hamárí darḳhwást aur ḳhayál se bahut ziyáda kám kar sakta hai; 
EPH.3.21	kalísiyá meṉ aur Masíh Yisúʻ meṉ pusht dar pusht, aur abaduʼl ábád us kí tamjíd hotí rahe. Ámín.
EPH.4.1	Pas maiṉ jo Ḳhudáwand meṉ qaidí húṉ, tum se iltimás kartá húṉ, ki jis buláwe se tum buláe gaye the, us ke munásib chalo; 
EPH.4.2	yaʻní kamál firotaní aur hilm ke sáth tahammul karke mahabbat se ek dúsre kí bardásht karo; 
EPH.4.3	aur isí koshish meṉ raho, ki Rúh kí yagánagí sulh ke band se bandhí rahe. 
EPH.4.4	Ek hí badan hai, aur ek hí Rúh; chunáṉchi tumheṉ jo buláe gaye the, apne buláe jáne se ummed bhí ek hí hai; 
EPH.4.5	ek hí Ḳhudáwand hai, ek hí ímán, ek hí baptisma; 
EPH.4.6	aur sab ká Ḳhudá aur Báp ek hí hai, jo sab ke úpar, aur sab ke darmiyán, aur sab ke andar haí. 
EPH.4.7	Aur ham meṉ se har ek par Masíh kí baḳhshish ke andáze ke muwáfiq fazl húá hai. 
EPH.4.8	Isí wáste wuh kahtá hai, ki
EPH.4.8	Jab wuh ʻálam i bálá par chaṛhá, to qaidíoṉ ko sáth le gayá,
EPH.4.8	Aur ádmíoṉ ko inʻám diye.
EPH.4.9	(Us ke chaṛhne se âur kyá páyá játá hai, siwá is ke ki wuh zamín ke níche ke ʻiláqe meṉ utrá bhí thá? 
EPH.4.10	Aur yih utarnewálá wuhí hai, jo sáre ásmánoṉ se bhi úpar chaṛh gayá, táki sab chízoṉ ko maʻmúr kare.) 
EPH.4.11	Aur usí ne baʻz ko rasúl, aur baʻz ko nabí, aur baʻz ko mubashshir, aur baʻz ko charwáhá aur ustád banákar de diyá; 
EPH.4.12	táki muqaddas log kámil baneṉ, aur ḳhidmatguzárí ká kám kiyá jáe, aur Masíh ká badan taraqqí páe: 
EPH.4.13	jab tak ham sab ke sab Ḳhudá ke Beṭe ke ímán aur us kí pahchán meṉ ek na ho jáeṉ, aur kámil insán na baneṉ, yaʻní Masíh ke púre qadd ke andáze tak na pahuṉch jáeṉ; 
EPH.4.14	táki ham áge ko bachche na raheṉ, aur ádmíoṉ kí bázígarí aur makkárí ke sabab, un ke gumráh karnewále mansúboṉ kí taraf, har ek taʻlím ke jhoke se maujoṉ kí tarah uchhalte bahte na phireṉ; 
EPH.4.15	balki mahabbat ke sáth sachcháí par qáim rahkar, aur us ke sáth jo sir hai, yaʻní Masíh ke sáth, paiwasta hokar har tarah se baṛhte jáeṉ; 
EPH.4.16	jis se sárá badan, har ek joṛ kí madad se paiwasta hokar aur gaṭhkar, us tásír ke muwáfiq jo baqadr har hisse ke hotí hai, apne áp ko baṛhátá hai, táki mahabbat meṉ apní taraqqí kartá jáe.
EPH.4.17	Is liye maiṉ yih kahtá húṉ, aur Ḳhudáwand meṉ jatáe detá húṉ, ki jis tarah gairqaumeṉ apne behúda ḳhayálát ke muwáfiq chaltí haiṉ, tum áyanda ko us tarah na chalná, 
EPH.4.18	kyúṉki un kí ʻaql tárík ho gayí hai, aur wuh us nádání ke sabab jo un meṉ hai, aur apne diloṉ kí saḳhtí ke báʻis, Ḳhudá kí zindagí se ḳhárij haiṉ; 
EPH.4.19	unhoṉ ne sun hokar shahwatparastí ko iḳhtiyár kiyá, táki har tarah ke gande kám hirs se kareṉ. 
EPH.4.20	Magar tum ne Masíh kí aisí taʻlím nahíṉ páí; 
EPH.4.21	balki tum ne us sachcháí ke mutábiq, jo Yisúʻ meṉ hai, usí kí suní, aur us meṉ yih taʻlím páí hogí, 
EPH.4.22	ki tum apne agle chál chalan kí us purání insáníyat ko utár ḍálo, jo fareb kí shahwatoṉ ke sabab se ḳharáb hotí játí hai; 
EPH.4.23	aur apní ʻaql kí rúhání hálat meṉ naye bante jáo, 
EPH.4.24	aur nayí insáníyat ko pahino, jo Ḳhudá ke mutábiq sachcháí kí rástbází aur pákízagí meṉ paidá kí gayí hai.
EPH.4.25	Pas jhúṭh bolná chhoṛkar, har ek shaḳhs apne paṛausí se sach bole, kyúṉki ham ápas meṉ ek dúsre ke ʻuzw haiṉ. 
EPH.4.26	G̣ussa to karo, magar gunáh na karo: súraj ke ḍúbne tak tumhárí ḳhafagí na rahe: 
EPH.4.27	aur Iblís ko mauqaʻ na do. 
EPH.4.28	Chorí karnewálá phir chorí na kare, balki achchhá pesha iḳhtiyár karke háthoṉ se mihnat kare, táki muhtáj ko dene ke liye us ke pás kuchh ho. 
EPH.4.29	Koí gandí bát tumháre muṉh se na nikle, balki wuhí jo zarúrat ke muwáfiq taraqqí ke liye achchhí ho, táki us se sunnewáloṉ par fazl ho. 
EPH.4.30	Aur Ḳhudá kí pák Rúh ko ranjída na karo, jis se tum par maḳhlasí ke din ke liye muhr húí. 
EPH.4.31	Har tarah kí talḳhmizájí, aur qahr, aur gussa, aur shor o gul, aur badgoí, har qism kí badḳhwáhí samet, tum se dúr kí jáeṉ: 
EPH.4.32	aur ek dúsre par mihrbán, aur narmdil ho, aur jis tarah Ḳhudá ne Masíh meṉ tumháre qusúr muʻáf kiye haiṉ, tum bhí ek dúsre ke qusúr muʻáf karo.
EPH.5.1	Pas ʻazíz farzandoṉ kí tarah Ḳhudá kí mánind bano; 
EPH.5.2	aur mahabbat se chalo, jaise Masíh ne tum se mahabbat kí, aur hamáre wáste apne áp ko ḳhushbú kí mánind Ḳhudá kí nazr karke qurbán kiyá. 
EPH.5.3	Aur jaisá ki muqaddasoṉ ko munásib hai, tum meṉ harámkárí aur kisí tarah kí nápákí yá lálach ká zikr tak na ho; 
EPH.5.4	aur na besharmí, aur behúdagoí, aur ṭhaṭṭhebází ká, kyúṉki yih láiq nahíṉ: balki barʻaks is ke shukrguzárí ho. 
EPH.5.5	Kyúṉki tum yih ḳhúb jánte ho, ki kisí harámkár, yá nápák, yá lálchí kí, jo butparast ke barábar hai, Masíh aur Ḳhudá kí bádsháhat meṉ kuchh mírás nahíṉ. 
EPH.5.6	Koí tum ko befáida bátoṉ se dhoká na de, kyúṉki inhíṉ gunáhoṉ ke sabab se náfarmání ke farzandoṉ par Ḳhudá ká gazab názil hotá hai. 
EPH.5.7	Pas un ke kámoṉ ke sharík na ho; 
EPH.5.8	kyúṉ-ki tum pahle táríkí the, magar ab Ḳhudáwand meṉ núr ho: pas núr ke farzandoṉ kí tarah chalo, 
EPH.5.9	(is liye ki núr ká phal har tarah kí nekí aur rástbází aur sachcháí hai), 
EPH.5.10	aur tajribe se maʻlúm karte raho ki Ḳhudáwand ko kyá pasand hai; 
EPH.5.11	aur táríkí ke bephal kámoṉ meṉ sharík na ho, balki un par malámat hí kiyá karo; 
EPH.5.12	kyúṉki un ke poshída kámoṉ ká zikr bhí karná sharm kí bát hai. 
EPH.5.13	Aur jin chízoṉ par malámat hotí hai, wuh sab núr se záhir hotí haiṉ: kyúṉki jo kuchh záhir kiyá játá hai, wuh raushan ho játá hai. 
EPH.5.14	Is liye wuh kahtá hai, ki Ai sonewále, jág, aur murdoṉ meṉ se jí uṭh, to Masíh ká núr tujh par chamkegá.
EPH.5.15	Pas gaur se dekho, ki kis tarah chalte ho; nádánoṉ kí tarah nahíṉ, balki dánáoṉ kí mánind chalo; 
EPH.5.16	aur waqt ko ganímat jáno, kyúṉki din bure haiṉ. 
EPH.5.17	Is sabab se nádán na bano, balki Ḳhudáwand kí marzí ko samjho, ki kyá hai. 
EPH.5.18	Aur sharáb meṉ matwále na bano, kyúṉki is se badchalní wáqiʻ hotí hai; balki Rúh se maʻmúr hote jáo; 
EPH.5.19	aur ápas meṉ mazamír, aur gít, aur rúhání gazaleṉ gáyá karo, aur dil se Ḳhudáwand ke liye gáte bajáte rahá karo; 
EPH.5.20	aur sab bátoṉ meṉ hamáre Ḳhudáwand Yisúʻ Masíh ke nám se hamesha Ḳhudá Báp ká shukr karte raho; 
EPH.5.21	aur Masíh ke ḳhauf se ek dúsre ke tábiʻ raho.
EPH.5.22	Ai bíwiyo, apne shauharoṉ kí aisí tábiʻ raho, jaise Ḳhudáwand kí. 
EPH.5.23	Kyúṉkí shauhar bíwí ká sir hai, jaise ki Masíh kalísiyá ká sír hai, aur wuh ḳhud badan ká bachánewálá hai. 
EPH.5.24	Lekin jaise kalísiyá Masíh ke tábiʻ hai, waise hí bíwiyáṉ bhí har bát meṉ apne shauharoṉ ke tábiʻ hoṉ. 
EPH.5.25	Ai shauharo, apní bíwiyoṉ se mahabbat rakkho, jaise ki Masíh ne bhí kalísiyá se mahabbat karke apne áp ko us ke wáste maut ke hawále kar diyá; 
EPH.5.26	táki us ko kalám ke sáth pání se gusl dekar aur sáf karke muqaddas banáe, 
EPH.5.27	aur ek aisí jalálwálí kalísiyá banáke apne pás házir kare, jis ke badan meṉ dág, yá jhurrí, yá koí âur aisí chíz na ho; balki pák aur beʻaib ho. 
EPH.5.28	Isí tarah shauharoṉ ko lázím hai, ki apní bíwiyoṉ se apne badan kí mánind mahabbat rakkheṉ. Jo apní bíwí se mahabbat rakhtá hai, wuh apne se mahabbat rakhtá hai: 
EPH.5.29	kyúṉki kabhí kisí ne apne jism se dushmaní nahíṉ kí, balki us ko páltá, aur parwarish kartá hai, jaise ki Masíh kalísiyá ko; 
EPH.5.30	is liye ki ham us ke badan ke ʻuzw haiṉ. 
EPH.5.31	Isí sabab se ádmí báp se aur máṉ se judá hokar apní bíwí ke sáth rahegá, aur wuh donoṉ ek jism hoṉge. 
EPH.5.32	Yih bhed to baṛá hai, lekin maiṉ Masíh aur kalísiyá kí bábat kahtá húṉ. 
EPH.5.33	Ba har hál tum meṉ se bhí har ek apní bíwí se apní mánind mahabbat rakkhe; aur bíwí is bát ká ḳhayál rakkhe, ki apne shauhar se ḍartí ráhe.
EPH.6.1	Ai farzando, Ḳhudáwand meṉ apne máṉ báp ke farmánbardár raho; kyúṉki yih wájib hai. 
EPH.6.2	Apne báp kí aur máṉ kí ʻizzat kar, (yih pahlá hukm hai, jis ke sáth waʻda bhí hai) 
EPH.6.3	táki terá bhalá ho, aur terí ʻumr zamín par daráz ho. 
EPH.6.4	Aur ai bachchewálo, tum apne farzandoṉ ko gussa na diláo, balki Ḳhudáwand kí taraf se tarbiyat aur nasíhat de dekar, un kí parwarish karo.
EPH.6.5	Ai naukaro, jo jism ke rú se tumháre málik haiṉ, apní sáfdilí se ḍarte aur káṉpte húe un ke aise farmánbardár raho, jaíse Masíh ke; 
EPH.6.6	aur ádmíoṉ ko ḳhush karnewáloṉ kí tarah dikháwe ke liye ḳhidmat na karo, balki Masíh ke bandoṉ kí tarah dil se Ḳhudá kí marzí púrí karo; 
EPH.6.7	aur us ḳhidmat ko ádmíoṉ kí nahíṉ, balki Ḳhudáwand kí jánkar jí se karo; 
EPH.6.8	kyúṉki tum jánte ho, ki jo koí jaisá achchhá kám karegá, ḳhwáh gulám ho, ḳhwáh ázád, Ḳhudáwand se waisá hí páegá. 
EPH.6.9	Aur ai máliko, tum bhí dhamkiyáṉ chhoṛkar, un ke sáth aisá hí sulúk karo; kyúṉki tum jánte ho, ki un ká aur tumhárá donoṉ ká málik ásmán par hai, aur wuh kisí ká tarafdár nahíṉ.
EPH.6.10	G̣araz, Ḳhudáwand meṉ aur us kí qudrat ké zor meṉ mazbút bano. 
EPH.6.11	Ḳhudá ke sab hathyár báṉdh lo, táki tum Iblís ke mansúboṉ ke muqábale meṉ qáim rah sako; 
EPH.6.12	kyúṉki hameṉ ḳhún aur gosht se kushtí nahíṉ karní hai, balki hukúmatwáloṉ aur iḳhtiyárwáloṉ, aur is dunyá kí táríkí ke hákimoṉ aur sharárat kí un rúhání faujoṉ se, jo ásmání maqámoṉ meṉ haiṉ. 
EPH.6.13	Is wáste tum Ḳhudá ke sáre hathyár báṉdh lo, táki bure din meṉ muqábalá kar sako, aur sab kámoṉ ko anjám dekar qáim rah sako. 
EPH.6.14	Pas sachcháí se apní kamar kaskar, aur rástbází ká baktar lagákar, 
EPH.6.15	aur páṉwoṉ meṉ sulh kí ḳhushḳhabarí kí taiyárí ke júte pahinkar, 
EPH.6.16	aur un sab ke sáth ímán kí sipar lagákar, qáim raho, jis se tum us sharír ke sáre jalte húe tíroṉ ko bujhá sako; 
EPH.6.17	aur naját ká ḳhod aur Rúh kí talwár, jo Ḳhudá ká kalám hai, le lo; 
EPH.6.18	aur har waqt aur har tarah se Rúh meṉ duʻá aur minnat karte raho; aur isí garaz se jágte raho, ki sab muqaddasoṉ ke wáste bilánága duʻá máṉgá karo; 
EPH.6.19	aur mere liye bhí, táki bolne ke waqt mujhe kalám karne kí taufíq ho; jis se maiṉ ḳhushḳhabarí ke bhed ko dilerí se záhir karúṉ, 
EPH.6.20	jis ke liye zanjír se jakṛá húá elchí húṉ; aur us ko aisí dilerí se bayán karúṉ, jaisá bayán karná mujh par farz hai.
EPH.6.21	Aur Tuḳhikus jo piyárá bháí, aur Ḳhudáwand meṉ diyánatdár ḳhádim hai, tumheṉ sab báteṉ batá degá, táki tum bhí mere hál se wáqif ho jáo, ki maiṉ kis tarah rahtá húṉ: 
EPH.6.22	us ko maiṉ ne tumháre pás isí wáste bhejá hai, ki tum hamárí hálat se wáqif ho jáo, aur wuh tumháre diloṉ ko tasallí de.
EPH.6.23	Ḳhudá Báp, aur Ḳhudáwand Yisúʻ Masíh kí taraf se bháiyoṉ ko itmínán hásil ho, aur un meṉ ímán ke sáth mahabbat ho. 
EPH.6.24	Jo hamáre Ḳhudáwand Yisúʻ Masíh se lázawál mahabbat rakhte haiṉ, un sab par fazl hotá rahe.
PHP.1.1	Masíh Yisúʻ ke bandoṉ Paulus aur Tímuthiyus kí taraf se, Filippí ke sab muqaddasoṉ ke nám jo Masíh Yisúʻ meṉ haiṉ, nigah-bánoṉ aur ḳhádimoṉ samet. 
PHP.1.2	Hamáre Báp Ḳhudá, aur Ḳhudáwand Yisúʻ Masíh kí taraf se tumheṉ fazl aur itmínán hásil hotá rahe.
PHP.1.3	Maiṉ jab kabhí tumheṉ yád kartá húṉ, to apne Ḳhudá ká shukr bajá látá húṉ; 
PHP.1.4	aur har ek duʻá meṉ jo tumháre liye máṉgtá húṉ, hamesha ḳhushí ke sáth tum sab ke liye darḳhwást kartá húṉ, 
PHP.1.5	is liye ki tum awwal roz se lekar áj tak ḳhushḳhabarí ke phailáne meṉ sharík rahe ho; 
PHP.1.6	aur mujhe is bát ká bharosá hai, ki jis ne tum meṉ nek kám shurúʻ kiyá hai, wuh use Yisúʻ Masíh ke din tak púrá kar degá; 
PHP.1.7	chunáṉchi wájib hai, ki maiṉ tum sab kí bábat aisá hí ḳhayál karúṉ, kyúṉki tum mere dil meṉ rahte ho, aur merí qaid aur ḳhushḳhabarí kí jawábdihí aur subút meṉ, tum sab mere sáth fazl meṉ sharík ho. 
PHP.1.8	Ḳhudá merá gawáh hai, ki maiṉ Masíh Yisúʻ kí sí ulfat karke tum sab ká mushtáq húṉ. 
PHP.1.9	Aur yih duʻá kartá húṉ, ki tumhárí mahabbat, ʻilm aur har tarah kí tamíz ke sáth âur bhí ziyáda hotí jáe; 
PHP.1.10	táki ʻumda ʻumda bátoṉ ko pasand kar sako; aur Masíh ke din tak sáfdil raho, aur ṭhokar na kháo; 
PHP.1.11	aur rástbází ke phal se, jo Yisúʻ Masíh ke sabab se hai, bhare raho, táki Ḳhudá ká jalál záhir ho, aur us kí sitáish kí jáe.
PHP.1.12	Aur ai bháiyo, maiṉ cháhtá húṉ tum ján lo, ki jo mujh par guzrá, wuh ḳhushḳhabarí kí taraqqí hí ká báʻis húá; 
PHP.1.13	yaháṉ tak ki qaisarí sipáhíoṉ kí sárí palṭan aur báqí sab logoṉ meṉ mashhúr ho gayá, ki maiṉ Masíh ke wáste qaid húṉ; 
PHP.1.14	aur jo Ḳhudáwand meṉ bháí haiṉ, un meṉ se aksar mere qaid hone ke sabab se diler hokar, beḳhauf Ḳhudá ká kalám sunáne kí ziyáda jurʼat karte haiṉ. 
PHP.1.15	Baʻz to hasad aur jhagṛe kí wajh se Masíh kí manádí karte haiṉ; aur baʻz nekníyatí se: 
PHP.1.16	ek to mahabbat kí wajh se, yih jánkar Masíh kí manádí karte haiṉ, ki maiṉ ḳhushḳhabarí kí jawábdihí ke wáste muqarrar húṉ: 
PHP.1.17	magar dúsre tafriqe kí wajh se, na ki sáfdilí se, balki is ḳhayál se ki merí qaid meṉ mere liye musíbat paidá kareṉ. 
PHP.1.18	Pas kyá húá? Sirf yih, ki har tarah se Masíh kí manádí hotí hai, baháne se ho, ḳhwáh sachcháí se; aur is se maiṉ ḳhush húṉ, aur rahúṉgá bhí. 
PHP.1.19	Kyúṉki maiṉ jántá húṉ, ki tumhárí duʻá, aur Yisúʻ Masíh kí Rúh ke inʻám se, is ká anjám merí naját hogá; 
PHP.1.20	chunáṉchi merí dilí árzú aur ummed yihí hai, ki maiṉ kisí bát meṉ sharminda na húṉ, balki merí kamál dilerí ke báʻis jis tarah Masíh kí taʻzím mere badan ke sabab se hamesha hotí rahí hai, usí tarah ab bhí hogí, ḳhwáh maiṉ zinda rahúṉ ḳhwáh marúṉ. 
PHP.1.21	Kyúṉki zinda rahná mere liye Masíh hai, aur marná nafaʻ. 
PHP.1.22	Lekin agar merá jism meṉ zinda rahná hí mere kám ke liye mufíd hai, to maiṉ nahíṉ jántá, ki kise pasand karúṉ. 
PHP.1.23	Maiṉ donoṉ taraf phaṉsá húá húṉ; merá jí to yih cháhtá hai, ki kúch karke Masíh ke pás já rahúṉ, kyúṉki yih bahut hí bihtar hai; 
PHP.1.24	magar jism meṉ rahná tumhárí ḳhátir ziyáda zarúrí hai. 
PHP.1.25	Aur chúṉki mujhe is ká yaqín hai, is liye maiṉ jántá húṉ ki zinda rahúṉgá, balki tum sab ke sáth rahúṉgá, táki tum ímán meṉ taraqqí karo, aur us meṉ ḳhush raho; 
PHP.1.26	aur jo tumheṉ mujh par faḳhr hai, wuh mere phir tumháre pás áne se Masíh Yisúʻ meṉ ziyáda ho jáe. 
PHP.1.27	Sirf yih karo ki tumhárá chál chalan Masíh ki ḳhushḳhabarí ke muwáfiq rahe, táki maiṉ ḳhwáh áúṉ aur tumheṉ dekhúṉ, ḳhwáh na áúṉ, tumhárá hál sunúṉ, ki tum ek rúh meṉ qáim ho, aur Injíl ke ímán ke liye ek ján hokar jánfisháni karte ho; 
PHP.1.28	aur kisí bát meṉ muḳhálifoṉ se dahshat nahíṉ kháte: yih un ke liye halákat ká sáf nishán hai, lekin tumhárí naját ká, aur yih Ḳhudá kí taraf se hai; 
PHP.1.29	kyúṉki Masíh kí ḳhátir tum par yih fazl húá, ki na faqat us par ímán láo, balki us kí ḳhátir dukh bhí saho: 
PHP.1.30	aur tum usi tarah jánfishání karte ho, jis tarah mujhe karte dekhá thá, aur ab bhí sunte ho, ki maiṉ waisí hí kartá húṉ.
PHP.2.1	Pas agar kuchh tasallí Masíh meṉ, aur mahabbat kí diljamʻí, aur Rúh ki shirákat, aur rahmdilí o dardmandí hai; 
PHP.2.2	to merí yih ḳhushí púrí karo, ki yakdil raho; yaksáṉ mahabbat rakkho; ek ján ho; ek hí ḳhayál rakkho; 
PHP.2.3	tafriqe aur bejá faḳhr ke báʻis kuchh na karo, balki firotaní se ek dúsre ko apne se bihtar samjhe: 
PHP.2.4	har ek apne hí ahwál par nahíṉ, balki har ek dúsroṉ ke ahwál par bhí nazar rakkhe. 
PHP.2.5	Waisá hí mizáj rakkho, jaisá Masíh Yisúʻ ká bhí thá: 
PHP.2.6	us ne agarchi Ḳhudá kí súrat par thá, Ḳhudá ke barábar hone ko qabze meṉ rakhne kí chíz na samjhá, 
PHP.2.7	balki apne áp ko ḳháli kar diyá, aur ḳhádim kí súrat iḳhtiyár kí, aur insánoṉ ke mushábih ho gayá; 
PHP.2.8	aur insání shakl meṉ záhir hokar apne áp ko past kar diyá, aur yaháṉ tak farmánbardár rahá, ki maut, balki salíbí maut, gawárá kí. 
PHP.2.9	Isí wáste Ḳhudá ne bhí use bahut sarbaland kiyá, aur use wuh nám baḳhshá jo sab námoṉ se aʻlá hai; 
PHP.2.10	táki Yisúʻ ke nám par har ek ghuṭná ṭike, ḳhwáh ásmáníoṉ ká ho, ḳhwáh zamíníoṉ ká, ḳhwáh un ká jo zamín ke níche haiṉ; 
PHP.2.11	aur Ḳhudá Báp ke jalál ke liye har ek zabán iqrár kare, ki Yisúʻ Masíh Ḳhudáwand hai.
PHP.2.12	Pas ai mere ʻazízo, jis tarah tum hamesha se farmánbardárí karte áe ho, usí tarah ab bhí na sirf merí házirí meṉ, balki is se bahut ziyáda merí gairházirí meṉ, ḍarte káṉpte húe apní naját ká kám kiye jáo; 
PHP.2.13	kyúṉki jo tum meṉ níyat aur ʻamal donoṉ ko, apne nek iráde ko anjám dene ke liye, paidá kartá hai, wuh Ḳhudá hai. 
PHP.2.14	Sab kám shikáyat aur takrár bagair kiyá karo; 
PHP.2.15	táki tum beʻaib aur bhole hokar, ṭeṛhe aur kajrau logoṉ meṉ Ḳhudá ke benuqs farzand bane raho, (jin ke darmiyán tum dunyá meṉ chirágoṉ kí tarah dikháí dete ho, 
PHP.2.16	aur zindagí ká kalám pesh karte ho,) táki Masíh ke din mujhe faḳhr ho, ki na merí dauṛ dhúp befáida húí, na merí mihnat akárath gayí. 
PHP.2.17	Aur agar mujhe tumháre ímán kí qurbání aur ḳhidmat ke sáth apná ḳhún bhí baháná paṛe, tau-bhí ḳhush húṉ, aur tum sab ke sáth ḳhushí kartá húṉ: 
PHP.2.18	tum bhí isí tarah ḳhush ho, aur mere sáth ḳhushí karo.
PHP.2.19	Mujhe Ḳhudáwand Yisúʻ meṉ ummed hai, ki Tímuthiyus ko tum-háre pás jald bhejúṉgá, táki tumhárá ahwál daryáft karke merí bhí ḳhátirjamaʻ ho. 
PHP.2.20	Kyúṉki koí aisá hamdil mere pás nahíṉ, jo sáfdilí se tumháre liye fikrmand ho. 
PHP.2.21	Sab apní apní bátoṉ kí fikr meṉ haiṉ, na Yisúʻ Masíh kí. 
PHP.2.22	Lekin tum us kí puḳhtagí se wáqif ho, ki jaise beṭá báp kí ḳhidmat kartá hai, waise hí us ne mere sáth ḳhushḳhabarí phailáne meṉ ḳhidmat kí. 
PHP.2.23	Pas maiṉ ummed kartá húṉ, ki jab apne hál ká anjám maʻlúm kar lúṉgá, to use fauran bhej dúṉgá. 
PHP.2.24	Aur mujhe Ḳhudáwand par bharosá hai, ki maiṉ áp bhí jald áúṉgá. 
PHP.2.25	Lekin maiṉ ne Ipafruditus ko tumháre pás bhejná zarúr samjhá; wuh merá bháí, aur hamḳhidmat, aur hamsipáh, aur tumhárá qásid, aur merí hájat rafaʻ karne ke liye ḳhádim hai; 
PHP.2.26	kyúṉki wuh tum sab ká bahut mushtáq thá, aur is wáste beqarár rahtá thá, ki tum ne us kí bímárí ká hál suná thá: 
PHP.2.27	beshakk wuh bímárí se marne ko thá; magar Ḳhudá ne us par rahm kiyá; aur faqat us hí par nahíṉ, balki mujh par bhí, táki mujhe gam par gam na ho. 
PHP.2.28	Is liye mujhe us ke bhejne ká âur bhí ziyáda ḳhayál húá, ki tum bhí us kí muláqát se phir ḳhush ho jáo, aur merá bhí gam ghaṭ jáe. 
PHP.2.29	Pas tum us se Ḳhudáwand meṉ kamál ḳhushí ke sáth milná, aur aise shaḳhsoṉ kí ʻizzat kiyá karo: 
PHP.2.30	is liye ki wuh Masíh ke kám kí ḳhátir marne ke qaríb ho gayá tha, aur us ne ján lagá dí, táki jo kamí tumhárí taraf se merí ḳhidmat meṉ húí, use púrá kare.
PHP.3.1	G̣araz, mere bháiyo, Ḳhudáwand meṉ ḳhush raho. Tumheṉ ek hí bát bár bár likhne meṉ mujhe to kuchh diqqat nahíṉ, aur tumhárí is meṉ hifázat hai. 
PHP.3.2	Kuttoṉ se ḳhabardár raho, badkároṉ se ḳhabardár raho, kaṭwánewáloṉ se ḳhabardár raho: 
PHP.3.3	kyúṉki maḳhtún to ham haiṉ, jo Ḳhudá kí Rúh kí hidáyat se ʻibádat karte haiṉ, aur Masíh Yisúʻ par faḳhr karte haiṉ, aur jism ká bharosá nahíṉ karte: 
PHP.3.4	go maiṉ to jism ká bhí bharosá kar saktá húṉ: agar kisí âur ko jism par bharosá karne ká ḳhayál ho, to maiṉ us se bhí ziyáda kar saktá húṉ: 
PHP.3.5	áṭhweṉ din merá ḳhatna húá, Isráíl kí qaum, aur Binyámín ke qabíle ká húṉ; ʻIbráníoṉ ká ʻIbrání; sharíʻat ke iʻtibár se Farísí húṉ; 
PHP.3.6	josh ke iʻtibár se kalísiyá ká satánewálá; sharíʻat kí rástbází ke iʻtibár se beʻaib thá. 
PHP.3.7	Lekin jitní chízeṉ mere nafaʻ kí thíṉ, unhíṉ ko maiṉ ne Masíh kí ḳhátir nuqsán samajh liyá hai. 
PHP.3.8	Balki maiṉ apne Ḳhudáwand Masíh Yisúʻ kí pahchán kí baṛí ḳhúbí ke sabab sab chízoṉ ko nuqsán samajhtá húṉ: jis kí ḳhátir maiṉ ne sárí chízoṉ ká nuqsán uṭháyá, aur un ko kúṛá samajhtá húṉ, táki Masíh ko hásil karúṉ, 
PHP.3.9	aur us meṉ páyá jáúṉ; na apní us rástbází ke sáth, jo sharíʻat kí taraf se hai, balki us rástbází ke sáth, jo Masíh par imán láne ke sabab hai, aur Ḳhudá kí taraf se ímán par miltí hai: 
PHP.3.10	aur maiṉ us ko aur us ke jí uthne kí qudrat ko, aur us ke sáth dukhoṉ meṉ sharík hone ko maʻlúm karúṉ, aur us kí maut se mushábahat paidá karúṉ; 
PHP.3.11	táki kisí tarah murdoṉ meṉ se jí uṭhne ke darje tak pahuṉchúṉ. 
PHP.3.12	Yih garaz nahíṉ, ki maiṉ pá chuká, yá kámil ho chuká húṉ: balki us chíz ke pakaṛne ke liye dauṛá húá játá húṉ, jis ke liye Masíh Yisúʻ ne mujhe pakṛá thá. 
PHP.3.13	Ai bháiyo, merá yih gumán nahíṉ, ki pakaṛ chuká húṉ: balki sirf yih kartá húṉ, ki jo chízeṉ píchhe rah gayíṉ un ko bhúlkar, áge kí chízoṉ kí taraf baṛhá húá, 
PHP.3.14	nishán kí taraf dauṛá húá játá húṉ, táki us inʻám ko hásil karúṉ, jis ke liye Ḳhudá ne mujhe Masíh Yisúʻ meṉ úpar buláyá hai. 
PHP.3.15	Pas ham meṉ se jitne kámil haiṉ, yihí ḳhayál rakkheṉ, aur agar kisí bát meṉ tumhárá âur tarah ká ḳhayál ho, to Ḳhudá us bát ko bhí tum par záhir kar degá: 
PHP.3.16	ba har hál jaháṉ tak ham pahuṉche haiṉ, usí ke mutábiq chaleṉ.
PHP.3.17	Ai bháiyo, tum sab milkar merí mánind bano, aur un logoṉ ko pahchán rakkho, jo is tarah chalte haiṉ jis ká namúna tum ham meṉ páte ho. 
PHP.3.18	Kyúṉki bahutere aise haiṉ, jin ká zikr maiṉ ne tum se bárhá kiyá hai, aur ab bhí ro roke kahtá húṉ, ki wuh apne chál chalan se Masíh kí salíb ke dushman haiṉ: 
PHP.3.19	un ká anjám halákat hai, un ká ḳhudá peṭ hai, wuh apní sharm kí bátoṉ par faḳhr karte haiṉ, aur dunyá kí chízoṉ ke ḳhayál meṉ rahte haiṉ. 
PHP.3.20	Magar hamárá watan ásmán par hai; aur ham ek Munjí, yaʻní Ḳhudáwand Yisúʻ Masíh ke waháṉ se áne ke intizár meṉ haiṉ: 
PHP.3.21	wuh apní us quwwat kí tásír ke muwáfiq, jis se sab chízeṉ apne tábiʻ kar saktá hai, hamárí pasthálí ke badan kí shakl badalkar, apne jalál ke badan kí súrat par banáegá.
PHP.4.1	Is wáste, ai mere piyáre bháiyo, jin ká maiṉ mushtáq húṉ, jo merí ḳhushí aur táj ho, ai piyáro, Ḳhudáwand meṉ isí tarah qáim raho.
PHP.4.2	Maiṉ Yúodiya ko bhí nasíhat kartá húṉ, aur Suntuḳhe ko bhí, ki wuh Ḳhuḍáwand meṉ yakdil raheṉ. 
PHP.4.3	Aur ai sachche hamḳhidmat, tujh se bhí darḳhwást kartá húṉ, ki tú un ʻauratoṉ kí madad kar, kyúnki unhoṉ ne mere sáth ḳhushḳhabarí phailáne meṉ, Klemens aur mere un báqí hamḳhidmatoṉ samet jánfishání kí, jin ke nám kitáb i hayát meṉ darj haiṉ.
PHP.4.4	Ḳhudáwand meṉ har waqt ḳhush raho; phir kahtá húṉ, ki ḳhush raho. 
PHP.4.5	Tumhárí narmmizájí sab ádmíoṉ par záhir ho. Ḳhudáwand qaríb hai. 
PHP.4.6	Kisí bát kí fikr na karo: balki har ek bát meṉ tumhárí darḳhwásteṉ, duʻá aur minnat ke wasíle se, shukrguzárí ke sáth Ḳhudá ke sámne pesh kí jáeṉ; 
PHP.4.7	to Ḳhudá ká itmínán, jo samajh se biʼlkull báhar hai, tumháre diloṉ aur ḳhayáloṉ ko Masíh Yisúʻ meṉ mah-fúz rakkhegá.
PHP.4.8	G̣araz, ai bháiyo, jitní báteṉ sach haiṉ, aur jitní báteṉ sharáfat kí haiṉ, aur jitní báteṉ wájib haiṉ, aur jitní báteṉ pák haiṉ, aur jitni báteṉ pasanḍída haiṉ, aur jitní báteṉ dilkash haiṉ; garaz jo nekí aur taʻríf kí báteṉ haiṉ, un par gaur kiyá karo. 
PHP.4.9	Jo báteṉ tum ne mujh se síkhíṉ, aur hásil kíṉ, aur suníṉ, aur mujh meṉ dekhíṉ, un par ʻamal kiyá karo; to Ḳhudá jo itmínán ká chashma hai tumháre sáth rahegá.
PHP.4.10	Maiṉ Ḳhudáwand meṉ bahut ḳhush húṉ, ki ab itní muddat ke baʻd tumhárá ḳhayál mere liye sarsabz húá; beshakk tumheṉ pahle bhí is ká ḳhayál thá, magar mauqaʻ na milá. 
PHP.4.11	Yih nahíṉ ki maiṉ muhtájí ke liház se kahtá; kyúṉki maiṉ ne yih síkhá hai, ki jis hálat meṉ húṉ, usí par rází rahúṉ. 
PHP.4.12	Maiṉ past honá bhí jántá húṉ, aur baṛhná bhí jántá húṉ: har ek bát, aur sab hálatoṉ meṉ, maiṉ ne ser honá, bhúká rahná, aur baṛhná ghaṭná síkhá hai. 
PHP.4.13	Jo mujhe táqat baḳhshtá hai, us meṉ maiṉ sab kuchh kar saktá húṉ. 
PHP.4.14	Táham tum ne achchhá kiyá, jo merí mu-síbat meṉ sharík húe. 
PHP.4.15	Aur ai Filippío, tum ḳhud bhí jánte ho, ki ḳhushḳhabarí ke shurúʻ meṉ, jab maiṉ Makiduniya se rawána húá, to tumháre siwá kisí kalísiyá ne lene dene ke muʻámale meṉ merí madad na kí. 
PHP.4.16	Chunáṉchi Thissaluníke meṉ bhí merí ihtiyáj rafaʻ karne ke liye tum ne ek dafʻa nahíṉ, balki do dafʻa kuchh bhejá thá. 
PHP.4.17	Yih nahíṉ kí maiṉ inʻám cháhtá húṉ, balki aisá phal cháhtá húṉ, jo tumháre hisáb meṉ ziyáda ho jáe. 
PHP.4.18	Mere pás sab kuchh hai, balki ifrát se hai: tumhárí bhejí húí chízeṉ Ipafruditus ke háth se lekar maiṉ ásúda ho gayá húṉ; wuh ḳhushbú, aur maqbúl qurbání haiṉ, jo Ḳhudá ko pasandída hai. 
PHP.4.19	Merá Ḳhudá apní daulat ke muwáfiq jalál se Masíh Yisúʻ meṉ tumhárí har ek ihtiyáj rafaʻ karegá. 
PHP.4.20	Hamáre Ḳhudá aur Báp kí abaduʼl ábád tamjíd hotí rahe. A′mín.
PHP.4.21	Har ek muqaddas se jo Masíh Yisúʻ meṉ hai salám kaho. Jo bháí mere sáth haiṉ tumheṉ salám kahte haiṉ. 
PHP.4.22	Sáre muqaddas, ḳhusúsan Qaisar ke gharwále, tumheṉ salám kahte haiṉ.
PHP.4.23	Ḳhudáwand Yisúʻ Masíh ká fazl tumhárí rúh ke sáth rahe.
COL.1.1	Paulus kí taraf se, jo Ḳhudá kí marzí se Masíh Yisúʻ ká rasúl hai, aur bháí Tímuthiyus kí taraf se, 
COL.1.2	Masíh meṉ un muqaddas aur ímándár bháiyoṉ ke nám, jo Kulusse meṉ haiṉ.
COL.1.2	Hamáre Báp Ḳhudá kí taraf se tumheṉ fazl aur itmínán hásil hotá rahe.
COL.1.3	Ham tumháre haqq meṉ hamesha duʻá karke, apne Ḳhudáwand Yisúʻ Masíh ke Báp, yaʻní Ḳhudá, ká shukr karte haiṉ; 
COL.1.4	kyúṉki ham ne suná hai, ki Masíh Yisúʻ par tumhárá ímán hai, aur sab muqaddas logoṉ se mahabbat rakhte ho, 
COL.1.5	us ummed kí húí chíz ke sabab jo tumháre wáste ásmán par rakkhí húí hai, jis ká zikr tum us ḳhushḳhabarí ke kalám i haqq meṉ sun chuke ho, 
COL.1.6	jo tumháre pás pahuṉchí hai; jaise sáre jahán meṉ bhí phal detí, aur taraqqí kartí játí hai; chunáṉchi jis din se tum ne us ko suná, aur Ḳhudá ke fazl ko sachche taur par pahcháná, tum meṉ bhí aisá hí kartí hai; 
COL.1.7	usí kí taʻlím tum ne hamáre ʻazíz hamḳhidmat Ipafrás se páí, jo hamáre liye Masíh ká diyánatdár ḳhádim hai; 
COL.1.8	usí ne tumhárí mahabbat ko jo Rúh meṉ hai ham par záhir kiyá.
COL.1.9	Isí liye jis dín se yih suná hai, ham bhí tumháre wáste yih duʻá máṉgne aur darḳhwást karne se báz nahíṉ áte, ki tum kamál rúhání hikmat aur samajh ke sáth us kí marzí ke ʻilm se maʻmúr ho jáo; 
COL.1.10	táki tumhárá chál chalan Ḳhudáwand ke láiq ho, aur us ko har tarah se pasand áe, aur tum meṉ har tarah ke nek kám ká phal lage, aur Ḳhudá kí pahchán meṉ baṛhte jáo; 
COL.1.11	aur us ke jalál kí qudrat ke muwáfiq har tarah kí quwwat se qawí hote jáo, táki ḳhushí ke sáth har súrat se sabr aur tahammul kar sako; 
COL.1.12	aur Báp ká shukr karte raho, jis ne ham ko is láiq kiyá, ki núr meṉ muqaddasoṉ ke sáth mírás ká hissa páeṉ; 
COL.1.13	usí ne ham ko táríkí ke qabze se chhuṛákar apne ʻazíz Beṭe kí bádsháhat meṉ dáḳhil kiyá; 
COL.1.14	jis meṉ ham ko maḳhlasí, yaʻní gunáhoṉ kí muʻáfí, hásil hai: 
COL.1.15	wuh andekhe Ḳhudá kí súrat aur tamám maḳhlúqát se pahle maulúd hai; 
COL.1.16	kyúṉki usí meṉ sárí chízeṉ paidá kí gayíṉ, ásmán kí hoṉ, yá zamín kí, dekhí hoṉ, yá andekhí, taḳht hoṉ, yá riyásateṉ, yá hukúmateṉ, yá iḳhtiyárát; sárí chízeṉ usí ke wasíle se, aur usí ke wáste paidá húí haiṉ; 
COL.1.17	aur wuh sab chízoṉ se pahle hai, aur usí meṉ sárí chízeṉ qáim rahtí haiṉ. 
COL.1.18	Aur wuhí badan, yaʻní kalísiyá, ká sir hai; wuhí mabdá hai, aur murdoṉ meṉ se jí uṭhnewáloṉ meṉ pahlauṭhá, táki sab bátoṉ meṉ us ká awwal darja ho; 
COL.1.19	kyúṉki Báp ko yih pasand áyá, ki sárí maʻmúrí usí meṉ sukúnat kare; 
COL.1.20	aur us ke ḳhún ke sabab jo salíb par bahá sulh karke, sab chízoṉ ká usí ke wasíle se apne sáth mel kar le, ḳhwáh wuh zamín kí hoṉ, ḳhwáh ásmán kí. 
COL.1.21	Aur us ne ab us ke jismání badan meṉ maut ke wasíle se tumhárá bhí mel kar liyá, 
COL.1.22	jo pahle ḳhárij, aur bure kámoṉ ke sabab dil se dushman the, táki wuh tum ko muqaddas, beʻaib, aur beilzám banákar, apne sámne házir kare: 
COL.1.23	basharte ki tum ímán kí bunyád par qáim aur puḳhta raho, aur us ḳhushḳhabarí kí ummed ko jise tum ne suná, na chhoṛo, jis kí manádí ásmán ke níche ke tamám maḳhlúqát meṉ kí gayí; aur maiṉ Paulus usí ká ḳhádím baná.
COL.1.24	Ab maiṉ un dukhoṉ ke sabab se ḳhush húṉ, jo tumhárí ḳhátir uṭhátá húṉ, aur Masíh kí musíbatoṉ kí kamí us ke badan, yaʻní kalísiyá, kí ḳhátir, apne jism meṉ púrí kiye detá húṉ; 
COL.1.25	jis ká maiṉ Ḳhudá ke us intizám ke bamújib ḳhádim baná, jo tumháre wáste mere supurd húá, táki maiṉ Ḳhudá ke kalám kí púrí púrí manádí karúṉ; 
COL.1.26	yaʻní us bhed kí, jo tamám zamánoṉ aur pushtoṉ se poshída rahá, lekin ab us ke un muqaddasoṉ par záhir húá, 
COL.1.27	jin par Ḳhudá ne záhir karná cháhá, ki gairqaumoṉ meṉ us bhed ke jalál kí daulat kaisí kuchh hai, aur wuh yih hai, ki Masíh jo jalál kí ummed hai tum meṉ rahtá hai: 
COL.1.28	jis kí manádí karke ham har ek shaḳhs ko nasíhat karte, aur har ek ko kamál dánáí se taʻlím dete haiṉ, táki ham har shaḳhs ko Masíh meṉ kámil karke pesh kareṉ; 
COL.1.29	aur isí liye maiṉ us kí us quwwat ke muwáfiq jánfishání se mihnat kartá húṉ, jo mujh meṉ zor se asar kartí hai.
COL.2.1	Maiṉ cháhtá húṉ tum ján lo, ki tumháre, aur Laudíkiyawáloṉ, aur un sab ke liye jinhoṉ ne merí jismání súrat nahíṉ dekhí, kyá hí jánfishání kartá húṉ; 
COL.2.2	táki un ke diloṉ ko tasallí ho, aur wuh mahabbat se ápas meṉ gaṭhe raheṉ, aur púrí samajh kí tamám daulat ko hásil kareṉ, aur Ḳhudá ke bhed, yaʻní Masíh ko pahcháneṉ, 
COL.2.3	jis meṉ hikmat aur maʻrifat ke sáre ḳhazáne chhipe húe haiṉ. 
COL.2.4	Yih maiṉ is liye kahtá húṉ, ki koí ádmí lubhánewálí bátoṉ se tumheṉ dhoká na de. 
COL.2.5	Kyúṉki maiṉ go jism ke iʻtibár se dúr húṉ, magar rúh ke iʻtibár se tumháre pás húṉ, aur tumhárí báqáʻida hálat, aur tumháre ímán kí jo Masíh par hai mazbútí dekhkar ḳhush hotá húṉ.
COL.2.6	Pas jis tarah tum ne Masíh Yisúʻ Ḳhudáwand ko qubúl kiyá, usí tarah us meṉ chalte raho; 
COL.2.7	aur us meṉ jaṛ pakaṛte aur taʻmír hote jáo; aur jis tarah tum ne taʻlím páí, usí tarah ímán meṉ mazbút raho, aur ḳhúb shukrguzárí kiyá karo.
COL.2.8	Ḳhabardár, koí shaḳhs tum ko us failsúfí aur láhásil fareb se shikár na kar le, jo insánoṉ kí riwáyat aur dunyawí ibtidáí bátoṉ ke muwáfiq haiṉ, na Masíh ke muwáfiq: 
COL.2.9	kyúṉki Ulúhíyat kí sárí maʻmúrí usí meṉ mujassam hokar sukúnat kartí hai, 
COL.2.10	aur tum usí meṉ maʻmúr ho gaye ho, jo sárí hukúmat aur iḳhtiyár ká sir hai: 
COL.2.11	usí meṉ tumhárá aisá ḳhatna húá, jo háth se nahíṉ hotá, yaʻní Masíh ká ḳhatna, jis se jismání badan utárá játá hai; 
COL.2.12	aur usí ke sáth baptisma meṉ dafn húe, aur is meṉ Ḳhudá kí quwwat par ímán lákar, jis ne use murdoṉ meṉ se jiláyá, us ke sáth jí bhí uṭhe. 
COL.2.13	Aur us ne tumheṉ bhí, jo apne qusúroṉ aur jism kí námakhtúní ke sabab se murda the, us ke sáth zinda kiyá, aur hamáre sab qusúr muʻáf kiye; 
COL.2.14	aur hukmoṉ kí wuh dastáwez miṭá ḍálí, jo hamáre nám par, aur hamáre ḳhiláf thí; aur us ko salíb par kíloṉ se jaṛkar sámne se haṭá diyá: 
COL.2.15	us ne hukúmatoṉ aur iḳhtiyároṉ ko apne úpar se utárkar un ká barmalá tamásha banáyá, aur salíb ke sabab se un par fathyábí ká shádiyána bajáyá.
COL.2.16	Pas kháne píne, yá ʻíd, yá naye chánd, yá sabt kí bábat koí tum par ilzám na lagáe: 
COL.2.17	kyúṉki yih ánewálí chízoṉ ká sáya haiṉ, magar asl chízeṉ Masíh kí haiṉ. 
COL.2.18	Koí shaḳhs ḳháksárí aur firishtoṉ kí ʻibádat pasand karke, tumheṉ dauṛ ke inʻám se mahrúm na rakkhe; aisá shaḳhs apní jismání ʻaql par befáida phúlkar, dekhí húí chízoṉ meṉ masrúf rahtá hai, 
COL.2.19	aur us Sir ko pakṛe nahíṉ rahtá, jis se sárá badan joṛoṉ aur paṭṭhoṉ ke wasíle se parwarish pákar, aur báham paiwasta hokar, Ḳhudá kí taraf se baṛhtá játá hai.
COL.2.20	Jab tum Masíh ke sáth dunyawí ibtidáí bátoṉ kí taraf se mar gaye, to phir un kí mánind jo dunyá meṉ zindagí guzárte haiṉ, ádmíoṉ ke hukmoṉ aur taʻlímoṉ ke muwáfiq, aise qáʻidoṉ ke kyúṉ páband hote ho, 
COL.2.21	ki Ise na chhúná, use na chakhná, use háth na lagáná, 
COL.2.22	(kyúṉki yih sárí chízeṉ kám meṉ láte láte faná ho jáeṉgí)? 
COL.2.23	In bátoṉ meṉ apní íjád kí húí ʻibádat, aur ḳháksárí, aur jismání riyázat ke iʻtibár se hikmat kí súrat to hai, magar jismání ḳhwáhishoṉ ke rokne meṉ in se kuchh fáida nahíṉ hotá.
COL.3.1	Pas jab tum Masíh ke sáth jiláe gaye, to ʻálam i bálá kí chízoṉ kí talásh meṉ raho, jaháṉ Masíh maujúd hai, aur Ḳhudá kí dahiní taraf baiṭhá hai. 
COL.3.2	ʻÁlam i bálá kí chízoṉ ke ḳhayál meṉ raho, na zamín par kí chízoṉ ke; 
COL.3.3	kyúṉ ki tum mar gaye, aur tumhárí zindagí Masíh ke sáth Ḳhudá meṉ chhipí húí hai. 
COL.3.4	Jab Masíh, jo hamárí zindagí hai, záhir kiyá jáegá, to tum bhí us ke sáth jalál meṉ záhir kiye jáoge.
COL.3.5	Pas apne un aʻzá ko murda karo, jo zamín par haiṉ, yaʻní harámkárí, aur nápákí, aur shahwat, aur burí ḳhwáhish, aur lálach ko jo butparastí ke barábar hai; 
COL.3.6	ki unhíṉ ke sabab se Ḳhudá ká gazab náfarmání ke farzandoṉ par názil hotá hai; 
COL.3.7	aur tum bhí, jis waqt un bátoṉ meṉ zindagí guzárte the, us waqt unhíṉ par chalte the. 
COL.3.8	Lekin ab tum bhí in sab ko, yaʻní gussa, aur qahr, aur badḳhwáhí, aur badgoí, aur muṉh se gálí bakná chhoṛ do: 
COL.3.9	ek dúsre se jhúṭh na bolo, kyúṉki tum ne purání insáníyat ko us ke kámoṉ samet utár ḍálá, 
COL.3.10	aur nayí insáníyat ko pahin liyá hai, jo maʻrifat hásil karne ke liye apne Ḳháliq kí súrat par nayí bantí játí hai: 
COL.3.11	waháṉ na Yúnáni rahá, na Yahúdí, na ḳhatna, na námaḳhtúní, na wahshí, na Skútí, na gulám, na ázád: sirf Masíh sab kuchh aur sab meṉ hai.
COL.3.12	Pas Ḳhudá ke barguzídoṉ kí tarah, jo pák aur ʻazíz haiṉ, dardmandí, aur mihrbání, aur firotaní, aur hilm aur tahammul ká libás pahino; 
COL.3.13	agar kisí ko dúsre kí shikáyat ho, to ek dúsre kí bardásht kare, aur ek dúsre ke qusúr muʻáf kare; jaise Ḳhudáwand ne tumháre qusúr muʻáf kiye, waise hí tum bhí karo: 
COL.3.14	aur in sab ke úpar mahabbat ko jo kamál ká paṭká hai báṉdh lo. 
COL.3.15	Aur Masíh ká itmínán, jis ke liye tum ek badan hokar buláe bhí gaye ho, tumháre diloṉ par hukúmat kare, aur tum shukrguzár raho. 
COL.3.16	Masíh ke kalám ko apne diloṉ meṉ kasrat se basne do; aur kamál dánáí se ápas meṉ taʻlím aur nasíhat karo, aur apne diloṉ meṉ fazl ke sáth Ḳhudá ke liye mazámír aur gít aur rúhání gazaleṉ gáo; 
COL.3.17	aur kalám yá kám jo kuchh karte ho, wuh sab Ḳhudáwand Yisúʻ ke nám se karo, aur usí ke wasíle se Ḳhudá Báp ká shukr bajá láo.
COL.3.18	Ai bíwiyo, jaisá Ḳhudáwand meṉ munásib hai, apne shauharoṉ ke tábiʻ raho. 
COL.3.19	Ai shauharo, apní bíwiyoṉ se mahabbat rakkho, aur un se talḳhmizájí na karo. 
COL.3.20	Ai farzando, har bát meṉ apne máṉ báp ke farmánbardár raho; kyúṉki yih Ḳhudáwand meṉ pasandída hai. 
COL.3.21	Ai bachchewálo, apne farzandoṉ ko diqq na karo, táki wuh bedil na ho jáeṉ. 
COL.3.22	Ai naukaro, jo jism ke rú se tumháre málik haiṉ, sab bátoṉ meṉ un ke farmánbardár raho; ádmíoṉ ko ḳhush karnewáloṉ kí tarah dikháwe ke liye nahíṉ, balki sáfdilí aur Ḳhudá ke ḳhauf se: 
COL.3.23	jo kám karo, jí se karo, yih jánkar ki Ḳhudáwand ke liye karte ho, na ádmíoṉ ke liye; 
COL.3.24	kyúṉki tum jánte ho ki Ḳhudáwand kí taraf se is ke badle meṉ tum ko mírás milegí. Tum Ḳhudáwand Masíh kí ḳhidmat karte ho. 
COL.3.25	Kyúṉki jo burá kartá hai, wuh apní buráí ká badla páegá; waháṉ kisí kí taraf dárí nahíṉ.
COL.4.1	Ai máliko, apne naukaroṉ ke sáth yih jánkar ʻadl o insáf karo, ki ásmán par tumhárá bhí ek Málik hai.
COL.4.2	Duʻá máṉgne meṉ mashgúl, aur shukrguzárí ke sáth us meṉ bedár raho; 
COL.4.3	aur sáth sáth hamáre liye bhí duʻá máṉgá karo, ki Ḳhudá ham par kalám ká darwáza khole, táki maiṉ Masíh ke us bhed ko bayán kar sakúṉ, jis ke sabab qaid bhí húṉ; 
COL.4.4	aur use aisá záhir karúṉ, jaisá mujhe karná lázim hai. 
COL.4.5	Waqt ko ganímat jánkar báharwáloṉ ke sáth hoshyárí se bartáo karo. 
COL.4.6	Tumhárá kalám hamesha aisá purfazl aur namkín ho, ki tumheṉ har shaḳhs ko munásib jawáb dená á jáe.
COL.4.7	Piyárá bháí aur diyánatdár ḳhádim Tuḳhikus, jo Ḳhudáwand meṉ hamḳhidmat hai, merá sárá hál tumheṉ batá degá: 
COL.4.8	use maiṉ ne isí liye tumháre pás bhejá hai, ki tum hamárí hálat se wáqif ho jáo, aur wuh tumháre diloṉ ko tasallí de; 
COL.4.9	aur us ke sáth Unesimus ko bhí bhejá hai, jo diyánatdár aur piyárá bháí, aur tum meṉ se hai. Yih tumheṉ yaháṉ kí sárí báteṉ batá deṉge.
COL.4.10	Aristarḳhus, jo mere sáth qaid hai, aur Bar Nabá ke rishte ká bháí Marqus (jis kí bábat tumheṉ hukm mile the; agar wuh tumháre pás áe, to us se achchhí tarah milná:) 
COL.4.11	aur Yisúʻ jo Yústus kahlátá hai, tumheṉ salám kahte haiṉ: maḳhtúnoṉ meṉ se sirf yihí Ḳhudá kí bádsháhat ke liye mere hamḳhidmat, aur merí tasallí ká báʻis rahe haiṉ. 
COL.4.12	Ipafrás jo tum meṉ se hai, aur Masíh Yisúʻ ká banda hai, tumheṉ salám kahtá hai; wuh tumháre liye duʻá máṉgne meṉ hamesha jánfishání kartá hai, táki tum kámil hokar púre iʻtiqád ke sáth Ḳhudá kí: púrí marzí par qáim raho. 
COL.4.13	Maiṉ us ká gawáh húṉ, ki wuh tumháre aur Laudíkiya, aur Hiyarápulis ke logoṉ ke wáste baṛí koshish kartá hai. 
COL.4.14	Piyárá tabíb Lúqá aur Demás tumheṉ salám kahte haiṉ. 
COL.4.15	Laudíkiya meṉ ke bháiyoṉ aur Numfás aur un ke ghar kí kalísiyá se salám kahná. 
COL.4.16	Aur jab yih ḳhatt tum meṉ paṛh liyá jáe, to aisá karná ki Laudíkiya kí kalísiyá meṉ bhí paṛhá jáe, aur us ḳhatt ko jo Laudíkiya se áe, tum bhí paṛhná. 
COL.4.17	Aur Arḳhippus se kahná, ki Jo ḳhidmat Ḳhudáwand meṉ tere supurd húí hai, use hoshyárí ke sáth anjám de.
COL.4.18	Maiṉ Paulus apne háth se salám likhtá húṉ. Merí zanjíroṉ ko yád rakhná. Tum par fazl hotá rahe.
1TH.1.1	Paulus, aur Silwánus, aur Tímuthiyus kí taraf se, Thissaluníkíoṉ kí kalísiyá ke nám, jo Ḳhudá Báp aur Ḳhudáwand Yisúʻ Masíh meṉ hai. Fazl aur itmínán tumheṉ hásil hotá rahe.
1TH.1.2	Tum sab ke báre meṉ ham Ḳhudá ká shukr hamesha bajá láte haiṉ; aur apní duʻáoṉ meṉ tumheṉ yád karte haiṉ; 
1TH.1.3	aur apne Ḳhudá aur Báp ke huzúr tumháre ímán; ke kám, aur mahabbat kí mihnat, aur us ummed ke sabr ko bilánága yád karte haiṉ, jo hamáre Ḳhudáwand Yisúʻ Masíh kí bábat hai; 
1TH.1.4	aur ai bháiyo, Ḳhudá ke piyáro, ham ko maʻlúm hai ki tum barguzída ho; 
1TH.1.5	is liye ki hamárí ḳhushḳhabarí tumháre pás na faqat lafzí taur par pahuṉchí, balki qudrat aur Rúhuʼl Quds aur púre iʻtiqád ke sáth bhí; chunáṉchi tum jánte ho, ki ham tumhárí ḳhátir tum meṉ kaise ban gaye the. 
1TH.1.6	Aur tum kalám ko baṛí musíbat meṉ Rúhuʼl Quds kí ḳhushí ke sáth qubúl karke, hamárí aur Ḳhudáwand kí mánind bane; 
1TH.1.7	yaháṉ tak kí Makiduniya aur Aḳhaya ke sáre ímándároṉ ke liye namúna bane. 
1TH.1.8	Kyúṉki tumháre háṉ se na faqat Makiduniya aur Aḳhaya meṉ Ḳhudáwand ke kalám ká charchá phailá hai, balki tumhárá ímán jo Ḳhudá par hai har jagah aisá mashhúr ho gayá hai, ki hamáre kahne kí kuchh hájat nahíṉ. 
1TH.1.9	Is liye ki wuh áp hamárá zikr karte haiṉ, ki tumháre pás hamárá áná kaisá húá; aur tum butoṉ se phirkar Ḳhudá kí taraf rujúʻ húe, táki zinda aur haqíqí Ḳhudá kí bandagí karo, 
1TH.1.10	aur us ke Beṭe ke ásmán par se áne ke muntazir raho, jise us ne murdoṉ meṉ se jiláyá, yaʻní Yisúʻ ke, jo ham ko ánewále gazab se bachátá hai.
1TH.2.1	Ai bháiyo, tum áp jánte ho ki hamárá tumháre pás áná befáida na húá; 
1TH.2.2	balki tum ko maʻlúm hí hai, ki báwujúd peshtar Filippí meṉ dukh uṭháne aur beʻizzat hone ke, ham ko apne Ḳhudá meṉ yih dilerí hásil húí, kí Ḳhudá kí ḳhushḳhabarí baṛí jánfishání se tumheṉ sunáeṉ. 
1TH.2.3	Kyúṉki hamárí nasíhat na gumráhí se hai, na nápákí se, na fareb ke sáth: 
1TH.2.4	balki jaise Ḳhudá ne ham ko maqbúl karke ḳhushḳhabarí hamáre supurd kí, waise hí ham bayán karte haiṉ; ádmíoṉ ko nahíṉ, balki Ḳhudá ko ḳhush karne ke liye, jo hamáre diloṉ ko ázmátá hai. 
1TH.2.5	Kyúṉki tum ko maʻlúm hí hai ki na kabhí hamáre kalám meṉ ḳhushámad páí gayí, na wuh lálach ká parda baná; Ḳhudá is ká gawáh hai; 
1TH.2.6	aur ham ádmíoṉ se ʻizzat nahíṉ cháhte the; na tum se, na auroṉ se; agarchi Masíh ke rasúl hone ke báʻís tum par bojh ḍál sakte the. 
1TH.2.7	Balki jis tarah máṉ apne bachchoṉ ko páltí hai, usí tarah ham tumháre darmiyán narmí ke sáth rahe; 
1TH.2.8	aur usí tarah ham tumháre bahut mushtáq hokar, na faqat Ḳhudá kí ḳhushḳhabarí, balki apní ján tak bhí tumheṉ de dene ko rází the, ís wáste ki tum hamáre piyáre ho gaye the. 
1TH.2.9	Kyúṉki, ai bháiyo, tum ko hamárí mihnat aur mashaqqat yád hogí, ki ham ne tum meṉ se kisí par bojh na ḍálne kí garaz se, rát din mihnat mazdúrí karke, tumheṉ Ḳhudá kí ḳhushḳhabarí kí manádí kí. 
1TH.2.10	Tum bhí gawáh ho, aur Ḳhudá bhí, ki tum se jo ímán le áe ho ham kaisí pákízagí aur rástbází aur beʻaibi ke sáth pesh áe: 
1TH.2.11	chunáṉchi tum jánte ho, ki jis tarah báp apne bachchoṉ ke sáth kartá hai, usí tarah ham bhí tum meṉ se har ek ko nasíhat karte, aur dilásá dete, aur samjháte rahe, 
1TH.2.12	táki tumhárá chál chalan Ḳhuda ke láiq ho, jo tumheṉ apní bádsháhat aur jalál meṉ bulátá hai. 
1TH.2.13	Is wáste ham bhí bilánága Ḳhudá ká shukr karte haiṉ, ki jab Ḳhudá ká paigám hamárí maʻrifat tumháre pás pahuṉchá, to tum ne use ádmíoṉ ká kalám samajhkar nahíṉ, balki (jaisá haqíqat meṉ hai,) Ḳhudá ká kalám jánkar qubúl kiyá, aur wuh tum meṉ jo ímán le áe ho tásír bhí kar rahá hai. 
1TH.2.14	Is liye ki tum, ai bháiyo, Ḳhudá kí un kalísiyáoṉ kí mánind ban gaye, jo Yahúdiya meṉ Masíh Yisúʻ meṉ haiṉ; kyúṉki tum ne bhí apne qaumwáloṉ se wuhí taklífeṉ uṭháíṉ, jo unhoṉ ne Yahúdíoṉ se; 
1TH.2.15	jinhoṉ ne Ḳhudáwand Yisúʻ ko aur nabíoṉ ko bhí már ḍálá, aur ham ko satá satákar nikál diyá; wuh Ḳhudá ko pasand nahíṉ áte, aur sáre ádmíoṉ ke muḳhálif haiṉ. 
1TH.2.16	Aur wuh hameṉ gairqaumoṉ ko un kí naját ke liye kalám sunáne se manaʻ karte haiṉ; táki un ke gunáhoṉ ká paimána hamesha bhartá rahe; lekin un par intihá ká gazab á gayá.
1TH.2.17	Ai bháiyo, jab ham thoṛe ʻarse ke liye záhir meṉ, na dil se, tum se judá ho gaye, to ham ne kamál árzú se tumhárí súrat dekhne kí âur bhí ziyáda koshish kí: 
1TH.2.18	is wáste ham ne (yaʻní mujh Paulus ne) ek dafʻa nahíṉ, balki do dafʻa tumháre pás áná cháhá, magar Shaitán ne hameṉ roke rakkhá. 
1TH.2.19	Bhalá, hamárí ummed, aur ḳhushí, aur faḳhr ká táj kyá hai? Kyá wuh hamáre Ḳhudáwand Yisúʻ ke sámne us ke áne ke waqt tum hí na hoge? 
1TH.2.20	Hamárá jalál aur ḳhushí tum hí to ho.
1TH.3.1	Is wáste jab ham ziyáda bardásht na kar sake, to Athene meṉ akelá rah jáná manzúr kiyá; 
1TH.3.2	aur ham ne Tímuthiyus ko jo hamárá bháí, aur Masíh kí ḳhushḳhabarí meṉ Ḳhudá ká ḳhádim hai, is liye bhejá ki wuh tumheṉ mazbút kare aur tumháre ímán ke báre meṉ tumheṉ nasíhat kare, 
1TH.3.3	ki in musíbatoṉ ke sabab koí na ghabráe; kyúṉki tum áp jánte ho, ki ham in hí ke liye muqarrar húe haiṉ. 
1TH.3.4	Balki pahle bhí, jab ham tumháre pás the, to tum se kahá karte the, ki hameṉ musíbat uṭhání hogí; chunáṉchi aisá hí húá, aur tumheṉ maʻlúm bhí hai. 
1TH.3.5	Is wáste jab maiṉ âur ziyáda bardásht na kar saká, to tumháre ímán ká hál daryáft karne ko bhejá, kahíṉ aisá na húá ho ki ázmánewále ne tumheṉ ázmáyá ho, aur hamárí mihnat befáida gayí ho. 
1TH.3.6	Magar ab jo Tímuthiyus ne tumháre pás se hamáre pás ákar tumháre ímán aur mahabbat kí, aur is bát kí ḳhushḳhabarí dí, ki tum hamárá zikr i ḳhair hamesha karte ho, aur hamáre dekhne ke aise mushtáq ho, jaise ki ham tumháre; 
1TH.3.7	is liye ai bháiyo, ham ne apní sárí ihtiyáj aur musíbat meṉ tumháre ímán ke sabab se tumháre báre meṉ tasallí páí: 
1TH.3.8	kyúṉki ab, agar tum Ḳhudáwand meṉ qáim ho, to ham zinda haiṉ. 
1TH.3.9	Tumháre báʻis apne Ḳhudá ke sámne hameṉ jis qadr ḳhushí hásil hai, us ke badle meṉ kis tarah tumhárí bábat Ḳhudá ká shukr adá kareṉ? 
1TH.3.10	Ham rát din bahut hí duʻá máṉgte rahte haiṉ, ki tumhárí súrat dekheṉ, aur tumháre ímán kí kamí púrí kareṉ.
1TH.3.11	Ab hamárá Ḳhudá aur Báp ḳhud, aur hamárá Ḳhudáwand Yisúʻ tumhárí taraf hamárí rahbarí kare: 
1TH.3.12	aur Ḳhudáwand aisá kare ki jis tarah ham ko tum se mahabbat hai, usí tarah tumhárí mahabbat bhí, ápas meṉ aur sab ádmíoṉ ke sáth, ziyáda ho aur baṛhe; 
1TH.3.13	táki wuh tumháre diloṉ ko aisá mazbút kar de, ki jab hamárá Ḳhudáwand Yisúʻ apne sab muqaddasoṉ ke sáth áe, to wuh hamáre Ḳhudá aur Báp ke sámne pákízagí meṉ beʻaib ṭhahreṉ.
1TH.4.1	G̣araz, ai bháiyo, ham tum se darḳhwást karte haiṉ, aur Ḳhudáwand Yisúʻ meṉ tumheṉ nasíhat karte haiṉ, ki jis tarah tum ne ham se munásib chál chalne, aur Ḳhudá ko ḳhush karne kí taʻlím páí, aur jis tarah tum chalte bhí ho, usí tarah âur taraqqí karte jáo. 
1TH.4.2	Kyúṉki tum jánte ho, ki ham ne tum ko Ḳhudáwand Yisúʻ kí taraf se kyá kyá hukm pahuṉcháe. 
1TH.4.3	Chunáṉchi Ḳhudá kí marzí yih hai, ki tum pák bano, yaʻní harámkárí se bache raho; 
1TH.4.4	aur har ek tum meṉ se pákízagí aur ʻizzat ke sáth apne zarf ko hásil karná jáne; 
1TH.4.5	na shahwat ke josh se, un qaumoṉ kí mánind jo Ḳhudá ko nahíṉ jántíṉ: 
1TH.4.6	aur koí shaḳhs apne bháí ke sáth is amr meṉ ziyádatí aur dagá na kare, kyúṉki Ḳhudáwand in sab kámoṉ ká badla lenewálá hai; chunáṉchi ham ne pahle bhí tum ko tambíh karke jatá diyá thá. 
1TH.4.7	Is liye ki Ḳhudá ne ham ko nápákí ke liye nahíṉ, balki pákízagí ke liye buláyá. 
1TH.4.8	Pas jo nahíṉ mántá, wuh ádmí ko nahíṉ, balki Ḳhudá ko nahíṉ mántá, jo tum ko apní Pák Rúh detá hai.
1TH.4.9	Magar birádarána mahabbat kí bábat tumheṉ kuchh likhne kí hájat nahíṉ, kyúṉki tum ápas meṉ mahabbat karne kí Ḳhudá se taʻlím pá chuke ho; 
1TH.4.10	aur tamám Makiduniya ke sab bháiyoṉ ke sáth aisá hí karte ho. Lekin ai bháiyo, ham tumheṉ nasíhat karte haiṉ, ki taraqqí karte jáo; 
1TH.4.11	aur jis tarah ham ne tum ko hukm diyá, chupcháp rahne, aur apná kár o bar karné, aur apne háthoṉ se mihnat karne kí himmat karo; 
1TH.4.12	táki báharwáloṉ ke sáth sháistagí se bartáo karo, aur kisí chíz ke muhtáj na ho.
1TH.4.13	Ai bháiyo, ham nahíṉ cháhte ki jo sote haiṉ, un kí bábat tum náwáqif raho, táki auroṉ kí mánind jo náummed haiṉ gam na karo. 
1TH.4.14	Kyúṉki jab hameṉ yih yaqín hai ki Yisúʻ mar gayá aur jí uṭhá, to isí tarah Ḳhudá un ko bhí jo so gaye haiṉ, Yisúʻ ke wasíle se usí ke sáth le áegá. 
1TH.4.15	Chunáṉchi ham tum se Ḳhudáwand ke kalám ke mutábiq kahte haiṉ, ki ham jo zinda haiṉ, aur Ḳhudáwand ke áne tak báqí raheṉge, soe húoṉ se hargiz áge na baṛheṉge. 
1TH.4.16	Kyúṉki Ḳhudáwand ḳhud ásmán se utar áegá; us waqt lalkár, aur muqarrab firishte kí áwáz sunái degí, aur Ḳhudá ká narsingá phúṉká jáegá, aur pahle to Masíh meṉ múe húe jí uṭheṉge; 
1TH.4.17	phir ham jo zinda báqí hoṉge, un ke sáth bádaloṉ par uṭháe jáeṉge, táki hawá meṉ Ḳhudáwand ká istiqbál kareṉ, aur is tarah hamesha Ḳhudáwand ke sáth raheṉge. 
1TH.4.18	Pas tum in bátoṉ se ek dúsre ko tasallí diyá karo.
1TH.5.1	Magar, ai bháiyo, is kí kuchh hájat nahíṉ ki waqtoṉ aur mauqaʻoṉ kí bábat tum ko kuchh likhá jáe. 
1TH.5.2	Is wáste ki tum áp khúb jánte ho, ki Ḳhudáwand ká din is tarah ánewálá hai, jis tarah rát ko chor átá hai. 
1TH.5.3	Jis waqt log kahte hoṉge ki Salámatí aur amn hai, us waqt un par is tarah nágaháṉ halákat áegí, jis tarah hámila ko dard lagte haiṉ; aur wuh hargiz na bacheṉge. 
1TH.5.4	Lekin tum, ai bháiyo, táríkí meṉ nahíṉ ho, ki wuh din chor kí tarah tum par á paṛe: 
1TH.5.5	kyúṉki tum sab núr ke farzand, aur din ke farzand ho; ham na rát ke haiṉ, na táríkí ke. 
1TH.5.6	Pas auroṉ kí tarah so na raheṉ, balki jágte aur hoshyár raheṉ. 
1TH.5.7	Kyúṉki jo sote haiṉ, rát hí ko sote haiṉ, aur jo matwále hote haiṉ, rát hí ko matwále hote haiṉ. 
1TH.5.8	Magar ham jo din ke haiṉ, ímán aur mahabbat ká baktar lagákar, aur naját kí ummed ká ḳhod pahinkar hoshyár raheṉ. 
1TH.5.9	Kyúṉki Ḳhudá ne hameṉ gazab ke liye nahíṉ, balki is liye muqarrar kiyá ki ham apne Ḳhudáwand Yisúʻ Masíh ke wasíle se naját hásil kareṉ; 
1TH.5.10	wuh hamárí ḳhátir is liye múá ki, Ham jágte hoṉ yá sote hoṉ, sab milke usí ke sáth jíeṉ. 
1TH.5.11	Pas tum ek dúsre ko tasallí do, aur ek dúsre kí taraqqí ke báʻis bano, chunáṉchi tum aisá karte bhí ho.
1TH.5.12	Aur, ai bháiyo, ham tum se darḳhwást karte haiṉ, ki jo tum meṉ mihnat karte, aur Ḳhudáwand meṉ tumháre peshwá haiṉ, aur tum ko nasíhat karte haiṉ, unheṉ máno; 
1TH.5.13	aur un ke kám ke sabab mahabbat se un kí baṛí ʻizzat karo. Ápas meṉ mel miláp rakkho. 
1TH.5.14	Aur, ai bháiyo, ham tumheṉ nasihat karte haiṉ, ki beqáʻida chalnewálon ko samjháo, kamhimmatoṉ ko dilásá do, kamzoroṉ ko sambhálo, sab ke sáth tahammul se pesh áo. 
1TH.5.15	Ḳhabardár, koí kisí se badí ke ʻiwaz badí na kare; balki har waqt nekí karne ke darpai raho, ápas meṉ bhí, aur sab se. 
1TH.5.16	Har waqt ḳhush raho; 
1TH.5.17	bilá nága duʻá máṉgo: 
1TH.5.18	har ek bát meṉ shukrguzárí karo: kyúṉki Masíh Yisúʻ meṉ tumhárí bábat Ḳhudá kí yihí marzí hai. 
1TH.5.19	Rúh ko na bujháo; 
1TH.5.20	nubuwwatoṉ kí haqárat na karo: 
1TH.5.21	sárí bátoṉ ko ázmáo: jo achchhí ho use pakṛe raho; 
1TH.5.22	har qism kí badí se bache raho.
1TH.5.23	Ḳhudá jo itmínán ká chashma hai, áp hí tum ko biʼlkull pák kare; aur tumhárí rúh aur ján aur badan hamáre Ḳhudáwand Yisúʻ Masíh ke áne ták púre púre aur beʻaib mahfúz raheṉ. 
1TH.5.24	Tumhárá bulánewálá sachchá hai, wuh aisá hí karegá.
1TH.5.25	Ai bháiyo, hamáre wáste duʻá máṉgo.
1TH.5.26	Pák bose ke sáth sáre bháiyoṉ ko salám karo. 
1TH.5.27	Maiṉ tumheṉ Ḳhudáwand kí qasam detá húṉ, ki yih ḳhatt sáre bháiyoṉ ko sunáyá jáe.
1TH.5.28	Hamáre Ḳhudáwand Yisúʻ Masíh ká fazl tum par hotá rahe.
2TH.1.1	Paulus, aur Silwánus, aur Tímuthiyus kí taraf se Thissaluníkíoṉ kí kalísiyá ke nám, jo hamáre Báp Ḳhudá aur Ḳhudáwand Yisúʻ Masíh meṉ hai. 
2TH.1.2	Fazl aur itmínán Ḳhudá Báp aur Ḳhudáwand Yisúʻ Masíh kí taraf se tumheṉ hásil hotá rahe.
2TH.1.3	Ai bháiyo, tumháre báre meṉ har waqt Ḳhudá ká shukr karná ham par farz hai, aur yih is liye munásib hai, ki tumhárá ímán bahut baṛhtá játá hai, aur tum sab kí mahabbat ápas meṉ ziyáda hotí játí hai; 
2TH.1.4	yaháṉ tak ki ham áp Ḳhudá kí kalísiyáoṉ meṉ tum par faḳhr karte haiṉ, ki jitne zulm aur musíbateṉ tum uṭháte ho, un sab meṉ tumhárá sabr aur ímán záhir hotá hai; 
2TH.1.5	yih Ḳhudá kí sachchí ʻadálat ká sáf nishán hai; táki tum Ḳhudá kí bádsháhat ke láiq ṭhahro, jis ke liye tum dukh bhí uṭháte ho: 
2TH.1.6	kyúṉki Ḳhudá ke nazdík yih insáf hai, ki badle meṉ tumháre musíbat denewáloṉ ko musíbat, 
2TH.1.7	aur tum musíbat uṭhánewáloṉ ko hamáre sáth árám de; us waqt, jab ki Ḳhudáwand Yisúʻ apne qawí firishtoṉ ke sáth, bhaṛaktí húí ág meṉ ásmán se záhir hogá; 
2TH.1.8	aur jo Ḳhudá ko nahíṉ pahchánte, aur hamáre Ḳhudáwand Yisúʻ kí ḳhushḳhabarí ko nahíṉ mánte, un se badla legá: 
2TH.1.9	wuh Ḳhudáwand ke chihre aur us kí qudrat ke jalál se dúr hokar, abadí halákat kí sazá páeṉge; 
2TH.1.10	yih us din hogá, jab ki wuh apne muqaddasoṉ meṉ jalál páne, aur sab ímán lánewáloṉ ke sabab se taʻajjub ká báʻis hone ke liye áegá, kyúṉki tum hamárí gawáhí par ímán láe. 
2TH.1.11	Isí wáste ham tumháre liye har waqt duʻá bhí máṉgte rahte haiṉ, ki hamárá Ḳhudá tumheṉ is buláwe ke láiq jáne, aur nekí kí har ek ḳhwáhish aur ímán ke har ek kám ko qudrat se púrá kare; 
2TH.1.12	táki hamáre Ḳhudá aur Ḳhudáwand Yisúʻ Masíh ke fazl ke muwáfiq, hamáre Ḳhudáwand Yisúʻ ká nám tum meṉ jalál páe, aur tum us meṉ.
2TH.2.1	Ai bháiyo, ham apne Ḳhudáwand Yisúʻ Masíh ke áne aur us ke pás apne jamaʻ hone kí bábat tum se darḳhwást karte haiṉ, 
2TH.2.2	ki kisí rúh, yá kalám, yá ḳhatt se, jo goyá hamárí taraf se ho, yih samajhkar ki Ḳhudáwand ká din á pahuṉchá hai, tumhárí ʻaql dafʻatan pareshán na ho jáe, aur na tum ghabráo. 
2TH.2.3	Kisí tarah se kisí ke fareb meṉ na áná; kyúṉki wuh din nahíṉ áegá, jab tak ki pahle bargashtagí na ho, aur wuh gunáh ká shaḳhs, yaʻní halákat ká farzand, záhir na ho, 
2TH.2.4	jo muḳhálafat kartá hai, aur har ek se jo Ḳhudá yá maʻbúd kahlátá hai apne áp ko baṛá ṭhahrátá hai, yahaṉ tak ki wuh Ḳhudá ke maqdis meṉ baiṭhkar apne áp ko Ḳhudá záhir kartá hai. 
2TH.2.5	Kyá tumheṉ yád nahíṉ, ki jab maiṉ tumháre pás thá, to tum se yih báteṉ kahá kartá thá? 
2TH.2.6	Ab jo chíz use rok rahí hai, táki wuh apne ḳháss waqt par záhir ho, us ko tum jánte ho. 
2TH.2.7	Kyúṉki bedíní ká bhed to ab bhí tásír kartá játá hai, magar ab ek roknewálá hai, aur jab tak ki wuh dúr na kiyá jáe roke rahegá. 
2TH.2.8	Us waqt wuh bedín záhir hogá, jise Ḳhudáwand Yisúʻ apne muṉh kí phúṉk se halák, aur apní ámad kí tajallí se nest karegá; 
2TH.2.9	aur jis ki ámad Shaitán kí tásír ke muwáfiq, har tarah kí jhúṭhí qudrat, aur nishánoṉ, aur ʻajíb kámoṉ ke sáth, 
2TH.2.10	aur halák honewáloṉ ke liye nárástí ke har tarah ke dhoke ke sáth hogí; is wáste ki unhoṉ ne haqq kí mahabbat ko iḳhtiyár na kiyá, jis se un kí naját hotí. 
2TH.2.11	Isí sabab se Ḳhudá un ke pás gumráh karnewálí tásír bhejegá, táki wuh jhúṭh ko sach jáneṉ, 
2TH.2.12	aur jitne log haqq ká yaqín nahíṉ karte, balki nárástí ko pasand karte haiṉ, wuh sab sazá páeṉ.
2TH.2.13	Lekin tumháre báre meṉ, ai bháiyo, Ḳhudáwand ke piyáro, har waqt Ḳhudá ká shukr karná ham par farz hai, kyúṉki Ḳhudá ne tumheṉ ibtidá hí se is liye chun liyá thá, ki Rúh ke zaríʻe se pákíza bankar, aur haqq par ímán lákar naját páo: 
2TH.2.14	jis ke liye us ne tumheṉ hamárí ḳhushḳhabarí ke wasíle se buláyá, táki tum hamáre Ḳhudáwand Yisúʻ Masíh ká jalál hásil karo. 
2TH.2.15	Pas, ai bháiyo, sábitqadam raho, aur jin riwáyatoṉ kí tum ne hamárí zabání, yá ḳhatt ke zaríʻe se taʻlím páí hai, un par qáim raho.
2TH.2.16	Ab hamárá Ḳhudáwand Yisúʻ Masíh ḳhud, aur hamárá Báp Ḳhudá, jis ne ham se mahabbat rakkhí, aur fazl se abadí tasallí aur achchhí ummed baḳhshí, 
2TH.2.17	tumháre diloṉ ko tasallí de, aur har ek nek kám aur kalám meṉ mazbút kare.
2TH.3.1	G̣araz, ai bháiyo, hamáre haqq meṉ duʻá karo, ki Ḳhudáwand ká kalám aisá jald phail jáe, aur jalál páe, jaisá tum meṉ; 
2TH.3.2	aur kajrau aur bure ádmíoṉ se ham bache raheṉ; kyúṉki sab meṉ ímán nahíṉ. 
2TH.3.3	Magar Ḳhudáwand sachchá hai; wuh tum ko mazbút karegá, aur us Sharír se mahfúz rakkhegá. 
2TH.3.4	Aur Ḳhudáwand meṉ hameṉ tum par bharosá hai, ki jo hukm ham tumheṉ dete haiṉ, un par ʻamal karte ho, aur karte bhí rahoge. 
2TH.3.5	Ḳhudáwand tumháre diloṉ ko Ḳhudá kí mahabbat aur Masíh ke sabr kí taraf hidáyat kare.
2TH.3.6	Ai bháiyo, ham apne Ḳhudáwand Yisúʻ Masíh ke nám se tumheṉ hukm dete haiṉ, ki har ek aise bháí se kanára karo, jo beqáʻida chaltá hai, aur us riwáyat par ʻamal nahíṉ kartá jo us ko hamárí taraf se pahuṉchí; 
2TH.3.7	kyúṉki tum áp jánte ho, ki hamárí mánind kis tarah banná cháhiye; is liye ki ham tum meṉ beqáʻida na chalte the; 
2TH.3.8	aur kisí kí roṭí muft na kháte the, balki mihnat mashaqqat se rát din kám karte the, táki tum meṉ se kisí par bojh na ḍáleṉ: 
2TH.3.9	is liye nahíṉ ki ham ko iḳhtiyár na thá, balki is liye ki apne áp ko tumháre wáste namúna ṭhahráeṉ, táki tum hamárí mánind bano. 
2TH.3.10	Aur jab ham tumháre pás the, us waqt bhí tum ko yih hukm dete the, ki jise mihnat karní manzúr na ho, wuh kháne bhí na páe. 
2TH.3.11	Ham sunte haiṉ, ki tum meṉ baʻz beqáʻida chalte haiṉ, aur kuchh kám nahíṉ karte, balki auroṉ ke kám meṉ daḳhl dete haiṉ. 
2TH.3.12	Aise shaḳhsoṉ ko ham Ḳhudáwand Yisúʻ Masíh meṉ hukm dete aur nasíhat karte haiṉ, ki chupcháp kám karke apní hí roṭí kháeṉ. 
2TH.3.13	Aur tum, ai bháiyo, nek kám karne meṉ himmat na háro. 
2TH.3.14	Aur agar koí hamáre is ḳhatt kí bát ko na máne, to use nigáh meṉ rakkho; aur us se suhbat na rakkho, táki wuh sharminda ho. 
2TH.3.15	Lekin use dushman na jáno, balki bháí samajhkar nasíhat karo.
2TH.3.16	Ab Ḳhudáwand jo itmínán ká chashma hai, áp hí tum ko hamesha aur har tarah se itmínán baḳhshe. Ḳhudáwand tum sab ke sáth rahe.
2TH.3.17	Maiṉ Paulus apne háth se salám likhtá húṉ: har ḳhatt meṉ merá yihí nishán hai: maiṉ isí tarah likhtá húṉ. 
2TH.3.18	Hamáre Ḳhudáwand Yisúʻ Masíh ká fazl tum sab par hotá rahe.
1TI.1.1	Paulus kí taraf se jo hamáre Munjí Ḳhudá, aur hamáre ummedgáh Masíh Yisúʻ ke hukm se Masíh Yisúʻká rasúl hai, 
1TI.1.2	Tímuthiyus ke nám, jo ímán ke liház se merá sachchá farzand hai. Fazl, rahm, aur itmínán, Ḳhudá Báp aur hamáre Ḳhudáwand Masíh Yisúʻ kí taraf se tujhe hásil hotá rahe.
1TI.1.3	Jis tarah maiṉ ne Makiduniya játe waqt tujhe nasíhat kí thí, ki Ifisus meṉ rahkar baʻz shaḳhsoṉ ko hukm kar de, ki âur tarah kí taʻlím na deṉ, 
1TI.1.4	aur un kahániyoṉ aur beintihá nasabnámoṉ par liház na kareṉ jo takrár ká báʻis hote haiṉ, aur us intizám i Iláhí ke muwáfiq nahíṉ jo ímán par mabní hai; usí tarah ab bhí kartá húṉ. 
1TI.1.5	Hukm ká maqsad yih hai, ki pák dil aur nek níyat aur beriyá ímán se mahabbat paidá ho. 
1TI.1.6	In ko chhoṛkar baʻz shaḳhs behúda bakwás kí taraf mutawajjih ho gaye; 
1TI.1.7	aur sharíʻat ke muʻallim banná cháhte haiṉ, háláṉki jo báteṉ kahte haiṉ, aur jin ká yaqíní taur se daʻwá karte haiṉ, un ko samajhte bhí nahíṉ. 
1TI.1.8	Magar ham jánte haiṉ ki sharíʻat achchhí hai, basharte ki koí use sharíʻat ke taur par kám meṉ láe, 
1TI.1.9	yaʻní yih samajhkar ki sharíʻat rástbázoṉ ke liye muqarrar nahíṉ húí, balki besharaʻ aur sarkash logoṉ, aur bedínoṉ, aur gunahgároṉ, aur nápákoṉ, aur rindoṉ, aur máṉ báp ke qátiloṉ, aur ḳhúníoṉ, 
1TI.1.10	aur harámkároṉ, aur launḍebázoṉ, aur bardafaroshoṉ, aur jhúṭhoṉ, aur jhúṭhí qasam khánewáloṉ, aur in ke siwá sahíh taʻlím ke âur barḳhiláf kám karnewáloṉ ke wáste hai; 
1TI.1.11	yih Ḳhudá e mubárak ke jalál kí us ḳhushḳhabarí ke muwáfiq hai, jo mere supurd húí.
1TI.1.12	Maiṉ apne táqat baḳhshnewále Ḳhudáwand Masíh Yisúʻ ká shukr kartá húṉ, ki us ne mujhe diyánatdár; samajhkar apní ḳhidmat ke liye muqarrar kiyá; 
1TI.1.13	agarchi maiṉ pahle kufr baknewálá, aur satánewálá, aur beʻizzat karnewálá thá: táham mujh par rahm húá, is wáste ki maiṉ ne beímání kí hálat meṉ nádání se yih kám kiye the; 
1TI.1.14	aur hamáre Ḳhudáwand ká fazl, us ímán aur mahabbat ke sáth jo Masíh Yisúʻ meṉ hai, bahut ziyáda húá. 
1TI.1.15	Yih bát sach, aur har tarah se qubúl karne ke láiq hai, ki Masíh Yisúʻ gunahgároṉ ko naját dene ke liye dunyá meṉ áyá, jin meṉ sab se baṛá maiṉ húṉ. 
1TI.1.16	Lekin mujh par rahm is liye húá, ki Yisúʻ Masíh mujh baṛe gunahgár meṉ apná kamál tahammul záhir kare, táki jo log hamesha kí zindagí ke liye us par ímán láeṉge, un ke liye maiṉ namúna banúṉ. 
1TI.1.17	Ab azalí bádsháh, yaʻní gairfání, nádída, wáhid Ḳhudá kí ʻizzat aur tamjíd abaduʼl ábád hotí rahe. Ámín.
1TI.1.18	Ai farzand Tímuthiyus, un peshíngoíoṉ ke muwáfiq jo pahle terí bábat kí gayí thíṉ, maiṉ yih hukm tere supurd kartá húṉ, táki tú un ke mutábiq achchhí laṛáí laṛtá rahe, aur ímán aur us nek níyat par qáim rahe, 
1TI.1.19	jis ke dúr karne ke sabab baʻz logoṉ ke ímán ká jaház garq ho gayá. 
1TI.1.20	Unhíṉ meṉ se Huminayus aur Sikandar haiṉ, jinheṉ maiṉ ne Shaitán ke hawále kiyá, táki kufr se báz rahná síkheṉ.
1TI.2.1	Pas maiṉ sab se pahle yih nasíhat kartá húṉ, ki munájáteṉ, aur duʻáeṉ, aur iltijáeṉ, aur shukrguzáríáṉ sab ádmíoṉ ke liye kí jáeṉ; 
1TI.2.2	bádsháhoṉ aur sab baṛe martabawáloṉ ke wáste is liye, ki ham kamál díndárí aur sanjídagí se amn o árám ke sáth zindagí guzáreṉ. 
1TI.2.3	Yih hamáre Munjí Ḳhudá ke nazdík ʻumda aur pasandída hai; 
1TI.2.4	wuh cháhtá hai ki sáre ádmí naját páeṉ, aur sachcháí kí pahchán tak pahuṉcheṉ. 
1TI.2.5	Kyúṉki Ḳhudá ek hai, aur Ḳhudá aur insánoṉ ke bích meṉ darmiyání bhí ek, yaʻní Masíh Yisúʻ jo insán hai; 
1TI.2.6	jis ne apne áp ko sab ke fidye meṉ diyá, ki munásib waqtoṉ par is kí gawáhí dí jáe. 
1TI.2.7	Maiṉ sach kahtá húṉ, jhúṭh nahíṉ boltá, ki maiṉ isí garaz se manádí karnewálá aur rasúl aur gairqaumoṉ ko ímán aur sachcháí kí báteṉ sikhánewálá muqarrar húá.
1TI.2.8	Pas maiṉ cháhtá húṉ, ki mard har jagah, bagair gusse aur takrár ke, pák háthoṉ ko uṭhákar duʻá máṉgá kareṉ. 
1TI.2.9	Isí tarah ʻaurateṉ hayádár libás se sharm aur parhezgárí ke sáth apne áp ko saṉwáreṉ, na bál gúṉdhne aur sone aur motiyoṉ aur qímatí poshák se; 
1TI.2.10	balki nek kámoṉ se, jaisá ḳhudáparastí ká iqrár karnewálí ʻauratoṉ ko munásib hai. 
1TI.2.11	ʻAurat ko chupcháp kamál tábiʻdárí se síkhná cháhiye. 
1TI.2.12	Aur maiṉ ijázat nahíṉ detá ki ʻaurat sikháe, yá mard par hukm chaláe, balki chupcháp rahe. 
1TI.2.13	Kyúṉki pahle Ádam banáyá gayá, us ke baʻd Hawwá; 
1TI.2.14	aur Ádam ne fareb nahíṉ kháyá, balki ʻaurat fareb khákar gunáh meṉ paṛ gayí. 
1TI.2.15	Lekin aulád janne ke wasíle se naját páegí, basharte ki wuh ímán aur mahabbat aur pákízagí meṉ parhezgárí ke sáth qáim raheṉ.
1TI.3.1	Yih bát sach hai, ki Jo shaḳhs nigahbán ká ʻuhda cháhtá hai, wuh achchhe kám kí ḳhwáhish kartá hai. 
1TI.3.2	Pas nigahbán ko beilzám, ek bíwí ká shauhar, parhezgár, muttaqí, sháista, musáfirparwar, aur taʻlím dene ke láiq honá cháhiye; 
1TI.3.3	nashe meṉ gul machánewálá, yá márpiṭ karnewálá na ho, balki halím ho, na takrárí, na zardost; 
1TI.3.4	apne ghar ká baḳhúbí bandobast kartá ho, aur apne bachchoṉ ko kamál sanjídagí se tábiʻ rakhtá ho. 
1TI.3.5	(Jab koí apne ghar hí ká bandobast karná nahíṉ jántá, to Ḳhudá kí kalísiyá kí kyúṉkar ḳhabargírí karegá?) 
1TI.3.6	Naumuríd na ho, táki gurúṛ karke kahíṉ Iblís kí sí sazá na páe. 
1TI.3.7	Aur báharwáloṉ ke nazdík bhí neknám honá cháhiye, táki malámat meṉ aur Iblís ke phande meṉ na phaṉse. 
1TI.3.8	Isí tarah ḳhádimoṉ ko bhí sanjída honá cháhiye; dozabán, aur sharábí, aur nájáiz nafaʻ ke lálchí na hoṉ; 
1TI.3.9	aur ímán ke bhed ko pák dil meṉ hifázat se rakkheṉ. 
1TI.3.10	Aur yih bhí pahle ázmáe jáeṉ, is ke baʻd agar beilzám ṭhahreṉ, to ḳhidmat ká kám kareṉ. 
1TI.3.11	Isí tarah ʻauratoṉ ko bhí sanjída honá cháhiye, tuhmat lagánewálí na hoṉ, balki parhezgár aur sárí bátoṉ meṉ ímándár hoṉ. 
1TI.3.12	Ḳhádim ek ek bíwí ke shauhar hoṉ, aur apne apne bachchoṉ aur gharoṉ ká baḳhúbí bandobast karte hoṉ; 
1TI.3.13	kyúṉki jo ḳhidmat ká kám baḳhúbí anjám dete haiṉ, wuh apne liye achchhá martaba, aur us ímán meṉ jo Masíh Yisúʻ par hai, baṛí dilerí hásil karte haiṉ.
1TI.3.14	Maiṉ tere pás jald áne kí ummed karne par bhí, yih báteṉ tujhe is liye likhtá húṉ, 
1TI.3.15	ki agar mujhe áne meṉ der ho, to tujhe maʻlúm ho jáe ki Ḳhudá ke ghar, yaʻní zinda Ḳhudá kí kalísiyá meṉ, jo haqq ká sutún aur bunyád hai, kyúṉkar bartáo karná cháhiye. 
1TI.3.16	Is meṉ kalám nahíṉ, ki díndárí ká bhed baṛá hai, yaʻní wuh jo jism meṉ záhir húá, aur rúh meṉ rástbáz ṭhahrá, aur firishtoṉ ko dikháí diyá, aur gairqaumoṉ meṉ us kí manádí húí, aur dunyá meṉ us par ímán láe, aur jalál meṉ úpar uṭháyá gayá.
1TI.4.1	Lekin Rúh sáf kahtí hai, ki áyanda zamánoṉ meṉ baʻz log, gumráh karnewálí rúhoṉ aur shayátín kí taʻlímoṉ kí taraf mutawajjih hokar, ímán se bargashta ho jáeṉge. 
1TI.4.2	Yih un jhúṭhe ádmíoṉ kí riyákári ke báʻis hogá, jin ká dil goyá garm lohe se dágá gayá hai; 
1TI.4.3	yih log biyáh karne se manaʻ kareṉge, aur un khánoṉ se parhez karne ká hukm deṉge, jinheṉ Ḳhudá ne is liye paidá kiyá hai, ki ímándár aur haqq ke pahchánnewále unheṉ shukrguzárí ke sáth kháeṉ; 
1TI.4.4	kyúṉki Ḳhudá kí paidá kí húí har chíz achchhí hai, aur koí chíz inkár ke láiq nahíṉ, basharte ki shukrguzárí ke sáth khái jáe; 
1TI.4.5	is liye ki Ḳhudá ke kalám aur duʻá se pák ho játí hai.
1TI.4.6	Agar tú bháiyoṉ ko yih báteṉ yád diláegá, to Masíh Yisúʻ ká achchhá ḳhádim ṭhahregá, aur ímán aur us achchhí taʻlím kí bátoṉ se, jis kí tú pairawí kartá áyá hai, parwarish pátá rahegá: 
1TI.4.7	lekin behúda aur búṛhiyoṉ kí sí kahániyoṉ se kanára kar, aur díndárí ke liye riyázat kar: 
1TI.4.8	kyúṉki jismání riyázat ká fáida kam hai, lekin díndárí sab bátoṉ ke liye fáidamand hai, is liye ki ab kí aur áyanda kí zindagí ká bhí waʻda isí ke liye hai. 
1TI.4.9	Yih bát sach hai, aur har tarah se qubúl karne ke láiq. 
1TI.4.10	Kyúṉki ham mihnat aur jánfishání isí liye karte haiṉ, ki hamárí ummed us zinda Ḳhudá par lagí húí hai, jo sab ádmíóṉ ká, ḳhásskar ímándároṉ ká, Munjí hai. 
1TI.4.11	In bátoṉ ká hukm kar, aur taʻlím de. 
1TI.4.12	Koí terí jawání kí haqárat na karne páe; balki tú ímándároṉ ke liye kalám karne, aur chál chalan, aur mahabbat, aur ímán, aur pákízagí meṉ namúna ban. 
1TI.4.13	Jab tak maiṉ na áúṉ, paṛhne, aur nasíhat karne, aur taʻlím dene kí taraf mutawajjih rah. 
1TI.4.14	Us niʻmat se gáfil na rah, jo tujhe hásil hai, aur nubuwwat ke zaríʻe, buzurgoṉ ke háth rakhte waqt, tujhe milí thí. 
1TI.4.15	In bátoṉ kí fikr rakh; inhíṉ meṉ mashgúl rah; táki terí taraqqí sab par záhir ho. 
1TI.4.16	Apní aur apní taʻlím kí ḳhabardárí rakh. In bátoṉ par qáim rah; kyúṉki aisá karne se tú apní aur apne sunnewáloṉ kí bhí naját ká báʻis hogá.
1TI.5.1	Kisí baṛe ʻumrwále ko malámat na kar, balki báp jánkar nasíhat kar; 
1TI.5.2	aur jawánoṉ ko bháí jánkar; aur baṛí ʻumrwálí ʻauratoṉ ko máṉ jánkar; aur jawán ʻauratoṉ ko, kamál pákízagí se, bahin jánkar. 
1TI.5.3	Un bewa ʻauratoṉ kí jo wáqaʻí bewa haiṉ, ʻizzat kar. 
1TI.5.4	Aur agar kisí bewa ke beṭe yá pote hoṉ, to wuh pahle apne hí gharáne ke sáth díndárí ká bartáo karná, aur máṉ báp ká haqq adá karná síkheṉ; kyúnki yih Ḳhudá ke nazdík pasandída hai. 
1TI.5.5	Jo wáqaʻí bewa hai aur us ká koí nahíṉ, wuh Ḳhudá par ummed rakhtí hai, aur rát din munáját aur duʻáoṉ meṉ mashgúl rahtí hai. 
1TI.5.6	Magar jo ʻaish o ʻishrat meṉ paṛ gayí hai, wuh jíte jí mar gayí hai. 
1TI.5.7	In bátoṉ ká bhí hukm kar, táki wuh beilzám raheṉ. 
1TI.5.8	Agar koí apnoṉ aur ḳhásskar apne gharáne kí ḳhabargírí na kare, to ímán ká munkir, aur beímán se badtar hai. 
1TI.5.9	Wuhí bewafard meṉ likhí jáe, jo sáṭh baras se kam kí na ho, aur ek shauhar kí bíwí húí ho; 
1TI.5.10	aur nek kámoṉ meṉ mashhúr ho; bachchoṉ kí tarbiyat kí ho; pardesiyoṉ ke sáth mihmánnawází kí ho; muqaddasoṉ ke páṉw dhoe hoṉ; musíbatzadoṉ kí madad kí ho; aur har nek kám karne kí darpai rahí ho. 
1TI.5.11	Magar jawán bewa ʻauratoṉ ke nám darj na kar, kyúṉki jab wuh Masíh ke ḳhiláf nafs ke tábiʻ ho játí haiṉ, to biyáh karná cháhtí haiṉ; 
1TI.5.12	aur sazá ke láiq ṭhahrtí haiṉ, is liye kí unhoṉ ne apne pahle ímán ko chhoṛ diyá. 
1TI.5.13	Aur is ke sáth hí wuh ghar ghar phirkar bekár rahná síkhtí haiṉ; aur sirf bekár hí nahíṉ rahtíṉ, balki bakbak kartí rahtí, aur auroṉ ke kám meṉ daḳhl bhí detí haiṉ, aur násháista báteṉ kahtí haiṉ. 
1TI.5.14	Pas maiṉ yih cháhtá húṉ ki jawán bewa ʻaurateṉ biyáh kareṉ, aulád janeṉ, ghar ká intizám kareṉ, aur kisí muḳhálif ko badgoí ká mauqaʻ na deṉ; 
1TI.5.15	kyúṉki baʻz gumrah hokar Shaitán kí pairau ho chukí haiṉ. 
1TI.5.16	Agar kisí ímándár ʻaurat ke háṉ bewa ʻaurateṉ hoṉ, to wuhí un kí madad kare, aur kalísiyá par bojh na ḍálá jáe, táki wuh un kí madad kar sake, jo wáqaʻí bewa haiṉ.
1TI.5.17	Jo buzurg achchhá intizám karte haiṉ, ḳhásskar wuh jo kalám sunáne aur táʻlím dene meṉ mihnat karte haiṉ, dochand ʻizzat ke láiq samjhe jáeṉ. 
1TI.5.18	Kyúṉki kitáb i muqaddas yih kahtí hai, ki Dáeṉ meṉ chalte húe bail ká muṉh na báṉdhná; aur, Mazdúr apní mazdúrí ká haqqdár hai. 
1TI.5.19	Jo daʻwá kisí buzurg ke barḳhiláf kiyá jáe, bagair do yá tín gawáhoṉ ke us ko na sun. 
1TI.5.20	Gunáh karnewáloṉ ko sab ke sámne malámat kar, táki auroṉ ko bhí ḳhauf ho. 
1TI.5.21	Ḳhudá aur Masíh Yisúʻ aur barguzída firishtoṉ ko gawáh karke, maiṉ tujhe tákíd kartá húṉ, ki in bátoṉ par bilá taʻassub ʻamal karná, aur koí kám tarafdárí se na karná. 
1TI.5.22	Kisí shaḳhs par jald háth na rakhná, aur dúsroṉ ke gunáhoṉ meṉ sharík na honá. Apne áp ko pák rakhná. 
1TI.5.23	Áyanda ko sirf pání hí na piyá kar, balki apne miʻde aur aksar kamzor rahne kí wajh se, zará sí mai bhí kám meṉ láyá kar. 
1TI.5.24	Baʻz ádmíoṉ ke gunáh záhir hote haiṉ, aur pahle hí ʻadálat meṉ pahuṉch játe haiṉ; aur baʻz ke píchhe játe haiṉ. 
1TI.5.25	Isí tarah baʻz achchhe kám bhí záhir hote haiṉ; aur jo aise nahíṉ hote, wuh bhí chhip nahíṉ sakte.
1TI.6.1	Jitne naukar júe ke níche haiṉ, apne apne málikoṉ ko kamál ʻizzat ke láiq jáneṉ, táki Ḳhudá ká nám aur taʻlím badnám na ho. 
1TI.6.2	Aur jin ke málik imándár haiṉ, wuh un ko bháí hone kí wajh se haqír na jáneṉ; balki is liye ziyádatar un kí ḳhidmat kareṉ, ki faida uṭhánewále imándár aur ʻazíz haiṉ. Tú in bátoṉ kí taʻlím de, aur nasíhat kar.
1TI.6.3	Agar koí shaḳhs âur tarah kí taʻlím detá hai, aur sahíh bátoṉ ko, yaʻní hamáre Ḳhudáwand Yisúʻ Masíh kí bátoṉ, aur us taʻlím ko nahíṉ mántá, jo díndárí ke mutábiq hai; 
1TI.6.4	wuh magrúr hai, aur kuchh nahíṉ jántá, balki use bahs aur lafzí takrár karne ká marz hai, jin se hasad, aur jhagṛe, aur badgoíáṉ, aur badgumáníáṉ, 
1TI.6.5	aur un ádmíoṉ meṉ radd o badal paidá hotá hai, jin kí ʻaql bigaṛ gayí hai, aur wuh haqq se mahrúm haiṉ, aur díndárí ko nafaʻ hí ká zaríʻa samajhte haiṉ. 
1TI.6.6	Háṉ, díndárí qanáʻat ke sáth baṛe nafaʻ ká zaríʻa hai; 
1TI.6.7	kyúṉki na ham dunyá meṉ kuchh láe, aur na kuchh us meṉ se le já sakte haiṉ; 
1TI.6.8	pas agar hamáre pás kháne pahinne ko hai, to usí par qanáʻat kareṉ. 
1TI.6.9	Lekin jo daulatmand honá cháhte haiṉ, wuh aisí ázmáish aur phande aur bahut sí behúda aur nuqsán pahuṉchánewálí ḳhwáhishoṉ meṉ phaṉste haiṉ, jo ádmíoṉ ko tabáhí aur halákat ke daryá meṉ garq kar detí haiṉ; 
1TI.6.10	kyúṉki rupaye ki mahabbat har qism kí buráí kí ek jaṛ hai; jis kí árzú meṉ baʻz ne ímán se gumráh hokar apne diloṉ ko tarah tarah ke gamoṉ se chhalní kar liyá.
1TI.6.11	Magar, ai mard i Ḳhudá, tú in bátoṉ se bhág: aur rástbází, díndárí, ímán, mahabbat, sabr, aur hilm ká tálib ho. 
1TI.6.12	Iʹmán kí achchhí kushtí laṛ, us hamesha kí zindagí par qabza kar le jis ke liye tú buláyá gayá thá, aur bahut se gawáhoṉ ke sámne achchhá iqrár kiyá thá. 
1TI.6.13	Maiṉ us Ḳhudá ko jo sab chízoṉ ko zinda kartá hai, aur Masíh Yisúʻ ko jis ne Puntiyus Pílátus ke sámne achchhá iqrár kiyá thá, gawáh karke tujhe tákíd kartá húṉ, 
1TI.6.14	ki hamáre Ḳhudáwand Yisúʻ Masíh ke us zuhúr tak hukm ko bedág aur beilzám rakh; 
1TI.6.15	jise wuh munásib waqt par numáyáṉ karegá, jo mubárak aur wáhid Hákim, bádsháhoṉ ká Bádsháh, aur ḳhudáwandoṉ ká Ḳhudáwand haí; 
1TI.6.16	baqá sirf usí ko hai; aur wuh us núr meṉ rahtá hai, jis tak kisí kí guzar nahíṉ ho saktí; na use kisí insán ne dekhá, aur na dekh saktá hai; us kí ʻizzat aur saltanat abad tak rahe. Ámín.
1TI.6.17	Is maujúda jahán ke daulatmandoṉ ko hukm de, ki magrúr na hoṉ, aur nápáedár daulat par nahíṉ, balki Ḳhudá par ummed rakkheṉ, jo hameṉ lutf uṭháne ke liye sab chízeṉ ífrát se detá hai; 
1TI.6.18	aur nekí kareṉ, aur achchhe kámoṉ meṉ daulatmand baneṉ, aur saḳháwat par taiyár, aur imdád par mustaʻidd hoṉ; 
1TI.6.19	aur áyanda ke liye apne wáste ek achchhí bunyád qáim kar rakkheṉ, táki haqíqí zíndagí par qabza kareṉ.
1TI.6.20	Ai Tímuthiyus, is amánat ko hifázat se rakh; aur jis ʻilm ko ʻilm kahná hí galat hai, us kí behúda bakwás aur muḳhálafatoṉ par tawajjuh na kar. 
1TI.6.21	Baʻz us ká iqrár karke ímán se bargashta ho gaye haiṉ.
1TI.6.21	Tum par fazl hotá rahe.
2TI.1.1	Paulus kí taraf se, jo us zindagí ke waʻde ke muwáfiq jo Masíh Yisúʻ meṉ hai, Ḳhudá kí marzí se Masíh Yisúʻ ká rasúl hai, 
2TI.1.2	piyáre farzand Tímuthiyus ke nám. Fazl, rahm, aur itmínán, Ḳhudá Báp aur hamáre Ḳhudáwand Masíh Yisúʻ kí taraf se tujhe hásil hotá rahe.
2TI.1.3	Jis Ḳhudá ki ʻibádat maiṉ sáf dil se bápdádá ke taur par kartá húṉ, us ká shukr hai ki apní duʻáoṉ meṉ bilánága tujhe yád rakhtá húṉ; 
2TI.1.4	aur tere áṉsúoṉ ko yád karke rát din terí muláqát ká mushtáq rahtá húṉ, táki ḳhushí meṉ bhar jáúṉ; 
2TI.1.5	aur mujhe terá wuh beriyá ímán yád diláyá gayá hai, jo pahle terí nání Lois, aur terí máṉ Yúníke rakhtí thí, aur mujhe yaqín hai, ki tú bhí rakhtá hai. 
2TI.1.6	Isí sabab se maiṉ tujhe yád dilátá húṉ, ki tú Ḳhudá kí us niʻmat ko chamká de, jo mere háth rakhne ke báʻis tujhe hásil hai. 
2TI.1.7	Kyúṉki Ḳhudá ne hameṉ dahshat kí rúh nahíṉ, balki qudrat, aur mahabbat, aur tarbiyat kí rúh dí hai. 
2TI.1.8	Pas hamáre Ḳhudáwand kí gawáhí dene se, aur mujh se jo us ká qaidí húṉ, sharm na kar; balki Ḳhudá kí qudrat ke muwáfiq ḳhushḳhabarí kí ḳhátir mere sáth dukh uṭhá, 
2TI.1.9	jis ne hameṉ naját dí, aur pák buláwe se buláyá, hamáre kámoṉ ke muwáfiq nahíṉ, balki apne ḳháss iráde, aur us fazl ke muwáfiq jo Masíh Yisúʻ meṉ ham par azal se húá; 
2TI.1.10	magar ab hamáre Munjí Masíh Yisúʻ ke zuhúr se záhir húá, jis ne maut ko nest, aur zindagí aur baqá ko us ḳhushḳhabarí ke wasíle se raushan kar diyá, 
2TI.1.11	jis ke liye maiṉ manádí karnewálá, aur rasúl, aur ustád muqarrar húá. 
2TI.1.12	Isí báʻis se maiṉ yih dukh bhí uṭhátá húṉ: lekin sharmátá nahíṉ; kyúṉki jis ká maiṉ ne yaqín kiyá hai use jántá húṉ; aur mujhe yaqín hai ki wuh merí amánat kí us din tak hifázat kar saktá hai. 
2TI.1.13	Jo sahíh báteṉ tú ne mujh se suníṉ, us ímán aur mahabbat ke sáth jo Masíh Yisúʻ meṉ hai, un ká ḳháka yád rakh. 
2TI.1.14	Rúhuʼl Quds ke wasíle se jo ham meṉ basá húá hai, is achchhí amánat kí hifázat kar.
2TI.1.15	Tú yih jántá hai, ki Ásiya ke sab log mujh se phir gaye, jin meṉ se Fúgilus aur Hirmugines haiṉ. 
2TI.1.16	Ḳhudáwand Unesifurus ke gharáne par rahm kare, kyúṉki us ne bahut dafʻa mujhe tázadam kiyá, aur merí qaid se sharminda na húá; 
2TI.1.17	balki jab wuh Romá meṉ áyá, to koshish se talásh karke mujh se milá; 
2TI.1.18	(Ḳhudáwand use yih baḳhshe, ki us din us par Ḳhudáwand ká rahm ho;) aur us ne Ifisus meṉ jo jo ḳhidmateṉ kíṉ, tú unheṉ ḳhúb jántá hai.
2TI.2.1	Pas, ai mere farzand, tú us fazl se jo Masíh Yisúʻ meṉ hai mazbút ban. 
2TI.2.2	Aur jo báteṉ tú ne bahut se gawáhoṉ ke sámne mujh se suní haiṉ, un ko aise diyánatdár ádmíoṉ ke supurd kar, jo auroṉ ko bhí sikháne ke qábil hoṉ. 
2TI.2.3	Masíh Yisúʻ ke achchhe sipáhí kí tarah mere sáth dukh uṭhá. 
2TI.2.4	Koí sipáhí jab laṛáí ko játá hai apne áp ko dunyá ke muʻámaloṉ meṉ nahíṉ phaṉsátá, táki apne bhartí karnewále ko ḳhush kare. 
2TI.2.5	Dangal meṉ muqábala karnewálá bhí, agar us ne báqáʻida muqábala na kiyá ho, to sihrá nahíṉ pátá. 
2TI.2.6	Jo kisán mihnat kartá hai, paidáwár ká hissa pahle usí ko milná cháhiye. 
2TI.2.7	Jo maiṉ kahtá húṉ us par gaur kar; kyúṉki Ḳhudáwand tujhe sárí bátoṉ kí samajh degá. 
2TI.2.8	Yisúʻ Masíh ko yád rakh, jo murdoṉ meṉ se jí uṭhá hai, aur Dáúd kí nasl se hai, merí us ḳhushḳhabarí ke muwáfiq 
2TI.2.9	jis ke liye maiṉ badkár kí tarah dukh uṭhátá húṉ, yaháṉ tak ki qaid húṉ; magar Ḳhudá ká kalám qaid nahíṉ. 
2TI.2.10	Isí sabab se maiṉ barguzída logoṉ kí ḳhátir sab kuchh sahtá húṉ, táki wuh bhí us naját ko jo Masíh Yisúʻ meṉ hai, abadí jalál samet hásil kareṉ. 
2TI.2.11	Yih bát sach hai, ki Jab ham us ke sáth mar gaye, to us ke sáth jíeṉge bhí: 
2TI.2.12	agar ham dukh saheṉge, to us ke sáth bádsháhí bhí kareṉge; agar ham us ká inkár kareṉge, to wuh bhí hamárá inkár karegá; 
2TI.2.13	agar ham bewafá ho jáeṉge, taubhí wuh wafádár rahegá, kyúṉki wuh áp apná inkár nahíṉ kar saktá.
2TI.2.14	Yih báteṉ unheṉ yád dilá, aur Ḳhudáwand ke sámne tákíd kar, ki lafzí takrár na kareṉ, jis se kuchh hásil nahíṉ, balki sunnewále bigaṛ játe haiṉ. 
2TI.2.15	Apne áp ko Ḳhudá ke sámne maqbúl, aur aise kám karnewále kí tarah pesh karne kí koshish kar, jis ko sharminda honá na paṛe, aur jo haqq ke kalám ko durustí se kám meṉ látá ho. 
2TI.2.16	Lekin behúda bakwás se parhez kar, kyúṉki aise shaḳhs âur bhí bedíní meṉ taraqqí kareṉge, 
2TI.2.17	aur un ká kalám ákila kí tarah khátá chalá jáegá; Huminayus aur Filetus un hí meṉ se haiṉ: 
2TI.2.18	wuh yih kahkar ki qiyámat ho chukí hai, haqq se gumráh ho gaye haiṉ, aur baʻz ká ímán bigáṛte haiṉ. 
2TI.2.19	Táham Ḳhudá kí mazbút bunyád qáim rahtíʻ hai, aur us par yih muhr hai, ki Ḳhudáwand apnoṉ ko pahchántá hai: aur, Jo koí Ḳhudáwand ká nám letá hai, nárástí se báz rahe. 
2TI.2.20	Baṛe ghar meṉ na sirf sone chándí hí ke bartan hote haiṉ, balki lakṛí aur miṭṭí ke bhí; baʻz ʻizzat aur baʻz zillat ke liye. 
2TI.2.21	Pas jo koí in se ʻaláhida hokar apne taíṉ pák karegá, wuh ʻizzat ká bartan, aur muqaddas banegá, aur Málik ke kám ke láiq, aur har nek kám ke liye taiyár hogá. 
2TI.2.22	Jawání kí ḳhwáhishoṉ se bhág, aur jo pák dil ke sáth Ḳhudáwand se duʻá máṉgte haiṉ, un ke sáth rástbází, aur ímán, aur mahabbat, aur sulh ká tálib ho. 
2TI.2.23	Lekin bewuqúfí aur nádání kí hujjatoṉ se kanára kar, kyúṉki tú jántá hai ki un se jhagṛe paidá hote haiṉ. 
2TI.2.24	Aur munásib nahíṉ, ki Ḳhudáwand ká banda jhagṛá kare, balki sab ke sáth narmí kare, aur taʻlím dene ke láiq, aur burdbár ho, 
2TI.2.25	aur muḳhálifoṉ ko halímí se tádíb kare; sháyad Ḳhudá unheṉ tauba kí taufíq baḳhshe, táki wuh haqq ko pahcháneṉ, 
2TI.2.26	aur Ḳhudáwand ke bande ke háth se Ḳhudá kí marzí ke asír hokar, Iblís ke phande se chhúṭeṉ.
2TI.3.1	Lekin yih ján rakh, ki aḳhír zamáne meṉ bure din áeṉge. 
2TI.3.2	Kyúṉki ádmí ḳhudgaraz, zardost, sheḳhíbáz, magrúr, badgo, máṉ báp ke náfarmán, náshukr, nápák, 
2TI.3.3	tabaʻí mahabbat se ḳhálí, saṉgdil, tuhmat lagánewále, bezabt, tundmi-záj, nekí ke dushman, 
2TI.3.4	dagábáz, ḍhíṭh, ghamanḍ karnewále, Ḳhudá kí nisbat ʻaish o ʻishrat ko ziyáda dost rakhnewále hoṉge; 
2TI.3.5	wuh díndárí kí wazaʻ to rakkheṉge, magar us ke asar ko qubúl na kareṉge; aisoṉ se bhí kanára karná. 
2TI.3.6	In hí meṉ se wuh log haiṉ, jo gharoṉ meṉ dabe páṉw ghus áte haiṉ, aur un chhachhorí ʻauratoṉ ko qábú meṉ kar lete haiṉ, jo gunáhoṉ meṉ dabí húí haiṉ, aur tarah tarah kí ḳhwáhishoṉ ke bas meṉ haiṉ; 
2TI.3.7	aur hamesha taʻlím pátí rahtí haiṉ, magar haqq kí pahchán tak kabhí nahíṉ pahuṉchtíṉ. 
2TI.3.8	Aur jis tarah ki Yannes aur Yambres ne Músá kí muḳhálafat kí thí, isí tarah yih log bhí haqq kí muḳhálafat karte haiṉ. Yih aise ádmí haiṉ, jin kí ʻaql bigṛí húí hai, aur wuh ímán ke iʻtibár se námaqbúl haiṉ. 
2TI.3.9	Magar is se ziyáda na baṛh sakeṉge, is wáste ki in kí nádání sab ádmíoṉ par záhir ho jáegí, jaise un kí bhí ho gayí thí. 
2TI.3.10	Lekin tú ne taʻlím, chál chalan, iráde, ímán, tahammul, mahabbat, sabr, satáe jáne, aur dukh uṭháne meṉ merí pairawí kí: 
2TI.3.11	yaʻní aise dukhoṉ meṉ, jo Antákiya aur Ikuniyum aur Lustra meṉ mujh par paṛe, aur âur dukhoṉ meṉ bhí jo maiṉ ne uṭháe haiṉ, magar Ḳhudáwand ne mujhe un sab se chhuṛá liyá. 
2TI.3.12	Balki jitne Masíh Yisúʻ meṉ díndárí ke sáth zindagí guzárná cháhte haiṉ, wuh sab satáe jáeṉge. 
2TI.3.13	Aur bure aur dhokebáz ádmí fareb dete aur fareb kháte húe bigaṛte chale jáeṉge. 
2TI.3.14	Magar tú un bátoṉ par jo tú ne síkhí thíṉ, aur jin ká yaqín tujhe diláyá gayá thá, yih jánkar qáim rah, ki tú ne unheṉ kin logoṉ se síkhá thá; 
2TI.3.15	aur tú bachpan se un pák nawishtoṉ se wáqif hai, jo tujhe Masíh Yisúʻ par ímán láne se naját hásil karne ke liye dánáí baḳhsh sakte haiṉ. 
2TI.3.16	Har ek sahífa jo Ḳhudá ke ilhám se hai, taʻlím, aur ilzám, aur isláh, aur rástbází meṉ tarbiyat karne ke liye fáidamand bhí hai; 
2TI.3.17	táki mard i Ḳhudá kámil bane, aur har ek nek kám ke liye biʼlkull taiyár ho jáe.
2TI.4.1	Ḳhudá aur Masíh Yisúʻ ko jo zindoṉ aur murdoṉ kí ʻadálat karegá, gawáh karke, aur us ke zuhúr aur bádsháhat ko yád dilákar maiṉ tujhe tákíd kartá húṉ, 
2TI.4.2	ki tú kalám kí manádí kar; waqt aur bewaqt mustaʻidd rah; har tarah ke tahammul aur taʻlím ke sáth samjhá de, aur malámat aur nasíhat kar. 
2TI.4.3	Kyúṉki aisá waqt áegá, ki log sahíh taʻlím kí bardásht na kareṉge, balki kánoṉ kí khujlí ke báʻis apní apní ḳhwáhishoṉ ke muwáfiq bahut se ustád kar leṉge; 
2TI.4.4	aur apne kánoṉ ko haqq kí taraf se pherkar, kahániyoṉ par mutawajjih hoṉge. 
2TI.4.5	Magar tú sárí bátoṉ meṉ hoshyár rah; dukh uṭhá; bashárat ká kam anjám de; apní ḳhidmat ko púrá kar. 
2TI.4.6	Kyúṉki maiṉ ab qurbán ho rahá húṉ, aur mere kúch ká waqt á pahuṉchá hai. 
2TI.4.7	Maiṉ achchhí kushtí laṛ chuká, maiṉ ne dauṛ ko ḳhatm kar liyá, maiṉ ne ímán ko mahfúz rakkhá. 
2TI.4.8	Áyanda ke liye mere wáste rástbází ká wuh táj rakkhá húá hai, jo ʻádil munsif, yaʻní Ḳhudáwand, mujhe us din degá; aur sirf mujhe hí nahíṉ, balki un sab ko bhí, jo us ke zuhúr ke árzúmand hoṉ.
2TI.4.9	Mere pás jald áne kí koshish kar: 
2TI.4.10	kyúṉki Demás ne is maujúda jahán ko pasand karke mujhe chhoṛ diyá, aur Thissaluníke ko chalá gayá, aur Kreskens Galatiya ko, aur Titus Dalmatiya ko. 
2TI.4.11	Sirf Lúqá mere pás hai. Marqus ko sáth lekar á já; kyúṉki ḳhidmat ke liye wuh mere kám ká hai. 
2TI.4.12	Tuḳhikus ko maiṉ ne Ifisus bhej diyá hai. 
2TI.4.13	Jo choga maiṉ Troás meṉ Karpus ke háṉ chhoṛ áyá húṉ, jab tú áe, to wuh, aur kitábeṉ, ḳhásskar raqq
2TI.4.14	Sikandar ṭhaṭhere
2TI.4.15	Us se tú bhí ḳhabardár rah: kyúṉki us ne hamárí bátoṉ kí baṛí muḳhálafat kí. 
2TI.4.16	Merí pahlí jawábdihí ke waqt kisí ne merá sáth na diyá, balki sab ne mujhe chhoṛ diyá: kásh ki unheṉ is ká hisáb dena na paṛe. 
2TI.4.17	Magar Ḳhudáwand merá madadgár thá, aur us ne mujhe táqat baḳhshí, táki merí maʻrifat paigám kí púrí manádí ho jáe, aur sab gairqaumeṉ sun leṉ; aur maiṉ sher ke muṉh se chhuṛáyá gayá. 
2TI.4.18	Ḳhudáwand mujhe har ek bure kám se chhuṛáegá, aur apní ásmání bádsháhat meṉ sahíh salámat pahuṉchá degá; us kí tamjíd abaduʼl ábád hotí rahe. Ámín.
2TI.4.19	Priska aur Akwila se, aur Unesifurus ke ḳhándán se salám kah. 
2TI.4.20	Irástus Kurínthus meṉ rahá; aur Trufimus ko maiṉ ne Míletus meṉ bímár chhoṛá. 
2TI.4.21	Jáṛoṉ se pahle mere pás á jáne kí koshish kar. Yúbúlus, aur Púdens, aur Línus, aur Klaudiya, aur âur sáre bháí tujhe salám kahte haiṉ.
2TI.4.22	Ḳhudáwand terí rúh ke sáth rahe. Tum par fazl hotá rahe.
TIT.1.1	Paulus kí taraf se, jo Ḳhudá ká banda aur Yisúʻ Masíh ká rasúl hai, (Ḳhudá ke barguzídoṉ ke ímán, aur us haqq kí pahchán ke mutábiq, jo díndárí ke muwáfiq hai, 
TIT.1.2	us hamesha kí zindagí kí ummed par, jis ká waʻda azal se Ḳhudá ne kiyá hai, jo jhúṭh nahíṉ bol saktá, 
TIT.1.3	aur us ne munásib waqtoṉ par apne kalám ko us paigám meṉ záhir kiyá, jo hamáre Munjí Ḳhudá ke hukm ke mutábiq mere supurd húá,) 
TIT.1.4	ímán kí shirkat ke rú se sachche farzand Titus ke nám. Fazl aur itmínán Ḳhudá Báp aur hamáre Munjí Masíh Yisúʻ kí taraf se tujhe hásil hotá rahe.
TIT.1.5	Maiṉ ne tujhe Krete meṉ is liye chhoṛá thá, ki tú báqí rahí húí bátoṉ ko durust kare; aur mere hukm ke mutábiq shahr ba shahr aise buzurgoṉ ko muqarrar kare, 
TIT.1.6	jo beilzám, aur ek ek bíwí ke shauhar hoṉ, aur un ke bachche ímándár, aur badchalní aur sarkashí ke ilzám se pák hoṉ; 
TIT.1.7	kyúṉki nigahbán ko Ḳhudá ká muḳhtár hone kí wajh se beilzám honá cháhiye; na ḳhudráe ho, na gussawar; na nashe meṉ gul machánewálá, na már píṭ karnewálá; aur na nájáiz nafaʻ ká lálchí; 
TIT.1.8	balki musáfirparwar, ḳhairdost, muttaqí, munsifmizáj, pák, aur zabt karnewalá ho; 
TIT.1.9	aur ímán ke kalám par, jo is taʻlím ke muwáfiq hai, qáim ho, táki sahíh taʻlím ke sáth nasíhat bhí kar sake, aur muḳhálifoṉ ko qáil bhí kar sake.
TIT.1.10	Kyúṉki bahut se log sarkash, aur behúdago, aur dagábáz haiṉ, ḳhásskar maḳhtúnoṉ meṉ se; 
TIT.1.11	in ká muṉh band karná cháhiye; yih log nájáiz nafaʻ kí ḳhátir násháista báteṉ sikhákar ghar ke ghar tabáh kar dete haiṉ. 
TIT.1.12	Un hí meṉ se ek shaḳhs ne kahá hai, jo ḳháss un ká nabí thá, ki Kretí hamesha jhúṭhe, múzí jánwar, ahadí kháú hote haiṉ. 
TIT.1.13	Yih gawáhí sach hai; pas unheṉ saḳht malámat kiyá kar, táki un ká ímán durust ho jáe, 
TIT.1.14	aur wuh Yahúdíoṉ kí kahániyoṉ aur un ádmíoṉ ke hukmoṉ par tawajjuh na kareṉ, jo haqq se gumráh hote haiṉ. 
TIT.1.15	Pák logoṉ ke liye sab chízeṉ pák haiṉ; magar gunáhálúda aur beímán logoṉ ke líye kuchh bhí pák nahíṉ balki un kí ʻaql aur dil donoṉ gunáhálúda haiṉ. 
TIT.1.16	Wuh Ḳhudá kí pahchán ká daʻwá to karte haiṉ, magar apne kámoṉ se us ká inkár karte haiṉ, kyúṉki wuh makrúh aur náfarmán haiṉ, aur kisí nek kám ke qábil nahíṉ.
TIT.2.1	Lekin tú wuh báteṉ bayán kar, jo sahíh taʻlím ke munásib haiṉ; 
TIT.2.2	yaʻní yih kí búṛhe mard parhezgár, sanjída, aur muttaqí hoṉ, aur un ká ímán, aur mahabbat, aur sabr sahíh ho. 
TIT.2.3	Isí tarah búṛhí ʻauratoṉ kí bhí wazaʻ muqaddasoṉ kí sí ho; tuhmat lagánewálí, aur ziyáda mai píne meṉ mubtalá na hoṉ, balki achchhí báteṉ sikhánewálí hoṉ; 
TIT.2.4	táki jawán ʻauratoṉ ko sikháeṉ, ki apne shauharoṉ ko piyár kareṉ, bachchoṉ ko piyár kareṉ, 
TIT.2.5	aur muttaqí, aur pákdáman, aur ghar ká kárbár karnewálí aur mihrbán hoṉ, aur apne apne shauharoṉ ke tábiʻ raheṉ, táki Ḳhudá ká kalám badnám na ho. 
TIT.2.6	Jawán ádmíoṉ ko bhí isí tarah nasíhat kar, ki muttaqí baneṉ. 
TIT.2.7	Sárí bátoṉ meṉ apne áp ko nek kámoṉ ká namúna baná. Terí taʻlím meṉ safáí, aur sanjídagí, 
TIT.2.8	aur aisí sihhatkalámí páí jáe, jo malámat ke láiq na ho; táki muḳhálif ham par ʻaib lagáne kí koí wajh na pákar sharminda ho jáe. 
TIT.2.9	Naukaroṉ ko nasíhat kar, ki apne málikoṉ ke tábiʻ raheṉ, aur sab bátoṉ meṉ unheṉ ḳhush rakkheṉ; aur un ke hukm se kuchh inkár na kareṉ; 
TIT.2.10	chorí chálákí na kareṉ; balki har tarah kí diyánatdárí achchhí tarah záhir kareṉ; táki un se har bát meṉ hamáre Munjí Ḳhudá kí taʻlím ko raunaq ho. 
TIT.2.11	Kyúṉki Ḳhudá ká wuh fazl záhir húá hai, jo sáre ádmíoṉ kí naját ká báʻis hai, 
TIT.2.12	aur hameṉ tarbiyat detá hai, táki bedíní aur dunyawí ḳhwáhishoṉ ká inkár karke, is maujúda jahán meṉ parhezgárí, aur rástbází, aur díndárí ke sáth zindagí guzáreṉ; 
TIT.2.13	aur us mubárak ummed, yaʻní apne buzurg Ḳhudá aur Munjí Yisúʻ Masíh ke jalál ke záhir hone ke muntazir raheṉ; 
TIT.2.14	jis ne apne áp ko hamáre wáste de diyá, táki fidya hokar hameṉ har tarah kí bedíní se chhuṛá le, aur pák karke apní ḳháss milkíyat ke liye ek aisí ummat banáe, jo nek kámoṉ meṉ sargarm ho.
TIT.2.15	Púre iḳhtiyár ke sáth yih báteṉ kah, aur nasíhat de, aur malámat kar. Koí terí haqárat na karne páe.
TIT.3.1	Un ko yád dilá, ki hákimoṉ aur iḳhtiyárwáloṉ ke tábiʻ raheṉ, aur un ká hukm máneṉ; aur har nek kám ke liye mustaʻidd raheṉ; 
TIT.3.2	kisí kí badgoí na kareṉ; takrárí na hoṉ; balki narmmizáj hoṉ, aur sab ádmíoṉ ke sáth kamál halímí se pesh áeṉ. 
TIT.3.3	Kyúṉki ham bhí pahle nádán, náfarmán, fareb khánewále, aur rang ba rang kí ḳhwáhishoṉ, aur ʻaish ʻishrat ke bande the; aur badḳhwáhí aur hasad meṉ zindagí guzárte the; nafrat ke láiq the, aur ápas meṉ kína rakhte the. 
TIT.3.4	Magar jab hamáre Munjí Ḳhudá kí mihrbání, aur insán ke sath us kí ulfat záhir húí; 
TIT.3.5	to us ne ham ko naját dí, magar rástbází ke kámoṉ ke sabab nahíṉ, jo ham ne ḳhud kiye, balki apní rahmat ke mutábiq nayí paidáish ke gusl aur Rúhuʼl Quds ke hameṉ nayá banáne ke wasíle se, 
TIT.3.6	jise us ne hamáre Munjí Yisúʻ Masíh kí maʻrífat ham par ifrát se názil kiyá; 
TIT.3.7	táki ham us ke fazl se rástbáz ṭhahrkar, hamesha kí zindagí kí ummed ke mutábiq wáris baneṉ. 
TIT.3.8	Yih bát sach hai, aur maiṉ cháhtá húṉ, ki tú in bátoṉ ká yaqíní taur se daʻwá kare; táki jinhoṉ ne Ḳhudá ká yaqín kiyá hai, wuh achchhe kámoṉ meṉ lage rahne ká ḳhayál rakkheṉ. Yíh báteṉ bhalí aur ádmíoṉ ke wáste fáidamand haiṉ. 
TIT.3.9	Magar bewuqúfí kí hujjatoṉ, aur nasabnámoṉ, aur jhagṛoṉ, aur un laṛáiyoṉ se jo sharíʻat kí bábat hoṉ, parhez kar, is liye ki yih láhásil aur befáida haiṉ. 
TIT.3.10	Ek do bár nasíhat karke bidʻatí shakhs se kanára kar, 
TIT.3.11	yih jánkar ki aisá shaḳhs bargashta ho gayá hai, aur apné áp ko mujrim ṭhahrákar gunáh kartá rahtá hai.
TIT.3.12	Jab maiṉ tere pás Artimás yá Tuḳhikus ko bhejúṉ, to mere pás Níkupulis áne kí koshish karná: kyúṉki maiṉ ne wahíṉ jáṛá káṭne ká qasd kár liyá hai. 
TIT.3.13	Zenás ʻálim i sharaʻ aur Apullos ko koshish karke rawána kar de, is taur par ki un ko kisí chíz kí hájat na rahe; 
TIT.3.14	aur hamáre log bhí zarúratoṉ ko rafaʻ karne ke liye achchhe kámoṉ meṉ lage rahná síkheṉ, táki bephal na raheṉ.
TIT.3.15	Mere sab sáthí tujhe salám kahte haiṉ. Jo ímán ke rú se hameṉ ʻazíz rakhte haiṉ, un se salám kah.
TIT.3.15	Tum sab par fazl hotá rahe.
PHM.1.1	Paulus kí taraf se, jo Masíh Yisúʻ ká qaidí hai, aur bháí Tímuthiyus kí taraf se, apne ʻazíz aur hamḳhidmat Filemon, 
PHM.1.2	aur bahin Affiya, aur apne hamsipáh Arḳhippus, aur Filemon ke ghar kí kalísiyá ke nám. 
PHM.1.3	Fazl aur itmínán hamáre Báp Ḳhudá, aur Ḳhudáwand Yisúʻ Masíh kí taraf se tumheṉ hásil hotá rahe.
PHM.1.4	Maiṉ terí us mahabbat ká aur ímán ká hál sunkar jo sáre muqaddasoṉ ke sáth, aur Ḳhudáwand Yisúʻ par hai, 
PHM.1.5	hamesha apne Ḳhudá ká shukr kartá húṉ, aur apní duʻáoṉ meṉ tujhe yád kartá húṉ, 
PHM.1.6	táki tere ímán kí shirákat tumhárí har ḳhúbí kí pahchán meṉ Masíh ke wáste muassir ho. 
PHM.1.7	Kyúṉki, ai bháí, mujhe terí mahabbat se bahut ḳhushí aur tasallí húí; is liye ki tere sabab se muqaddasoṉ ke dil táza húe haiṉ.
PHM.1.8	Pas agarchi mujhe Masíh meṉ baṛí dilerí to hai, ki tujhe munásib hukm dúṉ; 
PHM.1.9	magar mujhe yih ziyáda pasand hai, ki maiṉ búṛhá Paulus, balki is waqt Masíh Yisúʻ ká qaidí bhí hokar, mahabbat kí ráh se iltimás karúṉ. 
PHM.1.10	So apne farzand Unesimus kí bábat, jo qaid kí hálat meṉ mujh se paidá húá, tujh se iltimás kartá húṉ. 
PHM.1.11	Pahle to wuh kuchh tere kám ká na thá, magar ab tere aur mere donoṉ ke kám ká hai; 
PHM.1.12	ḳhud usí ko, yaʻní apne kaleje ke ṭukṛe ko, maiṉ ne tere pás wápas bhejá hai. 
PHM.1.13	Us ko maiṉ apne hí pás rakhná cháhtá thá, táki terí taraf se is qaid meṉ, jo ḳhushḳhabarí ke báʻis hai, merí ḳhidmat kare. 
PHM.1.14	Lekin terí marzí ke bagair maiṉ ne kuchh karná na cháhá, táki terá nek kám láchárí se nahíṉ, balki ḳhushí se ho. 
PHM.1.15	Kyúṉki mumkin hai ki wuh tujh se is liye thoṛí der ke wáste judá húá ho, ki hamesha tere pás rahe; 
PHM.1.16	magar ab se gulám kí tarah nahíṉ, balki gulám se bihtar hokar, yaʻní aise bháí kí tarah rahe, jo jism meṉ bhí aur Ḳhudáwand meṉ bhí merá niháyat ʻazíz ho, aur terá is se bhí kahíṉ ziyáda. 
PHM.1.17	Pas agar tú mujhe sharík jántá hai, to use is tarah qubúl karná jis tarah mujhe. 
PHM.1.18	Aur agar us ne terá kuchh nuqsán kiyá hai, yá us par terá kuchh átá hai, to wuh mere nám likh le; 
PHM.1.19	maiṉ Paulus apne háth se likhtá húṉ, ki ḳhud adá karúṉgá; aur is ke kahne kí kuchh hájat nahíṉ, ki merá qarz jo tujh par hai, wuh tú ḳhud hai. 
PHM.1.20	Ai bháí, maiṉ cháhtá húṉ, kí mujhe terí taraf se Ḳhudáwand meṉ ḳhushí hásil ho: Masíh meṉ mere dil ko táza kar. 
PHM.1.21	Maiṉ terí farmánbardárí ká yaqín karke tujhe likhtá húṉ, aur jántá húṉ ki jo kuchh maiṉ kahtá húṉ, tú us se bhí ziyáda karegá. 
PHM.1.22	Is ke siwá, mere liye ṭhahrne kí jagah taiyár kar; kyúṉki mujhe ummed hai, ki maiṉ tumhárí duʻáoṉ ke wasíle se tumheṉ baḳhshá jáúṉgá.
PHM.1.23	Ipafrás jo Masíh Yisúʻ meṉ mere sáth qaid hai, 
PHM.1.24	aur Marqus aur Aristarḳhus, aur Demás, aur Lúqá, jo mere hamḳhidmat haiṉ, tujhe salám kahte haiṉ.
PHM.1.25	Hamáre Ḳhudáwand Yisúʻ Masíh ká fazl tumhárí rúh par hotá rahe. A′mín.
HEB.1.1	Agle zamáne meṉ Ḳhudá ne bápdádá se hissa ba hissa aur tarah ba tarah nabíoṉ kí maʻrifat kalám karke, 
HEB.1.2	is zamáne ke áḳhir meṉ ham se Beṭe kí maʻrifat kalám kiyá, jise us ne sárí chízoṉ ká wáris ṭhahráyá, aur jis ke wasíle se us ne ʻálam bhí paidá kiye; 
HEB.1.3	wuh us ke jalál ká partau, aur us kí zát ká naqsh hokar, sab chízoṉ ko apní qudrat ke kalám se sambháltá hai; wuh gunáhoṉ ko dhokar ʻálam i bálá par Kibriyá kí dahiní taraf já baiṭhá; 
HEB.1.4	aur firishtoṉ se isí qadr buzurg ho gayá, jis qadr us ne mírás meṉ un se afzal nám páyá. 
HEB.1.5	Kyúṉki firishtoṉ meṉ se us ne kab kisí se kahá, ki
HEB.1.5	Tú merá Beṭá hai,
HEB.1.5	Áj tú mujh se paidá húá?
HEB.1.5	Aur phir yih, ki
HEB.1.5	Maiṉ us ká Báp húṉgá,
HEB.1.5	Aur wuh merá Beṭá hogá?
HEB.1.6	Aur jab pahlauṭhe ko dunyá meṉ phir látá hai, to kahtá hai, ki Ḳhudá ke sab firishte use sijda kareṉ. 
HEB.1.7	Aur firishtoṉ kí bábat yih kahtá hai, ki
HEB.1.7	Wuh apne firishtoṉ ko hawáeṉ,
HEB.1.7	Aur apne ḳhádimoṉ ko ág ke shuʻle banátá hai:
HEB.1.8	Magar Beṭe kí bábat kahtá hai, ki
HEB.1.8	Ai Ḳhudá, terá taḳht abaduʼl ábád rahegá;
HEB.1.8	Aur terí bádsháhat ká ʻasá rástí ka ʻasá hai.
HEB.1.9	Tú ne rástbází se mahabbat, aur badkárí se ʻadáwat rakkhí;
HEB.1.9	Isí sabab se Ḳhudá, yaʻní tere Ḳhudá ne ḳhushí ke tel se,
HEB.1.9	Tere sáthiyoṉ kí banisbat tujhe ziyáda masah kiyá.
HEB.1.10	Aur yih, ki
HEB.1.10	Ai Ḳhudáwand, tú ne ibtidá meṉ zamín kí neo dálí,
HEB.1.10	Aur ásmán tere háth kí kárígarí haiṉ:
HEB.1.11	Wuh nest ho jáeṉge; magar tú báqí rahegá:
HEB.1.11	Aur wuh sab poshák kí mánind puráne ho jáeṉge:
HEB.1.12	Tú unheṉ chádar kí tarah lapeṭegá.
HEB.1.12	Aur wuh poshák kí tarah badal jáeṉge:
HEB.1.12	Magar tú wuhí hai,
HEB.1.12	Aur tere baras ḳhatm na hoṉge.
HEB.1.13	Lekin us ne firishtoṉ meṉ se kisí ke báre meṉ kab kahá, ki
HEB.1.13	Tú merí dahiní taraf baiṭh,
HEB.1.13	Jab tak maiṉ tere dushmanoṉ ko tere páṉwoṉ tale kí chaukí na kar dúṉ?
HEB.1.14	Kyá wuh sab ḳhidmatguzár rúheṉ nahíṉ, jo naját kí mírás pánewáloṉ kí ḳhátir ḳhidmat ko bhejí játí haiṉ?
HEB.2.1	Is liye jo báteṉ ham ne suníṉ, un par âur bhí dil lagákar gaur karná cháhiye, táki bahkar un se dúr na chale jáeṉ. 
HEB.2.2	Kyúṉki jo kalám firishtoṉ kí maʻrifat farmáyá gayá thá, jab wuh qáim rahá, aur har qusúr aur náfarmání ká ṭhík ṭhík badla milá: 
HEB.2.3	to itní baṛí naját se gáfil rahkar ham kyúṉkar bach sakte haiṉ? jis ká bayán pahle Ḳhudáwand ke wasíle se húá, aur sunnewáloṉ se hameṉ páya e subút ko pahuṉchá; 
HEB.2.4	aur sáth hí Ḳhudá bhí apní marzí ke muwáfiq, nishánoṉ, aur ʻajíb kámoṉ, aur tarah tarah ke muʻjizoṉ, aur Rúhuʼl Quds kí niʻmatoṉ ke zaríʻe se us kí gawáhí detá rahá.
HEB.2.5	Us ne us ánewále jahán ko, jis ká ham zikr karte haiṉ, firishtoṉ ke tábiʻ nahíṉ kiyá. 
HEB.2.6	Balki kisí ne kisí mauqaʻ par yih bayán kiyá hai, ki
HEB.2.6	Insán kyá chíz hai, jo tú us ká ḳhayál kartá hai?
HEB.2.6	Yá ádamzád kyá hai, jo tú us par nigáh kartá hai?
HEB.2.7	Tú ne use firishtoṉ se kuchh hí kam kiyá;
HEB.2.7	Tú ne us par jalál aur ʻizzat ká táj rakkhá.
HEB.2.7	Aur apne háthoṉ ke kámoṉ par use iḳhtiyár baḳhshá;
HEB.2.8	Tú ne sab chízeṉ tábiʻ karke us ke páṉwoṉ tale kar dí haiṉ.
HEB.2.8	Pas jis súrat meṉ us ne sab chízeṉ us ke tábiʻ kar díṉ, to us ne koí chíz aisí na chhoṛí, jo us ke tábiʻ na kí ho. Magar ham ab tak sab chízeṉ us ke tábiʻ nahíṉ dekhte. 
HEB.2.9	Albatta us ko dekhte haiṉ, jo firishtoṉ se kuchh hí kam kyá gayá, yaʻní Yisúʻ ko, ki maut ká dukh sahne ke sabab jalál aur ʻizzat ká táj use pahináyá gayá hai, táki Ḳhudá ke fazl se wuh har ek ádmí ke liye maut ká maza chakkhe. 
HEB.2.10	Kyúṉki jis ke liye sab chízeṉ haiṉ, aur jis ke wasíle se sab chízeṉ haiṉ, us ko yihí munásib thá, ki jab bahut se beṭoṉ ko jalál meṉ dáḳhil kare, to un kí naját ke bání ko dukhoṉ ke zaríʻe se kámil kar le. 
HEB.2.11	Is liye ki pák karnewálá aur pák honewále sab ek hí asl se haiṉ: isí báʻis wuh unheṉ bháí kahne se nahíṉ sharmátá. 
HEB.2.12	Chunáṉchi kahtá hai, ki
HEB.2.12	Terá nám maiṉ apne bháiyoṉ se bayán karúṉgá,
HEB.2.12	Kalísiyá meṉ terí hamd ke gít gáúṉgá.
HEB.2.13	Aur phir yih, ki Maiṉ us par bharosá rakkhúṉgá. Aur phir yih, ki Dekh, maiṉ un laṛkoṉ samet jinheṉ Ḳhudá ne mujhe diyá. 
HEB.2.14	Pas jis súrat meṉ ki laṛke ḳhún aur gosht meṉ sharík haiṉ, to wuh ḳhud bhí un kí tarah un meṉ sharík húá; táki maut ke wasíle se us ko jise maut par qudrat hásil thí, yaʻní Iblís ko, tabáh kar de; 
HEB.2.15	aur jo ʻumr bhar maut ke ḍar se gulámí meṉ giriftár rahe, unheṉ chhuṛá le. 
HEB.2.16	Kyúṉki wáqiʻ meṉ wuh firishtoṉ ká nahíṉ, balki Ibráhím kí nasl ká sáth detá hai. 
HEB.2.17	Pas us ko sab bátoṉ meṉ apne bháiyoṉ kí mánind banná lázim húá; táki ummat ke gunáhoṉ ká kaffára dene ke wáste, un bátoṉ meṉ jo Ḳhudá se ʻiláqa rakhtí haiṉ, ek rahmdil aur diyánatdár sardár káhin bane. 
HEB.2.18	Kyúṉki jis súrat meṉ us ne ḳhud hí ázmáish kí hálat meṉ dukh uṭháyá, to wuh un kí bhí madad kar saktá hai, jin kí ázmáish hotí hai.
HEB.3.1	Pas, ai pák bháiyo, tum jo ásmání buláwe meṉ sharík ho, us Rasúl aur Sardár Káhin Yisúʻ par gaur karo, jis ká ham iqrár karte haiṉ; 
HEB.3.2	jo apne muqarrar karnewále ke haqq meṉ diyánatdár thá, jis tarah ki Músá us ke sáre ghar meṉ thá. 
HEB.3.3	Kyúṉki wuh Músá se is qadr ziyáda ʻizzat ke láiq samjhá gayá, jis qadr ghar ká banánewálá ghar se ziyáda ʻizzatdár hotá hai. 
HEB.3.4	Chunáṉchi har ek ghar ká koí na koí banánewálá hotá hai, magar jis ne sab chízeṉ banáíṉ, wuh Ḳhudá hai. 
HEB.3.5	Músá to us ke sáre ghar meṉ ḳhádim kí tarah diyánatdár rahá, táki áyanda bayán honewálí bátoṉ kí gawáhí de; 
HEB.3.6	lekin Masíh beṭe kí tarah us ke ghar ká muḳhtár hai, aur us ká ghar ham haiṉ, basharte ki apní dilerí aur ummed ká faḳhr áḳhir tak mazbútí se qáim rakkheṉ. 
HEB.3.7	Pas jis tarah ki Rúhuʼl Quds farmátá hai,
HEB.3.7	Agar áj tum us kí áwáz suno,
HEB.3.8	To apne diloṉ ko saḳht na karo, jis tarah ki gussa diláne ke waqt
HEB.3.8	Ázmáish ke din jangal meṉ kiyá thá;
HEB.3.9	Jaháṉ tumháre bápdádá ne mujhe jáṉchá aur ázmáyá,
HEB.3.9	Aur chálís baras tak mere kám dekhe.
HEB.3.10	Isí liye maiṉ us pusht se náráz húá,
HEB.3.10	Aur kahá, ki In ke dil hamesha gumráh hote rahte haiṉ;
HEB.3.10	Aur inhoṉ ne merí ráhoṉ ko nahíṉ pahcháná;
HEB.3.11	Chunáṉchi maiṉ ne apne gazab meṉ qasam kháí,
HEB.3.11	Ki yih mere árám meṉ dáḳhil na hone páeṉge.
HEB.3.12	Ai bháiyo, ḳhabardár, tum meṉ se kisí ká aisá burá aur beímán dil na ho, jo zinda Ḳhudá se phir jáe: 
HEB.3.13	balki jis roz tak Áj ká din kahá játá hai, har roz ápas meṉ nasíhat kiyá karo, táki tum meṉ se koí gunáh ke fareb meṉ ákar saḳhtdil na ho jáe: 
HEB.3.14	kyúṉki ham Masíh meṉ sharík húe haiṉ, basharte ki apne ibtidáí bharose par áḳhir tak mazbútí se qáim raheṉ: 
HEB.3.15	chunáṉchi kahá játá hai, ki
HEB.3.15	Agar áj tum us kí áwáz suno,
HEB.3.15	To apne diloṉ ko saḳht na karo,
HEB.3.15	jis tarah ki gussa diláne ke waqt kiyá thá.
HEB.3.16	Kin logoṉ ne áwáz sunkar gussa diláyá? kyá un sab ne nahíṉ, jo Músá ke wasíle Misr se nikle the? 
HEB.3.17	Aur wuh kin logoṉ se chálís baras tak náráz rahá? Kyá un se nahíṉ, jinhoṉ ne gunáh kiyá, aur un kí lásheṉ biyábán meṉ paṛí rahíṉ? 
HEB.3.18	Aur kin kí bábat us ne qasam kháí, ki wuh mere árám meṉ dáḳhil na hone páeṉge, siwá un ke jinhoṉ ne náfarmáni kí? 
HEB.3.19	G̣araz ham dekhte haiṉ, ki wuh beímání ke sabab dáḳhil na ho sake.
HEB.4.1	Pas jab us ke árám meṉ dáḳhil hone ká waʻda báqí hai, to hameṉ ḍarná cháhiye, aisá na ho ki tum meṉ se koí rahá húá maʻlúm ho. 
HEB.4.2	Kyúṉki hameṉ bhí un hí kí tarah ḳhushḳhabarí sunáí gayí. Lekin sune húe kalám ne un ko is liye kuchh fáida na diyá, ki sunnewáloṉ ke diloṉ meṉ ímán ke sáth na baiṭhá. 
HEB.4.3	Aur ham jo ímán láe, us árám meṉ dáḳhil hote haiṉ, jis tarah us ne kahá, ki
HEB.4.3	Maiṉ ne apne gazab meṉ qasam kháí,
HEB.4.3	Ki yih mere árám meṉ dáḳhil na hone páeṉge:
HEB.4.3	go biná e ʻálam ke waqt us ke kám ho chuke the. 
HEB.4.4	Chunáṉchi us ne sátweṉ din kí bábat kisí mauqaʻ par is tarah kahá hai, ki Ḳhudá ne apne sáre kámoṉ ko púrá karke sátweṉ din árám kiyá. 
HEB.4.5	Aur phir is maqám par yih kahtá hai, ki
HEB.4.5	Wuh mere árám meṉ dáḳhil na hone páeṉge.
HEB.4.6	Pas jab yih bát báqí hai, ki baʻz us árám meṉ dáḳhil hoṉ, aur jin ko pahle ḳhushḳhabarí sunáí gayí thí, wuh náfarmání ke sabab se dáḳhil na húe; 
HEB.4.7	to phir ek ḳháss din ṭhahrákar, itní muddat ke baʻd Dáúd kí kitáb meṉ use Áj ká din kahtá hai, jaisá peshtar kahá gayá, ki
HEB.4.7	Agar áj tum us kí áwáz suno,
HEB.4.7	To apne diloṉ ko saḳht na karo.
HEB.4.8	Aur agar Yahoshúʻ ne unheṉ árám meṉ dáḳhil kiyá hotá, to wuh us ke baʻd dúsre din ká zikr na kartá. 
HEB.4.9	Pas Ḳhudá kí ummat ke liye sabt ká árám báqí hai. 
HEB.4.10	Kyúṉki jo us ke árám meṉ dáḳhil húá, us ne bhí Ḳhudá kí tarah apne kámoṉ ko púrá karke árám kiyá. 
HEB.4.11	Pas áo, ham us árám meṉ dáḳhil hone kí koshish kareṉ, táki un kí tarah náfarmání karke koí shaḳhs gir na paṛe. 
HEB.4.12	Kyúṉki Ḳhudá ká kalám zinda aur muassir, aur har ek dodhárí talwár se ziyáda tez hai, aur ján aur rúh, aur band band, aur gúde gúde ko judá karke guzar játá hai, aur dil ke ḳhayáloṉ aur irádoṉ ko jáṉchtá hai. 
HEB.4.13	Aur us se maḳhlúqát kí koí chíz chhipí nahíṉ, balki jis se ham ko kám hai us kí nazaroṉ meṉ sab chízeṉ khulí aur beparda haiṉ.
HEB.4.14	Pas jab hamárá ek aisá baṛá sardár káhin hai, jo ásmánoṉ se guzar gayá, yaʻní Ḳhudá ká Beṭá Yisúʻ, to áo, ham apne iqrár par qáim raheṉ. 
HEB.4.15	Kyúṉki hamárá aisá sardár káhin nahíṉ, jo hamárí kamzoríoṉ meṉ hamárá hamdard na ho sake, balki sárí bátoṉ meṉ hamárí tarah ázmáyá gayá, táham begunáh rahá. 
HEB.4.16	Pas áo, ham fazl ke taḳht ke pás dilerí se chaleṉ, táki ham par rahm ho, aur wuh fazl hásil kareṉ jo zarúrat ke waqt hamárí madad kare.
HEB.5.1	Kyúṉki har sardár káhin ádmíoṉ meṉ se muntaḳhab hokar ádmíoṉ hí ke liye un bátoṉ ke wáste muqarrar kiyá játá hai, jo Ḳhudá se ʻiláqa rakhtí haiṉ, táki nazreṉ aur gunáhoṉ kí qurbáníáṉ guzráne: 
HEB.5.2	aur wuh nádánoṉ aur gumráhoṉ se narmí ke sáth pesh áne ke qábil hotá hai, is liye ki wuh ḳhud bhí kamzorí meṉ mubtalá rahtá hai; 
HEB.5.3	aur isí sabab se us par farz hai, ki gunáhoṉ kí qurbání jis tarah ummat kí taraf se guzráne, usí tarah apní taraf se bhí chaṛháe. 
HEB.5.4	Aur koí shaḳhs apne áp yih ʻizzat iḳhtiyár nahíṉ kartá, jab tak Hárún kí tarah Ḳhudá kí taraf se buláyá na jáe. 
HEB.5.5	Isí tarah Masíh ne bhí sardár káhin hone kí buzurgí apne taíṉ nahíṉ dí, balki usí ne dí, jis ne us se kahá thá, ki
HEB.5.5	Tú merá Beṭá hai,
HEB.5.5	Áj tú mujh se paidá húá:
HEB.5.6	chunáṉchi wuh dúsre maqám par bhí kahtá hai, ki
HEB.5.6	Tú Malik i Sidq ke taríqe ká
HEB.5.6	Abad tak káhin hai.
HEB.5.7	Us ne apní basharíyat ke dinoṉ meṉ, zor zor se pukárkar aur áṉsú bahá bahákar, usí se duʻáeṉ aur iltijáeṉ kíṉ, jo us ko maut se bachá saktá thá, aur ḳhudátarsí ke sabab us kí suní gayí; 
HEB.5.8	aur báwujúd Beṭá hone ke us ne dukh uṭhá uṭhákar farmánbardárí síkhí; 
HEB.5.9	aur kámil bankar apne sab farmánbardároṉ ke liye abadí naját ká báʻis húá; 
HEB.5.10	aur use Ḳhudá kí taraf se Malik i Sidq ke taríqe ke sardár káhin ká ḳhitáb milá.
HEB.5.11	Is báre meṉ hameṉ bahut sí báteṉ kahní haiṉ, jin ká samjháná mushkil hai, is liye ki tum únchá sunne lage. 
HEB.5.12	Waqt ke ḳhayál se to tumheṉ ustád honá cháhiye thá, magar ab is bát kí hájat hai, ki koí shaḳhs Ḳhudá ke kalám ke ibtidáí usúl tumheṉ phir sikháe; aur saḳht gizá kí jagah tumheṉ dúdh píne kí hájat paṛ gayí. 
HEB.5.13	Kyúṉki dúdh píte húe ko rástbází ke kalám ká tajriba nahíṉ hotá, is liye ki wuh bachcha hai. 
HEB.5.14	Aur saḳht gizá púrí ʻumrwáloṉ ke liye hotí hai, jin ke hawáss kám karte karte nek o bad meṉ imtiyáz karne ke liye tez ho gaye haiṉ.
HEB.6.1	Pas áo, Masíh kí taʻlím kí ibtidáí báteṉ chhoṛkar kamál kí taraf qadam baṛháeṉ, aur murda kámoṉ se tauba karne, aur Ḳhudá par ímán láne kí, 
HEB.6.2	aur baptismoṉ, aur háth rakhne, aur murdoṉ ke jí uṭhne, aur abadí ʻadálat kí taʻlím kí bunyád dobára na dáleṉ. 
HEB.6.3	Aur Ḳhudá cháhe, to ham yihí kareṉge. 
HEB.6.4	Kyúṉki jin logoṉ ke dil ek bár raushan ho gaye, aur wuh ásmání baḳhshish ká maza chakh chuke, aur Rúhuʼl Quds meṉ sharík ho gaye, 
HEB.6.5	aur Ḳhudá ke ʻumda kalám, aur áyanda jahán kí quwwatoṉ ká záiqa le chuke, 
HEB.6.6	agar wuh bargashta ho jáeṉ, to unheṉ tauba ke liye phir nayá banáná námumkin hai, is liye ki wuh Ḳhudá ke Beṭe ko apní taraf se dobára salíb dekar ʻalániya zalíl karte haiṉ. 
HEB.6.7	Kyúṉki jo zamín us bárish ká pání pí letí hai, jo us par bár bár hotí hai, aur un ke kárámad sabzí paidá kartí hai, jin kí taraf se us kí kásht bhí hotí hai, wuh Ḳhudá kí taraf se barakat pátí hai: 
HEB.6.8	aur agar jháṛiyáṉ aur úṉṭkaṭáre ugátí hai, to námaqbúl, aur qaríb hai ki laʻnatí ho, aur us ká anjám jaláyá jáná hai.
HEB.6.9	Lekin, ai ʻazízo, agarchi ham yih báteṉ kahte haiṉ, táham tumhárí nisbat in se bihtar aur naját-wálí bátoṉ ká yaqín karte haiṉ: 
HEB.6.10	is liye ki Ḳhudá beinsáf nahíṉ, jo tumháre kám aur us mahabbat ko bhúl jáe, jo tum ne us ke nám ke wáste is tarah záhir kí, ki muqaddasoṉ kí ḳhidmat kí, aur kar rahe ho. 
HEB.6.11	Aur ham is bát ke árzúmand haiṉ, ki tum meṉ se har shaḳhs púrí ummed ke wáste áḳhir tak isí tarah koshish záhir kartá rahe: 
HEB.6.12	táki tum sust na ho jáo, balki un kí mánind bano, jo ímán aur tahammul ke báʻis waʻdoṉ ke wáris hote haiṉ.
HEB.6.13	Chunáṉchi jab Ḳhudá ne Ibráhím se waʻda karte waqt qasam kháne ke wáste kisí ko apne se baṛá na páyá, to apní hí qasam khákar 
HEB.6.14	kahá, ki Yaqínan main tujhe barakatoṉ par barakateṉ baḳhshúṉgá, aur terí aulád ko bahut baṛháúṉgá. 
HEB.6.15	Aur is tarah sabr karke us ne waʻda kí húí chíz ko hásil kiyá. 
HEB.6.16	Ádmí to apne se baṛe kí qasam kháyá karte haiṉ, aur un ke har qaziye ká áḳhirí subút qasam se hotá hai. 
HEB.6.17	Is liye jab Ḳhudá ne cháhá, ki wáʻde ke wárisoṉ par âur bhí sáf taur se záhir kare, ki merá iráda badal nahíṉ saktá, to qasam ko darmiyán meṉ láyá: 
HEB.6.18	tá-ki do betabdíl chízoṉ ke báʻis, jin ke báre meṉ Ḳhudá ká jhúṭh bolná mumkin nahíṉ, hamárí puḳhta taur se diljamʻí ho jáe, jo panáh lene ko is liye dauṛe haiṉ, ki us ummed ko, jo sámne rakkhí húí hai, qabze meṉ láeṉ; 
HEB.6.19	wuh hamárí ján ká aisá langar hai, jo sábit aur qáim rahtá hai, aur parde ke andar tak bhí pahuṉchtá hai; 
HEB.6.20	jaháṉ Yisúʻ hamesha ke liye Malik i Sidq ke taríqe ká sardár káhin bankar, hamárí ḳhátir peshrau ke taur par dáḳhil húá hai.
HEB.7.1	Aur yih Malik i Sidq Shálem ká bádsháh, Ḳhudá Taʻálá ká káhin, hameshá káhin rahtá hai: jab Ibráhím bádsháhoṉ ko qatl karke wápas átá thá, to isí ne us ká istiqbál kiyá, aur us ke liye barakat cháhí; 
HEB.7.2	isí ko Ibráhím ne sab chízoṉ kí dahyakí dí; yih awwal to apne nám ke maʻní ke muwáfiq Rástbází ká Bádsháh hai; aur phir Shálem, yaʻní Sulh, ká bádsháh: 
HEB.7.3	yih bebáp, bemáṉ, benasabnáma hai, na us kí ʻumr ká shurúʻ, na zindagí ká áḳhir, balki Ḳhudá ke Beṭe ke mushábih ṭhahrá.
HEB.7.4	Pas gaur karo ki yih kaisá buzurg thá, jis ko qaum ke buzurg Ibráhím ne lúṭ ke ʻumda se ʻumda mál kí dahyakí dí. 
HEB.7.5	Ab Lewí kí aulád meṉ se jo kahánat ká ʻuhda páte haiṉ, un ko hukm hai ki ummat, yaʻní apne bháiyoṉ se, agarchi wuh Ibráhím hí kí sulb se paidá húe hoṉ, sharíʻat ke mutábiq dahyakí leṉ: 
HEB.7.6	magar jis ká nasab un se judá hai, us ne Ibráhím se dahyakí lí, aur jis se waʻde kiye gaye the, us ke liye barakat cháhí. 
HEB.7.7	Aur is meṉ kalám nahíṉ ki chhoṭá baṛe se barakat pátá hai. 
HEB.7.8	Aur yaháṉ to marnewále ádmí dahyakí lete haiṉ, magar waháṉ wuhí letá hai, jis ke haqq meṉ gawáhí dí játí hai ki zinda hai. 
HEB.7.9	Pas ham kah sakte haiṉ ki Lewí ne bhí, jo dahyakí letá hai, Ibráhím ke zaríʻe se dahyakí dí; 
HEB.7.10	is liye ki jis waqt Malik i Sidq ne Ibráhím ká istiqbál kiyá thá, wuh us waqt tak apne báp kí sulb meṉ thá.
HEB.7.11	Pas agar baní Lewí kí kahánat se kámilíyat hásil hotí, (kyúṉki usí kí mátahtí meṉ ummat ko sharíʻat milí thí,) to phir kyá hájat thí, ki dúsrá káhin Malik i Sidq ke taríqe ká paidá ho, aur Hárún ke taríqe ká na giná jáe? 
HEB.7.12	Aur jab kahánat badal gayí, to sharíʻat ká bhí badalná zarúr hai; 
HEB.7.13	kyúṉki jis kí bábat yih báteṉ kahí játí haiṉ, wuh dúsre qabíle meṉ shámil hai, jis meṉ se kisí ne qurbángáh kí ḳhidmat nahíṉ kí. 
HEB.7.14	Chunáṉchi záhir hai, ki hamárá Ḳhudáwand Yahúdáh meṉ se paidá húá; aur is firqe ke haqq meṉ Músá ne kahánat ká kuchh zikr nahíṉ kiyá. 
HEB.7.15	Aur jab Malik i Sidq kí mánind ek âur aisá káhin paidá honewálá thá, 
HEB.7.16	jo jismání ahkám kí sharíʻat ke muwáfiq nahíṉ, balki gairfání zindagí kí quwwat ke mutábiq muqarrar ho, to hamárá daʻwá âur bhí sáf záhir ho gayá. 
HEB.7.17	Kyúṉki us ke haqq meṉ yih gawáhí dí gayí hai, ki
HEB.7.17	Tú Malik i Sidq ke taríqe ká
HEB.7.17	Abad tak káhin hai.
HEB.7.18	G̣araz pahlá hukm kamzor aur befáida hone ke sabab se mansúḳh ho gayá, 
HEB.7.19	(kyúṉki sharíʻat ne kisí chíz ko kámil nahíṉ kiyá), aur us kí jagah ek bihtar ummed rakkhí gayí, jis ke wasíle se ham Ḳhudá ke nazdík já sakte haiṉ. 
HEB.7.20	Aur chúṉki Masíh ká taqarrur bagair qasam ke na húá, 
HEB.7.21	(kyúṉki wuh to bagair qasam ke káhin muqarrar húe haiṉ, magar yih qasam ke sáth us kí taraf se húá, jis ne is kí bábat kahá, ki
HEB.7.21	Ḳhudáwand ne qasam kháí hai, aur us se phiregá nahíṉ, ki
HEB.7.21	Tú abad tak káhin hai;)
HEB.7.22	isí liye Yisúʻ ek bihtar ʻahd ká zámin ṭhahrá. 
HEB.7.23	Aur chúṉki maut ke sabab qáim na rah sakte the, is liye wuh to bahut káhin muqarrar húe; 
HEB.7.24	magar chúṉki yih abad tak qáim rahnewálá hai, is liye is kí kahánat lázawál hai. 
HEB.7.25	Isí liye jo us ke wasíle se Ḳhudá ke pás áte haiṉ, wuh unheṉ púrí púrí naját de saktá hai, kyúṉki wuh un kí shafáʻat ke liye hamesha zinda hai.
HEB.7.26	Chunáṉchi aisá hí sardár káhin hamáre láiq bhí thá, jo pák, aur beriyá, aur bedág ho, aur gunahgároṉ se judá, aur ásmánoṉ se baland kiyá gayá ho; 
HEB.7.27	aur un sardár káhinoṉ kí mánind is ká muhtáj na ho, ki har roz pahle apne gunáhoṉ aur phir ummat ke gunáhoṉ ke wáste qurbáníáṉ chaṛháe; kyúṉki ise wuh ek hí bár kar guzrá, jis waqt apne áp ko qurbán kiyá. 
HEB.7.28	Is liye ki sharíʻat to kamzor ádmíoṉ ko sardár káhin muqarrar kartí hai; magar us qasam ká kalám jo sharíʻat ke baʻd kháí gayí, us Beṭe ko muqarrar kartá hai, jo hamesha ke liye kámil kiyá gayá hai.
HEB.8.1	Ab jo báteṉ ham kah rahe haiṉ, un meṉ se baṛí bát yih hai, ki Hamárá aisá sardár káhin hai, jo ásmánoṉ par Kibriyá ke taḳht ki dahiní taraf já baiṭhá, 
HEB.8.2	aur maqdis aur us haqíqí ḳhaime ká ḳhádim hai, jise Ḳhudáwand ne khaṛá kiyá hai, na ki insán ne. 
HEB.8.3	Aur chúṉki har sardár káhin nazreṉ aur qurbáníáṉ guzránne ke wáste muqarrar hotá hai: is liye zarúr húá, ki is ke pás bhí guzránne ko kuchh ho. 
HEB.8.4	Aur agar wuh zamín par hotá, to hargiz káhin na hotá, is liye ki sharíʻat ke muwáfiq nazr guzránnewále maujúd haiṉ, 
HEB.8.5	jo ásmání chízoṉ kí naql aur ʻaks kí ḳhidmat karte haiṉ; chunáṉchi jab Músá ḳhaima banáne ko thá, to use yih hidáyat húí, ki Dekh, jo namúna tujhe paháṛ par dikháyá gayá thá, usí ke mutábiq sab chízeṉ banáná. 
HEB.8.6	Magar ab us ne is qadr bihtar ḳhidmat páí, jis qadr us bihtar ʻahd ká darmiyání ṭhahrá, jo bihtar waʻdoṉ kí bunyád par qáim kiyá gayá hai. 
HEB.8.7	Kyúṉki agar pahlá ʻahd benuqs hotá, to dúsre ke liye mauqaʻ na ḍhúṉḍhá játá. 
HEB.8.8	Pas wuh un ke nuqs batákar kahtá hai, ki
HEB.8.8	Ḳhudáwand farmátá hai, Dekh, wuh din áte haiṉ,
HEB.8.8	Ki maiṉ Isráíl ke gharáne, aur Yahúdáh ke gharáne se ek nayá ʻahd báṉdhúṉgá;
HEB.8.9	Yih us ʻahd kí mánind na hogá, jo maiṉ ne un ke bápdádá se us din báṉdhá thá,
HEB.8.9	Jab mulk i Misr se nikál láne ke liye un ká háth pakṛá thá;
HEB.8.9	Is wáste ki wuh mere ʻahd par qáim nahíṉ rahe,
HEB.8.9	Aur Ḳhudáwand farmátá hai, ki Maiṉ ne un kí taraf kuchh ta-wajjuh na kí.
HEB.8.10	Phir Ḳhudáwand farmátá hai, ki Jo ʻahd Isráíl ke gharáne se
HEB.8.10	Un dinoṉ ke baʻd báṉdhúṉgá, wuh yih hai, ki
HEB.8.10	Maiṉ apne qánún un ke zihn meṉ dálúṉgá,
HEB.8.10	Aur un ke diloṉ par likhúṉgá;
HEB.8.10	Aur maiṉ un ká Ḳhudá húṉgá,
HEB.8.10	Aur wuh merí ummat hoṉge:
HEB.8.11	Aur har shaḳhs ko apne hamwatan
HEB.8.11	Aur apne bháí ko yih taʻlím dení na paṛegí, ki Tú Ḳhudáwand ko pahchán;
HEB.8.11	Kyúṉki chhoṭe se baṛe tak, sab mujhe ján leṉge;
HEB.8.12	Is liye ki maiṉ un kí nárástíoṉ par rahm karúṉgá,
HEB.8.12	Aur un ke gunáhoṉ ko phir kabhí yád na karúṉgá.
HEB.8.13	Jab us ne nayá ʻahd kahá, to pahle ko puráná ṭhahráyá. Aur jo chíz purání aur muddat kí ho játí hai, wuh miṭne ke qaríb hotí hai.
HEB.9.1	G̣araz, pahle ʻahd meṉ bhí ʻibádat ke ahkám the, aur aisá maqdis jo dunyawí thá; 
HEB.9.2	yaʻní ek ḳhaima banáyá gayá thá; agle meṉ chirágdán, aur mez, aur nazr kí roṭiyáṉ thíṉ; aur use Pák makán kahte haiṉ. 
HEB.9.3	Aur dúsre parde ke píchhe wuh ḳhaima thá, jise Páktarín kahte haiṉ; 
HEB.9.4	us meṉ sone ká ʻúdsoz
HEB.9.5	aur us ke úpar jalál ke karúbí the, jo kaffáragáh par sáya karte the: in bátoṉ ke mufassal bayán karne ká yih mauqaʻ nahíṉ. 
HEB.9.6	Jab yih chízeṉ ís tarah ban chukíṉ, to pahle ḳhaime meṉ to káhin har waqt dáḳhil hote, aur ʻibádat ká kám anjám dete haiṉ. 
HEB.9.7	Magar dúsre meṉ sirf sardár káhin hi sál bhar meṉ ek bár játá hai; aur bagair ḳhún ke nahíṉ játá; jise apne wáste aur ummat kí bhúl chúk ke wáste guzrántá hai. 
HEB.9.8	Is se Rúhuʼl Quds ká yih ishára hai, ki jab tak pahlá ḳhaima khaṛá hai, pák makán kí ráh záhir nahíṉ húí. 
HEB.9.9	Wuh ḳhaima maujúda zamáne ke liye ek misál hai; aur is ke bamújib aisí nazreṉ aur qurbáníáṉ guzrání játí thíṉ, jo ʻibádat karnewále ko dil ke iʻtibár se kámil nahíṉ kar saktíṉ; 
HEB.9.10	is liye ki wuh sirf kháne píne, aur tarah tarah ke gusloṉ kí biná par jismání ahkám haiṉ, jo isláh ke waqt tak muqarrar kiye gaye haiṉ.
HEB.9.11	Lekin jab Masíh áyanda kí achchhí chízoṉ ká sardár káhin hokar áyá, to us buzurgtar aur kámiltar ḳhaime kí ráh se jo háthoṉ ká baná húá, yaʻní is dunyá ká, nahíṉ; 
HEB.9.12	aur bakroṉ aur bachhṛoṉ ká ḳhún lekar nahíṉ, balki apná hí ḳhún lekar, pák makán meṉ ek hí bár dáḳhil ho gayá, aur abadí ḳhalásí karáí. 
HEB.9.13	Kyúṉki jab bakroṉ aur bailoṉ ke ḳhún aur gáe kí rákh nápákoṉ par chhiṛke jáne se záhirí pákízagí hásil hotí hai; 
HEB.9.14	to Masíh ká ḳhún jís ne apne áp ko azalí Rúh ke wasíle Ḳhudá ke sámne beʻaib qurbán kar diyá, tumháre diloṉ ko murda kámoṉ se kyúṉ na pák karegá, táki zinda Ḳhudá kí ʻibádat kareṉ. 
HEB.9.15	Aur isí sabab se wuh naye ʻahd ká darmiyání hai, táki us maut ke wasíle se jo pahle ʻahd ke waqt ke qusúroṉ kí muʻáfí ke liye húí hai, buláe húe log waʻde ke bamújib abadí mírás ko hásil kareṉ. 
HEB.9.16	Kyúṉki jaháṉ wasíyat hai, waháṉ wasíyat karnewále kí maut bhí sábit honí zarúr hai. 
HEB.9.17	Is liye ki wasíyat maut ke baʻd hí járí hotí hai, aur jab tak wasíyat karnewálá zinda rahtá hai, us ká ijrá nahíṉ hotá. 
HEB.9.18	Isí liye pahlá ʻahd bhí bagair ḳhún ke nahíṉ báṉdhá gayá. 
HEB.9.19	Chunáṉchi jab Músá tamám ummat ko sharíʻat ká har ek hukm suná chuká, to bachhṛoṉ aur bakroṉ ká ḳhún lekar, pání, aur lál ún, aur zúfá ke sáth, us kitáb aur tamám ummat par chhiṛak diyá, 
HEB.9.20	aur kahá, ki Yih us ʻahd ká ḳhún hai, jis ká hukm Ḳhudá ne tumháre liye diyá hai. 
HEB.9.21	Aur isí tarah us ne ḳhaime aur ʻibádat ki tamám chízoṉ par ḳhún chhiṛká. 
HEB.9.22	Aur taqríban sárí chízeṉ sharíʻat ke mutábiq ḳhún se pák kí játí haiṉ, aur bagair ḳhún baháe muʻáfí nahíṉ hotí.
HEB.9.23	Pas zarúr thá, ki ásmání chízoṉ ki naqleṉ to in ke wasíle se pák kí jáeṉ; magar ḳhud ásmání chízeṉ in se bihtar qurbáníoṉ ke wasíle se. 
HEB.9.24	Kyúṉki Masíh us háth ke banáe húe pák makán meṉ dáḳhil nahíṉ húá, jo haqíqí pák makán ká namúna hai, balki ásmán hí meṉ dáḳhil húá; táki ab Ḳhudá ke rúbarú hamárí ḳhátir házir ho: 
HEB.9.25	yih nahíṉ ki wuh apne áp ko bár bár qurbán kare, jis tarah ki sardár káhin pák makán meṉ har sál dúsre ká ḳhún lekar játá hai; 
HEB.9.26	warna biná e ʻálam se lekar us ko bár bár dukh uṭháná zarúr hotá: magar ab zamánoṉ ke áḳhir meṉ ek bár záhir húá, táki apne áp ko qurbán karne se gunáh ko miṭá de. 
HEB.9.27	Aur jis tarah ádmíoṉ ke liye ek bár marná aur us ke baʻd ʻadálat ká honá muqarrar hai; 
HEB.9.28	isí tarah Masíh bhí ek bár bahut logoṉ ke gunáh uṭháne ke liye qurbán hokar, dúsrí bár bagair gunáh ke, naját ke liye un ko dikháí degá, jo us kí ráh dekhte haiṉ.
HEB.10.1	Kyúṉki sharíʻat jis meṉ áyanda kí achchhí chízoṉ ká ʻaks hai, aur un chízoṉ kí aslí súrat nahíṉ, un ek hí tarah kí qurbáníoṉ se, jo har sál bilánága guzrání játí haiṉ, pás ánewáloṉ ko hargiz kámil nahíṉ kar saktí. 
HEB.10.2	Warna un ká guzránná kyúṉ mauqúf na ho játá? Is liye ki jab ʻibádat karnewále ek bár pák ho játe, to phir un ká dil unheṉ gunahgár na ṭhahrátá. 
HEB.10.3	Balki wuh qurbáníáṉ sál ba sál gunáhoṉ ko yád dilátí haiṉ. 
HEB.10.4	Kyúṉki mumkin nahíṉ ki bailoṉ aur bakroṉ ká ḳhún gunáhoṉ ko dúr kare. 
HEB.10.5	Isí liye wuh dunyá meṉ áte waqt kahtá hai, ki
HEB.10.5	Tú ne qurbání aur nazr ko pasand na kiyá,
HEB.10.5	Balki mere liye ek badan taiyár kiyá;
HEB.10.6	Púrí soḳhtaní qurbáníoṉ aur gunáh kí qurbáníoṉ se tú ḳhush na húá:
HEB.10.7	Us waqt maiṉ ne kahá, ki Dekh maiṉ áyá húṉ,
HEB.10.7	(Kitáb ke warqoṉ meṉ merí nisbat likhá húá hai,)
HEB.10.7	Táki, ai Ḳhudá, terí marzí púrí karúṉ.
HEB.10.8	Uʹpar to wuh kahtá hai, ki Na tú ne qurbáníoṉ aur nazroṉ aur púrí soḳhtaní qurbáníoṉ, aur gunáh kí qurbáníoṉ ko pasand kiyá, aur na un se ḳhush húá; háláṉki wuh qurbáníáṉ sharíʻat ke muwáfiq guzrání játí haiṉ; 
HEB.10.9	aur phir yih kahtá hai, ki Dekh, maiṉ áyá húṉ, táki terí marzí púrí karúṉ; garaz wuh pahle ko mauqúf kartá hai, táki dúsre ko qáim kare. 
HEB.10.10	Usí marzí ke sabab ham Yisúʻ Masíh ke jism ke ek hí bár qurbán hone ke wasíle se pák kiye gaye haiṉ. 
HEB.10.11	Aur har ek káhin to khaṛe hokar har roz ʻibádat kartá hai, aur ek hí tarah kí qurbáníáṉ bár bár guzrántá hai, jo hargiz gunáhoṉ ko dúr nahíṉ kar saktíṉ: 
HEB.10.12	lekin yih shaḳhs hamesha ke liye gunáhoṉ ke wáste ek hí qurbání guzránkar, Ḳhudá kí dahiní taraf já baiṭhá; 
HEB.10.13	aur usí waqt se muntazir hai, ki us ke dushman us ke páṉwoṉ tale kí chaukí baneṉ; 
HEB.10.14	kyúṉki us ne ek hí qurbání chaṛháne se un ko hamesha ke liye kámil kar diyá hai, jo pák kiye játe haiṉ. 
HEB.10.15	Aur Rúhuʼl Quds bhí ham ko yihí batátá hai; kyúṉki yih kahne ke baʻd, ki
HEB.10.16	Ḳhudáwand farmátá hai;
HEB.10.16	Jo ʻahd maiṉ un dinoṉ ke baʻd un se báṉdhúṉgá, wuh yih hai, ki
HEB.10.16	Maiṉ apne qánún un ke diloṉ par likhúṉgá,
HEB.10.16	Aur un ke zihn meṉ dálúṉgá;
HEB.10.17	phir wuh yih kahtá hai, ki
HEB.10.17	Un ke gunáhoṉ aur bedíníoṉ ko phir kabhí yád na karúṉgá.
HEB.10.18	Aur jab in kí muʻáfí ho gayí hai, to phir gunáh kí qurbání nahíṉ rahí.
HEB.10.19	Pas ai bháiyo, chúṉkí hameṉ Yisúʻ ke ḳhún ke sabab us nayí aur zinda ráh se pák makán meṉ dáḳhil hone kí dilerí hai; 
HEB.10.20	jo us ne parde yaʻní apne jism meṉ se hokar, hamáre wáste maḳhsús kí hai; 
HEB.10.21	aur chúṉki hamárá aisá baṛá káhin hai, jo Ḳhudá ke ghar ká muḳhtár hai; 
HEB.10.22	to áo, ham sachche dil aur púre ímán ke sáth, aur dil ke ilzám ko dúr karne ke liye diloṉ par chhíṉṭe lekar, aur badan ko sáf pání se dhulwákar, Ḳhudá ke pás chaleṉ: 
HEB.10.23	aur apní ummed ke iqrár ko mazbútí se tháme raheṉ; kyúṉki jis ne waʻda kiyá hai, wuh sachchá hai: 
HEB.10.24	aur mahabbat aur nek kámoṉ kí targíb dene ke liye ek dúsre ká liház rakkheṉ; 
HEB.10.25	aur ek dúsre ke sáth jamaʻ hone se báz na áeṉ, jaisá baʻz logoṉ ká dastúr hai, balki ek dúsre ko nasíhat kareṉ; aur jis qadr us din ko nazdík hote húe dekhte ho usí qadr ziyáda kiyá karo.
HEB.10.26	Kyúṉki haqq kí pahchán hásil karne ke baʻd agar ham ján bújhkar gunáh kareṉ, to gunáhoṉ kí koí âur qurbání báqí nahíṉ rahí; 
HEB.10.27	háṉ, ʻadálat ká ek haulnák intizár aur gazabnák átish báqí hai, jo muḳhálifoṉ ko khá legí. 
HEB.10.28	Jab Músá kí sharíʻat ká na mánnewálá do yá tín shaḳhsoṉ kí gawáhí se, bagair rahm kiye márá játá hai, 
HEB.10.29	to ḳhayál karo ki wuh shaḳhs kis qadr ziyáda sazá ke láiq ṭhahregá, jis ne Ḳhudá ke Beṭe ko pámál kiyá, aur ʻahd ke ḳhún ko, jis se wuh pák húá thá, nápák jáná, aur fazl kí Rúh ko beʻizzat kiyá. 
HEB.10.30	Kyúṉki use ham jánte haiṉ, jis ne kahá, ki Intiqám lená merá kám hai, badla maiṉ hí dúṉgá: aur phir yih, ki Ḳhudáwand apní ummat kí ʻadálat karegá. 
HEB.10.31	Zinda Ḳhudá ke háthoṉ meṉ paṛná haulnák bát hai.
HEB.10.32	Lekin un pahle dinoṉ ko yád karo, ki tum ne munawwar hone ke baʻd dukhoṉ kí baṛí khakheṛ uṭháí; 
HEB.10.33	kuchh to yúṉ ki laʻn taʻn aur musíbatoṉ ke báʻis tumhárá tamásha baná; aur kuchh yúṉ ki tum un ke sharík húe, jin ke sáth yih badsulúkí hotí thí. 
HEB.10.34	Chunáṉchi tum ne qaidíoṉ kí hamdardí bhí kí, aur apne mál ká luṭ jáná bhí ḳhushí se manzúr kiyá, yih jánkar ki tumháre pás ek bihtar aur dáimí milkíyat hai. 
HEB.10.35	Pas apní dilerí ko háth se na do, is liye ki us ká baṛá ajr hai. 
HEB.10.36	Kyúṉki tumheṉ sabr karná zarúr hai, táki Ḳhudá kí marzí púrí karke waʻda kí húí chíz hásil karo.
HEB.10.37	Aur ab bahut hí thoṛí muddat báqí hai, ki
HEB.10.37	Ánewálá áegá, aur der na karegá.
HEB.10.38	Aur merá rástbáz banda ímán se jítá rahegá:
HEB.10.38	Aur agar wuh haṭegá, to merá dil us se ḳhush na hogá.
HEB.10.39	Lekin ham haṭnewále nahíṉ ki halák hoṉ, balki ímán rakhnewále haiṉ ki ján bacháeṉ.
HEB.11.1	Ab ímán ummed kí húí chízoṉ ká iʻtimád, aur andekhí chízoṉ ká subút hai. 
HEB.11.2	Kyúṉki usí kí bábat buzurgoṉ ke haqq meṉ achchhí gawáhí dí gayí. 
HEB.11.3	Iʹmán hí se ham maʻlúm karte haiṉ, ki ʻálam Ḳhudá ke kahne se bane haiṉ; yih nahíṉ, ki jo kuchh nazar átá hai záhirí chízoṉ se baná ho. 
HEB.11.4	Iʹmán hí se Hábíl ne Qayin se afzal qurbání Ḳhudá ke liye guzrání; aur usí ke sabab us ke rástbáz hone kí gawáhí dí gayí; kyúṉki Ḳhudá ne us kí nazroṉ kí bábat gawáhí dí: aur agarchi wuh mar gayá hai, táham usí ke wasíle se ab tak kalám kartá hai. 
HEB.11.5	Iʹmán hí se Hanok uṭhá liyá gayá, táki maut ko na dekhe; aur chúṉki Ḳhudá ne use uṭhá liyá thá, is liye us ká patá na milá: kyúṉki uṭháe jáne se peshtar us ke haqq meṉ yih gawáhí dí gayí thí, ki yih Ḳhudá ko pasand áyá hai: 
HEB.11.6	aur bagair ímán ke us ko pasand áná námumkin hai: is liye ki Ḳhudá ke pás ánewále ko ímán láná cháhiye, ki wuh maujúd hai, aur apne táliboṉ ko badla detá hai. 
HEB.11.7	Iʹmán hí ke sabab se Núh ne un chízoṉ kí bábat, jo us waqt tak nazar na átí thíṉ, hidáyat pákar, Ḳhudá ke ḳhauf se apne gharáne ke bacháo ke liye kishtí banáí; jis se us ne dunyá ko mujrim ṭhahráyá, aur us rástbází ká wáris húá, jo ímán se hai. 
HEB.11.8	Iʹmán hí ke sabab se Ibráhím jab buláyá gayá, to hukm mánkar us jagah chalá gayá, jise mírás meṉ lenewálá thá; aur agarchi jántá na thá, ki maiṉ kaháṉ játá húṉ, táham rawána ho gayá. 
HEB.11.9	Iʹmán hí se us ne waʻda kiye húe mulk meṉ is tarah musáfirána taur par búd o básh kí, ki goyá gair mulk hai, aur Izháq aur Yaʻqúb samet jo us ke sáth usí waʻde ke wáris the, ḳhaimoṉ meṉ sukúnat kí. 
HEB.11.10	Kyúṉki wuh us páedár shahr ká ummedwár thá, jis ká miʻmár aur banánewálá Ḳhudá hai. 
HEB.11.11	Iʹmán hí se Sáráh ne bhí sinn i yás ke baʻd hámila hone kí táqat páí, is liye ki us ne waʻda karnewále ko sachchá jáná: 
HEB.11.12	pas ek shaḳhs se jo murda sá thá, ásmán ke sitároṉ ke barábar kasír, aur samundar ke kanáre kí ret ke barábar beshumár aulád paidá húí.
HEB.11.13	Yih sab ímán kí hálat meṉ mare, aur waʻda kí húí chízeṉ na páíṉ, magar dúr hí se unheṉ dekhkar ḳhush húe, aur iqrár kiyá, ki ham zamín par pardesí aur musáfir haiṉ. 
HEB.11.14	Jo aisí báteṉ kahte haiṉ, wuh záhir karte haiṉ, ki ham apne watan kí talásh meṉ haiṉ. 
HEB.11.15	Aur jis mulk se wuh nikal áe the, agar us ká ḳhayál karte, to unheṉ wápas jáne ká mauqaʻ thá. 
HEB.11.16	Magar haqíqat meṉ wuh ek bihtar, yaʻní ásmání, mulk ke mushtáq the. Isí liye Ḳhudá un se, yaʻní un ká Ḳhudá kahláne se, sharmáyá nahíṉ: chunáṉchi us ne un ke liye ek shahr taiyár kiyá.
HEB.11.17	Iʹmán hí se Ibráhím ne ázmáish ke waqt Izháq ko nazr guzráná: aur jis ne waʻdoṉ ko sach mán liyá thá, wuh us iklaute ko nazr karne lagá, 
HEB.11.18	jis kí bábat yih kahá gayá thá, ki Izháq hí se terí nasl kahláegí: 
HEB.11.19	kyúṉki wuh samjhá, ki Ḳhudá murdoṉ meṉ se jiláne par bhí qádir hai; chunáṉchi un hí meṉ se tamsíl ke taur par wuh use phir milá. 
HEB.11.20	Iʹmán hí se Izháq ne honewálí bátoṉ kí bábat bhí Yaʻqúb aur ʻEsáú donoṉ ko duʻá dí. 
HEB.11.21	Iʹmán hí se Yaʻqúb ne marte waqt Yúsuf ke donoṉ beṭoṉ meṉ se har ek ko duʻá dí, aur apne ʻasá ke sire par sahárá lekar sijda kiyá. 
HEB.11.22	Iʹmán hí se Yúsuf ne, jab wuh marne ke qaríb thá, baní Isráíl ke ḳhurúj ká zikr kiyá, aur apní haḍḍiyoṉ kí bábat hukm diyá. 
HEB.11.23	Iʹmán hí se Músá ke máṉ báp ne us ke paidá hone ke baʻd tín mahíne tak us ko chhipáe rakkhá; kyúṉki unhoṉ ne dekhá ki bachcha ḳhúbsúrat hai, aur wuh bádsháh ke hukm se na ḍáre. 
HEB.11.24	Iʹmán hí se Músá ne baṛe hokar Firʻaun kí beṭí ká beṭá kahláne se inkár kiyá; 
HEB.11.25	is liye ki us ne gunáh ká chandroza lutf uṭháne kí nisbat, Ḳhudá kí ummat ke sáth meṉ badsulúkí ká bardásht karná ziyáda pasand kiyá; 
HEB.11.26	aur Masíh ke liye laʻn taʻn uṭháne ko Misr ke ḳhazánoṉ se baṛí daulat jáná; kyúṉki us kí nigáh ajr páne par thí. 
HEB.11.27	Iʹmán hí se us ne, bádsháh ke gusse ká ḳhauf na karke, Misr ko chhoṛ diyá, is liye ki wuh andekhe ko goyá dekhkar sábitqadam rahá. 
HEB.11.28	Iʹmán hí se us ne Fasah karne aur ḳhún chhiṛakne par ʻamal kiyá, táki pahlauṭhoṉ ká halák karnewálá baní Isráíl ko háth na lagáe. 
HEB.11.29	Iʹmán hí se wuh Bahr i Qulzum se is tarah guzar gaye, jaise ḳhushk zamín par se, aur jab Misríoṉ ne yih qasd kiyá to dúb gaye. 
HEB.11.30	Iʹmán hí se Yarího kí shahrpanáh, jab sát din tak us ke gird phir chuke, to gir paṛí. 
HEB.11.31	Iʹmán hí se Ráháb fáhisha náfarmánoṉ ke sáth halák na húí, kyúṉki us ne jásúsoṉ ko amn se rakkhá thá. 
HEB.11.32	Ab âur kyá kahúṉ? Itní fursat kaháṉ ki Gidʻon, aur Báráq, aur Shimshon, aur Yiftah, aur Dáúd, aur Samwíl, aur âur nabíoṉ ká ahwál bayán karúṉ? 
HEB.11.33	Unhoṉ ne ímán hí ke sabab se bádsháhatoṉ ko maglúb kiyá, rástbází ke kám kiye, waʻda kí húí chízoṉ ko hásil kiyá, sheroṉ ke muṉh band kiye, 
HEB.11.34	ág kí tezí ko bujháyá, talwár kí dhár se bach nikle, kamzorí meṉ zoráwar húe, laṛáí meṉ bahádur bane, gairoṉ kí faujoṉ ko bhagá diyá. 
HEB.11.35	ʻAuratoṉ ne apne murde phirke zinda páe; baʻz már kháte kháte mar gaye, magar riháí manzúr na kí, táki un ko bihtar qiyámat nasíb ho; 
HEB.11.36	baʻz ṭhaṭṭhoṉ meṉ uṛáe jáne, aur koṛe kháne, balki zanjíroṉ meṉ báṉdhe jáne aur qaid meṉ paṛne se ázmáe gaye; 
HEB.11.37	saṉgsár kiye gaye; áre se chíre gaye; ázmáish meṉ paṛe; talwár se máre gaye; bheṛoṉ aur bakriyoṉ kí khál oṛhe húe, muhtájí meṉ, musíbat meṉ, badsulúkí kí hálat meṉ máre máre phire; 
HEB.11.38	dunyá un ke láiq na thí; wuh jangaloṉ, aur paháṛoṉ, aur gároṉ, aur zamín ke gaṛhoṉ meṉ áwára phirá kiye. 
HEB.11.39	Aur agarchi in sab ke haqq meṉ ímán ke sabab se achchhí gawáhí dí gayí, táham unheṉ waʻda kí húí chíz na milí; 
HEB.11.40	is liye ki Ḳhudá ne peshbíní karke hamáre liye koí bihtar chíz tajwíz kí thí, táki wuh hamáre bagair kámil na kiye jáeṉ.
HEB.12.1	Pas jab ki gawáhoṉ ká aisá baṛá bádal hameṉ ghere húe hai, to áo, ham bhí har ek bojh, aur us gunáh ko jo hameṉ ásání se uljhá letá hai dúr karke, us dauṛ meṉ sabr se dauṛeṉ, jo hameṉ darpesh hai; 
HEB.12.2	aur ímán ke bání aur kámil karnewále Yisúʻ ko takte raheṉ, jis ne us ḳhushí ke liye jo us kí nazaroṉ ke sámne thí, sharmindagí kí parwá na karke, salíb ká dukh sahá, aur Ḳhudá ke taḳht kí dahiní taraf já baiṭhá. 
HEB.12.3	Pas us ko gaur karo, jis ne apne haqq meṉ buráí karnewále gunahgároṉ kí is qadr muḳhálafat kí bardásht kí; táki tum bedil hokar himmat na háro. 
HEB.12.4	Tum ne gunáh se laṛne meṉ ab tak aisá muqábala nahíṉ kiyá, jis meṉ ḳhún bahá ho. 
HEB.12.5	Aur tum us nasíhat ko bhúl gaye, jo tumheṉ farzandoṉ kí tarah kí játí hai, ki
HEB.12.5	Ai mere beṭe, Ḳhudáwand kí tambíh ko náchiz na ján,
HEB.12.5	Aur jab wuh tujhe malámat kare, to bedil na ho;
HEB.12.6	Kyúṉki jis se Ḳhudáwand mahabbat rakhtá hai, use tambíh bhí kartá hai,
HEB.12.6	Aur jis ko beṭá baná letá hai, us ke koṛe bhí lagátá hai.
HEB.12.7	Tum jo kuchh dukh sahte ho wuh tumhárí tarbiyat ke liye hai. Ḳhudá farzand jánkar tumháre sáth sulúk kartá hai; wuh kaun sá beṭá hai, jise báp tambíh nahíṉ kartá? 
HEB.12.8	Aur agar tumheṉ wuh tambíh na kí gayí, jis meṉ sab sharík haiṉ, to tum harámzáde ṭhahre, na ki beṭe. 
HEB.12.9	ʻAláwa is ke, jab hamáre jismání báp hameṉ tambíh karte the, aur ham un kí taʻzím karte rahe, to kyá rúhoṉ ke Báp kí is se ziyáda tábiʻdárí na kareṉ, jis se ham zinda raheṉ? 
HEB.12.10	Wuh to thoṛe dinoṉ ke wáste apní samajh ke muwáfiq tambíh karte the, magar yih hamáre fáide ke liye kartá hai, táki ham bhí us kí pákízagí meṉ shámil ho jáeṉ. 
HEB.12.11	Aur biʼlfiʻl har qism kí tambíh ḳhushí ká nahíṉ, balki gam ká báʻis maʻlúm hotí hai: magar jo us ko sahte sahte puḳhta ho gaye haiṉ, un ko baʻd meṉ chain ke sáth rástbází ká phal baḳhshtí hai. 
HEB.12.12	Pas ḍhíle háthoṉ aur sust ghuṭnoṉ ko durust karo; 
HEB.12.13	aur apne páṉwoṉ ke liye sídhe ráste banáo, táki laṉgṛá beráh na ho, balki shifá páe.
HEB.12.14	Sab ke sáth mel miláp rakhne, aur us pákízagí ke tálib raho, jis ke bagair koí Ḳhudáwand ko na dekhegá. 
HEB.12.15	G̣aur se dekhte raho ki koí shaḳhs Ḳhudá ke fazl se mahrúm na rah jáe; aisá na ho ki koí kaṛwí jaṛ phúṭkar tumheṉ dukh de, aur us ke sabab se aksar log nápák ho jáeṉ; 
HEB.12.16	aur na koí harámkár yá ʻEsáú kí tarah bedín ho, jis ne ek waqt ke kháne ke ʻiwaz apne pahlauṭhe hone ká haqq bech ḍálá. 
HEB.12.17	Kyúṉki tum jánte ho ki is ke baʻd, jab us ne barakat ká wáris honá cháhá, to manzúr na húá, chunáṉchi us ko níyat kí tabdílí ká mauqaʻ na milá, go us ne áṉsú bahá bahákar us kí baṛí talásh kí.
HEB.12.18	Tum us paháṛ ke pás nahíṉ áe, jis ká chhúná mumkin thá, aur wuh ág se jaltá thá, aur us par kálí ghaṭá, aur táríkí, aur túfán, 
HEB.12.19	aur narsinge ká shor, aur kalám karnewále kí aisí áwáz thí, jis ke sunnewáloṉ ne darḳhwást kí, ki ham se âur kalám na kiyá jáe: 
HEB.12.20	kyúṉki wuh is hukm kí bardásht na kar sake, ki Agar koí jánwar bhí us paháṛ ko chhúe, to saṉgsár kiyá jáe; 
HEB.12.21	aur wuh nazzára aisá ḍarauná thá, ki Músá ne kahá; Maiṉ niháyat ḍartá aur káṉptá húṉ. 
HEB.12.22	Balki tum Siyyon ke paháṛ, aur zinda Ḳhudá ke shahr, yaʻní ásmání Yarúshalem ke pás, aur lákhoṉ firishtoṉ, 
HEB.12.23	aur un pahlauṭhoṉ kí ʻámm jamáʻat, yaʻní kalísiyá, jin ke nám ásmán par likhe haiṉ, aur sab ke munsif Ḳhudá, aur kámil kiye húe rástbázoṉ kí rúhoṉ, 
HEB.12.24	aur naye ʻahd ke darmiyání Yisúʻ, aur chhiṛkáo ke us ḳhún ke pás áe ho, jo Hábíl ke ḳhún kí nisbat bihtar báteṉ kahtá hai. 
HEB.12.25	Ḳhabardár, us kahnewále ká inkár na karná, kyúṉki jab wuh log zamín par hidáyat karnewále ká inkár karke na bach sake, to ham ásmán par ke hidáyat karnewále se muṉh moṛkar kyúṉkar bach sakeṉge? 
HEB.12.26	Us kí áwáz ne us waqt to zamín ko hilá diyá: magar ab us ne yih waʻda kiyá hai, ki Ek bár phir maiṉ faqat zamín hí ko nahíṉ, balki ásmán ko bhí hilá dúṉgá. 
HEB.12.27	Aur yih ʻibárat, ki Eḳ bár phir, is bát ko záhir kartí hai, ki jo chízeṉ hilá dí játí haiṉ maḳhlúq hone ke báʻis ṭal jáeṉgí, táki behilí chízeṉ qáim raheṉ. 
HEB.12.28	Pas ham wuh bádsháhat pákar jo hilne kí nahíṉ, us fazl ko háth se na deṉ, jis ke sabab se pasandída taur par Ḳhudá kí ʻibádat ḳhudátarsí aur ḳhauf ke sáth kareṉ. 
HEB.12.29	Kyúṉki hamárá Ḳhudá ḳhák kar denewálí ág hai.
HEB.13.1	Birádarána mahabbat qáim rahe. 
HEB.13.2	Musáfirparwarí se gáfil na raho: kyúṉki isí kí wajh se baʻz ne beḳhabarí meṉ firisht-oṉ kí mihmándárí kí hai. 
HEB.13.3	Qaidíoṉ ko is tarah yád rakkho, ki goyá tum un ke sáth qaid ho; aur jin ke sáth badsulúkí kí játí hai, un ko bhí yih samajhkar yád rakkho, ki ham bhí jism rakhte haiṉ. 
HEB.13.4	Biyáh karná sab meṉ ʻizzat kí bát samjhí jáe, aur bistar bedág rahe; is liye ki Ḳhudá harámkároṉ aur záníoṉ kí ʻadálat karegá. 
HEB.13.5	Rupaye kí mahabbat se ḳhálí raho; aur jo tumháre pás hai, usí par qanáʻat karo; kyúṉki us ne ḳhud kahá hai, ki Maiṉ tujh se hargiz dastbardár na húṉgá, aur kabhí tujhe na chhoṛúṉgá. 
HEB.13.6	Is wáste ham dilerí ke sáth kahte haiṉ, ki
HEB.13.6	Ḳhudáwand merá madadgár hai; maiṉ ḳhauf na karúṉgá:
HEB.13.6	Insán merá kyá karegá?
HEB.13.7	Jo tumháre peshwá the, aur jinhoṉ ne tumheṉ Ḳhudá ká kalám sunáyá, unheṉ yád rakkho; aur un kí zindagí ke anjám par gaur karke un jaise ímándár ho jáo. 
HEB.13.8	Yisúʻ Masíh kal, aur áj, balki abad tak yaksáṉ hai. 
HEB.13.9	Muḳhtalif aur begání taʻlímoṉ ke sabab se bhaṭakte na phiro: kyúṉki fazl se dil ká mazbút rahná bihtar hai; na un ḳhurákoṉ se, jin ke istiʻmál karnewáloṉ ne kuchh fáida na uṭháyá. 
HEB.13.10	Hamárí ek aisí qurbángáh hai, jis meṉ se ḳhaime kí ḳhídmat karnewáloṉ ko kháne ká iḳhtiyár nahíṉ. 
HEB.13.11	Kyúṉki jin jánwaroṉ ká ḳhún sardár káhin pák makán meṉ gunáh ke kaffáre ke wáste le játá hai, un ke jism ḳhaimagáh ke báhar jaláe játe haiṉ. 
HEB.13.12	Isí liye Yisúʻ ne bhí, ummat ko ḳhud apne ḳhún se pák karne ke liye, darwáze ke báhar dukh uṭháyá. 
HEB.13.13	Pas áo, us kí zillat ko apne úpar liye húe ḳhaimagáh se báhar us ke pás chaleṉ. 
HEB.13.14	Kyúṉki yaháṉ hamárá koí qáim rahnewálá shahr nahíṉ; balki ham ánewále shahr kí talásh meṉ haiṉ. 
HEB.13.15	Pas ham us ke wasíle se hamd kí qurbání, yaʻní un hoṉṭhoṉ ká phal, jo us ke nám ká iqrár karte haiṉ, Ḳhudá ke liye har waqt chaṛháyá kareṉ. 
HEB.13.16	Aur bhaláí aur saḳháwat karní na bhúlo, is liye ki Ḳhudá aisí qurbáníoṉ se ḳhush hotá hai. 
HEB.13.17	Apne peshwáoṉ ke farmánbardár aur tábiʻ raho, kyúṉki wuh tumhárí rúhoṉ ke fáide ke liye un kí tarah jágte rahte haiṉ, jinheṉ hisáb dená paṛegá; táki wuh ḳhushí se yih kám kareṉ, na ranj se: kyúṉki is súrat meṉ tumheṉ kuchh fáida nahíṉ.
HEB.13.18	Hamáre wáste duʻá karo; kyúṉki hameṉ yaqín hai, ki hamárá dil sáf hai, aur ham har bát meṉ nekí ke sáth zindagí guzární cháhte haiṉ. 
HEB.13.19	Maiṉ tumheṉ yih kám karne kí is liye âur bhí nasíhat kartá húṉ, ki maiṉ jald tumháre pás phir áne páúṉ.
HEB.13.20	Ab Ḳhudá itmínán ká chashma, jo bheṛoṉ ke baṛe charwáhe, yaʻní hamáre Ḳhudáwand Yisúʻ ko, abadí ʻahd ke ḳhún ke báʻis murdoṉ meṉ se zinda karke uṭhá láyá; 
HEB.13.21	tum ko har nek bát meṉ kámil kare, táki tum us kí marzí púrí karo, aur jo kuchh us ke nazdík pasandída hai Yisúʻ Masíh ke wasíle se ham meṉ paidá kare; jis kí tamjíd abaduʼl ábád hotí rahe. Ámín.
HEB.13.22	Ai bháiyo, maiṉ tum se iltimás kartá húṉ, ki is nasíhat ke kalám kí bardásht karo; kyúṉki maiṉ ne tumheṉ muḳhtasar taur par likhá hai. 
HEB.13.23	Tum ko wázih ho, ki hamárá bháí Tímuthiyus rihá ho gayá hai: agar wuh jald á gayá, to maiṉ us ke sáth tum se milúṉgá.
HEB.13.24	Apne sab peshwáoṉ aur sáre muqaddasoṉ se salám kaho. Itáliyawále tumheṉ salám kahte haiṉ.
HEB.13.25	Tum sab par fazl hotá rahe. Ámín.
JAS.1.1	Ḳhudá ke aur Ḳhudáwand Yisúʻ Masíh ke bande Yaʻqúb kí taraf se, un bárah qabíloṉ ko jo jábajá rahte haiṉ, salám pahuṉche.
JAS.1.2	Ai mere bháiyo, jab tum tarah tarah kí ázmáishoṉ meṉ paṛo, 
JAS.1.3	to is ko yih jánkar kamál ḳhushí kí bát samajhná, ki tumháre ímán kí ázmáish sabr paidá kartí hai. 
JAS.1.4	Aur sabr ko apná púrá kám karne do, táki tum púre aur kámil ho jáo, aur tum meṉ kisí bát kí kamí na rahe.
JAS.1.5	Lekin agar tum meṉ se kisí meṉ hikmat kí kamí ho, to Ḳhudá se máṉge, jo bagair malámat kiye sab ko faiyází ke sáth detá hai; us ko di jáegí. 
JAS.1.6	Magar ímán se máṉge, aur kuchh shakk na kare; kyúṉki shakk karnewálá samundar kí lahr kí mánind hotá hai, jo hawá se bahtí aur uchhaltí hai. 
JAS.1.7	Aisá ádmí yih na samjhe, ki mujhe Ḳhudáwand se kuchh milegá; 
JAS.1.8	wuh shaḳhs dodilá hai, aur apní sárí bátoṉ meṉ beqiyám.
JAS.1.9	Adná bháí apne aʻlá martabe par faḳhr kare: 
JAS.1.10	aur daulatmand apní adná hálat par: is liye ki ghás ke phúl kí tarah játá rahegá. 
JAS.1.11	Kyúṉki súraj nikalte hí saḳht dhúp paṛtí, aur ghás ko sukhá detí hai, aur us ká phúl gir játá hai, aur us kí ḳhúbsúratí játí rahtí hai; isí tarah daulatmand bhí apní ráh par chalte chalte ḳhák meṉ mil jáegá.
JAS.1.12	Mubárak wuh shaḳhs hai, jo ázmáish kí bardásht kartá hai: kyúṉki jab maqbúl ṭhahrá, to zindagí ká wuh táj hásil karegá, jis ká Ḳhudáwand ne apne mahabbat karnewáloṉ se waʻda kiyá hai. 
JAS.1.13	Jab koí ázmáyá jáe, to yih na kahe, ki merí ázmáish Ḳhudá kí taraf se hotí hai; kyúṉki na to Ḳhudá badí se ázmáyá já saktá hai, aur na wuh kisí ko ázmátá hai: 
JAS.1.14	háṉ, har shaḳhs apní hí ḳhwáhishoṉ meṉ khiṉchkar aur phaṉskar ázmáyá játá hai. 
JAS.1.15	Phir ḳhwáhish hámila hokar gunáh ko jantí hai; aur gunáh jab baṛh chuká to maut paidá kartá hai. 
JAS.1.16	Ai mere piyáre bháiyo, fareb na kháná. 
JAS.1.17	Har achchhí baḳhshish, aur har kámil inʻám úpar se hai, aur núroṉ ke Báp kí taraf se miltá hai, jis meṉ na koí tabdílí ho saktí hai, aur na gardish ke sabab us par sáya paṛtá hai. 
JAS.1.18	Us ne apní marzí se hameṉ kalám i haqq ke wasíle se paidá kiyá, táki us kí maḳhlúqát meṉ se ham ek tarah ke pahle phal hoṉ.
JAS.1.19	Ai mere piyáre bháiyo, yih bát tum jánte ho. Pas har ádmí sunne meṉ tez, aur bolne meṉ dhírá, aur gusse meṉ dhímá ho; 
JAS.1.20	kyúṉki insán ká gussa Ḳhudá kí rástbází ká kám nahíṉ kartá. 
JAS.1.21	Is liye sárí najásat, aur badí ke fuzle ko dúr karke, us kalám ko halímí se qubúl kar lo, jo dil meṉ boyá gayá, aur tumhárí rúhoṉ ko naját de saktá hai. 
JAS.1.22	Lekin kalám par ʻamal karnewále bano, na mahz sunnewále jo apne áp ko dhoká dete haiṉ. 
JAS.1.23	Kyúṉki jo koí kalám ká sunnewálá ho, aur us par ʻamal karnewálá na ho, wuh us shaḳhs kí mánind hai, jo apní qudratí súrat áíne meṉ dekhtá hai: 
JAS.1.24	is liye ki wuh apne áp ko dekhkar chalá játá, aur fauran bhúl játá hai ki maiṉ kaisá thá. 
JAS.1.25	Lekin jo shaḳhs ázádí kí kámil sharíʻat par gaur se nazar kartá rahtá hai, wuh apne kám meṉ is liye barakat páegá, ki sunkar bhúltá nahíṉ, balki ʻamal kartá hai. 
JAS.1.26	Agar koí apne áp ko díndár samjhe, aur apní zabán ko lagám na de, balki apne dil ko dhoká de, to us kí díndárí bátil hai. 
JAS.1.27	Hamáre Ḳhudá aur Báp ke nazdík ḳhális aur beʻaib díndárí yih hai, ki yatímoṉ aur bewa ʻauratoṉ kí musíbat ke waqt un kí ḳhabar leṉ, aur apne áp ko dunyá se bedág rakkheṉ.
JAS.2.1	Ai mere bháiyo, hamáre Ḳhudáwand Zuʼljalál Yisúʻ Masíh ká ímán tum meṉ tarafdárí ke sáth na ho. 
JAS.2.2	Kyúṉki agar ek shaḳhs to sone kí angúṭhí aur ʻumda poshák pahine húe tumhárí jamáʻat meṉ áe, aur ek garíb ádmí maile kuchaile kapṛe pahine húe áe; 
JAS.2.3	aur tum us ʻumda poshákwále ká liház karke kaho, ki Tú yaháṉ achchhí jagah baiṭh; aur us garíb shaḳhs se kaho, ki Tú waháṉ khaṛá rah, yá mere páṉwoṉ kí chaukí ke pás baiṭh; 
JAS.2.4	to kyá tum ne ápas meṉ tarafdárí na kí, aur badníyat munsif na bane? 
JAS.2.5	Ai mere piyáre bháiyo, suno; kyá Ḳhudá ne is jahán ke garíboṉ ko ímán meṉ daulatmand, aur us bádsháhat ká wáris hone ke liye barguzída nahíṉ kiyá, jis ká us ne apne mahabbat karnewáloṉ se waʻda kiyá hai? 
JAS.2.6	Lekin tum ne garíb ádmí kí beʻizzatí kí. Kyá daulatmand tum par zulm nahíṉ karte, aur wuhí tumheṉ ʻadálatoṉ meṉ ghasíṭkar nahíṉ le játe? 
JAS.2.7	Kyá wuh us buzurg nám par kufr nahíṉ bakte, jis se tum námzad ho? 
JAS.2.8	Táham, agar tum is nawishte ke mutábiq, ki Apne paṛausí se apní mánind mahabbat rakh, us bádsháhí sharíʻat ko púrá karte ho, to achchhá karte ho: 
JAS.2.9	lekin agar tum tarafdárí karte ho, to gunáh karte ho; aur sharíʻat tum ko qusúrwár ṭhahrátí hai. 
JAS.2.10	Kyúṉki jis ne sárí sharíʻat par ʻamal kiyá, aur ek hí bát meṉ ḳhatá kí, wuh sárí bátoṉ meṉ qusúrwár ṭhahrá. 
JAS.2.11	Is liye ki jis ne yih kahá, ki Ziná na kar, usí ne yih bhí kahá, ki Ḳhún na kar. Pas agar tú ne ziná to na kiyá, magar ḳhún kiyá, taubhí tú sharíʻat ká ʻudúl karnewálá ṭhahrá. 
JAS.2.12	Tum un logoṉ kí tarah kalám bhí karo aur kám bhí karo, jin ká ázádí kí sharíʻat ke muwáfiq insáf hogá. 
JAS.2.13	Kyúṉki jis ne rahm nahíṉ kiyá, us ká insáf bagair rahm ke hogá. Rahm insáf par gálib átá hai.
JAS.2.14	Ai mere bháiyo, agar koí kahe, ki Maiṉ ímándár húṉ, magar ʻamal na kartá ho, to kyá fáida? Kyá aisá ímán use naját de saktá hai? 
JAS.2.15	Agar koí bháí yá bahin naṉgí ho, aur un ko rozána roṭí kí kamí ho, 
JAS.2.16	aur tum meṉ se koí un se kahe, ki Salámatí ke sáth jáo, garm aur ser raho; magar jo chízeṉ tan ke liye darkár haiṉ, wuh unheṉ na de, to kyá fáida? 
JAS.2.17	Isí tarah ímán bhí, agar us ke sáth aʻmál na hoṉ, to apní zát se murda hai. 
JAS.2.18	Balki koí kah saktá hai, ki Tú to ímándár hai, aur maiṉ ʻamal karnewálá húṉ: tú apná ímán bagair aʻmál ke to mujhe dikhá; aur maiṉ apná ímán aʻmál se tujhe dikháúṉgá. 
JAS.2.19	Tú is bát par ímán rakhtá hai, ki Ḳhudá ek hi hai; ḳhair, achchhá kartá hai: shayátin bhí ímán rakhte, aur thartharáte haiṉ. 
JAS.2.20	Magar, ai nikamme ádmi, kyá tú yih bhí nahíṉ jántá, ki ímán bagair aʻmál ke bekár hai? 
JAS.2.21	Jab hamáre báp Ibráhím ne apne beṭe Izháq ko qurbángáh par qurbán kiyá, to kyá wuh aʻmál se rástbáz na ṭhahrá? 
JAS.2.22	Pas tú ne dekh liyá ki ímán ne us ke aʻmál ke sáth milkar asar kiyá, aur aʻmál se ímán kámil húá; 
JAS.2.23	aur yih nawishta púrá húá, ki Ibráhím Ḳhudá par ímán láyá, aur yih us ke liye rástbázi giná gayá, aur wuh Ḳhudá ká dost kahláyá. 
JAS.2.24	Pas tum ne dekh liyá, ki insán sirf ímán hí se nahíṉ, balki aʻmál se rástbáz ṭhahrtá hai. 
JAS.2.25	Isí tarah Ráháb fáhisha bhí, jab us ne qásidoṉ ko apne ghar meṉ utárá, aur dúsrí ráh se ruḳhsat kiyá, to kyá aʻmál se rástbáz na ṭhahrí? 
JAS.2.26	G̣araz, jaise badan bagair rúh ke inurda hai, waise hi ímán bhí bagair aʻmál ke murda hai.
JAS.3.1	Ai mere bháiyo, tum meṉ se bahut se ustád na baneṉ, kyúṉki jánte ho, ki ham jo ustád haiṉ ziyáda sazá páeṉge; 
JAS.3.2	is liye ki ham sab ke sab aksar ḳhatá karte haiṉ. Kámil shaḳhs wuh hai, jo bátoṉ meṉ ḳhatá na kare; wuh sáre badan ko bhí qábú meṉ rakh saktá hai. 
JAS.3.3	Jab ham, apne qábú meṉ karne ke liye, ghoṛoṉ ke muṉh meṉ lagám de dete haiṉ, to un ke sáre badan ko bhí ghumá sakte haiṉ. 
JAS.3.4	Dekho, jaház bhí, agarchi baṛe baṛe hote haiṉ, aur tez hawáoṉ se chaláe játe haiṉ, táham ek niháyat chhoṭí sí patwár ke zaríʻe se máṉjhí
JAS.3.5	Isí tarah zabán bhí ek chhoṭá sá ʻuzw hai, aur baṛí sheḳhí mártí hai. Dekho, thoṛí sí ág se kitne baṛe jangal meṉ ág lag játí hai. 
JAS.3.6	Zabán bhí ek ág hai; zabán hamáre aʻzá meṉ sharárat ká ek ʻálam hai, aur sáre jism ko dág lagátí hai, aur dáira e dunyá ko ág lagá detí hai, aur jahannam kí ág se jaltí rahtí hai. 
JAS.3.7	Kyúṉki har qism ke chaupáe, aur parand, aur kíṛe makauṛe, aur daryáí jánwar to insán ke qábú meṉ á sakte haiṉ, aur áe bhí haiṉ: 
JAS.3.8	magar zabán ko koí ádmí qábú meṉ nahíṉ kar saktá; wuh ek balá hai, jo kabhí ruktí hí nahíṉ; zahr i qátil se bharí húí hai. 
JAS.3.9	Isí se ham Ḳhudáwand aur Báp kí hamd karte haiṉ; aur isí se ádmíoṉ ko, jo Ḳhudá kí súrat par paidá húe haiṉ, badduʻá dete haiṉ. 
JAS.3.10	Ek hí muṉh se mubárakbád aur badduʻá nikaltí hai. Ai mere bháiyo, aisá na honá cháhiye. 
JAS.3.11	Kyá chashme ke ek hí muṉh se míṭhá aur khárí pání nikaltá hai? 
JAS.3.12	Ai mere bháiyo, kyá anjír ke daraḳht meṉ zaitún, aur angúr meṉ anjír paidá ho sakte haiṉ? Isí tarah khárí chashme se míṭhá pání nahíṉ nikal saktá.
JAS.3.13	Tum meṉ dáná aur samajhdár kaun hai? jo aisá ho, wuh apne kámoṉ ko nek chál chalan ke wasíle se us hilm ke sáth záhir kare jo hikmat se paidá hotá hai. 
JAS.3.14	Lekin agar tum apne dil meṉ saḳht hasad aur tafriqe rakhte ho, to haqq ke ḳhiláf na sheḳhí máro, na jhúṭh bolo. 
JAS.3.15	Yih hikmat wuh nahíṉ, jo úpar se utartí hai, balki dunyawí, aur nafsání, aur shaitání hai. 
JAS.3.16	Is liye ki jaháṉ hasad aur tafriqa hotá hai, waháṉ fasád aur har tarah ká burá kám bhí hotá hai. 
JAS.3.17	Magar jo hikmat úpar se átí hai, awwal to wuh pák hotí hai, phir milansár, halím, aur tarbiyatpizír, rahm aur achchhe phaloṉ se ladí húí, betarafdár, aur beriyá hotí hai. 
JAS.3.18	Aur sulh karánewáloṉ ke liye rástbází ká phal sulh ke sáth boyá játá hai.
JAS.4.1	Tum meṉ laṛáiyáṉ aur jhagṛe kaháṉ se á gaye? Kyá un ḳhwáhishoṉ se nahíṉ, jo tumháre aʻzá meṉ fasád kartí haiṉ? 
JAS.4.2	Tum ḳhwáhish karte ho, aur tumheṉ miltá nahíṉ: ḳhún aur hasad karte ho, aur kuchh hásil nahíṉ kar sakte; tum jhagaṛte aur laṛte ho; tumheṉ is liye nahíṉ miltá, ki máṉgte nahíṉ; 
JAS.4.3	tum máṉgte ho, aur páte nahíṉ, is liye ki burí níyat se máṉgte ho, táki apní ʻaish o ʻishrat meṉ ḳharch karo. 
JAS.4.4	Ai ziná karnewáliyo, kyá tumheṉ nahíṉ maʻlúm, ki dunyá se dostí rakhní Ḳhudá se dushmaní karní hai? Pas jo koí dunyá ká dost banná cháhtá hai, wuh apne áp ko Ḳhudá ká dushman banátá hai. 
JAS.4.5	Kyá tum yih samajhte ho, ki kitáb i muqaddas befáida kahtí hai? Jis rúh ko us ne hamáre andar basáyá hai, kyá wuh aisí árzú kartí hai, jis ká anjám hasad ho? 
JAS.4.6	Wuh to ziyáda taufíq baḳhshtá hai. Isí liye yih áyá hai, ki Ḳhudá magrúroṉ ká muqábala kartá hai, magar firotanoṉ ko taufíq baḳhshtá hai. 
JAS.4.7	Pas Ḳhudá ke tábiʻ ho jáo; aur Iblís ká muqábala karo, to wuh tum se bhág jáegá. 
JAS.4.8	Ḳhudá ke nazdík jáo, to wuh tumháre nazdík áegá. Ai gunahgáro, apne háthoṉ ko sáf karo; aur ai dodilo, apne diloṉ ko pák karo. 
JAS.4.9	Afsos aur mátam karo, aur roo: tumhárí haṉsí mátam se badal jáe, aur tumhárí ḳhushí udásí se. 
JAS.4.10	Ḳhudáwand ke sámne firotaní karo, wuh tumheṉ sarbaland karegá.
JAS.4.11	Ai bháiyo, ek dúsre kí badgoí na kare. Jo apne bháí kí badgoí kartá, yá bháí par ilzám lagátá hai, wuh sharíʻat kí badgoí kartá, aur sharíʻat par ilzám lagátá hai; aur agar tú sharíʻat par ilzám lagátá hai, to sharíʻat par ʻamal karnewálá nahíṉ, balki us par hákim ṭhahrá. 
JAS.4.12	Sharíʻat ká denewálá aur hákim to ek hí hai, jo bacháne aur halák karne par qádir hai; tú kaun hai, jo apne paṛausí par ilzám lagátá hai?
JAS.4.13	Tum jo yih kahte ho, ki Ham áj yá kal fuláṉ shahr meṉ jákar waháṉ ek baras ṭhahreṉge, aur saudá-garí karke nafaʻ uṭháeṉge; 
JAS.4.14	aur yih jánte nahíṉ ki kal kyá hogá; zará suno to. Tumhárí zindagí chíz hí kyá hai? Buḳhárát ká sá hál hai; abhí nazar áe, abhí gáib ho gaye. 
JAS.4.15	Bajáe is ke tumheṉ yih kahná cháhiye, ki Agar Ḳhudáwand cháhe, to ham zinda bhí raheṉge, aur yih yá wuh kám bhí kareṉge. 
JAS.4.16	Magar ab tum apní sheḳhíoṉ par faḳhr karte ho; aisá sab faḳhr burá hai. 
JAS.4.17	Pas jo koí bhaláí karní jántá hai, aur nahíṉ kartá, us ke liye yih gunáh hai.
JAS.5.1	Ai daulatmando, zará suno to; tum apní musíbatoṉ par jo ánewálí haiṉ roo aur wáwailá karo. 
JAS.5.2	Tumhárá mál bigaṛ gayá, aur tumhárí poshákoṉ ko kíṛá khá gayá. 
JAS.5.3	Tumháre sone cháṉdí ko zang lag gayá; aur, wuh zang tum par gawáhí degá, aur ág kí tarah; tumhárá gosht kháegá. Tum ne aḳhír zamáne meṉ ḳhazána jamaʻ kiyá hai. 
JAS.5.4	Dekho, jin mazdúroṉ ne tumháre khet káṭe, un kí wuh mazdúrí jo tum ne dagá karke rakh chhoṛí, chillátí hai, aur fasl káṭne-wáloṉ kí faryád Rabbuʼl afwáj ke kánoṉ tak pahuṉch gayí hai. 
JAS.5.5	Tum ne zamín par ʻaish o ʻishrat kí, aur maze uṛáe; tum ne apne diloṉ ko zabh ke din moṭá táza kiyá. 
JAS.5.6	Tum ne rástbáz shaḳhs ko qusúrwár ṭhahráyá aur qatl kiyá; wuh tumhárá muqábala nahíṉ kartá.
JAS.5.7	Pas, ai bháiyo, Ḳhudáwand kí ámad tak sabr karo. Dekho, kisán zamín kí qímatí paidáwár ke intizár meṉ pahle aur pichhle meṉh ke barasne tak sabr kartá rahtá hai. 
JAS.5.8	Tum bhí sabr karo, aur apne diloṉ ko mazbút rakkho; kyúṉki Ḳhudáwand kí ámad qaríb hai. 
JAS.5.9	Ai bháiyo, ek dúsre kí shikáyat na karo, táki tum sazá na páo: dekho, munsif darwáze par khaṛá hai. 
JAS.5.10	Ai bháiyo, jin nabíoṉ ne Ḳhudáwand ke nám se kalám kiyá, un ko dukh uṭháne, aur sabr karne ká namúna samjho. 
JAS.5.11	Dekho, sabr kamewáloṉ ko ham mubárak kahte haíṉ: tum ne Aiyúb ke sabr ká hál to suná hí hai, aur Ḳhudáwand kí taraf se jo is ká anjám húá, use bhí maʻlúm kar liyá, jis se Ḳhudáwand ká bahut tars aur rahm záhir hotá hai.
JAS.5.12	Magar, ai mere bháiyo, sab se baṛhkar yih hai, ki qasam na kháo; na ásmán kí, na zamín kí, na kisí âur chíz kí, balki háṉ kí jagah háṉ karo, aur nahíṉ kí jagah nahíṉ, táki sazá ke láiq na ṭhahro.
JAS.5.13	Agar tum meṉ koí musíbatzada ho, to duʻá máṉge. Agar ḳhush ho, to hamd ke gít gáe. 
JAS.5.14	Agar tum meṉ koí bímár ho, to kalísiyá ke buzurgoṉ ko buláe, aur wuh Ḳhudáwand ke nám se us ko tel malkar, us ke liye duʻá máṉgeṉ; 
JAS.5.15	jo duʻá ímán ke sáth hogí, us ke báʻis bímár bach jáegá, aur Ḳhudáwand use uṭhá khaṛá karegá, aur agar us ne gunáh kiye hoṉ, to un kí bhí muʻáfí ho jáegí. 
JAS.5.16	Pas tum ápas meṉ ek dúsre se apne apne gunáhoṉ ká iqrár karo; aur ek dúsre ke liye duʻá máṉgo, táki shifá páo. Rástbáz kí duʻá ke asar se bahut kuchh ho saktá hai. 
JAS.5.17	Eliyyáh hamárá hamtabíʻat insán thá; us ne baṛe josh se duʻá kí, ki meṉh na barse; chunáṉchi sáṛhe tín baras tak zamín par meṉh na barsá. 
JAS.5.18	Phir us ne duʻá kí, to ásmán se pání barsá, aur zamín meṉ paidáwár húí.
JAS.5.19	Ai mere bháiyo, agar tum meṉ koí ráh i haqq se gumráh ho jáe, aur koí us ko pher láe, 
JAS.5.20	to wuh yih ján le, ki jo koí kisí gunahgár ko us kí gumráhí se pher láegá, wuh ek ján ko maut se bacháegá, aur bahut se gunáhoṉ par parda ḍálegá.
1PE.1.1	Patras kí taraf se, jo Yisúʻ Masíh ká rasúl hai, un musáfiroṉ ke nám jo Puntus, Galatiya, Kappadukiya, A′siya aur Bithuniya meṉ jábajá rahte haiṉ, 
1PE.1.2	aur Ḳhudá Báp ke ʻilm i sábiq ke mu-wáfiq, Rúh ke pák karne se, farmánbardár hone aur Yisúʻ Masíh ká ḳhún chhiṛke jáne ke liye barguzída húe haiṉ. Fazl aur itmínán tumheṉ ziyáda hásil hotá rahe.
1PE.1.3	Hamáre Ḳhudáwand Yisúʻ Masíh ke Ḳhudá aur Báp kí hamd ho, jis ne Yisúʻ Masíh ke murdoṉ meṉ se jí uṭhne ke báʻis apní baṛí rahmat se hameṉ zinda ummed ke liye naye sire se paidá kiyá, 
1PE.1.4	táki ek gairfání, aur bedág, aur lázawál mírás ko hásil kareṉ; 
1PE.1.5	wuh tumháre wáste, jo Ḳhudá kí qudrat se ímán ke wasíle us naját ke liye, jo áḳhirí waqt meṉ záhir hone ko taiyár hai, hifázat kiye játe ho, ásmán par mahfúz hai. 
1PE.1.6	Is ke sabab tum ḳhushí manáte ho, agarchi ab chand roz ke liye zarúrat kí wajh se, tarah tarah kí ázmáishoṉ ke sabab gamzada ho; 
1PE.1.7	aur yih is liye hai, ki tumhárá ázmáyá húá ímán, jo ág se ázmáe húe fání sone se bhí bahut hí beshqímat hai, Yisúʻ Masíh ke zuhúr ke waqt taʻríf aur jalál aur ʻizzat ká báʻis ṭhahre: 
1PE.1.8	us se tum bedekhe mahabbat rakhte ho, aur agarchi is waqt us ko nahíṉ dekhte, táham us par ímán lákar aisí ḳhushí manáte ho, jo bayán se báhar aur jalál se bharí hai; 
1PE.1.9	aur apne ímán ká maqsad, yaʻní rúhoṉ kí naját, hásil karte ho. 
1PE.1.10	Isí naját kí bábat un nabíoṉ ne baṛí talásh aur tahqíq kí, jinhoṉ ne us fazl ke báre meṉ jo tum par hone ko thá, nubuwwat kí. 
1PE.1.11	Unhoṉ ne is bát kí tahqíq kí, ki Masíh kí Rúh, jo un meṉ thí, aur peshtar se Masíh ke dukhoṉ kí, aur un ke baʻd ke jalál kí gawáhí detí thí, wuh kaun se aur kaise waqt kí taraf ishára kartí thí. 
1PE.1.12	Un par yih záhir kiyá gayá, ki wuh na apní, balki tumhárí ḳhidmat ke liye yih báteṉ kahá karte the, jin kí ḳhabar ab tum ko un kí maʻrifat milí, jinhoṉ ne Rúhuʼl Quds ke wasíle jo ásmán par se bhejá gayá, tum ko ḳhushḳhabarí dí; aur firishte bhí in bátoṉ par gaur se nazar karne ke mushtáq haiṉ.
1PE.1.13	Is wáste apní ʻaql kí kamar báṉdhkar, aur hoshyár hokar, us fazl kí kámil ummed rakkho, jo Yisúʻ Masíh ke zuhúr ke waqt tum par honewálá hai; 
1PE.1.14	aur farmánbardár farzand hokar apní jahálat ke zamáne kí purání ḳhwáhishoṉ ke tábiʻ na bano; 
1PE.1.15	balki jis tarah tumhárá bulánewálá pák hai, usí tarah tum bhí apne sáre chál chalan meṉ pák bano; 
1PE.1.16	kyúṉki likhá hai, ki Pák ho, is liye ki maiṉ pák húṉ. 
1PE.1.17	Aur jab ki tum Báp kahkar us se duʻá máṉgte ho, jo har ek ke kám ke muwáfiq bagair tarafdárí ke insáf kartá hai, to apní musáfirat ká zamána ḳhauf ke sáth guzáro: 
1PE.1.18	kyúṉki tum jánte ho, ki tumhárá nikammá chál chalan jo bápdádá se chalá átá thá, us se tumhárí ḳhalásí fání chízoṉ, yaʻní sone chándí ke zaríʻe se nahíṉ húí; 
1PE.1.19	balki ek beʻaib aur bedág barre, yaʻní Masíh ke beshqímat khún se; 
1PE.1.20	us ká ʻilm to biná e ʻálam ke peshtar se thá, magar zuhúr aḳhír zamáne meṉ tumhárí ḳhátir húá, 
1PE.1.21	ki us ke wasíle se Ḳhudá par ímán láe ho, jis ne us ko murdoṉ meṉ se jiláyá, aur jalál baḳhshá, táki tumhárá ímán aur ummed Ḳhudá par ho. 
1PE.1.22	Chúṉki tum ne haqq kí tábiʻdárí se apne diloṉ ko pák kiyá hai, jis se bháiyoṉ kí beriyá mahabbat paidá húí, is liye dil o ján se ápas meṉ bahut mahabbat rakkho; 
1PE.1.23	kyúṉki tum fání tuḳhm se nahíṉ, balki gairfání se, Ḳhudá ke kalám ke wasíle, jo zinda aur qáim hai, naye sire se paidá húe ho. 
1PE.1.24	Chunáṉchi
1PE.1.24	Har bashar ghás kí mánind hai,
1PE.1.24	Aur us kí sárí shán o shaukat ghás ke phúl kí mánind:
1PE.1.24	Ghás to súkh játí hai, aur phúl gir játá hai;
1PE.1.25	Lekin Ḳhudáwand ká kalám abad tak qáim rahegá.
1PE.1.25	Yih wuhí ḳhushḳhabarí ká kalám hai, jo tumheṉ sunáyá gayá thá.
1PE.2.1	Pas har tarah kí badḳhwáhí, aur sáre fareb, aur riyákárí, aur hasad, aur har tarah kí badgoí ko dúr karke, 
1PE.2.2	nauzád bachchoṉ kí mánind ḳhális rúhání dúdh ke mushtáq raho, táki us ke zaríʻe se naját hásil karne ke liye baṛhte jáo; 
1PE.2.3	agar tum ne Ḳhudáwand ke mihrbán hone ká maza chakkhá hai: 
1PE.2.4	us ke, yaʻní ádmíoṉ ke radd kiye húe, par Ḳhudá ke chune húe aur qímatí zinda patthar ke pás ákar, 
1PE.2.5	tum bhí zinda pattharoṉ kí tarah rúhání ghar bante játe ho, táki káhinoṉ ká muqaddas firqa bankar, aisí rúhání qurbáníáṉ chaṛháo, jo Yisúʻ Masíh ke wasíle se Ḳhudá ke nazdík maqbúl hotí haiṉ. 
1PE.2.6	Chunáṉchi kitáb i muqaddas meṉ áyá hai, ki
1PE.2.6	Dekho, maiṉ Siyyon meṉ kone ke sire ká chuná húá aur qímatí patthar rakhtá húṉ:
1PE.2.6	Jo us par ímán láegá, hargiz sharminda na hogá.
1PE.2.7	Pas tum ímán lánewáloṉ ke liye to wuh qímatí hai: magar ímán na lánewáloṉ ke liye
1PE.2.7	Jis patthar ko miʻmároṉ ne radd kiyá,
1PE.2.7	Wuhí kone ke sire ká patthar ho gayá;
1PE.2.8	aur,
1PE.2.8	Ṭhes lagne ká patthar, aur ṭhokar kháne kí chaṭán húá;
1PE.2.8	kyúṉki wuh náfarmán hokar kalám se ṭhokar kháte haiṉ: aur isí ke liye muqarrar bhí húe the. 
1PE.2.9	Lekin tum ek barguzída nasl, sháhí káhinoṉ ká firqa, muqaddas qaum, aur aisí ummat ho, jo Ḳhudá kí ḳháss milkíyat hai, táki us kí ḳhúbíáṉ záhir karo, jis ne tumheṉ táríkí se apní ʻajíb raushní meṉ buláyá hai: 
1PE.2.10	pahle tum koí ummat na the, magar ab Ḳhudá kí ummat ho: tum par rahmat na húí thí, magar ab tum par rahmat húí.
1PE.2.11	Ai piyáro, maiṉ tumhárí minnat kartá húṉ, kí tum apne áp ko pardesí aur musáfir jánkar un jismání ḳhwáhishoṉ se parhez karo, jo rúh se laṛáí rakhtí haiṉ: 
1PE.2.12	aur gairqáúmoṉ meṉ apná chál chalan nek rakkho; táki jín bátoṉ meṉ wuh tumheṉ badkár jánkar tumhárí badgoí karte haiṉ, tumháre nek kámoṉ ko dekhke, unhí ke sabab muláhize ke din Ḳhudá kí baṛái kareṉ.
1PE.2.13	Ḳhudáwand kí ḳhátir insán ke har ék intizám ke tábiʻ raho: bádsháh ke, is liye ki wuh sab se buzurg hai; 
1PE.2.14	aur hákimoṉ ke, is liye kí wuh badkároṉ kí sazá aur nekokároṉ kí taʻríf ke liye us ke bheje húe haiṉ; 
1PE.2.15	kyúṉki Ḳhudá kí yih marzí hai, kí tum nekí karke nádán ádmíoṉ kí jahálat kí bátoṉ ko band kar do: 
1PE.2.16	aur apne áp ko ázád jáno; magar ís ázádí ko badí ká parda na banáo, balki apne áp ko Ḳhudá ká banda jáno. 
1PE.2.17	Sab kí ʻizzat karo. Birádarí se mahabbat rakkho. Ḳhudá se ḍaro. Bádsháh kí ʻizzat karo.
1PE.2.18	Ai naukaro, baṛe ḳhauf se apne málikoṉ ke tábiʻ raho; na sirf nekoṉ aur halímoṉ hí ke, balkí badmizájoṉ ke bhí. 
1PE.2.19	Kyúṉki agar koí Ḳhudá ke ḳhayál se, beinsáfí ke báʻis dukh uṭhákar, taklífoṉ kí bardásht kare, to yih pasandída hai. 
1PE.2.20	Is liye ki agar tum ne gunáh karke mukke kháe, aur sabr kiyá, to kaun sá faḳhr hai? háṉ, agar nekí karke dukh páte, aur sabr karte ho, to yih Ḳhudá ke nazdík pasandída hai. 
1PE.2.21	Aur tum isí ke liye buláe gaye ho: kyúṉki Masíh bhí tumháre wáste dukh uṭhákar tumheṉ ek namúna de gayá hai, táki us ke naqsh i qadam par chalo. 
1PE.2.22	Na us ne gunáh kiyá, aur na us ke muṉh se koí makr kí bát niklí: 
1PE.2.23	na wuh gáliyáṉ khákar gálí detá thá; aur na dukh pákar kisí ko dhamkátá thá; balki apne áp ko sachche ínsáf karnewále ke supurd kartá thá: 
1PE.2.24	wuh áp hamáre gunáhoṉ ko apne badan par liye húe salíb par chaṛh gayá, táki ham gunáhoṉ ke iʻtibár se markar rástbází ke iʻtibár se jíeṉ; aur usí ke már kháne se tum ne shifá páí. 
1PE.2.25	Kyúṉki pahle tum bheṛoṉ kí tarah bhaṭakte phirte the; magar ab apní rúhoṉ ke Gallabán aur Nigahbán ke pás phir á gaye ho.
1PE.3.1	Ai bíwiyo, tum bhí apne apne shauhar ke tábiʻ raho; 
1PE.3.2	is liye ki agar baʻz un meṉ se kalám ko na mánte hoṉ, taubhí tumháre pákíza chál chalan aur ḳhauf ko dekhkar, bagair kalám ke apní apni bíwí ke chál chalan se Ḳhudá kí taraf khiṉch jáeṉ. 
1PE.3.3	Aur tumhárá siṉgár záhirí na ho; yaʻní sir gúṉdhná, aur sone ke zewar, aur tarah tarah ke kapṛe pahinná; 
1PE.3.4	balki tumhárí bátiní aur poshída insáníyat, hilm aur mizáj kí gurbat kí gairfání áráish se árásta rahe; kyúṉki Ḳhudá ke nazdík is kí baṛí qadr hai. 
1PE.3.5	Aur agle zamáne meṉ bhí Ḳhudá par ummed rakhnewálí muqaddas ʻaurateṉ apne áp ko isí tarah saṉwártí, aur apne apne shauhar ke tábiʻ rahtí thíṉ: 
1PE.3.6	chunáṉchi Sáráh Ibráhím ke hukm meṉ rahtí, aur use ḳhudáwand kahtí thí; tum bhí agar nekí karo, aur kisí ḍaráwe se na ḍaro, to us ki beṭiyáṉ húíṉ.
1PE.3.7	Ai shauharo, tum bhí bíwiyoṉ ke sáth ʻaqlmandí se basar karo, aur ʻaurat ko názuk zarf jánkar us kí ʻizzat karo, aur yúṉ samjho ki ham donoṉ zindagí kí niʻmat ke wáris haiṉ, táki tumhárí duʻáeṉ ruk na jáeṉ.
1PE.3.8	G̣araz, sab ke sab yakdil aur hamdard raho; birádarána mahabbat rakkho; narmdil aur firotan bano; 
1PE.3.9	badí ke ʻiwaz badí na karo; aur gálí ke badle gálí na do; balki is ke baraʻks barakat cháho; kyúṉki tum barakat ke wáris hone ke liye buláe gaye ho. 
1PE.3.10	Chunáṉchi
1PE.3.10	Jo koí zindagí se ḳhush honá,
1PE.3.10	Aur achchhe din dekhná cháhe,
1PE.3.10	Wuh zabán ko badí se,
1PE.3.10	Aur hoṉṭhoṉ ko makr kí bát kahne se báz rakkhe:
1PE.3.11	Badí se kanára kare, aur nekí ko ʻamal meṉ láe;
1PE.3.11	Sulh ká tálib ho, aur us kí koshish meṉ rahé.
1PE.3.12	Kyúṉki Ḳhudáwand kí nazar rástbázoṉ kí taraf hai,
1PE.3.12	Aur us ke kán un kí duʻá par lage haiṉ:
1PE.3.12	Magar badkár Ḳhudáwand kí nigáh meṉ haiṉ.
1PE.3.13	Agar tum nekí karne meṉ sargarm ho, to tum se badí karnewálá kaun hai? 
1PE.3.14	Aur agar rástbází kí ḳhátir dukh saho bhí, to tum mubárak ho: na un ke ḍaráne se ḍaro, aur na ghabráo; 
1PE.3.15	balki Masíh ko Ḳhudáwand jánkar apne diloṉ meṉ muqaddas samjho, aur jo koí tum se tumhárí ummed kí wajh daryáft kare, us ke jawáb dene ke liye har waqt mustaʻidd raho, magar hilm aur ḳhauf ke sáth; 
1PE.3.16	aur níyat bhí nek rakkho, táki jin bátoṉ meṉ tumhárí badgoí hotí hai, un hí meṉ wuh log sharminda hoṉ, jo tumháre Masíhí nek chál chalan par laʻn taʻn karte haiṉ. 
1PE.3.17	Kyúṉki agar Ḳhudá kí yihí marzí ho, kí tum nekí karne ke sabab dukh uṭháo, to yih badí karne ke sabab dukh uṭháne se bihtar hai. 
1PE.3.18	Is liye ki Masíh ne bhí, yaʻní rástbáz ne nárástoṉ ke liye, gunáhoṉ ke báʻis ek bár dukh uṭháyá, táki ham ko Ḳhudá ke pás pahuṉcháe; wuh jism ke iʻtibár se to márá gayá, lekin rúh ke iʻtibár se zinda kiyá gayá; 
1PE.3.19	isí meṉ us ne jákar un qaidí rúhoṉ meṉ manádí kí, 
1PE.3.20	jo us agle zamáne meṉ náfarmán thíṉ, jab Ḳhudá Núh ke waqt meṉ tahammul karke ṭhahrá rahá thá, aur wuh kishtí taiyár ho rahí thí, jis par sawár hokar thoṛe se ádmí, yaʻní áṭh jáneṉ, pání ke wasíle se bachíṉ: 
1PE.3.21	aur usí pání ká mushábih bhí, yaʻní baptisma, Yisúʻ Masíh ke jí uṭhne ke wasíle se, ab tumheṉ bachátá hai; us se jism kí najásat ká dúr karná murád nahíṉ, balki ḳhális níyat se Ḳhudá ká tálib honá murád hai; 
1PE.3.22	wuh ásmán par jákar Ḳhudá kí dahiní taraf baiṭhá hai; aur firishte aur iḳhtiyárát aur qudrateṉ us ke tábiʻ kí gayí haiṉ.
1PE.4.1	Pas jab ki Masíh ne jism ke iʻtibár se dukh uṭháyá, to tum bhí aisá hí mizáj iḳhtiyár karke hathyárband bano; kyúṉki jis ne jism ke iʻtibár se dukh uṭháyá, us ne gunáh se farágat páí, 
1PE.4.2	táki áyanda ko apní báqí jismání zindagí ádmíoṉ kí ḳhwáhishoṉ ke mutábiq na guzáre, balki Ḳhudá kí marzí ke mutábiq. 
1PE.4.3	Is wáste ki gairqaumoṉ kí marzí ke muwáfiq kám karne, aur shahwatparastí, burí ḳhwáhishoṉ, maiḳhwáríoṉ, náchrang, nashebázíoṉ, aur makrúh butparastíoṉ meṉ jis qadr ham ne pahle waqt guzárá, wuhí bahut hai: 
1PE.4.4	is par wuh taʻajjub karte haiṉ, ki tum usí saḳht badchalní tak un ká sáth nahíṉ dete, aur laʻn taʻn karte haiṉ. 
1PE.4.5	Unheṉ usí ko hisáb dená paṛegá, jo zindoṉ aur murdoṉ ká insáf karne ko taiyár hai. 
1PE.4.6	Kyúṉki murdoṉ ko bhí ḳhushḳhabarí isí liye sunáí gayí thí, ki jism ke liház se to ádmíoṉ ke mutábiq un ká insáf ho, lekin rúh ke liház se Ḳhudá ke mutábiq zinda raheṉ.
1PE.4.7	Sab chízoṉ ká ḳhátima jald honewálá hai; pas hoshyár raho aur duʻá máṉgne ke liye taiyár. 
1PE.4.8	Sab se baṛhkar yih hai, ki ápas meṉ baṛí mahabbat rakkho, kyúṉki mahabbat bahut se gunáhoṉ par parda ḍál detí hai. 
1PE.4.9	Bagair buṛbuṛáe ápas meṉ musáfirparwarí karo: 
1PE.4.10	jin ko jis jis qadr niʻmat milí hai, wuh use Ḳhudá kí muḳhtalif niʻmatoṉ ke achchhe muḳhtároṉ kí tarah ek dúsre kí ḳhidmat meṉ sarf kareṉ; 
1PE.4.11	agar koí kuchh kahe, to aisá kahe ki goyá Ḳhudá ká kalám hai; agar koí ḳhidmat kare, to us táqat ke mutábiq kare, jo Ḳhudá de; táki sab bátoṉ meṉ Yisúʻ Masíh ke wasíle Ḳhudá ká jalál záhir ho: jalál aur saltanat abaduʼl ábád usí kí hai. A′mín.
1PE.4.12	Ai piyáro, jo musíbat kí ág tumhárí ázmáish ke liye tum meṉ bhaṛkí hai, yih samajhkar us se taʻajjub na karo, ki yih ek anokhí bát ham par wáqiʻ húí hai: 
1PE.4.13	balki Masíh ke dukhoṉ meṉ jyúṉ jyúṉ sharík ho, ḳhushí karo; táki us ke jalál ke zuhúr ke waqt bhí niháyat ḳhush o ḳhurram ho. 
1PE.4.14	Agar Masíh ke nám ke sabab tumheṉ malámat kí játí hai, to tum mubárak ho; kyúṉki jalál ká Rúh, yaʻní Ḳhudá ká Rúh, tum par sáya kartá haí. 
1PE.4.15	Tum meṉ se koí shaḳhs ḳhúní, yá chor, yá badkár, yá auroṉ ke kám meṉ dastandáz hokar dukh na páe: 
1PE.4.16	lekin agar Masíhí hone ke báʻis koí shaḳhs dukh páe, to sharmáe nahíṉ, balki is nám ke sabab se Ḳhudá ki baṛáí kare. 
1PE.4.17	Kyúṉki wuh waqt á pahuṉchá hai, ki Ḳhudá ke ghar se ʻadálát shurúʻ ho, aur jab ham hí se shurúʻ hogí, to un ká kyá anjám hogá, jo Ḳhudá kí ḳhushḳhabarí ko nahíṉ mánte? 
1PE.4.18	Aur jab rástbáz hí mushkil se naját páegá, to bedín aur gunahgár ká kyá ṭhikáná? 
1PE.4.19	Pas jo Ḳhudá kí marzí ke muwáfiq dukh páte haiṉ, wuh nekí karke apní jánoṉ ko wafádár Ḳháliq ke supurd kareṉ.
1PE.5.1	Tum meṉ jo buzurg haiṉ, maiṉ un kí tarah buzurg, aur Masíh ke dukhoṉ ká gawáh, aur záhir honewále jalál meṉ sharík bhí hokar, un ko yih nasíhat kartá húṉ, 
1PE.5.2	ki Ḳhudá ke us galle kí gallabání karo jo tum meṉ hai; láchárí se nigahbání na karo, balki Ḳhudá kí marzí ke muwáfiq ḳhushí se; aur nájáiz nafaʻ ke liye nahíṉ, balki dilí shauq se; 
1PE.5.3	aur jo log tumháre supurd haiṉ, un par hukúmat na jatáo, balki galle ke liye namúna bano; 
1PE.5.4	aur jab sardár Gallabán záhir hogá, to tum ko jalál ká aisá sihrá milegá, jo muijháne ká nahíṉ. 
1PE.5.5	Ai jawáno, tum bhí buzurgoṉ ke tábiʻ raho. Balki sab ke sab ek dúsre kí ḳhidmat ke liye firotaní se kamarbasta raho; is liye ki Ḳhudá magrúroṉ ká muqábala kartá hai, magar firotanoṉ ko taufíq baḳhshtá hai. 
1PE.5.6	Pas Ḳhudá ke qawí háth ke níche firotaní se raho, táki wuh tumheṉ waqt par sarbaland kare; 
1PE.5.7	aur apní sarí fikr usí par ḍál do, kyúṉki us ko tumhárá ḳhayál hai. 
1PE.5.8	Tum hoshyár aur bedár raho: tumhárá muḳhálif Iblís garajnewále sher i babar kí tarah ḍhúṉḍhtá phirtá hai, ki kis ko pháṛ kháe: 
1PE.5.9	tum ímán meṉ mazbút hokar, aur yih jánkar us ká muqábala karo, ki tumháre bháí jo dunyá meṉ haiṉ, aise hí dukh bhar rahe haiṉ.
1PE.5.10	Ab Ḳhudá, jo har tarah ke fazl ká chashma hai, jís ne tum ko Masíh meṉ apne abadí jalál ke líye buláyá, tumháre thoṛí muddat tak dukh uṭháne ke baʻd, áp hí tumheṉ kámil, aur qáim, aur mazbút karegá. 
1PE.5.11	Abaduʼl ábád usí kí saltanat rahe. A′mín.
1PE.5.12	Maiṉ ne Silwánus kí maʻrifat, jo merí dánist meṉ diyánatdár bháí hai, muḳhtasar taur par likhkar, tumheṉ nasíhat kí, aur yih gawáhí dí, ki Ḳhudá ká sachchá fazl yihí hai: isí par qáim raho. 
1PE.5.13	Jo Bábil meṉ trumhárí tarah barguzída hai, wuh, aur merá beṭá Marqus tumheṉ salám kahte haiṉ. 
1PE.5.14	Mahabbat se bosa le lekar ápas meṉ salám karo.
1PE.5.14	Tum jitne shaḳhs Masíh meṉ ho, sab ko itmínán hásil hotá rahe.
2PE.1.1	Shamaʻún Patras kí taraf se, jo Yisúʻ Masíh ká banda aur rasúl hai, un logoṉ ke nám jinhoṉ ne hamáre Ḳhudá aur Munjí Yisúʻ Masíh kí rástbází ke sabab hamárá sá qímatí ímán páyá hai. 
2PE.1.2	Ḳhudá, aur hamáre Ḳhudáwand Yisúʻ kí pahchán ke sabab fazl aur itmínán tumheṉ ziyáda hotá rahe; 
2PE.1.3	kyúṉki us kí iláhí qudrat ne wuh sab chízeṉ jo zindagí aur díndári se mutaʻalliq haiṉ, hameṉ us ki pahchán ke wasíle se ʻináyat kiṉ, jis ne ham ko apne ḳháss jalál aur nekí ke zaríʻe se buláyá; 
2PE.1.4	jin ke báʻis us ne ham se qímatí aur niháyat baṛe waʻde kiye, táki un ke wasíle se tum us ḳharábí se chhúṭkar, jo dunyá meṉ burí ḳhwáhish ke sabab se hai, zát i iláhí meṉ sharík ho jáo. 
2PE.1.5	Pas isí báʻis tum apní taraf se kamál koshish karke, apne ímán par nekí, aur nekí par maʻrifat, 
2PE.1.6	aur maʻrifat par parhezgárí, aur parhezgárí par sabr, aur sabr par díndárí, 
2PE.1.7	aur díndárí par birádarána ulfat, aur birádarána ulfat par mahabbat baṛháo. 
2PE.1.8	Kyúṉki agar yih báteṉ tum meṉ maujúd hoṉ, aur ziyáda bhí hotí jáeṉ, to tum ko hamáre Ḳhudáwand Yisúʻ Masíh ke pahchánne meṉ bekár aur bephal na hone deṉgí. 
2PE.1.9	Aur jis meṉ yih báteṉ na hoṉ, wuh andhá hai, aur kotáhnazar, aur apne pahle gunáhoṉ ke dhoe jáne ko bhúle baiṭhá hai. 
2PE.1.10	Pas, ai bháiyo, apne buláwe aur barguzídagí ko sábit karne kí ziyáda koshish karo: kyúṉki agar aisá karoge, to kabhí ṭhokar na kháoge: 
2PE.1.11	balki is se tum hamáre Ḳhudáwand aur Munjí Yisúʻ Masíh kí abadí bádsháhat meṉ baṛí ʻizzat ke sáth dáḳhil kiye jáoge.
2PE.1.12	Is liye maiṉ tumheṉ yih báteṉ yád diláne ko hamesha mustaʻidd rahúṉgá; agarchi tum un se wáqif aur us haqq bát par qáim ho, jo tumheṉ hásil hai. 
2PE.1.13	Aur jab tak maiṉ is ḳhaime meṉ húṉ, tumheṉ yád dilá dilákar ubhárná apne úpar wájib samajhtá húṉ; 
2PE.1.14	kyúṉki hamáre Ḳhudáwand Yisúʻ Masíh ke batáne ke muwáfiq mujhe maʻlúm hai, ki mere ḳhaime ke giráe jáne ká waqt jald ánewálá hai. 
2PE.1.15	Pas maiṉ aisí koshish karúṉgá, ki mere intiqál ke baʻd tum in bátoṉ ko hamesha yád rakh sako. 
2PE.1.16	Kyúṉki jab ham ne tumheṉ apne Ḳhudáwand Yisúʻ Masíh kí qudrat aur ámad se wáqif kiyá thá, to dagábází kí ghaṛí húí kahániyoṉ kí pairawí nahíṉ kí thí, balki ḳhud us kí ʻazmat ko dekhá thá. 
2PE.1.17	Ki us ne Ḳhudá Báp se us waqt ʻizzat aur jalál páyá, jab us afzal jalál meṉ se use yih áwáz áí, ki Yih merá piyárá Beṭá hai, jis se maiṉ ḳhush húṉ: 
2PE.1.18	aur jab ham us ke sáth muqaddas paháṛ par the, to ásmán se yihí áwáz átí suní. 
2PE.1.19	Aur hamáre pás nabíoṉ ká wuh kalám hai, jo ziyáda muʻtabar ṭhahrá; aur tum achchhá karte ho, jo yih samajhkar us par gaur karte ho, ki wuh ek chirág hai, jo andherí jagah meṉ raushní baḳhshtá hai, jab tak pau na phaṭe, aur subh ká sitára tumháre diloṉ meṉ na chamke: 
2PE.1.20	aur pahle yih ján lo, ki kitáb i muqaddas kí kisí nubuwwat kí bát kí táwíl kisí ke zátí iḳhtiyár par mauqúf nahíṉ. 
2PE.1.21	Kyúṉki nubuwwat kí koí bát ádmí kí ḳhwáhish se kabhí nahíṉ húí, balki ádmí Rúhuʼl Quds kí tahrík ke sabab Ḳhudá kí taraf se bolte the.
2PE.2.1	Aur jis tarah us ummat meṉ jhúṭhe nabí bhí the, isí tarah tum meṉ bhí jhúṭhe ustád hoṉge, jo poshída taur par halák karnewálí bidʻateṉ nikáleṉge, aur us Málik ká inkár kareṉge, jis ne unheṉ mol liyá thá, aur apne áp ko jald halákat meṉ ḍáleṉge. 
2PE.2.2	Aur bahutere un kí shahwatparastí kí pairawí kareṉge; jin ke sabab se ráh i haqq kí badnámí hogí. 
2PE.2.3	Aur wuh lálach se báteṉ banákar, tum ko apne nafaʻ ká sabab ṭhahráeṉge: aur jo qadím se un kí sazá ká hukm ho chuká hai, us ke áne meṉ kuchh der nahíṉ, aur un kí halákat sotí nahíṉ. 
2PE.2.4	Kyúṉki jab Ḳhudá ne gunáh karnewále firishtoṉ ko na chhoṛá, balki jahannam meṉ bhejkar tárík gároṉ meṉ ḍál diyá, táki ʻadálat ke din tak hirásat meṉ raheṉ; 
2PE.2.5	aur na pahlí dunyá ko chhoṛá, balki bedín dunyá par túfán bhejkar rástbází ke manádí karnewále Núh ko, maʻ âur sát ádmíoṉ ke bachá liyá; 
2PE.2.6	aur Sadom aur ʻAmoráh ke shahroṉ ko ḳhák i siyáh kar diyá, aur unheṉ halákat kí sazá dí, aur áyanda zamáne ke bedínoṉ ke liye já e ʻibrat baná diyá; 
2PE.2.7	aur rástbáz Lút ko, jo bedínoṉ ke nápák chál chalan se diqq
2PE.2.8	(chunáṉchi wuh rástbáz un meṉ rahkar, aur un ke besharaʻ kámoṉ ko dekh dekhkar, aur sun sunkar, goyá har roz apne sachche dil ko shikanje meṉ kheṉchtá thá
2PE.2.9	to Ḳhudáwand díndároṉ ko ázmáish se nikál lená, aur badkároṉ ko ʻadálat ke din tak sazá meṉ rakhná jántá hai; 
2PE.2.10	ḳhusúsan un ko jo nápák ḳhwáhishoṉ se jism kí pairawí karte haiṉ, aur hukúmat ko náchíz jánte haiṉ. Wuh gustáḳh, aur ḳhudráe haiṉ, aur ʻizzatdároṉ par laʻn taʻn karne se nahíṉ ḍarte: 
2PE.2.11	báwujúde ki firishte, jo táqat aur qudrat meṉ un se baṛe haiṉ. Ḳhudáwand ke sámne un par laʻn taʻn ke sáth nálish nahíṉ karte. 
2PE.2.12	Lekin yih log beʻaql jánwaroṉ kí mánind haiṉ, jo pakṛe jáne aur halák hone ke liye haiwán i mutlaq paidá húe haiṉ; jín bátoṉ se náwáqif haiṉ, un ke báre meṉ auroṉ par laʻn taʻn karte haiṉ; apní ḳharábí meṉ ḳhud ḳharáb kiye jáeṉge; 
2PE.2.13	dúsroṉ ke burá karne ke badle inhíṉ ká burá hogá. In ko din diháṛe ʻai-yáshí karne meṉ maza átá hai; yih dág aur ʻaib haiṉ; jab tumháre sáth kháte píte haiṉ, to apní taraf se mahabbat kí ziyáfat karke ʻaish o ʻishrat karte haiṉ; 
2PE.2.14	un kí áṉkheṉ, jin meṉ zinákár ʻaurateṉ basí húí haiṉ, gunáh se ruk nahíṉ saktíṉ; wuh beqayám diloṉ ko phaṉsáte haiṉ; un ká dil lálach ká mushtáq hai; wuh laʻnat kí aulád haiṉ; 
2PE.2.15	wuh sídhí ráh chhoṛkar gumráh ho gaye haiṉ, aur Baʻor ke beṭe Bilʻám kí ráh par ho liye haiṉ, jis ne nárástí kí mazdúrí ko ʻazíz jáná; 
2PE.2.16	magar apne qusúr par yih malámat uṭháí, ki ek bezabán gadhí ne ádmí kí tarah bolkar, is nabí ko díwánagí se báz rakkhá. 
2PE.2.17	Wuh andhe kúe haiṉ, aur aise kuhar, jise áṉdhí uṛátí hai; un ke liye behadd táríkí dharí hai. 
2PE.2.18	Wuh ghamanḍ kí behúda báteṉ bak bakkar, shahwatparastí ke zaríʻe se un logoṉ ko jismání ḳhwáhishoṉ meṉ phaṉsáte haiṉ, jo gumráhoṉ meṉ se níkal hí rahe haiṉ; 
2PE.2.19	wuh un se to ázádí ká waʻda karte haiṉ, aur áp ḳharábí ke gulám bane húe haiṉ; kyúṉki jo shaḳhs jis se maglúb hai, wuh us ká gulám hai. 
2PE.2.20	Aur jab wuh Ḳhudáwand aur Munjí Yisúʻ Masíh kí pahchán ke sabab dunyá kí álúdagíoṉ se chhúṭkar, phir un meṉ phaṉse, aur un se maglúb húe, to un ká pichhlá hál pahle se bhí badtar húá. 
2PE.2.21	Kyúṉki rástbází kí ráh ká na jánná un ke liye is se bihtar hotá, ki use jánkar us pák hukm se phir játe, jo unheṉ sauṉpá gayá thá. 
2PE.2.22	Un par yih sachchí masal sádiq átí hai, ki Kuttá apní qai ki taraf rujúʻ kartá hai, aur nahláí húí súarní daldal meṉ loṭne kí taraf.
2PE.3.1	Ai ʻazízo, ab maiṉ tumheṉ yih dúsrá ḳhatt likhtá húṉ; aur yáddihání ke taur par donoṉ ḳhattoṉ se tumháre sáf diloṉ ko ubhártá húṉ; 
2PE.3.2	ki tum un bátoṉ ko jo pák nabíoṉ ne peshtar kahíṉ, aur Ḳhudáwand aur Munjí ke us hukm ko yád rakkho, jo tumháre rasúloṉ kí maʻrifat áyá thá: 
2PE.3.3	aur yih pahle ján lo, ki aḳhír dinoṉ meṉ aise haṉsí ṭhaṭṭhá karnewále áeṉge, jo apní ḳhwáhishoṉ ke muwáfiq chaleṉge, 
2PE.3.4	aur kaheṉge, ki Us ke áne ká waʻda kaháṉ gayá? kyúṉki jab se bápdádá soe haiṉ, us waqt se ab tak sab kuchh waisá hí hai, jaisá ḳhilqat ke shurúʻ se thá. 
2PE.3.5	Wuh to ján bújhkar yih bhúl gaye ki Ḳhudá ke kalám ke zaríʻe se ásmán qadím se maujúd haiṉ, aur zamín pání meṉ se baní, aur pání meṉ qáim hai; 
2PE.3.6	inhíṉ ke zaríʻe se us zamáne kí dunyá ḍúbkar halák húí. 
2PE.3.7	Magar is waqt ke ásmán aur zamín usí kalám ke zaríʻe se is liye rakkhe haiṉ ki jaláe jáeṉ, aur wuh bedín ádmíoṉ kí ʻadálat aur halákat ke din tak mahfúz raheṉge.
2PE.3.8	Ai ʻazízo, yih ḳháss bát tum par poshída na rahe, ki Ḳhudáwand ke nazdík ek din hazár baras ke barábar hai, aur hazár baras ek din ke barábar. 
2PE.3.9	Ḳhudáwand apne waʻde meṉ der nahíṉ kartá, jaisí der baʻz log samajhte haiṉ; balki tumháre báre meṉ tahammul kartá hai, is liye ki kisí kí halákat nahíṉ cháhtá, balki yih cháhtá hai, ki sab kí tauba tak naubat pahuṉche. 
2PE.3.10	Lekin Ḳhudáwand ká din chor kí tarah á jáegá; us din ásmán baṛe shor gul ke sáth barbád ho jáeṉge, aur ʻanásir harárat kí shiddat se pighal jáeṉge, aur zamín aur us par ke kám jal jáeṉge. 
2PE.3.11	Jab yih sab chízeṉ is tarah pighalnewálí haiṉ, to tumheṉ pák chál chalan aur díndárí meṉ kaisá kuchh honá cháhiye, 
2PE.3.12	aur Ḳhudá ke us din ke áne ká kaisá kuchh muntazir aur mushtáq rahná cháhiye, jis ke báʻis ásmán ág se pighal jáeṉge, aur ʻanásir harárat kí shiddat se gal jáeṉge. 
2PE.3.13	Lekin us ke waʻde ke muwáfiq ham naye ásmán aur nayí zamín ká intizár karte haiṉ, jin meṉ rástbází basí rahegí.
2PE.3.14	Pas, ai ʻazízo, chúṉki tum in bátoṉ ke muntazir ho, is liye us ke sámne itmínán kí hálat men bedág aur beʻaib nikalne kí koshish karo; 
2PE.3.15	aur hamáre Ḳhudáwand ke tahammul ko naját samjho; chunáṉchi hamáre piyáre bháí Paulus ne bhí us hikmat ke muwáfiq jo use ʻináyat húí, tumheṉ yihí likhá hai; 
2PE.3.16	aur apne sáre ḳhattoṉ meṉ in bátoṉ ká zikr kiyá hai; jin meṉ baʻz báteṉ aisí haiṉ, jin ká samajhná mushkil hai, aur jáhil aur beqiyám log un ke maʻnoṉ ko bhí, âur sahífoṉ kí tarah kheṉch tánkar, apne liye halákat paidá karte haiṉ. 
2PE.3.17	Pas, ai ʻazízo, chúṉki tum pahle se ágáh ho, is liye hoshyár raho, táki bedínoṉ kí gumráhí kí taraf khiṉchkar apní mazbútí ko chhoṛ na do; 
2PE.3.18	balki hamáre Ḳhudáwand aur Munjí Yisúʻ Masíh ke fazl aur pahchán meṉ baṛhte jáo. Usí kí tamjíd ab bhí ho, aur abad tak hotí rahe. A′mín.
1JN.1.1	Us zindagí ke Kalám kí bábat jo ibtidá se thá, aur jise ham ne suná, aur apní áṉkhoṉ se dekhá, balki gaur se dekhá, aur apne háthoṉ se chhúá; 
1JN.1.2	(yih zindagí záhir húí, aur ham ne use dekhá, aur us kí gawáhí dete haiṉ, aur isí hamesha kí zindagí kí tumheṉ ḳhabar dete haiṉ jo Báp ke sáth thí, aur ham par záhir húí); 
1JN.1.3	jo kuchh ham ne dekhá aur suná hai, tumheṉ bhí us kí ḳhabar dete haiṉ, táki tum bhí hamáre sharík ho: aur hámárí shirákat Báp ke sáth, aur us ke Beṭe Yísúʻ Masíh ke sáth hai. 
1JN.1.4	Aur yih báteṉ ham is liye likhte haiṉ ki hamárí ḳhushí púrí ho jáe.
1JN.1.5	Us se sunkar jo paigám ham tumheṉ dete haiṉ, wuh yih hai, ki Ḳhudá núr hai, aur us meṉ zará bhí táríkí nahíṉ. 
1JN.1.6	Agar ham kaheṉ, ki hamárí us ke sáth shirákat hai, aur phir táríkí meṉ chaleṉ, to ham jhúṭhe haiṉ, aur haqq par ʻamal nahíṉ karte; 
1JN.1.7	lekin agar ham núr meṉ chaleṉ, jis tarah ki wuh núr meṉ hai, to hamárí ápas meṉ shirákat hai, aur us ke Beṭe Yisúʻ ká ḳhún hameṉ tamám gunáh se pák kartá haí. 
1JN.1.8	Agar ham kaheṉ, ki ham begunáh haiṉ, to apne áp ko fareb dete haiṉ, aur ham meṉ sach-cháí nahíṉ. 
1JN.1.9	Agar apne gunáhoṉ ká íqrár kareṉ, to wuh hamáre gunáhoṉ ke muʻáf karne, aur hameṉ sárí nárástí se pák karne meṉ sachchá aur ʻádilhaí. 
1JN.1.10	Agar kaheṉ, ki ham ne gunáh nahíṉ kiyá, to use jhúṭhá ṭhahráte haiṉ, aur us ká kalám ham meṉ nahíṉ hai.
1JN.2.1	Ai mere bachcho, yih báteṉ maiṉ tumheṉ is liye likhtá húṉ ki tum gunáh na karo. Aur agar koí gunáh kare, to Báp ke pás hamárá ek Madadgár maujúd hai, yaʻní Yisúʻ Masíh rástbáz; 
1JN.2.2	aur wuhí hamáre gunáhoṉ ká kaffára hai, aur na sirf hamáre hí gunáhoṉ ká, balki tamám dunyá ke gunáhoṉ ká bhí. 
1JN.2.3	Agar ham us ke hukmoṉ par ʻamal kareṉge, to is se hameṉ maʻlúm hogá, ki ham use ján gaye haiṉ. 
1JN.2.4	Jo koí yih kahtá hai, ki Maiṉ use ján gayá húṉ, aur us ke hukmoṉ par ʻamal nahíṉ kartá, wuh jhúṭhá hai, aur us meṉ sachcháí nahíṉ; 
1JN.2.5	háṉ, jo koí us ke kalám par ʻamal kare, us meṉ yaqínan Ḳhudá kí mahabbat kámil ho gayí hai. Hameṉ isí se maʻlúm hotá hai, ki ham us meṉ haiṉ: 
1JN.2.6	jo koí yih kahtá hai, ki maiṉ us meṉ qáim húṉ, to cháhiye ki yih bhí usí tarah chale, jis tarah wuh chaltá thá.
1JN.2.7	Ai ʻazízo, maiṉ tumheṉ koí nayá hukm nahíṉ likhtá, balki wuhí puráná hukm, jo shurúʻ se tumheṉ milá hai: yih puráná hukm wuhí kalám hai, jo tum ne suná hai. 
1JN.2.8	Phir tumheṉ ek nayá hukm likhtá húṉ, aur yih bát us par aur tum par sádiq átí hai; kyúṉki táríkí miṭtí játí hai, aur haqíqí núr chamakná shurúʻ ho gayá hai. 
1JN.2.9	Jo koí yih kahtá hai, ki maiṉ núr meṉ húṉ, aur apne bháí se ʻadáwat rakhtá hai, wuh abhí tak táríkí hí meṉ hai. 
1JN.2.10	Jo koí apne bháí se mahabbat rakhtá hai, wuh núr meṉ rahtá hai, aur ṭhokar nahíṉ kháne ká. 
1JN.2.11	Lekin jo apne bháí se ʻadáwat rakhtá hai, wuh táríkí meṉ hai, aur táríkí hí meṉ chaltá hai, aur yih nahíṉ jántá ki kaháṉ játá hai; kyúṉki táríkí ne us kí áṉkheṉ andhí kar dí haiṉ.
1JN.2.12	Ai bachcho, maiṉ tumheṉ is liye likhtá húṉ ki us ke nám se tumháre gunáh muʻáf húe. 
1JN.2.13	Ai buzurgo, maiṉ tumheṉ is liye likhtá húṉ ki jo ibtidá se hai, use tum ján gaye ho. Ai jawáno, maiṉ tumheṉ is liye likhtá húṉ ki tum us sharír par gálib á gaye ho. Ai laṛko, maiṉ ne tumheṉ is liye likhá hai ki tum Báp ko ján gaye ho. 
1JN.2.14	Ai buzurgo, maiṉ ne tumheṉ is liye likhá hai ki jo ibtidá se hai us ko tum ján gaye ho. Ai jawáno, maiṉ ne tumheṉ is liye likhá hai ki tum mazbút ho, aur Ḳhudá ká kalám tum meṉ qáim rahtá hai, aur tum us sharír par gálib á gaye ho. 
1JN.2.15	Na dunyá se mahabbat rakkho, na un chízoṉ se jo dunyá meṉ haiṉ. Jo koí dunyá se mahabbat rakhtá hai, us meṉ Báp kí mahabbat nahíṉ. 
1JN.2.16	Kyúṉki jo kuchh dunyá meṉ hai, yaʻní jism kí ḳhwáhish, aur áṉkhoṉ kí ḳhwáhish, aur zindagí kí sheḳhí, wuh Báp kí taraf se nahíṉ, balki dunyá kí taraf se hai. 
1JN.2.17	Dunyá aur us kí ḳhwáhish donoṉ miṭtí játí haiṉ, lekin jo Ḳhudá kí marzí par chaltá hai, wuh abad tak qáim rahegá.
1JN.2.18	Ai laṛko, yih aḳhír waqt hai; aur jaisá tum ne suná hai ki muḳhálif i Masíh ánewálá hai, us ke muwáfiq ab bhí bahut se muḳhálif i Masíh paidá ho gaye haiṉ; is se ham jánte haiṉ, ki yih aḳhír waqt hai. 
1JN.2.19	Wuh nikle to ham hí meṉ se, magar ham meṉ se the nahíṉ; is liye ki agar ham meṉ se hote, to hamáre sáth rahte; lekin nikal is liye gaye ki yih záhir ho, ki wuh sab ham meṉ se nahíṉ haiṉ. 
1JN.2.20	Aur tumhárá to us Quddús kí taraf se masah kiyá gayá hai, aur tum sab kuchh jánte ho. 
1JN.2.21	Maiṉ ne tumheṉ is liye nahíṉ likhá ki tum sach-cháí ko nahiṉ jánte, balki is liye ki tum use jánte ho, aur is liye ki koí jhúṭh sachcháí kí taraf se nahín hai. 
1JN.2.22	Kaun jhúṭhá hai siwá us ke jo Yisúʻ ke Masíh hone ká inkár kartá hai? Muḳhálif i Masíh wuhí hai jo Báp aur Beṭe ká inkár kartá hai. 
1JN.2.23	Jo koí Beṭe ká inkár kartá hai, us ke pás Báp bhí nahíṉ; jo Beṭe ká iqrár kartá hai, us ke pás Báp bhí hai. 
1JN.2.24	Jo tum ne shurúʻ se suná hai, wuhí tum meṉ qáim rahe. Jo tum ne shurúʻ se suná hai, agar wuh tum meṉ qáim rahe, to tum bhí Beṭe aur Báp meṉ qáim rahoge. 
1JN.2.25	Aur jis ká us ne ham se waʻda kiyá, wuh hamesha kí zindagí hai. 
1JN.2.26	Maiṉ ne yih báteṉ tumheṉ un kí bábat likhí haiṉ, jo tumheṉ fareb dete haiṉ. 
1JN.2.27	Aur tumhárá wuh masah jo us kí taraf se kiyá gayá, tum meṉ qáim rahtá hai, aur tum is ke muhtáj nahíṉ, ki koí tumheṉ sikháe; balki jis tarah wuh masah jo us kí taraf se kiyá gayá, tumheṉ sab báteṉ sikhátá hai, aur sachchá hai, aur jhúṭhá nahíṉ, aur jis tarah us ne tumheṉ sikháyá, usí tarah tum us meṉ qáim rahte ho. 
1JN.2.28	G̣araz, ai bachcho, us meṉ qáim raho; táki jab wuh záhir ho, to hameṉ dilerí ho, aur ham us ke áne par us ke sámne sharminda na hoṉ. 
1JN.2.29	Agar tum jánte ho ki wuh rástbáz hai, to yih bhí jánte ho ki jo koí rástbází ke kám kartá hai, wuh us se paidá húá hai.
1JN.3.1	Dekho, Báp ne ham se kaisi mahabbat ki hai, ki ham Ḳhudá ke farzand kahláe; aur ham haiṉ bhí. Dunyá hameṉ is liye nahíṉ jántí, ki us ne use bhí nahíṉ jáná. 
1JN.3.2	ʻAzízo, ham is waqt Ḳhudá ke farzand haiṉ; aur abhí tak yih záhir nahíṉ húá ki ham kyá kuchh hoṉge. Itná jánte haiṉ ki jab wuh záhir hogá, to ham bhí us kí mánind hoṉge; kyúṉki us ko waisá hí dekheṉge, jaisá wuh hai. 
1JN.3.3	Aur jo koí us se yih ummed rakhtá hai, apne áp ko waisá hí pák kartá hai, jaisá wuh pák hai. 
1JN.3.4	To koí gunáh kartá hai, wuh sharaʻ kí muḳhálafat kartá hai; aur gunáh sharaʻ kí muḳhálafat hí hai. 
1JN.3.5	Aur tum jánte ho ki wuh is liye záhir húá thá, ki gunáh-oṉ ko uṭhá le jáe; aur us kí zát meṉ gunáh nahíṉ. 
1JN.3.6	Jo koí us meṉ qáim rahtá hai, wuh gunáh nahiṉ kartá: jo koí gunáh kartá hai, na us ne use dekhá hai, aur na jáná hai. 
1JN.3.7	Ai bachcho, kisí ke fareb meṉ na áná: jo rástbází ke kám kartá hai, wuhí us kí tarah rástbáz hai. 
1JN.3.8	Jo shaḳhs gunáh kartá hai, wuh Iblís se hai; kyúṉki Iblís shurúʻ hí se gunáh kartá rahá hai. Ḳhudá ká Beṭá isí liye záhir húá thá, ki Iblís ke kámoṉ ko miṭáe. 
1JN.3.9	Jo koí Ḳhudá se paidá húá hai, wuh gunáh nahíṉ kartá; kyúṉki us ká tuḳhm us meṉ baná rahtá hai: balki wuh gunáh kar hí nahíṉ saktá, kyúṉki Ḳhudá se paidá húá hai. 
1JN.3.10	Isí se Ḳhudá ke farzand, aur Iblís ke farzand záhir hote haiṉ: jo koí rástbází ke kám nahíṉ kartá, wuh Ḳhudá se nahíṉ, aur wuh bhí nahíṉ jo apne bháí se mahabbat nahíṉ rakhtá. 
1JN.3.11	Kyúṉki jo paigám tum ne shurúʻ se suná, wuh yih hai, ki ham ek dúsre se mahabbat rakkheṉ; 
1JN.3.12	aur Qayin kí mánind na baneṉ, jo us sharír se thá, aur jis ne apne bháí ko qatl kiyá. Aur us ne kis wáste use qatl kiyá? Is wáste ki us ke kám bure the, aur us ke bháí ke kám rástí ke the.
1JN.3.13	Ai bháiyo, agar dunyá tum se ʻadáwat kartí hai, to taʻajjub na karo. 
1JN.3.14	Ham jánte haiṉ ki maut se nikalkar zindagí meṉ dáḳhil ho gaye, kyúṉki ham bháiyoṉ se mahabbat rakhte haiṉ. Jo mahabbat nahíṉ rakhtá, wuh maut kí hálat meṉ rahtá hai. 
1JN.3.15	Jo koí apne bháí se ʻadáwat rakhtá hai, wuh ḳhúní hai: aur tum jánte ho, ki kisí ḳhúní meṉ hamesha kí zindagí maujúd nahíṉ rahtí. 
1JN.3.16	Ham ne mahabbat ko isí se jáná hai, ki us ne hamáre wáste apní ján de dí: aur ham par bhí bháiyoṉ ke wáste ján dení farz hai. 
1JN.3.17	Jis kisí ke pás dunyá ká mál ho, aur wuh apne bháí ko muhtáj dekhkar rahm karne meṉ dareg kare, to us meṉ Ḳhudá kí mahabbat kyúṉkar qáim rah saktí hai? 
1JN.3.18	Ai bachcho, ham kalám aur zabán hí se nahíṉ, balki kám aur sachcháí ke zaríʻe se bhí mahabbat kareṉ. 
1JN.3.19	Is se ham jáneṉge ki haqq ke haiṉ, aur jis bát meṉ hamárá dil hameṉ ilzám degá, us ke báre meṉ ham us ke huzúr apní diljamʻí kareṉge; 
1JN.3.20	kyúṉki Ḳhudá hamáre dil se baṛá hai, aur sab kuchh jántá hai. 
1JN.3.21	Ai ʻazízo, jab hamárá dil hameṉ ilzám nahíṉ detá, to hameṉ Ḳhudá ke sámne dilerí ho játí hai; 
1JN.3.22	aur jo kuchh ham máṉgte haiṉ, wuh hameṉ us kí taraf se miltá hai; kyúṉki ham us ke hukmoṉ par ʻamal karte haiṉ, aur jo kuchh wuh pasand kartá hai, use bajá láte haiṉ. 
1JN.3.23	Aur us ká hukm yih hai, ki ham us ke Beṭe Yisúʻ Masíh ke nám par ímán láeṉ, aur jaisá us ne hameṉ hukm diyá, us ke muwáfiq ápas meṉ mahabbat rakkheṉ. 
1JN.3.24	Aur jo us ke hukmoṉ par ʻamal kartá hai, wuh is meṉ, aur yih us meṉ qáim rahtá hai. Aur isí se, yaʻní us Rúh se jo us ne hameṉ dí hai, ham jánte haiṉ ki wuh ham meṉ qáim rahtá hai.
1JN.4.1	Ai ʻazízo, har ek rúh ká yaqín na karo, balki rúhoṉ ko ázmáo, ki wuh Ḳhudá kí taraf se haiṉ yá nahíṉ; kyúṉki bahut se jhúṭhe nabí dunyá meṉ nikal khaṛe húe haiṉ. 
1JN.4.2	Ḳhudá kí Rúh ko tum is tarah pahchán sakte ho, ki jo koí rúh iqrár kare ki Yisúʻ Masíh mujassam hokar áyá hai, wuh Ḳhudá kí taraf se hai: 
1JN.4.3	aur jo koí rúh Yisúʻ ká iqrár na kare, wuh Ḳhudá kí taraf se nahíṉ: aur yihí muḳhálif i Masíh kí rúh hai, jis kí ḳhabar tum sun chuke ho ki wuh ánewálí hai, balki ab bhí dunyá meṉ maujúd hai. 
1JN.4.4	Ai bachcho, tum Ḳhudá se ho, aur un par gálib á gaye ho; kyúṉki jo tum meṉ hai, wuh us se baṛá hai jo dunyá meṉ hai. 
1JN.4.5	Wuh dunyá se haiṉ, is wáste dunyá kí sí kahte haiṉ, aur dunyá un kí suntí hai. 
1JN.4.6	Ham Ḳhudá se haiṉ: jo Ḳhudá ko jántá hai, wuh hamárí suntá hai; jo Ḳhudá se nahíṉ, wuh hamárí nahíṉ suntá. Isí se ham haqq kí rúh aur gumráhí kí rúh ko pahchán lete haiṉ.
1JN.4.7	Ai ʻazízo, áo ham ek dúsre se mahabbat rakkheṉ: kyúṉki mahabbat Ḳhudá kí taraf se hai, aur jo koí mahabbat rakhtá hai, wuh Ḳhudá se paidá húá hai, aur Ḳhudá ko jántá hai. 
1JN.4.8	Jo mahabbat nahíṉ rakhtá, wuh Ḳhudá ko nahíṉ jántá, kyúṉki Ḳhudá mahabbat hai. 
1JN.4.9	Jo mahabbat Ḳhudá ko ham se hai, wuh is se záhir húí, ki Ḳhudá ne apne iklaute Beṭe ko dunyá meṉ bhejá hai, táki ham us ke sabab se zinda raheṉ. 
1JN.4.10	Mahabbat is meṉ nahíṉ, ki ham ne Ḳhudá se mahabbat kí, balki is meṉ hai, ki us ne ham se mahabbat kí, aur hamáre gunáhoṉ ke kaffáre ke liye apne Beṭe ko bhejá. 
1JN.4.11	Ai ʻazízo, jab Ḳhudá ne ham se aisí mahabbat kí, to ham par bhí ek dúsre se mahabbat karní farz hai. 
1JN.4.12	Ḳhudá ko kabhí kisí ne nahíṉ dekhá: agar ham ek dúsre se mahabbat karte haiṉ, to Ḳhudá ham meṉ rahtá hai, aur us kí mahabbat hamáre dil meṉ kámil ho gayí hai. 
1JN.4.13	Chúṉki us ne apní Rúh meṉ se hameṉ diyá hai, is se ham jánte haiṉ, ki ham us meṉ qáim rahte haiṉ, aur wuh ham meṉ. 
1JN.4.14	Aur ham ne dekh liyá hai, aur gawáhí dete haiṉ, ki Báp ne Beṭe ko dunyá ká Munjí karke bhejá hai. 
1JN.4.15	Jo koí iqrár kartá hai, ki Yisúʻ Ḳhudá ká Beṭá hai, Ḳhudá us meṉ rahtá hai, aur wuh Ḳhudá meṉ. 
1JN.4.16	Jo mahabbat Ḳhudá ko ham se hai, us ko ham ján gaye, aur hameṉ us ká yaqín hai. Ḳhudá mahabbat hai; aur jo mahabbat meṉ qáim rahtá hai, wuh Ḳhudá meṉ qáim rahtá hai, aur Ḳhudá us meṉ qáim rahtá hai. 
1JN.4.17	Isí sabab se manabbat ham meṉ kámil ho gayí hai, táki hameṉ ʻadálat ke din dilerí ho; kyúṉki jaisá wuh hai, waise hí dunyá meṉ ham bhí haiṉ. 
1JN.4.18	Mahabbat meṉ ḳhauf nahíṉ hotá: balki kámil mahabbat ḳhauf ko dúr kar detí hai, kyúṉki ḳhauf se ʻazáb hotá hai; aur koí ḳhauf karnewálá mahabbat meṉ kámil nahíṉ húá. 
1JN.4.19	Ham is liye mahabbat karte haiṉ, ki pahle us ne ham se mahabbat kí. 
1JN.4.20	Agar koí kahe, ki maiṉ Ḳhudá se mahabbat rakhtá húṉ, aur wuh apne bháí se ʻadáwat rakkhe, to jhúṭhá hai; kyúṉki jo apne bháí se jise us ne dekhá hai, mahabbat nahíṉ rakhtá, wuh Ḳhudá se bhí, jise us ne nahíṉ dekhá, mahabbat nahíṉ rakh saktá. 
1JN.4.21	Aur ham ko us kí taraf se yih hukm milá hai, ki jo koí Ḳhudá se mahabbat rakhtá hai, wuh apne bháí se bhí mahabbat rakkhe.
1JN.5.1	Jis ká yih ímán hai, ki Yisúʻ hí Masíh hai, wuh Ḳhudá se paidá húá hai: aur jo koí wálid se mahabbat rakhtá hai, wuh us kí aulád se bhí mahabbat rakhtá hai. 
1JN.5.2	Jab ham Ḳhudá se mahabbat rakhte, aur us ke hukmoṉ par ʻamal karte haiṉ, to is se maʻlúm ho játá hai, ki Ḳhudá ke farzandoṉ se bhí mahabbat rakhte haiṉ. 
1JN.5.3	Aur Ḳhudá ki mahabbat yih hai, ki ham us ke hukmoṉ par ʻamal kareṉ; aur us ke hukm saḳht nahíṉ. 
1JN.5.4	Jo koí Ḳhudá se paidá húá hai, wuh dunyá par gálib átá hai; aur wuh galaba, jis se dunyá maglúb húí hai, hamárá ímán hai. 
1JN.5.5	Dunyá ká maglúb karnewálá kaun hai, siwá us shaḳhs ke jis ká yih ímán hai, ki Yisúʻ Ḳhudá ká Beṭá hai? 
1JN.5.6	Yihí hai wuh jo pání aur ḳhún ke wasíle se áyá thá, yaʻní Yisúʻ Masíh; wuh na faqat pání ke wasíle se, balki pání aur ḳhún donoṉ ke wasíle se áyá thá; 
1JN.5.7	aur jo gawáhí detá hai, wuh Rúh hai, kyúṉki Rúh sachcháí hai. 
1JN.5.8	Aur gawáhí denewále tín haiṉ, Rúh aur pání aur ḳhún; aur yih tínoṉ ek hí bát par muttafiq haiṉ. 
1JN.5.9	Jab ham ádmíoṉ kí gawáhí qubúl kar lete haiṉ, to Ḳhudá kí gawáhí to us se baṛhkar hai, aur Ḳhudá kí gawáhí yih hai, ki us ne apne Beṭe ke haqq meṉ gawáhí dí hai. 
1JN.5.10	Jo Ḳhuda ke Beṭe par ímán rakhtá hai, wuh apne áp meṉ gawáhí rakhtá hai: jis ne Ḳhudá ká yaqín nahíṉ kiyá, us ne use jhúṭhá ṭhahráyá; kyúṉki wuh us gawáhí par jo Ḳhudá ne apne Beṭe ke haqq meṉ dí hai, ímán nahíṉ láyá. 
1JN.5.11	Aur wuh gawáhí yih hai, ki Ḳhudá ne hameṉ hamesha kí zindagí baḳhshí, aur yih zindagí us ke Beṭe meṉ hai. 
1JN.5.12	Jis ke pás Beṭá hai, us ke pás zindagí hai; aur jis ke pás Ḳhudá ká Beṭá nahíṉ, us ke pás zindagí bhí nahíṉ.
1JN.5.13	Maiṉ ne tum ko, jo Ḳhudá ke Beṭe ke nám par ímán láe ho, yih báteṉ is liye likhíṉ, ki tumheṉ maʻlúm ho ki hamesha kí zindagí rakhte ho. 
1JN.5.14	Aur hameṉ jo us ke sámne dilerí hai, us ká sabab yih hai, ki agar us kí marzí ke muwáfiq kuchh máṉgte haiṉ, to wuh hamárí suntá hai. 
1JN.5.15	Aur jab ham jánte haiṉ ki jo kuchh ham máṉgte haiṉ, wuh hamárí suntá hai, to yih bhí jánte haiṉ ki jo kuchh ham ne us se máṉgá hai, wuh páyá hai. 
1JN.5.16	Agar koí apne bháí ko aisá gunáh karte dekhe, jis ká natíja maut na ho, to duʻá máṉge; Ḳhudá us ke wasíle se zindagí baḳhshegá; unhí ko jinhoṉ ne aisá gunáh nahíṉ kiyá jis ká natíja maut ho. Gunáh aisá bhí hai, jis ká natíja maut hai: is kí bábat duʻá máṉgne ko maiṉ nahíṉ kahtá. 
1JN.5.17	Hai to har tarah kí nárástí gunáh; magar aisá gunáh bhí hai, jis ká natíja maut nahíṉ.
1JN.5.18	Ham jánte haiṉ, ki jo koí Ḳhudá se paidá húá hai, wuh gunáh nahíṉ kartá; balki us kí hifázat wuh kartá hai, jo Ḳhudá se paidá húá, aur wuh sharír use chhúne nahíṉ pátá. 
1JN.5.19	Ham jánte haiṉ, ki ham Ḳhudá se haiṉ; aur sárí dunyá us sharír ke qabze meṉ paṛí húi hai. 
1JN.5.20	Aur yih bhí jánte haiṉ, kí Ḳhudá ká Beṭá á gayá hai, aur us ne hameṉ samajh baḳhshí hai, táki us ko jo haqíqí hai jáneṉ; aur ham us meṉ jo haqíqí hai, yaʻní us ke Beṭe Yisúʻ Masíh meṉ haiṉ. Haqíqí Ḳhudá aur hamesha kí zindagí yihí hai. 
1JN.5.21	Ai bachcho, apne áp ko butoṉ se bacháe rakkho.
2JN.1.1	Mujh buzurg kí taraf se us bar-guzída bíbí aur us ke farzandoṉ ke nám, jin se maiṉ us sachcháí ke sabab sachchí mahabbat rakhtá húṉ, jo ham meṉ qáim rahtí hai, aur abad tak hamare sáth rahegí; 
2JN.1.2	aur sirf maiṉ hí nahíṉ, balki wuh sab bhí mahabbat rakhte haiṉ, jo haqq se wáqif haiṉ. 
2JN.1.3	Ḳhudá Báp, aur Báp ke Beṭe Yisúʻ Masíh kí taraf se fazl, aur rahm, aur itmínán, sachcháí aur mahabbat samet, hamáre shámilhál raheṉge.
2JN.1.4	Maiṉ bahut ḳhush húá, ki maiṉ ne tere baʻz laṛkoṉ ko us hukm ke mutábiq, jo hameṉ Báp kí taraf se milá thá, haqíqat meṉ chalte húe páyá. 
2JN.1.5	Ab, ai bíbí, maiṉ tujhe koí nayá hukm nahíṉ, balki wuhí jo shurúʻ se hamáre pás hai likhtá, aur tujh se minnat karke kahtá húṉ, ki áo, ham ek dúsre se mahabbat rakkheṉ. 
2JN.1.6	Aur mahabbat yih hai, ki ham us ke hukmoṉ par chaleṉ. Yih wuhí hukm hai, jo tum ne shurúʻ se suná hai ki tumheṉ is par chalná cháhiye. 
2JN.1.7	Kyúṉki bahut se aise gumráh karnewále dunyá meṉ nikal khaṛe húe haiṉ, jo Yisúʻ Masíh ke mujassam hokar áne ká iqrár nahíṉ karte. Gumráh karnewálá, aur mu-ḳhálif i Masíh yihí hai. 
2JN.1.8	Apní bábat ḳhabardár raho, táki jo mihnat ham ne kí hai, wuh tumháre sabab se záʻi na ho jáe, balki tum ko púrá ajr mile. 
2JN.1.9	Jo koí áge baṛh játá hai, aur Masíh kí taʻlím par qáim nahíṉ rahtá, us ke pás Ḳhudá nahíṉ. Jo us taʻlím par qáim rahtá hai, us ke pás Báp bhí hai, aur Beṭá bhí. 
2JN.1.10	Agar koí tumháre pás áe, aur yih taʻlím na de, to na use ghar meṉ áne do, aur na salám karo; 
2JN.1.11	kyúṉki jo koí aise shaḳhs ko salám kartá hai, wuh us ke bure kámoṉ meṉ sharík hotá hai.
2JN.1.12	Mujhe bahut sí báteṉ tum ko likhní haiṉ; magar kágaz aur siyáhí se likhná nahíṉ cháhtá; balki tumháre pás áne, aur rúbarú bát chít karne kí ummed rakhtá húṉ, táki tumhárí ḳhushí kámil ho. 
2JN.1.13	Terí barguzída bahin ke laṛke tujhe salám kahte haiṉ.
3JN.1.1	Mujh buzurg kí taraf se us piyáre Gayus ke nám, jis se maiṉ sachchí mahabbat rakhtá húṉ.
3JN.1.2	Ai piyáre, maiṉ yih duʻá máṉgtá húṉ, ki jis tarah tú rúhání taraqqí kar rahá hai, isí tarah tú sab bátoṉ meṉ taraqqí kare, aur tandurust rahe. 
3JN.1.3	Kyúṉki jab bháiyoṉ ne ákar terí us sachcháí kí gawáhí dí, jis par tú haqíqat meṉ chaltá hai, to maiṉ niháyat khush húá. 
3JN.1.4	Mere liye is se baṛhkar âur koí ḳhushí nahíṉ, ki maiṉ apne farzandoṉ ko haqq par chalte húe sunúṉ.
3JN.1.5	Ai piyáre, jo kuchh tú un bháiyoṉ ke sáth kartá hai, jo pardesí bhí haiṉ, wuh diyánat se kartá hai; 
3JN.1.6	unhoṉ ne kalísiyá ke sámne terí mahabbat kí gawáhí dí thí. Agar tú unheṉ us tarah rawána karegá, jis tarah Ḳhudá ke logoṉ ko mu-násib hai, to achchhá karegá: 
3JN.1.7	kyúṉki wuh us Nám kí ḳhátir nikle haiṉ, aur gairqaumoṉ se kuchh nahíṉ lete. 
3JN.1.8	Pas aisoṉ kí ḳhátirdárí karní ham par farz hai, táki ham bhí haqq kí táíd meṉ un ke hamḳhidmat hoṉ.
3JN.1.9	Maiṉ ne kalísiyá ko kuchh likhá thá; magar Diyutrifes jo un meṉ baṛá banná cháhtá hai, hameṉ qubúl nahíṉ kartá. 
3JN.1.10	Pas jab maiṉ áúṉgá, to us ke kámoṉ ko jo wuh kar rahá hai, yád diláúṉgá, ki hamáre haqq meṉ burí báteṉ baktá hai; aur in par qanáʻat na karke ḳhud bhí bháiyoṉ ko qubúl nahíṉ kartá, aur jo qubúl karná cháhte haiṉ, un ko bhí manaʻ kartá hai, aur kalísiyá se nikál detá hai. 
3JN.1.11	Ai piyáre, badí kí nahíṉ, balki nekí kí pairawí kar. Nekí karnewálá Ḳhudá se hai: badí karnewále ne Ḳhudá ko nahíṉ dekhá. 
3JN.1.12	Demetriyus ke báre meṉ sab ne, aur ḳhud haqq ne bhí gawáhí dí; aur ham bhí gawáhí dete haiṉ, aur tú jántá hai, ki hamárí gawáhí sachchi hai.
3JN.1.13	Mujhe likhná to tujh ko bahut kuchh thá; magar siyáhí aur qalam se tujhe likhná nahíṉ cháhtá: 
3JN.1.14	balki tujh se jald milne kí ummed rakhtá húṉ; us waqt ham rúbarú bát chít kareṉge. Tujhe itmínán hásil hotá rahe. Yaháṉ ke dost tujhe salám kahte haiṉ. Tú waháṉ ke dostoṉ se nám ba nám salám kah.
JUD.1.1	Yahúdáh kí taraf se jo Yisúʻ Masíh ká banda aur Yaʻqúb ká bháí hai, un buláe húoṉ ke nám, jo Ḳhudá Báp meṉ ʻazíz, aur Yisúʻ Masíh ke liye mahfúz haiṉ. 
JUD.1.2	Rahm aur it-mínán aur mahabbat tum ko ziyáda hásil hotí rahe.
JUD.1.3	Ai piyáro, jis waqt maiṉ tum ko us naját kí bábat likhne meṉ kamál koshish kar rahá thá, jis meṉ ham sab sharík haiṉ, to maiṉ ne tumheṉ yih nasíhat likhní zarúr jání, ki tum us ímán ke wáste jánfishání karo, jo muqaddasoṉ ko ek hí bár sauṉpá gayá thá. 
JUD.1.4	Kyúṉki baʻz aise shaḳhs chupke se ham meṉ á mile haiṉ, jin kí is sazá ká zikr qadím zamáne meṉ peshtar se likhá gayá thá; yih bedín haiṉ, aur hamáre Ḳhuda ke fazl ko shahwatparastí se badal ḍálte haiṉ, aur hamáre wáhid Málik aur Ḳhudáwand Yisúʻ Masíh ká inkár karte haiṉ.
JUD.1.5	Pas agarchi tum sab báteṉ ek bár ján chuke ho, táham yih bát tumheṉ yád dilání cháhtá húṉ, ki Ḳhudáwand ne ek ummat ko mulk i Misr meṉ se chhuṛáne ke baʻd unheṉ halák kiyá jo ímán na láe. 
JUD.1.6	Aur jin firishtoṉ ne apní hukúmat ko qáim na rakkhá, balki apne ḳháss maqám ko chhoṛ diyá, un ko us ne dáimí qaid meṉ táríkí ke andar roz i ʻazím kí ʻadálat tak rakkhá hai. 
JUD.1.7	Isí tarah Sadom, aur ʻAmoráh aur un ke áspás ke shahr jo in kí tarah harámkárí meṉ paṛ gaye, aur gairjism kí taraf rágib húe, hamesha kí ág kí sazá meṉ giriftár hokar já e ʻibrat ṭhahre haiṉ. 
JUD.1.8	Táham yih log bhí apne wahmoṉ meṉ mubtalá hokar un kí tarah jism ko nápák karte, aur hukúmat ko náchíz jánte, aur ʻizzatdároṉ par laʻn taʻn karte haiṉ. 
JUD.1.9	Lekin muqarrab firishte Míkáíl ne Músá kí lásh kí bábat Iblís se bahs o takrár karte waqt, laʻn taʻn ke sáth us par nálish karne kí jurʼat na kí, balki yih kahá, ki Ḳhudáwand tujhe malámat kare. 
JUD.1.10	Magar yih jin bátoṉ ko nahíṉ jánte un par laʻn taʻn karte haiṉ: aur jin ko beʻaql jánwaroṉ kí tarah tabaʻí taur par jánte haiṉ, un meṉ apne áp ko ḳharáb karte haiṉ. 
JUD.1.11	In par afsos hai! ki yih Qayin kí ráh par chale, aur mazdúrí ke liye baṛí hirs se Bilʻám kí sí gumráhí iḳhtiyár kí, aur Qorah kí tarah mu-ḳhálafat karke halák húe. 
JUD.1.12	Yih tumhárí mahabbat kí ziyáfatoṉ meṉ tumháre sáth kháte píte waqt goyá daryá kí poshída chaṭáneṉ haiṉ; yih bedhaṛak apná peṭ bharnewále charwáhe haiṉ: yih bepání ke bádal haiṉ, jinheṉ hawáeṉ uṛá le játí haiṉ; yih patjhaṛ ke bephal daraḳht haiṉ; jo donoṉ tarah se murda, aur jaṛ se ukhṛe húe haiṉ; 
JUD.1.13	yih samundar kí purjosh maujeṉ haiṉ, jo apní besharmí ke jhág uchháltí haiṉ; yih wuh áwáragard sitáre haiṉ, jin ke liye abad tak behadd táríkí dharí hai. 
JUD.1.14	In ke báre meṉ Hanok ne bhí, jo A′dam se sátwíṉ pusht meṉ thá, yih peshíngoí kí thí, ki Dekho, Ḳhudáwand apne lákhoṉ muqaddasoṉ ke sáth áyá, 
JUD.1.15	táki sab ádmíoṉ ká insáf kare, aur sab bedínoṉ ko un kí bedíní ke un sáre kámoṉ ke sabab, jo unhoṉ ne bedíní se kiye haiṉ, aur un sárí saḳht bátoṉ ke sabab, jo bedín gunahgároṉ ne us kí muḳhálafat meṉ kahí haiṉ, qusúrwár ṭhahráe. 
JUD.1.16	Yih buṛbuṛánewále aur shikáyat karnewále haiṉ, aur apní ḳhwáhishoṉ ke muwáfiq chalte haiṉ, aur apne muṉh se baṛe bol bolte haiṉ, aur nafaʻ ke liye logoṉ kí rúdárí karte haiṉ.
JUD.1.17	Lekin, ai piyáro, un bátoṉ ko yád rakkho, jo hamáre Ḳhudáwand Yisúʻ Masíh ke rasúl pahle kah chuke haiṉ; 
JUD.1.18	wuh tum se kahá karte the, ki Aḳhír zamáne meṉ aise ṭhaṭṭhá karnewále hoṉge, jo apní bedíní kí ḳhwáhishoṉ ke muwáfiq chaleṉge. 
JUD.1.19	Yih wuh ádmí haiṉ, jo tafriqe ḍálte haiṉ, aur nafsání haiṉ, aur Rúh se bebahra. 
JUD.1.20	Magar tum, ai piyáro, apne páktarín ímán meṉ apní taraqqí karke, aur Rúhuʼl Quds meṉ duʻá máṉgke, 
JUD.1.21	apne áp ko Ḳhudá kí mahabbat meṉ qáim rakkho, aur hamesha kí zindagí ke liye hamáre Ḳhudáwand Yisúʻ Masíh kí rahmat ke muntazir raho. 
JUD.1.22	Aur baʻz logoṉ par, jo shakk meṉ haiṉ, rahm karo; 
JUD.1.23	aur baʻz ko jhapaṭkar ág meṉ se nikálo; aur baʻz par ḳhauf khákar rahm karo, balki us poshák se bhí nafrat karo, jo jism ke sabab se dágí ho gayí ho.
JUD.1.24	Ab jo tum ko ṭhokar kháne sé bachá saktá hai, aur apní purjalál huzúr meṉ kamál ḳhushí ke sáth beʻaib karke khaṛá kar saktá hai, 
JUD.1.25	us Ḳhudá e wáhid ká, jo hamárá Munjí hai, jalál, aur ʻazmat, aur saltanat, aur iḳhtiyár, hamáre Ḳhudáwand Yisúʻ Masíh ke wasíle se, jaisá azal se hai, ab bhí ho, aur abaduʼl ábád rahe. A′mín.
REV.1.1	Yisúʻ Masíh ká mukáshafa, jo use Ḳhudá kí taraf se is liye húá ki apne bandoṉ ko wuh báteṉ dikháe, jin ká jald honá zarúr hai: aur us ne apne firishte ko bhejkar, us kí maʻrifat unheṉ apne bande Yúhanná par záhir kiyá, 
REV.1.2	jis ne Ḳhudá ke kalám aur Yisúʻ Masíh kí gawáhí kí, yaʻní un sab chízoṉ kí jo us ne dekhí thíṉ, shahádat dí. 
REV.1.3	Is nubuwwat kí kitáb ká paṛhnewálá, aur us ke sunnewále, aur jo kuchh is meṉ likhá hai us par ʻamal karnewále, mubárak haiṉ; kyúṉki waqt nazdík hai.
REV.1.4	Yúhanná kí jánib se un sát kalísiyáoṉ ke nám jo Ásiya meṉ haiṉ. Us kí taraf se jo hai, aur jo thá, aur jo ánewálá hai; aur un sát rúhoṉ kí taraf se, jo us ke taḳht ke sámne haiṉ; 
REV.1.5	aur Yisúʻ Masíh kí taraf se, jo sachchá gawáh, aur murdoṉ meṉ se jí uṭhnewáloṉ meṉ pahlauṭhá, aur dunyá ke bádsháhoṉ par hákim hai; tumheṉ fazl aur itmínán hásil hotá rahe. Jo ham se mahabbat rakhtá hai, aur jis ne apne ḳhún ke wasíle se ham ko gunáhoṉ se ḳhalásí baḳhshí, 
REV.1.6	aur ham ko ek bádsháhat bhí, aur apne Ḳhudá aur Báp ke liye káhin bhí baná diyá; us ká jalál aur saltanat abaduʼl ábád rahe. Ámín. 
REV.1.7	Dekho, wuh bádaloṉ ke sáth ánewálá hai; aur har ek áṉkh use dekhegí; aur jinhoṉ ne use chhedá thá, wuh bhí dekheṉge; aur zamín par ke sáre qabíle us ke sabab se chhátí píṭeṉge. Beshakk. Ámín.
REV.1.8	Ḳhudáwand Ḳhudá, jo hai, aur jo thá, aur jo ánewálá hai, yaʻní Qádir i Mutlaq, farmátá hai, kí Maiṉ Alfa aur Omiga húṉ.
REV.1.9	Maiṉ Yúhanná jo tumhárá bháí, aur Yísúʻ kí musíbat, aur bádsháhat, aur sabr meṉ tumhárá sharík húṉ, Ḳhudá ke kalám aur Yisúʻ kí nisbat gawáhí dene ke báʻis us ṭápú meṉ thá, jo Patmus kahlátá hai; 
REV.1.10	ki Ḳhudáwand ke din Rúh meṉ á gayá, aur apne píchhe narsinge kí sí yih ek baṛí áwáz suní, 
REV.1.11	ki Jo kuchh tú dekhtá hai, us ko kítáb meṉ likhkar, sátoṉ kalísiyáoṉ ke pás bhej de, yaʻní Ifisus, aur Smurna, aur Pirgamun, aur Thúátíra, aur Sardís, aur Filadilfiya, aur Laudíkiya meṉ. 
REV.1.12	Maiṉ ne us áwáz denewále ke dekhne ke líye muṉh pherá, jis ne mujh se kahá thá; aur phirkar sone ke sát chirágdán dekhe; 
REV.1.13	aur un chirágdánoṉ ke bích meṉ ádamzád sá ek shaḳhs dekhá, jo páṉwoṉ tak ká jáma pahíne, aur sone ká sínaband síne par báṉdhe húe thá. 
REV.1.14	Us ká sir aur bál safed ún, balki barf kí mánind safed the; aur us kí áṉkheṉ ág ke shuʻle kí mánind thíṉ; 
REV.1.15	aur us ke páṉw us ḳhális pítal ke se the, jo bhaṭṭí meṉ tapáyá gayá ho; aur us kí áwáz zor ke pání kí sí thí. 
REV.1.16	Aur us ke dahine háth meṉ sát sítáre the: aur us ke muṉh meṉ se ek dodhárí tez talwár nikaltí thí: aur us ká chihra aisá chamaktá thá, jaise tezí ke waqt áftáb. 
REV.1.17	Jab maiṉ ne use dekhá, to us ke páṉwoṉ meṉ murda sá gir paṛá. Aur us ne yih kahkar mujh par apná dahiná háth rakkhá, ki Ḳhauf na kar; maiṉ awwal, aur áḳhir, 
REV.1.18	aur Zinda húṉ; maiṉ mar gayá thá, aur dekh, abaduʼl ábád zinda rahúṉgá, aur maut aur ʻálam i arwáh kí kunjiyáṉ mere pás haiṉ. 
REV.1.19	Pas jo báteṉ tú ne dekhíṉ, aur jo haiṉ, aur jo in ke baʻd honewálí haiṉ, un sab ko likh le; 
REV.1.20	yaʻní un sát sitároṉ ká bhed, jinheṉ tú ne mere dahine háth meṉ dekhá thá, aur un sone ke sát chirágdánoṉ ká. Wuh sát sitáre to sát kalísiyáoṉ ke firishte haiṉ: aur wuh sát chirágdán sát kalísiyáeṉ haiṉ.
REV.2.1	Ifisus kí kalísiyá ke firishte ko yih likh, ki
REV.2.1	Jo apne dahine háth meṉ sátoṉ sitáre liye húe hai, aur sone ke sátoṉ chirágdánoṉ meṉ phirtá hai, wuh yih kahtá hai, ki 
REV.2.2	Maiṉ tere kám, aur terí mashaqqat, aur terá sabr to jántá húṉ; aur yih bhí, ki tú badoṉ ko dekh nahíṉ saktá; aur jo apne áp ko rasúl kahte haiṉ, aur haiṉ nahíṉ, tú ne un ko ázmákar jhúṭhá páyá; 
REV.2.3	aur tú sabr kartá hai, aur mere nám kí ḳhátir musíbat uṭháte uṭháte thaká nahíṉ. 
REV.2.4	Magar mujh ko tujh se yih shikáyat hai, ki tú ne apní pahlí sí mahabbat chhoṛ dí. 
REV.2.5	Pas ḳhayál kar ki tú kaháṉ se girá hai, aur tauba karke pahle kí tarah kám kar; aur agar tú tauba na karegá, to maiṉ tere pás ákar tere chirágdán ko us ki jagah se haṭá dúṉgá. 
REV.2.6	Albatta tujh meṉ yih bát to hai, ki tú Níkulaiyoṉ ke kámoṉ se nafrat rakhtá hai, jin se maiṉ bhí nafrat rakhtá húṉ. 
REV.2.7	Jis ke kán hoṉ, wuh sune, ki Rúh kalísiyáoṉ se kyá kahtí hai. Jo gálib áe, maiṉ use us zindagí ke daraḳht meṉ se, jo Ḳhudá ke Firdaus meṉ hai, phal kháne ko dúṉgá.
REV.2.8	Aur Smurna kí kalísiyá ke firishte ko yih likh, ki
REV.2.8	Jo awwal o áḳhir hai, aur jo mar gayá thá aur zinda húá, wuh yih kahtá hai, ki 
REV.2.9	Maiṉ terí musíbat aur garíbí ko jántá húṉ, (magar tú daulatmand hai); aur jo apne áp ko Yahúdí kahte haiṉ, aur haiṉ nahíṉ, balki Shaitán kí jamáʻat haiṉ, un ke laʻn taʻn ko bhí jántá húṉ. 
REV.2.10	Jo dukh tujhe sahne hoṉge, un se ḳhauf na kar: dekho, Iblís tum meṉ sé baʻz ko qaid meṉ ḍálne ko hai, táki tumhári ázmáish ho; aur das din tak musíbat uṭháoge. Ján dene tak bhí wafádár rah; to maiṉ tujhe zindagi ká táj dúṉgá. 
REV.2.11	Jis ke kán hoṉ, wuh sune, ki Rúh kalísiyáoṉ se kyá kahtí hai. Jo gálib áe, us ko dúsrí maut se nuqsán na pahuṉchegá.
REV.2.12	Aur Pirgamun kí kalísiyá ke firishte ko yih likh, ki
REV.2.12	Jis ke pás dodhárí tez talwár hai, wuh kahtá hai, ki 
REV.2.13	Maiṉ yih to jántá húṉ, ki tú Shaitán kí taḳhtgáh meṉ sukúnat rakhtá hai, aur mere nám par qáim rahtá hai, aur jin dinoṉ meṉ merá wafádár shahíd Antipás tum meṉ us jagah qatl húá thá, jaháṉ Shaitán rahtá hai, un dinoṉ meṉ bhí tú ne mujh par ímán rakhne se inkár nahíṉ kiyá. 
REV.2.14	Lekin mujhe chand bátoṉ kí tujh se shikáyat hai, is liye ki tere háṉ baʻz log Bilʻám kí taʻlím mánnewále haiṉ, jis ne Báláq ko baní Isráíl ke sámne ṭhokar khilánewálí chíz rakhne kí taʻlím dí, yaʻní yih ki wuh butoṉ kí qurbáníáṉ kháeṉ, aur harámkárí kareṉ. 
REV.2.15	Chunáṉchi tere háṉ bhí baʻz log isí tarah Níkulaiyoṉ kí taʻlím ke mánnewále haiṉ. 
REV.2.16	Pas tauba kar; nahíṉ to, maiṉ tere pás jald ákar apne muṉh kí talwár se un ke sáth laṛúṉgá. 
REV.2.17	Jis ke kán hoṉ, wuh sune, ki Rúh kalísiyáoṉ se kyá kahtí hai. Jo gálib áe, maiṉ use poshída mann meṉ se dúṉgá, aur ek safed patthar dúṉgá; us patthar par ek nayá nám likhá húá hogá, jise us ke pánewále ke siwá koí na jánegá.
REV.2.18	Aur Thúátíra kí kalísiyá ke firishte ko yih likh, ki
REV.2.18	Ḳhudá ká Beṭá, jis kí áṉkheṉ ág ke shuʻle kí mánind, aur páṉw ḳhális pítal kí mánind haiṉ, yih kahtá hai, ki 
REV.2.19	Maiṉ tere kámoṉ, aur mahabbat, aur ímán, aur ḳhidmat, aur sabr ko to jántá húṉ, aur yih bhí ki tere pichhle kám pahle kámoṉ se ziyáda haiṉ; 
REV.2.20	par mujhe tujh se yih shikáyat hai, ki tú ne us ʻaurat Iʹzibil ko rahne diyá hai, jo apne áp ko nabíya kahtí hai, aur mere bandoṉ ko harámkárí karne aur butoṉ kí qurbáníáṉ kháne kí taʻlím dekar gumráh kartí hai. 
REV.2.21	Maiṉ ne us ko tauba karne kí muhlat dí; magar wuh apní harámkárí se tauba karní nahíṉ cháhtí. 
REV.2.22	Dekh, maiṉ us ko bistar par ḍáltá húṉ; aur jo us ke sáth ziná karté haiṉ, agar us ke se kámoṉ se tauba na kareṉ, to un ko baṛí musíbat meṉ phaṉsátá húṉ. 
REV.2.23	Aur us ke farzandoṉ ko ján se márúṉgá; aur sárí kalísiyáoṉ ko maʻlúm hogá, ki gurdoṉ aur diloṉ ká jáṉchnewálá maiṉ hí húṉ; aur maiṉ tum meṉ se har ek ko us ke kámoṉ ke muwáfiq badla dúṉgá. 
REV.2.24	Magar tum Thúátíra ke báqí logoṉ se, jo us taʻlím ko nahíṉ mánte, aur un bátoṉ se jinheṉ log Shaitán kí gahrí báteṉ kahte haiṉ, náwáqif ho, yih kahtá húṉ, ki tum par âur bojh na ḍálúṉgá. 
REV.2.25	Albatta jo tumháre pás hai, mere áne tak us ko tháme raho. 
REV.2.26	Jo gálib áe, aur jo mere kámoṉ ke muwáfiq áḳhir tak ʻamal kare, maiṉ use qaúmoṉ par iḳhtiyár dúṉgá: 
REV.2.27	aur wuh lohe ke ʻasá se un par hukúmat karegá, jis tarah ki kumhár ke bartan chaknáchúr ho játe haiṉ: chunáṉchi maiṉ ne bhí aisá iḳhtiyár apne Báp se páyá hai: 
REV.2.28	aur maiṉ use subh ká sitára dúṉgá. 
REV.2.29	Jis ke kán hoṉ, wuh sune, ki Rúh kalísiyáoṉ se kyá kahtí hai.
REV.3.1	Aur Sardís kí kalísiyá ke firishte ko yih likh, ki
REV.3.1	Jis ke pás Ḳhudá kí sát rúheṉ haiṉ aur sát sitáre haiṉ, wuh yih kahtá hai, ki Maiṉ tere kámoṉ ko jántá húṉ, ki tú zinda kahlátá hai, aur hai murda. 
REV.3.2	Jágtá rah, aur un chízoṉ ko jo báqí haiṉ aur jo miṭne ko thíṉ, mazbút kar; kyúṉki maiṉ ne tere kisí kám ko apne Ḳhudá ke nazdík púrá nahíṉ páyá. 
REV.3.3	Pas yád kar, ki tú ne kis tarah taʻlím páí, aur suní thí, aur us par qáim rah, aur tauba kar. Aur agar tú jágtá na rahegá, to maiṉ chor kí tarah á jáúṉgá, aur tujhe hargiz maʻlúm na hogá ki kis waqt tujh par á paṛúṉgá. 
REV.3.4	Albatta Sardís meṉ tere háṉ thoṛe se aise shaḳhs haiṉ, jinhoṉ ne apní poshák álúda nahíṉ kí; wuh safed poshák pahine húe mere sáth sair kareṉge, kyúṉki wuh is láiq haiṉ. 
REV.3.5	Jo gálib áe, use isí tarah safed poshák pahináí jáegí, aur maiṉ us ká nám kitáb i hayát se hargiz na káṭúṉgá, balki apne Báp aur us ke firishtoṉ ke sámne us ke nám ká iqrár karúṉgá. 
REV.3.6	Jis ke kán hoṉ, wuh sune, ki Rúh kalísiyáoṉ se kyá kahtí hai.
REV.3.7	Aur Filadilfiya kí kalísiyá ke firishte ko yih likh, ki
REV.3.7	Jo quddús aur barhaqq hai, aur Dáúd kí kunjí rakhtá hai, jis ke khole húe ko koí band nahíṉ kartá, aur band kiye húe ko koí kholtá nahiṉ, wuh yih kahtá hai, ki 
REV.3.8	Maiṉ tere kámoṉ ko jántá húṉ, (dekh, maiṉ ne tere sámne ek darwáza khol rakkhá hai, koí use band nahíṉ kar saktá;) ki tujh meṉ thoṛá sá zor hai, aur tú ne mere kalám par ʻamal kiyá hai, aur mere nám ká inkár nahíṉ kiyá. 
REV.3.9	Dekh, maiṉ Shaitán ke un jamáʻatwáloṉ ko tere qábú meṉ kar dúṉgá, jo apne áp ko Yahúdí kahte haiṉ, aur haiṉ nahíṉ, balki jhúṭh bolte haiṉ; dekh, maiṉ aisá karúṉgá, ki wuh ákar tere páṉwoṉ meṉ sijda kareṉge, aur jáneṉge ki mujhe tujh se mahabbat hai. 
REV.3.10	Chúṉki tú ne mere sabr ke kalám par ʻamal kiyá hai, is liye maiṉ bhí ázmáish ke us waqt terí hifázat karúṉgá, jo zamín ke rahnewáloṉ ke ázmáne ke liye tamám dunyá par ánewálá hai. 
REV.3.11	Maiṉ jald ánewálá húṉ; jo kuchh tere pás hai, use tháme rah, táki koí terá táj na chhín le. 
REV.3.12	Jo gálib áe, maiṉ use apne Ḳhudá ke maqdis meṉ ek sutún banáúṉgá; wuh phir kabhí báhar na niklegá; aur maiṉ apne Ḳhudá ká nám, aur apne Ḳhudá ke shahr, yaʻní us naye Yarúshalem ká nám, jo mere Ḳhudá ke pás se ásmán se utarnewálá hai, aur apná nayá nám us par likhúṉgá. 
REV.3.13	Jis ke kán hoṉ, wuh sune, ki Rúh kalísiyáoṉ se kyá kahtí hai.
REV.3.14	Aur Laudíkiya kí kalísiyá ke firishte ko yih likh, ki
REV.3.14	Jo Ámín aur sachchá aur barhaqq gawáh, aur Ḳhudá kí ḳhilqat ká mabdá hai, wuh yih kahtá hai, ki 
REV.3.15	Maiṉ tere kámoṉ ko jántá húṉ, ki na tú sard hai na garm: kásh ki tú sard yá garm hotá. 
REV.3.16	Pas chúṉki tú na to garm hai, na sard, balki nímgarm hai, is liye maiṉ tujhe apne muṉh se nikál pheṉkne ko húṉ. 
REV.3.17	Aur chúṉki tú kahtá hai, ki Maiṉ daulatmand húṉ, aur máldár ban gayá húṉ, aur kisí chíz ká muhtáj nahíṉ; aur yih nahíṉ jántá, ki tú kambaḳht aur ḳhwár aur garíb aur andhá aur naṉgá hai; 
REV.3.18	is liye maiṉ tujhe saláh detá húṉ, ki mujh se ág meṉ tapáyá húá soná ḳharíd le, táki daulatmand ho jáe; aur safed poshák le, táki tú use pahinkar naṉgápan ke záhir hone kí sharmindagí na uṭháe; aur áṉkhoṉ meṉ lagáne ke liye surma le, táki tú bíná ho jáe. 
REV.3.19	Maiṉ jin jin ko ʻazíz rakhtá húṉ, un sab ko malámat aur tambíh kartá húṉ: pas sargarm ho, aur tauba kar. 
REV.3.20	Dekh, maiṉ darwáze par khaṛá húá khaṭkhaṭátá húṉ; agar koí merí áwáz sunkar darwáza kholegá, to maiṉ us ke pás andar jákar us ke sáth kháná kháúṉgá, aur wuh mere sáth. 
REV.3.21	Jo gálib áe, maiṉ use apne sáth apne taḳht par biṭháúṉgá, jis tarah maiṉ gálib ákar apne Báp ke sáth us ke taḳht par baiṭh gayá. 
REV.3.22	Jis ke kán hoṉ, wuh sune, ki Rúh kalísiyáoṉ se kyá kahtí hai.
REV.4.1	In bátoṉ ke baʻd jo maiṉ ne nigáh kí, to kyá dekhtá húṉ, ki ásmán meṉ ek darwáza khulá húá hai; aur jis ko maiṉ ne peshtar narsinge kí sí áwáz se apne sáth báteṉ karte suná thá, wuhí kahtá hai, ki Yaháṉ úpar á já; maiṉ tujhe wuh báteṉ dikháúṉgá, jin ká in bátoṉ ke baʻd honá zarúr hai. 
REV.4.2	Fauran maiṉ Rúh meṉ á gayá
REV.4.3	aur jo us par baiṭhá hai, wuh saṉg i yashab aur ʻaqíq sá maʻlúm hotá hai, aur us taḳht ke gird zumurrud kí sí ek dhanuk maʻlúm hotí hai. 
REV.4.4	Aur us taḳht ke gird chaubís taḳht haiṉ: aur un taḳhtoṉ par chaubís buzurg safed poshák pahine húe baiṭhe haiṉ, aur un ke siroṉ par sone ke táj haiṉ. 
REV.4.5	Aur us taḳht meṉ se bijliyáṉ aur áwázeṉ aur garajeṉ paidá hotí haiṉ; aur us taḳht ke sámne ág ke sát chirág jal rahe haiṉ; yih Ḳhudá kí sát rúheṉ haiṉ; 
REV.4.6	aur us taḳht ke sámne goyá shíshe ká samundar billaur kí mánind hai; aur taḳht ke bích meṉ aur taḳht ke girdágird chár jándár haiṉ, jin ke áge píchhe áṉkheṉ hí áṉkheṉ haiṉ. 
REV.4.7	Pahlá jándár babar kí mánind hai, aur dúsrá jándár bachhṛe kí mánind, aur tísre jándár ká chihra insán ká sá hai, aur chauthá jándár uṛte húe ʻuqáb kí mánind hai. 
REV.4.8	Aur in chároṉ jándároṉ ke chha chha par hain, aur chároṉ taraf aur andar áṉkheṉ hí áṉkheṉ haiṉ, aur rát din bagair árám liye yih kahte rahte haiṉ, ki Quddús, quddús, quddús, Ḳhudáwand Ḳhudá, Qádir i mutlaq, jo thá, aur jo hai, aur jo ánewálá hai. 
REV.4.9	Aur jab wuh jándár us kí tamjíd, aur ʻizzat, aur shukrguzárí kareṉge, jo taḳht par baiṭhá hai, aur abaduʼl ábád zinda rahegá, 
REV.4.10	to wuh chaubís buzurg us ke sámne jo taḳht par baiṭhá hai gir paṛeṉge, aur us ko sijda kareṉge, jo abaduʼl ábád zinda rahegá, aur apne táj yih kahte húe us taḳht ke sámne ḍál deṉge, ki 
REV.4.11	Ai hamáre Ḳhudáwand aur Ḳhudá, tú hí tamjíd, aur ʻizzat, aur qudrat ke láiq hai: kyúṉki tú hí ne sárí chízeṉ paidá kíṉ, aur wuh terí hí marzí se thíṉ, aur paidá húíṉ.
REV.5.1	Aur jo taḳht par baiṭhá thá, maiṉ ne us ke dahine háth meṉ ek kitáb dekhí, jo andar se aur báhar se likhí húí thí, aur use sát muhreṉ lagákar band kiyá gayá thá. 
REV.5.2	Phir maiṉ ne ek zoráwar firishte ko baland áwáz se yih manádí karte dekhá, ki Kaun is kitáb ke kholne aur us kí muhreṉ toṛne ke láiq hai? 
REV.5.3	Aur koí shaḳhs ásmán par, yá zamín par, yá zamín ke níche, us kitáb ke kholne, yá us par nazar karne ke qábil na niklá. 
REV.5.4	Aur maiṉ is bát par zár zár rone lagá, ki koí us kitáb ke kholne, yá us par nazar karne ke láiq na niklá; 
REV.5.5	tab un buzurgoṉ meṉ se ek ne mujh se kahá, ki Ro nahíṉ: dekh, Yahúdáh ke qabíle ká wuh Babar, jo Dáúd kí asl hai, us kitáb aur us kí sátoṉ muhroṉ ke kholne ke liye gálib áyá. 
REV.5.6	Aur maiṉ ne us taḳht aur chároṉ jándároṉ aur un buzurgoṉ ke bích meṉ, goyá zabh kiyá húá ek Barra khaṛá dekhá; us ke sát síṉg aur sát áṉkheṉ thíṉ: yih Ḳhudá kí sátoṉ rúheṉ haiṉ, jo tamám rú e zamín par bhejí gayí haiṉ. 
REV.5.7	Us ne ákar taḳht par baiṭhe húe ke dahine háth se us kitáb ko le liyá. 
REV.5.8	Jab us ne kitáb le lí, to wuh chároṉ jándár aur chaubís buzurg us Barre ke sámne gir paṛe; aur har ek ke háth meṉ barbat, aur ʻúd se bhare húe sone ke piyále the; yih muqaddasoṉ kí duʻáeṉ haiṉ. 
REV.5.9	Aur wuh yih nayá gít gáne lage, ki Tú hí is kitáb ke lene, aur us kí muhreṉ kholne ke láiq hai, kyúṉki tú ne zabh hokar apne ḳhún se har ek qabíle, aur ahl i zabán, aur ummat, aur qaum meṉ se Ḳhudá ke wáste logoṉ ko ḳharíd liyá; 
REV.5.10	aur un ko hamáre Ḳhudá ke liye ek bádsháhat aur káhin baná diyá; aur wuh zamín par bádsháhí karte haiṉ. 
REV.5.11	Aur jab maiṉ ne nigáh kí, to us taḳht aur un jándároṉ aur buzurgoṉ ke girdágird bahut se firishtoṉ kí áwáz suní, jin ká shumár lákhoṉ aur kaṛoṛoṉ thá; 
REV.5.12	aur wuh baland áwáz se kahte the, ki Zabh kiyá húá Barra hí qudrat, aur daulat, aur hikmat, aur táqat, aur ʻizzat, aur tamjíd, aur hamd ke láiq hai. 
REV.5.13	Phir maiṉ ne ásmán, aur zamín, aur zamín ke níche kí, aur samundar kí sab maḳhlúqát ko, yaʻní sárí chízoṉ ko jo un meṉ haiṉ, yih kahte suná, ki Jo taḳht par baiṭhá hai, us kí aur Barre kí hamd, aur ʻizzat, aur tamjíd, aur saltanat abaduʼl ábád rahe. 
REV.5.14	Aur chároṉ jándároṉ ne Ámín kahí, aur buzurgoṉ ne girkar sijda kiyá.
REV.6.1	Phir maiṉ ne dekhá, ki Barre ne un sát muhroṉ meṉ se ek ko kholá, aur un chároṉ jándároṉ meṉ se ek kí garaj kí sí yih áwáz suní, ki Á. 
REV.6.2	Aur maiṉ ne nigáh kí, to kyá dekhtá húṉ, ki ek safed ghoṛá hai, aur us ká sawár kamán liye húe hai: use ek táj diyá gayá, aur wuh fath kartá húá niklá, táki âur bhí fath kare.
REV.6.3	Aur jab us ne dúsrí muhr kholí, to maiṉ ne dúsre jándár ko yih kahte suná, ki Á. 
REV.6.4	Phir ek âur ghoṛá niklá, jis ká rang lál thá; us ke sawár ko yih iḳhtiyár diyá gayá, ki zamín par se sulh uṭhá le, táki log ek dúsre ko qatl kareṉ: aur use ek baṛí talwár dí gayí.
REV.6.5	Aur jab us ne tísrí muhr kholí, to maiṉ ne tísre jándár ko yih kahte suná, ki Á. Aur maiṉ ne nigáh kí, to kyá dekhtá húṉ, ki ek kálá ghoṛá hai; aur us ke sawár ke háth meṉ ek tarázú hai. 
REV.6.6	Aur maiṉ ne goyá un chároṉ jándároṉ ke bích meṉ se yih áwáz átí suní, ki Gehúṉ dínár ke ser bhar, aur jâu dínár ke tín ser, aur tel aur mai ká nuqsán na kar.
REV.6.7	Aur jab us ne chauthí muhr kholí, to maiṉ ne chauthe jándár ko yih kahte suná, ki Á. 
REV.6.8	Aur main ne nigáh kí, to kyá dekhtá húṉ, ki ek zard sá ghoṛá hai, aur us ke sawár ká nám Maut hai, aur ʻÁlam i Arwáh us ke píchhe píchhe hai. Aur in ko chautháí zamín par yih iḳhtiyár diyá gayá, ki talwár, aur kál, aur wabá, aur zamín ke darandoṉ se logoṉ ko halák kareṉ.
REV.6.9	Aur jab us ne páṉchwíṉ muhr kholí, to maiṉ ne qurbángáh ke níche un kí rúheṉ dekhíṉ, jo Ḳhudá ke kalám ke sabab, aur gawáhí par qáim rahne ke báʻis máre gaye the; 
REV.6.10	aur wuh baṛí áwáz se chillákar bolíṉ, ki Ai Málik, ai quddús o barhaqq, tú kab tak insáf na karegá, aur zamín ke rahnewáloṉ se hamáre ḳhún ká badla na legá? 
REV.6.11	Aur un meṉ se har ek ko safed jáma diyá gayá, aur un se kahá gayá, ki âur thoṛí muddat árám karo, jab tak ki tumháre hamḳhidmat aur bháiyoṉ ká bhí shumár púrá na ho le, jo tumhárí tarah qatl honewále haiṉ.
REV.6.12	Aur jab us ne chhaṭí muhr kholí, to maiṉ ne dekhá ki ek baṛá bhauṉchál áyá, aur súraj kammal
REV.6.13	aur ásmán ke sitáre is tarah zamín par gir paṛe, jis tarah zor kí áṉdhí se hilkar anjír ke daraḳht meṉ se kachche phal gir paṛte haiṉ. 
REV.6.14	Aur ásmán is tarah sarak gayá, jis tarah maktúb lapeṭne se sarak játá hai, aur har ek paháṛ aur ṭápú
REV.6.15	Aur zamín ke bádsháh, aur amír, aur faují sardár, aur máldár, aur zoráwar, aur tamám gulám aur ázád, paháṛoṉ ke gároṉ aur chaṭánoṉ meṉ já chhipe; 
REV.6.16	aur paháṛoṉ aur chaṭánoṉ se kahne lage, ki Ham par gir paṛo, aur hameṉ us kí nazar se jo taḳht par baiṭhá húá hai, aur Barre ke gazab se chhipálo: 
REV.6.17	kyúṉki un ke gazab ká roz i ʻazím á pahuṉchá; ab kaun ṭhahr saktá hai?
REV.7.1	Is ke baʻd maiṉ ne zamín ke chároṉ konoṉ par chár firishte khaṛe dekhe; wuh zamín kí chároṉ hawáoṉ ko tháme húe the, táki zamín, yá samundar, yá kisí daraḳht par hawá na chale. 
REV.7.2	Phir maiṉ ne ek âur firishte ko, zinda Ḳhudá kí muhr liye húe, mashriq se úpar kí taraf áte dekhá; us ne un chároṉ firishtoṉ se, jinheṉ zamín aur samundar ke zarar pahuṉcháne ká iḳhtiyár diyá gayá thá, baland áwáz se pukárkar kaha, 
REV.7.3	ki Jab tak ham apne Ḳhudá ke bandoṉ ke máthe par muhr na kar leṉ, zamín aur samundar aur daraḳhtoṉ ko zarar na pahuṉcháná. 
REV.7.4	Aur jin par muhr kí gayí, maiṉ ne un ká shumár suná, ki baní Isráíl ke sab qabiloṉ meṉ se ek lákh chauálís hazár par muhr kí gayí.
REV.7.5	Yahúdáh ke qabíle men se bárah hazár par muhr kí gayí:
REV.7.5	Raʼúben ke qabíle meṉ se bárah hazár par:
REV.7.5	Gád ke qabíle meṉ se bárah hazár par:
REV.7.6	Ásher ke qabíle meṉ se bárah hazár par:
REV.7.6	Naftálí ke qabíle meṉ se bárah hazár par:
REV.7.6	Manashshih ke qabíle meṉ se bárah hazár par:
REV.7.7	Shamaʻún ke qabíle meṉ se bárah hazár par:
REV.7.7	Lewí ke qabíle meṉ se bárah hazár par:
REV.7.7	Yissákár ke qabíle meṉ se bárah hazár par:
REV.7.8	Zabúlún ke qabíle meṉ se bárah hazár par:
REV.7.8	Yúsuf ke qabíle meṉ se bárah hazár par:
REV.7.8	Binyámín ke qabíle meṉ se bárah hazár par muhr kí gayí.
REV.7.9	In bátoṉ ke baʻd jo maiṉ ne nigáh kí, to kyá dekhtá húṉ, ki har ek qaum, aur qabíle, aur ummat, aur ahl i zabán kí ek aisí baṛí bhíṛ, jise koí shumár nahíṉ kar saktá, safed jáme pahine aur khajúr kí ḍáliyáṉ apne háthoṉ meṉ liye húe, taḳht aur Barre ke áge khaṛí hai; 
REV.7.10	aur baṛí áwáz se chillá chillákar kahtí haí, ki Naját hamáre Ḳhudá kí taraf se hai, jo taḳht par baiṭhá hai, aur Barre kí taraf se. 
REV.7.11	Aur sáre firishte us taḳht, aur buzurgoṉ aur chároṉ jándároṉ ke girdágird khaṛe haiṉ; phir wuh taḳht ke áge muṉh ke bal gir paṛe, aur Ḳhudá ko sijda karke 
REV.7.12	kahá, Ámín: Hamd, aur tamjíd, aur hikmat, aur shukr, aur ʻizzat, aur qudrat, aur táqat, abaduʼl ábád hamáre Ḳhudá kí ho. Ámín. 
REV.7.13	Aur buzurgoṉ meṉ se ek ne mujh se kahá, ki Yih safed jáme pahine húe kaun haiṉ, aur kaháṉ se áe haiṉ? 
REV.7.14	Maiṉ ne us se kahá, ki Ai mere ḳhudáwand, tú hí jántá hai. Us ne mujh se kahá, ki Yih wuhí haiṉ, jo us baṛí musíbat meṉ se nikalkar áe haiṉ; inhoṉ ne apne jáme Barre ke ḳhún se dhokar safed kiye haiṉ. 
REV.7.15	Isí sabab se yih Ḳhudá ke taḳht ke sámne haiṉ, aur us ke maqdis meṉ rát din us kí ʻíbádat karte haiṉ; aur jo taḳht par baiṭhá hai, wuh apná ḳhaima un ke úpar tánegá. 
REV.7.16	Is ke baʻd na kabhí un ko bhúk lagegí, na piyás; aur na kabhí un ko dhúp satáegí, na garmí; 
REV.7.17	kyúṉki jo Barra taḳht ke bích meṉ hai, wuh un kí gallabání karegá, aur unheṉ áb i hayát ke chashmoṉ ke pás le jáegá; aur Ḳhudá un kí áṉkhoṉ ke sab áṉsú poṉchh degá.
REV.8.1	Jab us ne sátwíṉ muhr kholí, to ádh ghanṭe ke qaríb ásmán meṉ ḳhámoshí rahí. 
REV.8.2	Aur maiṉ ne un sátoṉ firishtoṉ ko dekhá, jo Ḳhudá ke sámne khaṛe rahte haiṉ; aur unheṉ sát narsinge diye gaye.
REV.8.3	Phir ek âur firishta sone ká ʻúdsoz liye húe áyá, aur qurbángáh ke úpar khaṛá húá; aur us ko bahut sá ʻúd diyá gayá, táki sab muqaddasoṉ kí duʻáoṉ ke sáth us sunahrí qurbángáh par chaṛháe, jo taḳht ke sámne hai. 
REV.8.4	Aur us ʻúd ká dhuwáṉ firishte ke háth se muqaddasoṉ kí duʻáoṉ ke sáth Ḳhudá ke sámne pahuṉch gayá. 
REV.8.5	Aur firishte ne ʻúdsoz ko lekar, us meṉ qurbángáh kí ág bharí, aur zamín par ḍál dí; aur garajeṉ, aur áwázeṉ, aur bijliyáṉ paidá húíṉ, aur bhauṉchál áyá.
REV.8.6	Aur wuh sátoṉ firishte, jin ke pás wuh sát narsinge the, phúṉkne ko taiyár húe.
REV.8.7	Aur jab pahle ne narsingá phúṉká, to ḳhún mile húe ole aur ág paidá húí, aur zamín par ḍálí gayí; aur tiháí zamín jal gayí, aur tiháí daraḳht jal gaye, aur tamám harí ghás jal gayí.
REV.8.8	Aur jab dúsre firishte ne narsingá phúṉká, to goyá ág se jaltá húá ek baṛá paháṛ samundar meṉ ḍálá gayá, aur tiháí samundar ḳhún ho gayá; 
REV.8.9	aur samundar kí tiháí jándár maḳhlúqát mar gayí; aur tiháí jaház tabáh ho gaye.
REV.8.10	Aur jab tísre firishte ne narsingá phúṉká, to ek baṛá sitára mashʻal kí tarah jaltá húá ásmán se ṭúṭá, aur tiháí daryáoṉ aur pání ke chashmoṉ par á paṛá; 
REV.8.11	us sitáre ká nám Nágdauná
REV.8.12	Aur jab chauthe firishte ne narsingá phúṉká, to tiháí súraj, aur tiháí chánd, aur tiháí sitároṉ par sadma pahuṉchá, yaháṉ tak ki un ká tiháí hissa tárík ho gayá, aur tiháí dín meṉ raushní na rahí, aur isí tarah tiháí rát meṉ bhí.
REV.8.13	Aur jab maiṉ ne phir nigáh kí, to ásmán ke bích meṉ ek ʻuqáb ko uṛte, aur baṛí áwáz se yih kahte suná, ki Un tín firishtoṉ ke narsingoṉ kí áwázoṉ ke sabab, jin ká phúṉkná abhí báqí hai, zamín ke rahnewáloṉ par afsos, afsos, afsos!
REV.9.1	Aur jab páṉchweṉ firishte ne narsingá phúṉká, to maiṉ ne ásmán se zamín par ek sitára girá húá dekhá; aur use atháh gaṛhe kí kunjí dí gayí. 
REV.9.2	Aur jab us ne atháh gaṛhe ko kholá, to gaṛhe meṉ se ek baṛí bhaṭṭí ká sá dhuwáṉ uṭhá; aur gaṛhe ke dhuweṉ ke báʻis se súraj aur hawá tárík ho gayí. 
REV.9.3	Aur us dhuweṉ meṉ se zamín par ṭiḍḍiyáṉ nikal paṛíṉ, aur unheṉ zamín ke bichchhúoṉ kí sí táqat dí gayí. 
REV.9.4	Aur un se kahá gayá, ki un ádmíoṉ ke siwá jin ke máthe par Ḳhudá kí muhr nahíṉ, zamín kí ghás, yá kisí hariyáwal, yá kisí daraḳht ko zarar na pahuṉcháná. 
REV.9.5	Aur unheṉ ján se márne ká nahíṉ, balki páṉch mahíne tak logoṉ ko azíyat dene ká iḳhtiyár diyá gayá; aur un kí azíyat aisí thí, jaise bichchhú ke ḍank márne se ádmí ko hotí hai. 
REV.9.6	Un dinoṉ meṉ ádmí maut ḍhúṉḍheṉge, magar hargiz na páeṉge; aur marne kí árzú kareṉge, aur maut un se bhágegí. 
REV.9.7	Aur un ṭiḍḍiyoṉ kí súrateṉ un ghoṛoṉ kí sí thíṉ, jo laṛáí ke liye taiyár kiye gaye hoṉ; aur un ke siroṉ par goyá sone ke táj the, aur un ke chihre ádmíoṉ ke se the; 
REV.9.8	aur bál ʻauratoṉ ke se the, aur dáṉt babar ke se. 
REV.9.9	Aur un ke pás lohe ke se baktar the; aur un ke paroṉ kí áwáz aísí thí, jaise rathoṉ aur bahut se ghoṛoṉ kí, jo laṛáí meṉ dauṛte hoṉ. 
REV.9.10	Aur un kí dumeṉ bichchhúoṉ kí sí thíṉ, aur un meṉ ḍank bhí the; aur un kí dumoṉ meṉ páṉch mahíne tak ádmíoṉ ko zarar pahuṉcháne kí táqat thí. 
REV.9.11	Atháh gaṛhe ká firishta un par bádsháh thá: us ká nám ʻIbrání meṉ Abaddon, aur Yúnání meṉ Apullyon
REV.9.12	Pahlá Afsos to ho chuká; dekho, is ke baʻd do Afsos âur honewále haiṉ.
REV.9.13	Aur jab chhaṭe firishte ne narsingá phúṉká, to maiṉ ne us sunahrí qurbángáh ke síṉgoṉ meṉ se, jo Ḳhudá ke sámne hai, aisí áwáz suní, 
REV.9.14	ki us chhaṭe firishte se, jís ke pás narsíngá thá, koí kah rahá hai, ki Baṛe daryá e Furát ke pás jo chár firishte bandhe húe haiṉ, unheṉ khol de. 
REV.9.15	Pas wuh chároṉ firishte khol diye gaye, jo ḳháss ghaṛí, aur din, aur mahíne, aur baras ke liye, tiháí ádmíoṉ ke már ḍálne ko taiyár kiye gaye the. 
REV.9.16	Aur faujoṉ ke sawár shumár meṉ bís kaṛoṛ the: maiṉ ne un ká shumár suná. 
REV.9.17	Aur mujhe is royá meṉ ghoṛe aur un ke aise sawár dikháí diye, jin ke baktar ág aur sumbul
REV.9.18	In tínoṉ áfatoṉ, yaʻní us ág, aur dhuweṉ, aur gandhak se, jo un ke muṉh se nikaltí thí, tiháí ádmí máre gaye. 
REV.9.19	Kyúṉki un ghoṛoṉ kí táqat un ke muṉh aur un kí dumoṉ meṉ thí; is liye ki un kí dumeṉ sáṉpoṉ kí mánind thíṉ, aur dumoṉ meṉ sir bhí the; unhíṉ se wuh zarar pahúṉcháte the. 
REV.9.20	Aur báqí ádmíoṉ ne, jo in áfatoṉ se na mare the, apne háthoṉ ke kámoṉ se tauba na kí, ki shayátín kí, aur sone, aur chándí, aur pítal, aur patthar, aur lakṛí kí múratoṉ kí parastish karne se báz áte, jo na dekh saktí haiṉ, na sun saktí haiṉ, na chal saktí haiṉ: 
REV.9.21	aur jo ḳhún, aur jádúgaríáṉ, aur harámkárí, aur choriyáṉ unhoṉ ne kí thíṉ, un se tauba na kí.
REV.10.1	Phir maiṉ ne ek âur zoráwar firishte ko bádal oṛhe húe ásmán se utarte dekhá; us ke sir par dhanuk thí, aur us ká chihra áftáb kí mánind thá, aur us ke páṉw ág ke sutúnoṉ kí mánind; 
REV.10.2	aur us ke háth meṉ ek chhoṭí sí khulí húí kitáb thí: us ne apná dahiná páṉw to samundar par rakkhá, aur báyáṉ ḳhushkí par; 
REV.10.3	aur aisí baṛí áwáz se chilláyá, jaise babar daháṛtá hai: aur jab wuh chilláyá, to garaj kí sát áwázeṉ sunáí díṉ. 
REV.10.4	Aur jab garaj kí sátoṉ áwázeṉ sunáí de chukíṉ, to maiṉ ne likhne ká iráda kiyá; aur ásmán par se yih áwáz átí suní, ki Jo báteṉ garaj kí in sát áwázoṉ se suní haiṉ, un ko poshída rakh; aur tahrír na kar. 
REV.10.5	Aur jis firishte ko maiṉ ne samundar aur ḳhushkí par khaṛe dekhá thá, us ne apná dahiná háth ásmán kí taraf uṭháyá, 
REV.10.6	aur jo abaduʼl ábád zinda rahegá, aur jis ne ásmán aur us ke andar kí chízeṉ, aur zamín aur us ke úpar kí chízeṉ, aur samundar aur us ke andar kí chízeṉ paidá kí haiṉ, us kí qasam khákar kahá, ki Ab âur der na hogí; 
REV.10.7	balki sátweṉ firishte kí áwáz dene ke zamáne meṉ, jab wuh narsingá phúṉkne ko hogá, to Ḳhudá ká poshída matlab, us ḳhushḳhabarí ke muwáfiq, jo us ne apne bande nabíoṉ ko dí thí, púrá hogá. 
REV.10.8	Aur jis áwáz denewále ko maiṉ ne ásmán par bolte suná thá, us ne phir mujh se muḳhátib hokar kahá, ki Já, us firishte ke háth meṉ se, jo samundar aur ḳhushkí par khaṛá hai, wuh khulí húí kitáb le le. 
REV.10.9	Tab maiṉ ne us firishte ke pás jákar kahá, ki Yih chhoṭí kitáb mujhe de de. Us ne mujh se kahá, ki Le, ise khá le; yih terá peṭ to kaṛwá kar degí; magar tere muṉh meṉ shahd kí tarah míṭhí lagegí. 
REV.10.10	Pas maiṉ wuh chhoṭí kitáb us firishte ke háth se lekar khá gayá; wuh mere muṉh meṉ to shahd kí tarah míṭhí lagí; magar jab maiṉ use khá gayá, to merá peṭ kaṛwá ho gayá. 
REV.10.11	Aur mujh se kahá gayá, ki Tujhe bahut sí ummatoṉ aur qaumoṉ, aur ahl i zabán aur bádsháhoṉ par phir nubuwwat karní zarúr hai.
REV.11.1	Aur mujhe ʻasá kí mánind ek nápne kí lakṛí dí gayí; aur kisí ne kahá, ki Uṭhkar Ḳhudá ke maqdis aur qurbángáh, aur us meṉ ke ʻibádat karnewáloṉ ko náp. 
REV.11.2	Aur us sahn ko jo maqdis ke báhar hai, ḳhárij kar de, aur use na náp; kyúṉki wuh gairqaumoṉ ko de diyá gayá hai; wuh muqaddas shahr ko bayálís mahíne tak pámál kareṉgí. 
REV.11.3	Aur maiṉ apne do gawáhoṉ ko iḳhtiyár dúṉgá, aur wuh ṭáṭ oṛhe húe ek hazár do sau sáṭh din nubuwwat kareṉge. 
REV.11.4	Yih wuhí zaitún ke do daraḳht, aur do chirágdán haiṉ, jo zamín ke Ḳhudáwand ke sámne khaṛe haiṉ. 
REV.11.5	Aur agar koí unheṉ zarar pahuṉcháná cháhtá hai, to un ke muṉh se ág nikalkar un ke dushmanoṉ ko khá játí hai. Aur agar koí unheṉ zarar pahuṉcháná cháhegá, wuh zarúr isí tarah márá jáegá. 
REV.11.6	Un ko iḳhtiyár hai ki ásmán ko band kar deṉ, táki un kí nubuwwat ke zamáne meṉ pání na barse; aur pániyoṉ par iḳhtiyár hai, ki unheṉ ḳhún bana ḍáleṉ, aur jitní dafʻa cháheṉ zamín par har tarah kí áfat láeṉ. 
REV.11.7	Jab wuh apní gawáhí de chukeṉge, to wuh haiwán jo atháh gaṛhe se niklegá, un se laṛkar un par gálib áegá, aur un ko már ḍálegá. 
REV.11.8	Aur un ki lásheṉ us baṛe shahr ke bázár meṉ paṛí raheṉgí, jo rúhání iʻtibár se Sadom aur Misr kahlátá hai, jaháṉ un ká Ḳhudáwand bhí maslúb húá thá. 
REV.11.9	Aur ummatoṉ, aur qabíloṉ, aur ahl i zabán, aur qaumoṉ meṉ se log un kí láshoṉ ko sáṛhe tín din tak dekhte raheṉge, aur un kí láshoṉ ko qabr meṉ na rakhne deṉge. 
REV.11.10	Aur zamín ke rahnewále un ke marne se ḳhushí manáeṉge, aur shádiyáne bajáeṉge, aur ápas meṉ tuhfe bhejeṉge; kyúṉki in donoṉ nabíoṉ ne zamín ke rahnewáloṉ ko satáyá thá. 
REV.11.11	Aur sáṛhe tín din ke baʻd, Ḳhudá kí taraf se un meṉ zindagí kí rúh dáḳhil húí; aur wuh apne páṉwoṉ ke bal khaṛe ho gaye, aur un ke dekhnewáloṉ par baṛá ḳhauf chháyá. 
REV.11.12	Aur unheṉ ásmán par se ek baland áwáz sunáí dí, ki Yaháṉ úpar á jáo. Pas wuh bádal par sawár hokar ásmán par chaṛh gaye; aur un ke dushman unheṉ dekh rahe the. 
REV.11.13	Phir usí waqt ek baṛá bhauṉchál á gayá, aur shahr ká daswáṉ hissa gir gayá; aur us bhauṉchál se sát hazár ádmí mare: aur báqí dar gaye, aur ásmán ke Ḳhudá kí tamjíd kí.
REV.11.14	Dúsrá Afsos ho chuká; dekho, tísrá Afsos jald honewálá hai.
REV.11.15	Aur jab sátweṉ firishte ne narsingá phúṉká, to ásmán par baṛí áwázeṉ is mazmún kí paidá húíṉ, ki Dunyá kí bádsháhat hamáre Ḳhudáwand aur us ke Masíh kí ho gayí: aur wuh abaduʼl ábád bádsháhí karegá. 
REV.11.16	Aur chaubísoṉ buzurgoṉ ne, jo Ḳhudá ke sámne apne apne taḳht par baiṭhe the, muṉh ke bal girkar Ḳhudá ko sijda kiyá, 
REV.11.17	aur yih kahá, ki Ai Ḳhudáwand Ḳhudá, Qádir i mutlaq, jo hai aur jo thá, ham terá shukr karte haiṉ; kyúṉki tú ne apní baṛí qudrat ko háth meṉ lekar bádsháhí kí. 
REV.11.18	Aur qaumoṉ ko gussa áyá, aur terá gazab názil húá, aur wuh waqt á pahuṉchá hai ki murdoṉ ká insaf kiyá jáe, aur tere bande nabíoṉ aur muqaddasoṉ aur un chhoṭe baṛoṉ ko, jo tere nám se ḍarte haiṉ, ajr diyá jáe, aur zamín ke tabáh karnewáloṉ ko tabáh kiyá jáe.
REV.11.19	Aur Ḳhudá ká jo maqdis ásmán par hai, wuh kholá gayá; aur us ke maqdis meṉ us ke ʻahd ká sandúq dikháí diyá; aur bijliyáṉ, aur áwázeṉ, aur garajeṉ paidá húíṉ, aur bhauṉchál áyá, aur baṛe ole paṛe.
REV.12.1	Phir ásmán par ek baṛá nishán dikháí diyá, yaʻní ek ʻaurat nazar áí, jo áftáb ko oṛhe húe thí, aur chánd us ke páṉwoṉ ke níche thá, aur bárah sitároṉ ká táj us ke sir par; 
REV.12.2	wuh hámila thí, aur dard i zih meṉ chillátí thí, aur bachcha janne kí taklíf meṉ thí. 
REV.12.3	Phir ek âur nishán ásmán par dikháí diyá, yaʻní ek baṛá lál azhdahá; us ke sát sir aur das síṉg the, aur us ke siroṉ par sát táj. 
REV.12.4	Aur us kí dum ne ásmán ke tiháí sítáre kheṉchkar zamín par ḍál diye: aur wuh azhdahá us ʻaurat ke áge já khaṛá húá, jo janne ko thí, táki jab wuh jane, to us ke bachche ko nigal jáe. 
REV.12.5	Aur wuh beṭá janí, yaʻní wuh laṛká jo lohe ke ʻasá se sab qaumoṉ par hukúmat karegá; aur us ká bachcha yakáyak Ḳhudá aur us ke taḳht ke pás tak pahuṉchá diyá gayá. 
REV.12.6	Aur wuh ʻaurat us biyábán ko bhág gayí, jaháṉ Ḳhudá kí taraf se us ke liye ek jagah taiyár kí gayí thí, táki waháṉ ek hazár do sau sáṭh din tak us kí parwarish kí jáe.
REV.12.7	Phir ásmán par laṛáí húí: Míkáíl aur us ke firishte azhdahe se laṛne ko nikle; aur azhdahá aur us ke firishte un se laṛe; 
REV.12.8	lekin gálib na áe, aur is ke baʻd ásmán par un ke liye jagah na rahí. 
REV.12.9	Aur wuh baṛá azhdahá, yaʻní wuhí puráná sáṉp jo Iblís aur Shaitán kahlátá hai, aur sáre jahán ko gumráh kar detá hai, zamín par girá diyá gayá, aur us ke, firishte bhí us ke sáth girá diye gaye. 
REV.12.10	Phir maiṉ ne ásmán par se yih baṛí áwáz átí suní, ki Ab hamáre Ḳhudá kí naját, aur qudrat, aur bádsháhat, aur us ke Masíh ká iḳhtiyár záhir húá; kyúṉki hamáre bháiyoṉ par ilzám lagánewálá, jo rát din hamáre Ḳhudá ke áge un par ilzám lagáyá kartá hai, girá diyá gayá. 
REV.12.11	Aur wuh Barre ke ḳhún, aur apní gawáhí ke kalám ke báʻis us par gálib áe; aur unhoṉ ne apní ján ko ʻazíz na samjhá, yaháṉ tak ki maut bhí gawárá kí. 
REV.12.12	Pas, ai ásmáno, aur un ke rahnewálo, ḳhushí manáo. Ai ḳhushkí aur tarí, tum par afsos hai; kyúṉki Iblís baṛe gusse meṉ tumháre pás utarkar áyá hai, is liye ki jántá hai, ki merá thoṛá hí sá waqt báqí hai.
REV.12.13	Aur jab azhdahe ne dekhá, ki maiṉ zamín par girá diyá gayá húṉ, to us ʻaurat ko satáyá, jo beṭá janí thí. 
REV.12.14	Aur us ʻaurat ko baṛe ʻuqáb ke do par diye gaye, táki sáṉp ke sámne se uṛkar biyábán meṉ apní us jagah pahuṉch jáe, jaháṉ ek zamáne, aur zamánoṉ, aur ádhe zamáne tak us kí parwarish kí jáegí. 
REV.12.15	Aur sáṉp ne us ʻaurat ke píchhe apne muṉh se nadí kí tarah pání baháyá, táki us ko is nadí se bahá de. 
REV.12.16	Magar zamín ne us ʻaurat kí madad kí, aur apná muṉh kholkar us nadí ko pí liyá, jo azhdahe ne apne muṉh se baháí thí. 
REV.12.17	Aur azhdahe ko ʻaurat par gussa áyá, aur us kí báqí aulad se, jo Ḳhudá ke hukmoṉ par ʻamal kartí hai, aur Yisúʻ kí gawáhí dene par qáim hai, laṛne ko gayá:
REV.13.1	aur samundar kí ret par já khaṛá húá.
REV.13.1	Aur maiṉ ne ek haiwán ko samundar meṉ se nikalte húe dekhá, us ke das síṉg aur sát sir the, aur us ke síṉgoṉ par das táj, aur us ke siroṉ par kufr ke nám likhe húe the. 
REV.13.2	Aur jo haiwán maiṉ ne dekhá, us kí shakl teṉdúe kí sí thí, aur páṉw ríchh ke se, aur muṉh babar ká sá; aur us azhdahe ne apní qudrat aur apná taḳht aur baṛá iḳhtiyár use de diyá. 
REV.13.3	Aur maiṉ ne us ke siroṉ meṉ se ek par goyá zaḳhm i kárí lagá húá dekhá, magar us ká zaḳhm i kárí achchhá ho gayá, aur sárí dunyá taʻajjub kartí húí us haiwán ke píchhe pichhe ho lí. 
REV.13.4	Aur chúṉki us azhdahe ne apná iḳhtiyár us haiwán ko de diyá thá, is liye unhoṉ ne azhdahe kí parastish kí; aur us haiwán kí bhí yih kahkar parastish kí, ki Is haiwán kí mánind kaun hai? kaun us se laṛ saktá hai? 
REV.13.5	Aur baṛe bol bolne aur kufr bakne ke liye use ek muṉh diyá gayá, aur use bayálís mahíne tak kám karne ká iḳhtiyár diyá gayá. 
REV.13.6	Aur us ne Ḳhudá kí nisbat kufr bakne ke liye muṉh kholá, ki us ke nám, aur us ke ḳhaime, yaʻní ásmán ke rahnewáloṉ kí nisbat kufr bake. 
REV.13.7	Aur use yih iḳhtiyár diyá gayá, ki muqaddasoṉ se laṛe, aur un par gálib áe; aur use har qabíle, aur ummat, aur ahl i zabán, aur qaum par iḳhtiyár diyá gayá. 
REV.13.8	Aur zamín ke wuh sab rahnewále, jin ke nám us Barre kí kitáb i hayát meṉ likhe nahíṉ gaye, jo biná e ʻálam ke waqt se zabh húá hai, us haiwán kí parastish kareṉge. 
REV.13.9	Jis ke kán hoṉ wuh sune. 
REV.13.10	Jis ko qaid honewálí hai, wuh qaid meṉ paṛegá; jo koí talwár se qatl karegá, wuh zarúr talwár se qatl kiyá jáegá. Muqaddasoṉ ke sabr aur ímán ká yihí mauqaʻ hai.
REV.13.11	Phir maiṉ ne ek âur haiwán ko zamín meṉ se nikalte húe dekhá; us ke barre ke se do síṉg the, aur azhdahe kí tarah boltá thá. 
REV.13.12	Aur yih pahle haiwán ká sárá iḳhtiyár us ke sámne kám meṉ látá thá, aur zamín aur us ke rahnewáloṉ se us pahle haiwán kí parastish karátá thá, jis ká zaḳhm i kárí achchhá ho gayá thá. 
REV.13.13	Aur wuh baṛe baṛe nishán dikhátá thá, yaháṉ tak ki ádmíoṉ ke sámne ásmán se zamín par ág názil kar detá thá. 
REV.13.14	Aur zamin ke rahnewáloṉ ko un nishánoṉ ke sabab se, jin ke us haiwán ke sámne dikháne ká us ko iḳhtiyár diyá gayá thá, is tarah gumráh kar detá thá, ki zamín ke rahnewáloṉ se kahtá thá, ki jis haiwán ke talwár lagí thí, aur wuh zinda ho gayá, us ká but banáo. 
REV.13.15	Aur use us haiwán ke but meṉ rúh phúṉkne ká iḳhtiyár diyá gayá, táki wuh haiwán ká but bole bhí, aur jitne log us haiwán ke but kí parastish na kareṉ, un ko qatl bhí karáe. 
REV.13.16	Aur us ne sab chhoṭe baṛoṉ, daulatmandoṉ aur garíboṉ, ázádoṉ aur gulámoṉ ke dahine háth, yá un ke máthe par ek ek chháp kará diyá; 
REV.13.17	táki us ke siwá jis par nishán, yaʻní us haiwán ká nám, yá us ke nám ká ʻadad ho, âur koí ḳharíd faroḳht na kar sake. 
REV.13.18	Hikmat ká yih mauqaʻ hai. Jo samajh rakhtá hai, wuh is haiwán ká ʻadad gin le; kyúṉki wuh ádmí ká ʻadad hai; aur us ká ʻadad chha sau chhiyásaṭh hai.
REV.14.1	Phir maiṉ ne nigáh kí, to kyá dekhtá húṉ, ki wuh Barra Siyyon ke paháṛ par khaṛá hai, aur us ke sáth ek lákh chauálís hazár shaḳhs haiṉ, jin ke máthe par us ká aur us ke Báp ká nám likhá húá hai. 
REV.14.2	Aur mujhe ásmán par se ek aisí áwáz sunáí dí, jo zor ke pání, aur baṛí garaj kí sí áwáz thí; aur jo áwáz maiṉ ne suní, wuh aisí thí jaise barbatnawáz barbat bajáte hoṉ. 
REV.14.3	Wuh taḳht ke sámne, aur chároṉ jándároṉ aur buzurgoṉ ke áge, goyá ek nayá gít gá rahe the: aur un ek lákh chauálís hazár shaḳhsoṉ ke siwá, jo dunyá meṉ se ḳharíd liye gaye the, koí us gít ko na síkh saká. 
REV.14.4	Yih wuh haiṉ, jo ʻauratoṉ ke sáth álúda nahíṉ húe, balki kuṉwáre haiṉ. Yih wuh haiṉ, jo Barre ke píchhe píchhe chalte haiṉ, jaháṉ kahíṉ wuh játá hai. Yih Ḳhudá aur Barre ke liye pahle phal hone ke wáste ádmíoṉ meṉ se ḳharíd liye gaye haiṉ. 
REV.14.5	Aur un ke muṉh se kabhí jhúṭh na niklá thá; wuh beʻaib haiṉ.
REV.14.6	Phir maiṉ ne ek âur firishte ko ásmán ke bích meṉ uṛte húe dekhá, jis ke pás zamín ke rahnewáloṉ kí har qaum aur qabíle aur ahl i zabán aur ummat ke sunáne ke liye, abadí ḳhushḳhabarí thí. 
REV.14.7	Aur us ne baṛí áwáz se kahá, ki Ḳhudá se ḍaro, aur us kí tamjíd karó; kyúṉki us kí ʻadálat ká waqt á pahuṉchá hai; aur usí kí ʻibádat karo, jis ne ásmán aur zamín, aur samundar aur pání ke chashme paidá kiye.
REV.14.8	Phir is ke baʻd ek âur dúsrá firishta yih kahtá húá áyá, ki Gir paṛá, wuh baṛá shahr i Bábil gir paṛá, jis ne apní harámkárí kí gazabnák mai tamám qaumoṉ ko piláí hai.
REV.14.9	Phir in ke baʻd ek âur tísre firishte ne ákar baṛí áwáz se kahá, ki Jo koí us haiwán aur us ke but kí parastish kare, aur apne máthe yá apne háth par us kí chháp le le, 
REV.14.10	wuh Ḳhudá ke qahr kí us ḳhális mai ko píegá, jo us ke gazab ke piyále meṉ bharí gayí hai; aur pák firishtoṉ ke sámne aur Barre ke sámne ág aur gandhak ke ʻazáb meṉ mubtalá hogá: 
REV.14.11	aur un ke ʻazáb ká dhuwáṉ abaduʼl ábád uṭhtá rahegá; aur jo us haiwán aur us ke but kí parastish karte haiṉ, aur jo us ke nám kí chháp lete haiṉ, un ko rát din chain na milegá. 
REV.14.12	Muqaddasoṉ, yaʻní Ḳhudá ke hukmoṉ par ʻamal karnewáloṉ, aur Yisúʻ par ímán rakhnewáloṉ ke sabr ká yihí mauqaʻ hai.
REV.14.13	Phir maiṉ ne ásmán meṉ se yih áwáz suní; ki Likh, Mubárak haiṉ wuh murde jo ab se Ḳhudáwand meṉ marte haiṉ; Rúh kahtí hai, ki Beshakk; kyúṉki wuh apní mihnatoṉ se árám páeṉge, aur un ke aʻmál un ke sáth sáth hote haiṉ.
REV.14.14	Phir maiṉ ne nigáh kí, to kyá dekhtá húṉ, ki ek safed bádal hai, aur us bádal par ádamzád kí mánind koí baiṭhá hai, jis ke sir par sone ká táj, aur háth meṉ tez daráṉtí hai. 
REV.14.15	Phir ek âur firishte ne maqdis se nikalkar, us bádal par baiṭhe húe se baṛí áwáz ke sáth pukárkar kahá, ki Apní daráṉtí chalákar káṭ, kyúṉki káṭne ká waqt á gayá; is liye ki zamín kí fasl bahut pak gayí. 
REV.14.16	Pas jo bádal par baiṭhá thá us ne apní daráṉtí zamín par ḍál dí, aur zamín kí fasl kaṭ gayí.
REV.14.17	Phir ek âur firishta us maqdis meṉ se niklá jo ásmán par hai; us ke pás bhí tez daráṉtí thí. 
REV.14.18	Phir ek âur firishta qurbángáh se niklá, jis ká ág par iḳhtiyár thá, us ne tez daráṉtíwále se baṛí áwáz se kahá, ki Apní tez daráṉtí chalákar zamín ke angúr ke daraḳht ke guchchhe káṭ le; kyúṉki us ke angúr biʼlkull pak gaye haiṉ. 
REV.14.19	Aur us firishte ne apní daráṉtí zamín par dálí, aur zamín ke ángúr ke daraḳht kí fasl káṭkar, Ḳhudá ke qahr ke baṛe hauz meṉ ḍál dí. 
REV.14.20	Aur shahr ke báhar us hauz meṉ angúr rauṉde gaye; aur hauz meṉ se itná ḳhún niklá, ki ghoṛoṉ kí lagámoṉ tak pahuṉch gayá, aur solah sau farláṉg tak bah niklá.
REV.15.1	Phir maiṉ ne ásmán par ek âur baṛá aur ʻajíb nishán, yaʻní sát firishte sátoṉ pichhlí áfatoṉ ko liye húe dekhe; kyúṉki in áfatoṉ par Ḳhudá ká qahr ḳhatm ho gayá hai.
REV.15.2	Phir maiṉ ne shíshe ká sá ek samundar dekhá, jis meṉ ág milí húí thí: aur jo us haiwán, aur us ke but, aur us ke nám ke ʻadad par gálib áe the, un ko us shíshe ke samundar ke pás Ḳhudá kí barbateṉ liye khaṛe húe dekhá. 
REV.15.3	Aur wuh Ḳhudá ke bande Músá ká gít, aur Barre ká gít gá gákar kahte the, ki Ai Ḳhudáwand Ḳhudá, Qádir i mutlaq, tere kám baṛe aur ʻajíb haiṉ; ai azalí Bádsháh, terí ráheṉ rást aur durust haiṉ. 
REV.15.4	Ai Ḳhudáwand, kaun tujh se na ḍaregá? aur kaun tere nám kí báṛái na karegá? kyúṉki sirf tú hí quddús hai; aur sárí qaumeṉ ákar tere sámne sijda kareṉgí, kyúṉki tere insáf ke kám záhir ho gaye haiṉ.
REV.15.5	In bátoṉ ke baʻd maiṉ ne dekhá, ki shahádat ke ḳhaime ká maqdis ásmán meṉ kholá gayá: 
REV.15.6	aur wuh sátoṉ firishte jin ke pás sátoṉ áfateṉ thíṉ, ábdár aur chamakdár jawáhir se árásta, aur síne par sunahrí sínaband báṉdhe húe, maqdis se nikle. 
REV.15.7	Aur un chároṉ jándároṉ meṉ se ek ne sát sone ke piyále, abaduʼl ábád zinda rahnewale Ḳhudá ke qahr se bhare húe, un sátoṉ firishtoṉ ko diye. 
REV.15.8	Aur Ḳhudá ke jalál, aur us kí qudrat ke sabab maqdis dhuweṉ se bhar gayá, aur jab tak un sátoṉ firishtoṉ kí sátoṉ áfateṉ ḳhatm na ho chukíṉ, koí us maqdis meṉ dáḳhil na ho saká.
REV.16.1	Phir maiṉ ne maqdis meṉ se kisí ko baṛí áwáz se un sátoṉ firishtoṉ se yih kahte suná, ki Jáo, Ḳhudá ke qahr ke sátoṉ piyáloṉ ko zamín par ulaṭ do.
REV.16.2	Pas pahle ne jákar apná piyála zamín par ulaṭ diyá; aur jin ádmíoṉ par us haiwán ki chháp thí, aur jo us ke but kí parastish karte the, un ke ek burá aur taklíf denewálá násúr paidá ho gayá.
REV.16.3	Aur dúsre ne apná piyála samundar meṉ ulṭá; aur wuh murde ká sá ḳhún ban gayá; aur samundar ke sab jándár mar gaye.
REV.16.4	Aur tísre ne apná piyála daryáoṉ aur pání ke chashmoṉ par ulṭá, aur wuh ḳhún ban gaye. 
REV.16.5	Aur maiṉ ne pání ke firishte ko yih kahte suná, ki Ai Quddús, jo hai, aur jo thá, tú ʻádil hai, ki tú ne yih insáf kiyá; 
REV.16.6	kyúṉki unhoṉ ne muqaddasoṉ aur nabíoṉ ká ḳhún baháyá thá, aur tú ne unheṉ ḳhún piláyá: wuh isí láiq haiṉ. 
REV.16.7	Phir maiṉ ne qurbángáh meṉ se yih áwáz suní, ki Ai Ḳhudáwand Ḳhudá, Qádir i mutlaq, beshakk, tere faisale durust aur rást haiṉ.
REV.16.8	Aur chauthe ne apná piyála súraj par ulṭá aur use ádmíoṉ ko ág se jhulas dene ká iḳhtiyár diyá gayá. 
REV.16.9	Aur ádmí saḳht garmí se jhulas gaye, aur Ḳhudá ke nám kí nisbat kufr baká, jo in áfatoṉ par iḳhtiyár rakhtá hai; aur tauba na kí ki us kí tamjíd karte.
REV.16.10	Aur páṉchweṉ ne apná piyála us haiwán ke taḳht par ulṭá; aur us kí bádsháhat meṉ andherá chhá gayá; aur dard ke máre log apní zabáneṉ káṭne lage; 
REV.16.11	aur apne dukhoṉ aur násúroṉ ke báʻis ásmán ke Ḳhudá kí nisbat kufr baká, aur apne kámoṉ se tauba na kí.
REV.16.12	Aur chhaṭe ne apná piyála baṛe daryá e Furát par ulṭá; aur us ká pání súkh gayá, táki mashriq se ánewále bádsháhoṉ ke liye ráh taiyár ho jáe. 
REV.16.13	Phir maiṉ ne us azhdahe ke muṉh se, aur us haiwán ke muṉh se, aur us jhúṭhe nabí ke muṉh se, tín nápák rúheṉ meṉḍakoṉ kí súrat meṉ nikalte dekhíṉ: 
REV.16.14	yih shayátín kí nishán dikhánewálí rúheṉ haiṉ, jo Qádir i mutlaq Ḳhudá ke roz i ʻazím kí laṛáí ke wáste jamaʻ karne ke liye, sárí dunyá ke bádsháhoṉ ke pás nikalkar játí haiṉ. 
REV.16.15	(Dekho, maiṉ chor kí tarah átá húṉ. Mubárak wuh hai, jo jágtá hai, aur apní poshák kí hifázat kartá hai, táki naṉgá na phire, aur log us kí barahnagí na dekheṉ.) 
REV.16.16	Aur unhoṉ ne un ko us jagah jamaʻ kiyá, jis ká nám ʻIbrání meṉ Har Magidon hai.
REV.16.17	Aur sátweṉ ne apná piyála hawá par ulṭá, aur maqdis ke taḳht kí taraf se baṛe zor se yih áwáz áí, ki Ho chuká. 
REV.16.18	Phir bijliyáṉ, aur áwázeṉ, aur garajeṉ paidá húíṉ; aur ek aisá baṛá bhaunchál áyá, ki jab se insán zamín par paidá húe, aisá baṛá aur saḳht bhauṉchál kabhí na áyá thá. 
REV.16.19	Aur us baṛe shahr ke tín ṭukṛe ho gaye, aur qaumoṉ ke shahr gir gaye; aur baṛe shahr i Bábil kí Ḳhudá ke háṉ yád húí
REV.16.20	Aur har ek ṭápú apní jagah se ṭal gayá, aur paháṛoṉ ká patá na lagá. 
REV.16.21	Aur ásmán se ádmíoṉ par man man bhar ke baṛe baṛe ole gire, aur chúṉki yih áfat niháyat saḳht thí, is liye logoṉ ne oloṉ kí áfat ke báʻis Ḳhudá kí nisbat kufr baká.
REV.17.1	Aur un sátoṉ firishtoṉ meṉ se jin ke pás sát piyále the, ek ne ákar mujh se yih kahá, ki Idhar á; maiṉ tujhe us baṛí kasbí kí sazá dikháúṉ, jo bahut se pániyoṉ par baiṭhí húí hai; 
REV.17.2	aur jis ke sáth zamín ke bádsháhoṉ ne harámkárí kí thí; aur zamín ke rahnewále us kí harámkárí kí mai se matwále ho gaye the. 
REV.17.3	Pas wuh mujhe Rúh meṉ jangal ko le gayá; waháṉ maiṉ ne qirmizí rang ke haiwán par, jo kufr ke námoṉ se lipá húá thá, aur jis ke sát sir aur das síṉg the, ek ʻaurat ko baiṭhe húe dekhá. 
REV.17.4	Yih ʻaurat argawání aur qirmizí libás pahine húe, aur sone aur jawáhir aur motiyoṉ se árásta thí; aur ek sone ká piyála makrúhát, yaʻní us kí harámkárí kí nápákíoṉ se bhará húá, us ke háth meṉ thá; 
REV.17.5	aur us ke máthe par yih nám likhá húá thá; 
REV.17.6	Aur maiṉ ne us ʻaurat ko muqaddasoṉ ke ḳhún, aur Yisúʻ ke shahídoṉ ke ḳhún píne se, matwálá dekhá: aur use dekhkar saḳht hairán húá. 
REV.17.7	Us firishte ne mujh se kahá, ki Tú hairán kyúṉ ho gayá? Maiṉ is ʻaurat aur us haiwán ká, jis par wuh sawár hai, aur jis ke sát sir aur das síṉg haiṉ, tujhe bhed batátá húṉ. 
REV.17.8	Yih jo tú ne haiwán dekhá, yih pahle to thá, magar ab nahíṉ hai; aur áyanda atháh gaṛhe se nikalkar, halákat meṉ paṛegá; aur zamín ke rahnewále jin ke nám biná e ʻálam ke waqt se kitáb i hayát meṉ likhe nahíṉ gaye, is haiwán ká yih hál dekhkar, ki pahle thá, aur ab nahíṉ, aur phir maujúd ho jáegá, taʻajjub kareṉge. 
REV.17.9	Yihí mauqaʻ hai us zihn ká, jis meṉ hikmat hai; wuh sátoṉ sir sát paháṛ haiṉ, jin par wuh ʻaurat baiṭhí húí hai; 
REV.17.10	aur wuh sát bádsháh bhí haiṉ; páṉch to ho chuke haiṉ, aur ek maujúd hai, aur ek abhí áyá nahíṉ; aur jab áegá, to kuchh ʻarse tak us ká rahná zarúr hai. 
REV.17.11	Aur jo haiwán pahle thá, aur ab nahíṉ, wuh áṭhwáṉ hai, aur un sátoṉ meṉ se paidá húá, aur halákat meṉ paṛegá. 
REV.17.12	Aur wuh das síṉg jo tú ne dekhe, das bádsháh haiṉ; abhí tak unhoṉ ne bádsháhat nahíṉ páí; magar us haiwán ke sáth ghaṛí bhar ke wáste bádsháhoṉ ká sá iḳhtiyár páeṉge. 
REV.17.13	In sab kí ek hí ráe hogí, aur wuh apní qudrat aur iḳhtiyár us haiwán ko de deṉge. 
REV.17.14	Wuh Barre se laṛeṉge, aur Barra un par gálib áegá; kyúṉki wuh ḳhudáwandoṉ ká Ḳhudáwand, aur bádsháhoṉ ká Bádsháh hai; aur jo buláe húe, aur barguzída, aur wafádár us ke sáth haiṉ, wuh bhí gálib áeṉge. 
REV.17.15	Phir us ne mujh se kahá, ki Jo pání tú ne dekhe, jin par kasbí baiṭhí hai, wuh ummateṉ, aur guroh, aur qaumeṉ, aur ahl i zabán haiṉ. 
REV.17.16	Aur jo das síṉg tú ne dekhe, wuh, aur haiwán us kasbí se ʻadáwat rakkheṉge, aur use bekas aur naṉgá kar deṉge, aur us ká gosht khá jáeṉge, aur us ko ág meṉ jalá ḍáleṉge. 
REV.17.17	Kyúṉki Ḳhudá un ke diloṉ meṉ yih ḍálegá, ki wuh usí kí ráe par chaleṉ, aur jab tak ki Ḳhudá kí báteṉ púrí na ho leṉ, wuh muttafiquʼr ráe hokar apní bádsháhat us haiwán ko de deṉ. 
REV.17.18	Aur wuh ʻaurat jise tú ne dekhá, wuh baṛá shahr hai, jo zamín ke bádsháhoṉ par hukúmat kartá hai.
REV.18.1	In bátoṉ ke baʻd maiṉ ne ek âur firishte ko ásmán par se utarte húe dekhá, jise baṛá iḳhtiyár thá; aur zamín us ke jalál se raushan ho gayí. 
REV.18.2	Us ne baṛí áwáz se chillákar kahá, ki Gir paṛá, baṛá shahr i Bábil gir paṛá, aur shayátín ká maskan, aur har nápák rúh ká aḍḍá, aur har nápák aur makrúh parande ká aḍḍá ho gayá. 
REV.18.3	Kyúṉki us kí harámkárí kí gazabnák mai ke báʻis tamám qaumeṉ gir gayí haiṉ, aur zamín ke bádsháhoṉ ne us ke sáth harámkárí kí hai; aur dunyá ke saudágar us ke ʻaish o ʻishrat kí badaulat daulatmand ho gaye.
REV.18.4	Phir maiṉ ne ásmán meṉ kisí âur ko yih kahte húe suná, ki Ai merí ummat ke logo, us meṉ se nikal áo, táki tum us ke gunáhoṉ meṉ sharík na ho; aur us kí áfatoṉ meṉ se koí tum par na á jáe. 
REV.18.5	Kyúṉki us ke gunáh ásmán tak pahuṉch gaye haiṉ, aur us kí badkáríáṉ Ḳhudá ko yád á gayí haiṉ. 
REV.18.6	Jaisá us ne kiyá, waisá hí tum bhí us ke sáth karo; aur use us ke kámoṉ ká do chand badla do; jis qadr us ne piyála bhará, tum us ke liye dugná bhar do. 
REV.18.7	Jis qadr us ne apne áp ko shándár banáyá, aur ʻaiyáshí kí thí, usí qadr us ko ʻazáb aur gam meṉ ḍál do; kyúṉki wuh apne dil meṉ kahtí hai, ki Maiṉ malika ho baiṭhí húṉ, bewa nahíṉ, aur kabhí gam na dekhúṉgí. 
REV.18.8	Is liye us par ek hí din meṉ áfateṉ áeṉgí, yaʻní maut, aur gam, aur kál; aur wuh ág meṉ jalákar ḳhák kar dí jáegi; kyúṉki us ká insáf karnewálá Ḳhudáwand Ḳhudá qawí hai. 
REV.18.9	Aur us ke sáthi harámkárí aur ʻaiyáshí karnewále zamín ke bádsháh, jab us ke jalne ká dhuwáṉ dekheṉge, to us ke liye roeṉge, aur chhátí píṭeṉge; 
REV.18.10	aur us ke ʻazáb ke dar se dúr khaṛe húe kaheṉge, ki Ai baṛe shahr! ai Bábil! ai mazbút shahr! afsos! afsos! ghaṛí hí bhar meṉ tujhe sazá mil gayí. 
REV.18.11	Aur dunyá ke saudágar us ke liye roeṉge, aur mátam kareṉge, kyúṉki ab koí un ká mál nahíṉ ḳharídne ká: 
REV.18.12	aur wuh mál yih hai; soná, chándí, jawáhir, motí, aur mihín katání aur argawání aur reshmí aur qirmizí kapṛe, aur har tarah kí ḳhushbúdár lakṛiyáṉ, aur háthídáṉt ke tarah tarah kí chízeṉ, aur niháyat beshqímat lakṛí, aur pítal aur lohe aur saṉg i marmar ke tarah tarah kí chízeṉ; 
REV.18.13	aur dárchíní, aur masálih, aur ʻúd, aur ʻitr, aur lubán, aur mai, aur tel, aur maidá, aur gehúṉ, aur maweshí, aur bheṛeṉ, aur ghoṛe, aur gáṛiyáṉ, aur gulám; aur ádmíoṉ kí jáneṉ. 
REV.18.14	Ab tere dilpasand mewe tere pás se dúr ho gaye; aur sárí lazíz aur tuhfa chízeṉ tujh se játí rahíṉ; ab wuh hargiz háth na áeṉgí. 
REV.18.15	In chízoṉ ke saudágar jo us ke sabab se máldár ban gaye the, us ke ʻazáb ke ḳhauf se dúr khaṛe húe roeṉge, aur gam kareṉge; 
REV.18.16	aur kaheṉge, ki Afsos! afsos! wuh baṛá shahr, jo mihín katání aur argawání aur qirmizí kapṛe pahine húe, aur sone aur jawáhir aur motiyoṉ se árásta thá! 
REV.18.17	ghaṛí hí bhar meṉ us kí itní baṛí daulat barbád ho gayí. Aur sab náḳhudá, aur jaház ke sáre musáfir, aur malláh, aur âur jitne samundar ká kám karte haiṉ, 
REV.18.18	jab us ke jalne ká dhuwáṉ dekheṉge, to dúr khaṛe húe chilláeṉge aur kaheṉge, ki Kaun sá shahr is baṛe shahr kí mánind hai? 
REV.18.19	Aur apne siroṉ par ḳhák dáleṉge, aur rote húe, aur mátam karte húe, chillá chillákar kaheṉge, ki Afsos! afsos! wuh baṛá shahr, jis kí daulat se samundar ke sab jaházwále daulatmand ho gaye! ghaṛí hí bhar meṉ ujaṛ gayá. 
REV.18.20	Ai ásmán, aur ai muqaddaso, aur rasúlo, aur nabío, us par ḳhushí karo; kyúṉki Ḳhudá ne insáf karke us se tumhárá ʻbadla le liyá.
REV.18.21	Phir ek zoráwar firishte ne baṛí chakkí ke páṭ kí mánind ek patthar uṭháyá, aur yih kahkar samundar meṉ pheṉk diyá, ki Bábil ká baṛá shahr bhí isí tarah zor se giráyá jáegá, aur phir kabhí us ká patá na milegá. 
REV.18.22	Aur barbatnawázoṉ, aur mutriboṉ, aur báṉslí bajánewáloṉ, aur narsingá phúṉknewáloṉ ki áwáz phir kabhí tujh meṉ na sunáí degí; aur kisí peshe ká kárígar tujh meṉ phir kabhi páyá na jáegá; aur chakkí ki áwáz tujh meṉ phir kabhí na sunáí degí; 
REV.18.23	aur chirág kí raushní tujh meṉ phir kabhí na chamkegí; aur tujh meṉ dulhá aur dulhan kí áwáz phir kabhí na sunáí degí: kyúṉki tere saudágar zamín ke amír the; aur terí jádúgarí se sárí qaumeṉ gumráh ho gayíṉ. 
REV.18.24	Aur nabíoṉ aur muqaddasoṉ aur zamín ke âur sab maqtúloṉ ká ḳhún us meṉ páyá gayá.
REV.19.1	In bátoṉ ke baʻd, maiṉ ne ásmán par goyá baṛí jamáʻat ko baland áwáz se yih kahte suná, ki Hallalúyáh; Naját, aur jalál, aur qudrat hamáre Ḳhudá hí kí hai: 
REV.19.2	kyúṉki us ke faisale rást aur durust haiṉ, is liye ki us ne us baṛí kasbí ká insáf kiyá, jis ne apní harámkárí se dunyá ko ḳharáb kiyá thá, aur us se apne bandoṉ ke ḳhún ká badla liyá. 
REV.19.3	Phir dúsrí bár unhoṉ ne Hallalúyáh kahá. Aur us ke jalne ká dhuwáṉ abaduʼl ábád uṭhtá rahegá. 
REV.19.4	Aur chaubísoṉ buzurgoṉ aur chároṉ jándároṉ ne girkar Ḳhudá ko sijda kiyá, jo taḳht par baiṭhá thá, aur kahá, ki Ámín; Hallalúyáh. 
REV.19.5	Aur taḳht meṉ se yih áwáz niklí, ki Ai us se ḍarnewále bando, chhoṭe ho ḳhwáh baṛe, tum sab hamáré Ḳhudá kí hamd karo. 
REV.19.6	Phir main ne baṛí jamáʻat kí sí áwáz, aur zor ke pání kí sí áwáz, aur saḳht garajoṉ kí sí áwáz suní, ki Hallalúyáh: is liye ki Ḳhudáwand hamárá Ḳhudá, Qádir i mutlaq, bádsháhí kartá hai, 
REV.19.7	Áo, ham ḳhushi karen, aur niháyat shádmán hoṉ, aur us kí tamjíd kareṉ: is liye ki Barre kí shádi á pahuṉchí, aur us kí bíwí ne apne áp ko taiyár kar liyá. 
REV.19.8	Aur us ko chamakdar aur sáf mihín katání kapṛá pahinne ká iḳhtiyár diyá gayá: kyúṉki mihín katání kapṛe se muqaddas logoṉ kí rástbází ke kám murád haiṉ. 
REV.19.9	Aur us ne mujh se kahá, ki Likh, Mubárak haiṉ wuh, jo Barre kí shádí kí ziyáfat meṉ buláe gaye haiṉ. Phir us ne mujh se kahá, ki Yih Ḳhudá kí sachchí báteṉ haiṉ. 
REV.19.10	Aur maiṉ use sijda karne ke liye us ke páṉwoṉ par girá. Us ne mujh se kahá ki Ḳhabardár, aisá na kar: maiṉ bhí terá aur tere un bháiyoṉ ká hamḳhidmat húṉ, jo Yisúʻ kí gawáhí dene par qáim haiṉ: Ḳhudá hí ko sijda kar: kyúṉki Yisúʻ kí gawáhí nubuwwat kí rúh hai.
REV.19.11	Phir maiṉ ne ásmán ko khulá húá dekhá; aur kyá dekhtá húṉ, ki ek safed ghoṛá hai; aur us par ek sawár hai jo Sachchá aur Barhaqq kahlátá hai; aur wuh rástí ke sáth insáf aur laṛáí kartá hai. 
REV.19.12	Aur us kí áṉkheṉ ág ke shuʻle haiṉ, aur us ke sir par bahut se táj haiṉ; aur us ká ek nám likhá húá hai, jise us ke siwá âur koí nahíṉ jántá. 
REV.19.13	Aur wuh ḳhún kí chhíṛkí húí poshák pahine húe hai: aur us ká nám Kalám i Ḳhudá kahlátá hai. 
REV.19.14	Aur ásmán kí faujeṉ safed ghoṛoṉ par sawár, aur safed aur sáf mihín katání kapṛe pahine húe, us ke píchhe píchhe haiṉ. 
REV.19.15	Aur qaumoṉ ke márne ke liye us ke muṉh se ek tez talwár nikaltí hai: aur wuh lohe ke ʻasá se un par hukúmat karegá: aur Qádir i mutlaq Ḳhudá ke saḳht gazab kí mai ke hauz meṉ angúr rauṉdegá. 
REV.19.16	Aur us kí poshák aur rán par yih nám likhá húá hai, 
REV.19.17	Phir maiṉ ne ek firishte ko áftáb par khaṛe húe dekhá; aur us ne baṛí áwáz se chillákar ásmán meṉ ke sáre uṛnewále parandoṉ se kahá, ki Áo, Ḳhudá kí baṛí ziyáfat meṉ sharík hone ke liye jamaʻ ho jáo; 
REV.19.18	táki tum bádsháhoṉ ká gosht, aur faují sardároṉ ká gosht, aur zoráwaroṉ ká gosht, aur ghoṛoṉ aur un ke sawároṉ ká gosht, aur sáre ádmíoṉ ḳá gosht kháo, ḳhwáh ázád hoṉ ḳhwáh gulám, ḳhwáh chhoṭe hoṉ ḳhwáh baṛe.
REV.19.19	Phir maiṉ ne us haiwán, aur zamín ke bádsháhoṉ, aur un kí faujoṉ ko us ghoṛe ke sawár aur us kí fauj se jang karne ke liye ikaṭṭhá dekhá. 
REV.19.20	Aur wuh haiwán aur us ke sáth wuh jhúṭhá nabí pakṛá gayá, jis ne us ke sámne aise nishán dikháe the, jin se us ne haiwán kí chháp lenewáloṉ aur us ke but kí parastish karnewáloṉ ko gumráh kiyá thá: wuh donoṉ ág kí us jhíl meṉ zinda ḍále gaye, jo gandhak se jaltí hai: 
REV.19.21	aur báqí us ghoṛe ke sawár kí talwár se, jo us ke muṉh se nikaltí thí, qatl kiye gaye; aur sáre parand un ke gosht se ser ho gaye.
REV.20.1	Phir maiṉ ne ek firishte ko ásmán se utarte dekhá, jis ke háth meṉ atháh gaṛhe kí kunjí, aur ek baṛí zanjír thí. 
REV.20.2	Us ne us azhdahe, yaʻní puráne sáṉp ko, jo Iblís aur Shaitán hai, pakaṛkar hazár baras ke liye báṉdhá, 
REV.20.3	aur use atháh gaṛhe meṉ ḍálkar band kar diyá, aur us par muhr kar dí, táki wuh hazár baras ke púre hone tak qaumoṉ ko phir gumráh na kare; is ke baʻd zarúr hai, ki thoṛe ʻarse ke liye kholá jáe.
REV.20.4	Phir maiṉ ne taḳht dekhe, aur log un par baiṭh gaye, aur ʻadálat un ke supurd kí gayí: aur un kí rúhoṉ ko bhí dekhá, jin ká Yisúʻ kí gawáhí dene, aur Ḳhudá ke kalám ke sabab sir káṭá gayá thá, aur jinhoṉ ne na us haiwán kí parastish kí thí, na us ke but kí, aur na us kí chháp apne máthe aur háthoṉ par lí thí; wuh zinda hokar hazár baras tak Masíh ke sáth bádsháhí karte rahe. 
REV.20.5	Aur jab tak yih hazár baras púre na ho liye, báqí murde zinda na húe. Pahlí qiyámat yihí hai. 
REV.20.6	Mubárak aur muqaddas wuh hai, jo pahlí qiyámat meṉ sharík ho: aisoṉ par dúsrí maut ká kuchh iḳhtiyár nahíṉ; balkí wuh Ḳhudá aur Masíh ke káhin hoṉge, aur us ke sáth hazár baras tak bádsháhí kareṉge.
REV.20.7	Aur jab hazár baras púre ho chukeṉge, to Shaitán qaid se chhoṛ diyá jáegá, 
REV.20.8	aur un qaumoṉ ko jo zamín ke chároṉ taraf hoṉgí, yaʻní Yájúj o Májúj ko, gumráh karke laṛáí ke liye jamaʻ karne ko niklegá; un ká shumár samundar kí ret ke barábar hogá. 
REV.20.9	Aur wuh tamám zamín par phail jáeṉgí aur muqaddasoṉ kí lashkargáh aur ʻazíz shahr ko chároṉ taraf se gher leṉgí, aur ásmán par se ág názil hokar unheṉ khá jáegí. 
REV.20.10	Aur un ká gumráh karnewálá Iblís ág aur gandhak kí us jhíl meṉ ḍálá jáegá, jaháṉ wuh haiwán aur jhúṭhá nabí bhí hogá; aur wuh rát din abaduʼl ábád ʻazáb meṉ raheṉge.
REV.20.11	Phir maiṉ ne ek baṛá safed taḳht, aur us ko jo us par baiṭhá húá thá dekhá, jis ke sámne se zamín aur ásmán bhág gaye; aur unheṉ kahíṉ jagah na milí. 
REV.20.12	Phir maiṉ ne chhoṭe baṛe sab murdoṉ ko us taḳht ke sámne khaṛe húe dekhá; aur kitábeṉ kholí gayíṉ; phir ek âur kitáb kholí gayi, yaʻní kitáb i hayát: aur jis tarah un kitáboṉ meṉ likhá húá thá, un ke aʻmál ke mutábiq murdoṉ ká insáf kiyá gayá. 
REV.20.13	Aur samundar ne apne andar ke murdoṉ ko de diyá, aur maut aur ʻálam i arwáh ne apne andar ke murdon ko de diyá: aur un meṉ se har ek ke aʻmál ke muwáfiq us ká insáf kiyá gayá. 
REV.20.14	Phir maut aur ʻálam i arwáh ag kí jhíl meṉ ḍále gaye. Yih ág kí jhíl dúsrí maut hai. 
REV.20.15	Aur jis kisí ká nám kitáb i hayát meṉ likhá húá na milá, wuh ág kí jhíl meṉ ḍálá gayá.
REV.21.1	Phir maiṉ ne ek naye ásmán, aur nayí zamín ko dekhá: kyúṉki pahlá ásmán aur pahlí zamín játí rahí thí; aur samundar bhí na rahá. 
REV.21.2	Phir maiṉ ne shahr i muqaddas, naye Yarúshalem ko ásmán par se Ḳhudá ke pás se utarte dekhá; aur wuh us dulhan kí mánind árásta thá, jis ne apne shauhar ke liye siṉgár kiyá ho. 
REV.21.3	Phir maiṉ ne taḳht meṉ se kisí ko baland áwáz se yih kahte suná, ki Dekh, Ḳhudá ká ḳhaima ádmíoṉ ke darmiyán hai; wuh un ke sáth ḳhaima karegá, aur wuh us ke log hoṉge, aur Ḳhudá áp un ke sáth rahegá, aur un ká Ḳhudá hogá: 
REV.21.4	aur wuh un kí áṉkhoṉ ke sab áṉsú poṉchh degá; is ke baʻd maut nahíṉ rahegí, aur na mátam rahegá, na áh o nála, na dard: pahlí chízeṉ játí rahíṉ. 
REV.21.5	Aur jo taḳht par baiṭhá húá thá, us ne kahá, ki Dekh, maiṉ sárí chízoṉ ko nayá baná detá húṉ. Phir us ne kahá, ki Likh le: kyúṉki yih báteṉ sach aur barhaqq haiṉ. 
REV.21.6	Phir us ne mujh se kahá, ki Yih báteṉ púrí ho gayíṉ. Maiṉ Alfa, aur Omiga, yaʻní ibtidá aur intihá húṉ. Maiṉ piyáse ko áb i hayát ke chashme se muft piláúṉgá. 
REV.21.7	Jo gálib áe, wuhí in chízoṉ ká wáris hogá; aur maiṉ us ká Ḳhudá húṉgá, aur wuh merá beṭá hogá. 
REV.21.8	Magar buzdiloṉ, aur beímánoṉ, aur ghinaune logoṉ, aur ḳhúníoṉ, aur harámkároṉ, aur jádúgaroṉ, aur butparastoṉ, aur sáre jhúṭhoṉ ká hissa ág aur gandhak se jalnewálí jhíl meṉ hogá; yih dúsrí maut hai.
REV.21.9	Phir un sát firishtoṉ meṉ se, jin ke pás sát piyále the, aur wuh pichhlí sát áfatoṉ se bhare húe the, ek ne ákar mujh se kahá, ki Idhar á; maiṉ tujhe dulhan, yaʻní Barre kí bíwí, dikháúṉ. 
REV.21.10	Aur wuh mujhe Rúh meṉ ek baṛe aur úṉche paháṛ par le gayá, aur shahr i muqaddas Yarúshalem ko, ásmán par se Ḳhudá ke pás se utarte dikháyá; 
REV.21.11	us meṉ Ḳhudá ká jalál thá: aur us kí chamak niháyat qímatí patthar, yaʻní us yashab kí sí thí, jo billaur kí tarah shaffáf ho; 
REV.21.12	aur us kí shahrpanáh baṛí aur baland thí, aur us ke bárah darwáze, aur darwázoṉ par bárah firishte the, aur un par baní Isráíl ke bárah qabíloṉ ke nám likhe húe the: 
REV.21.13	tín darwáze mashríq kí taraf the; tín darwáze shimál kí taraf; tín darwáze junúb kí taraf; aur tín darwáze magrib kí taraf. 
REV.21.14	Aur us shahr kí shahrpanáh kí bárah bunyádeṉ thíṉ, aur un par Barre ke bárah rasúloṉ ke bárah nám likhe the. 
REV.21.15	Aur jo mujh se kah rahá thá, us ke pás, shahr aur us ke darwázoṉ aur us kí shahrpanáh ke nápne ke liye, ek paimáish ká ála, yaʻní sone ká gaz thá. 
REV.21.16	Aur wuh shahr chaukor wáqiʻ húá thá, aur us kí lambáí chauṛáí ke barábar thí: us ne shahr ko us gaz se nápá, to bárah hazár farláṉg niklá: us kí lambáí aur chauṛáí aur úṉcháí barábar thí. 
REV.21.17	Aur us ne us kí shahrpanáh ko ádmí kí, yaʻní firishte kí, paimáish ke mutábiq nápá, to ek sau chauálís háth niklí. 
REV.21.18	Aur us kí shahrpanáh kí taʻmír yashab kí thí: aur shahr aise ḳhális sone ká thá, jo shaffáf shíshe kí mánind ho. 
REV.21.19	Aur us shahr kí shahrpanáh kí bunyádeṉ har tarah ke jawáhir se árásta thíṉ. Pahlí bunyád yashab kí thí; dúsrí nílam kí; tísrí shabchirág kí; chauthí zumurrud kí; 
REV.21.20	páṉchwíṉ ʻaqíq kí; chhaṭí laʻl kí; sátwíṉ sunahre patthar kí; áṭhwíṉ fíroze kí; nawíṉ zabarjad kí; daswíṉ yamaní kí; gyárahwíṉ saṉg i sumbulí
REV.21.21	Aur bárah darwáze bárah motiyoṉ ke the; har darwáza ek ek motí ká thá; aur shahr kí saṛak shaffáf shíshe kí mánind ḳhális sone ki thí. 
REV.21.22	Aur maiṉ ne us meṉ koí maqdis na dekhá: is liye ki Ḳhudáwand Ḳhudá Qádir i mutlaq, aur Barra us ká maqdis haiṉ. 
REV.21.23	Aur us shahr meṉ súraj yá chánd kí raushní kí kuchh hájat nahíṉ; kyúṉki Ḳhudá ke jalál ne use raushan kar rakkhá hai, aur Barra us ká chirág hai. 
REV.21.24	Aur qaumeṉ us kí raushní meṉ chaleṉ phireṉgí; aur zamín ke bádsháh apní shán o shaukat ká sámán us meṉ láeṉge. 
REV.21.25	Aur us ke darwáze din ko hargiz band na hoṉge, (aur rát waháṉ na hogí:) 
REV.21.26	aur log qaumoṉ kí shán o shaukat aur ʻizzat ká sámán us meṉ láeṉge: 
REV.21.27	aur us meṉ koí nápák chíz, yá koí shaḳhs jo ghinaune kám kartá, yá jhúṭhí báteṉ ghaṛtá hai, hargiz dáḳhil na hogá, magar wuhí jin ke nám Barre kí kitáb i hayát meṉ likhe húe haiṉ.
REV.22.1	Phir us ne mujhe billaur kí tarah chamaktá húá áb i hayát ká ek daryá dikháyá, jo Ḳhudá aur Barre ke taḳht se nikalkar, us shahr kí saṛak ke bích meṉ bahtá thá. 
REV.22.2	Aur daryá ke wár pár zindagí ká daraḳht thá; us meṉ bárah qism ke phal áte the, aur har mahíne meṉ phaltá thá: aur us daraḳht ke pattoṉ se qaumoṉ ko shifá hotí thí. 
REV.22.3	Aur phir laʻnat na hogí: aur Ḳhudá aur Barre ká taḳht us shahr meṉ hogá: aur us ke bande us kí ʻibádat kareṉge; 
REV.22.4	aur wuh us ká muṉh dekheṉge; aur us ká nám un ke máthoṉ par likhá húá hogá. 
REV.22.5	Aur phir rát na hogí; aur wuh chirág aur súraj kí raushní ke muhtáj na hoṉge; kyúṉki Ḳhudáwand Ḳhudá un ko raushan karegá, aur wuh abaduʼl ábád bádsháhí kareṉge.
REV.22.6	Phir us ne mujh se kahá, ki Yih báteṉ sach aur barhaqq haiṉ; chunáṉchi Ḳhudáwand ne, jo nabíoṉ kí rúhoṉ ká Ḳhudá hai, apne firishte ko is liye bhejá, ki apne bandoṉ ko wuh báteṉ dikháe jin ká jald honá zarúr hai. 
REV.22.7	Aur dekh, maiṉ jald ánewálá húṉ. Mubárak hai wuh jo is kitáb kí nubuwwat kí bátoṉ par ʻamal kartá hai.
REV.22.8	Maiṉ wuhí Yúhanná húṉ, jo in bátoṉ ko suntá aur dekhtá thá. Aur jab maiṉ ne suná aur dekhá, to jis firishte ne mujhe yih báteṉ dikháíṉ, maiṉ us ke páṉwoṉ par sijda karne ko girá. 
REV.22.9	Us ne mujh se kahá, ki Ḳhabardár, aisá na kar: maiṉ bhí terá, aur tere bháí nabíoṉ, aur is kitáb kí bátoṉ par ʻamal karnewáloṉ ká hamḳhidmat húṉ: Ḳhudá hí ko sijda kar.
REV.22.10	Phir us ne mujh se kahá, ki Is kitáb kí nubuwwat kí bátoṉ ko poshída na rakh; kyúṉki waqt nazdík hai. 
REV.22.11	Jo buráí kartá hai, wuh buráí hí kartá jáe: aur jo najis hai, wuh najis hí hotá jáe: aur jo rástbáz hai, wuh rástbází hí kartá jáe: aur jo pák hai, wuh pák hí hotá jáe. 
REV.22.12	Dekh, maiṉ jald ánewálá húṉ; aur har ek ke kám ke muwáfiq dene ke liye ajr mere pás hai. 
REV.22.13	Maiṉ Alfa aur Omiga, awwal o áḳhir, ibtidá o intihá húṉ. 
REV.22.14	Mubárak haiṉ wuh, jo apne jáme dhote haiṉ, kyúṉki zindagí ke daraḳht ke pás áne ká iḳhtiyár páeṉge, aur un darwázoṉ se shahr meṉ dáḳhil hoṉge. 
REV.22.15	Magar kutte, aur jádúgar, aur harámkár, aur ḳhúní, aur butparast, aur jhúṭhí bát ká har ek pasand karne aur ghaṛnewálá báhar rahegá.
REV.22.16	Mujh Yisúʻ ne apná firishta is liye bhejá ki kalísiyáoṉ ke báre meṉ tumháre áge in bátoṉ kí gawáhí de. Maiṉ Dáúd kí asl o nasl, aur subh ká chamaktá húá sitára húṉ.
REV.22.17	Aur Rúh aur Dulhan kahtí haiṉ, ki Á. Aur sunnewálá bhí kahe, ki Á. Aur jo piyásá ho wuh áe: aur jo koí cháhe áb i hayát muft le.
REV.22.18	Maiṉ har ek ádmí ke áge jo is kitáb kí nubuwwat kí báteṉ suntá hai gawáhí detá húṉ, ki agar koí ádmí un meṉ kuchh baṛháe, to Ḳhudá is kitáb meṉ likhí húí áfateṉ us par názil karegá: 
REV.22.19	aur agar koí is nubuwwat kí kitáb kí bátoṉ meṉ se kuchh nikál ḍále, to Ḳhudá us zindagí ke daraḳht, aur muqaddas shahr meṉ se, jin ká is kitáb meṉ zikr hai, us ká hissa nikál ḍálegá.
REV.22.20	Jo in bátoṉ kí gawáhí detá hai, wuh yih kahtá hai, ki Beshakk: maiṉ jald ánewálá húṉ. Ámín: ai Ḳhudáwand Yisúʻ, Á.
REV.22.21	Ḳhudáwand Yisúʻ ká fazl muqaddasoṉ ke sáth rahe. Ámín.
